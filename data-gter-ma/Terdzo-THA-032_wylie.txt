@#//
bla ma'i thugs sgrub yid bzhin nor bu las /
phrin las 'bring po bsam don kun 'grub bzhugs //
bsam don lhun gyis grub mdzad pa //
gu ru rje la gus btud nas //
thugs sgrub yid bzhin nor bu yi //
phrin las 'bring po'i lag len dgod //
'di la sbyor dngos rjes gsum las /
bsham kyi sbyor ba 'dzom na byin rlabs can gyi gu ru'i sku rten sogs bkram pa'i mdun du bla ma'i gtor chen /
sman raka
/phyi mchod /
tshogs kyi yo byad ci 'byor bsham /
bgegs gtor /
spos rol /
DA dril sogs nyer mkho tshogs par byas la /
phrin las kyi sbyor ba'i chos bdun las /
dang po skyabs 'gro ni /
na mo rat+na tra yA ya gu ru d+he ba d+hA ki nI badzra sa mA dza :
skyabs yul bla ma rgyal ba sras bcas mdun gyi nam mkhar gsal bar gyur /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
gnyis pa sems bskyed ni /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
gsum pa tshogs gsag ni /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor bskor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
ces pa'i mthar /
dzaHhU~M baM ho :
tshogs zhing rang la thim par gyur :
bzhi pa bgegs bskrad pa ni /
rang nyid dbang chen sku ru gsal :
oM ha ya grI ba hU~M phaT:
bgegs gtor raM yaM khaM:gis bsang /
oM AHhU~M:lan gsum brjod pas /
gtor ma 'dod pa'i yon tan lnga ldan zad mi shes pa'i gter chen por gyur /
oM sarba b+hUta A kar+Sha ya dza :zhes bgegs bkug
/oM sarba big+h+nAn ba liM ta khA hi :
lan gsum gyis bsngos la /
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa'i bdud kyi tshogs :
'di ru ma 'dug gzhan du dengs :
oM sum+b+ha ni sogs drag sngags rol mo thun dang bcas pas bka' bsgos la bskrad /
lnga pa srung 'khor ni /
hU~M:
bdag nyid dpal gyi thugs ka nas :
phyag mtshan lnga yi tshogs spros pas :
srung ba'i 'khor lo'i gur chen po :
ye shes me phung 'phro bar gyur :
oM hU~M trAM hrIHAHbadzra dz+wa la rak+Sha rak+Sha hU~M:
drug pa byin 'beb ni /
dri zhim po'i spos dang dbyangs rol mos gus gdung shugs kyis bskul la /
hU~M:
chos dbyings mtha' dang bral ba'i zhing khams nas :
bla ma rig 'dzin rgyal ba zhi khro'i tshogs :
phyi nang mkha' 'gro dam can ma lus pa :
gnas 'dir byin phob rdo rje'i ye shes skyed :
oM AHhU~M gu ru d+he ba d+hA ki nI dz+nyA na A be sha ya a A:
dzaHhU~M baM ho :
bdun pa mchod rdzas byin brlab ni /
hU~M hrI:
raM yaM khaM gis ma dag dngos kun sbyangs :
stong pa'i ngang las b+han+d+ha rnam gsum du :
oM las gtor ma 'dod yon sprin phung 'phro :
AHlas chags med rak+ta'i rba klong 'khyil :
hU~M las ye shes lnga ldan bdud rtsi'i mtsho :
hrIHlas phyi nang gsang ba'i mchod pa'i tshogs :
bsam gyis mi khyab nam mkha' gang bar gyur :
oM AHhU~M sarba pany+tsa a mr-ita ma hA rak+ta ma hA ba liM ta hU~M hrIHThA:
oM badzra ar+g+haM pA d+yaM puSh+pe d+hU pe A lo ke gan+d+he nai bid+ya shab+da AHhU~M:
oM badzra s+pha ra Na khaM:
gnyis pa dngos gzhi'i las rim bdun las /
dang po dam tshig 'khor lo bskyed pa ni /
hU~M hrI:
chos rnams ye nas rnam grol de bzhin nyid :
'od gsal ye shes kun tu snang ba'i sprin :
dbyings rig zung 'jug rgyu yi snying po hrI:
dkar dmar mdangs ldan mkha' la nyi shar ltar :
de las raM yaM khaM 'phros snod bcud sbyangs :
tshur 'dus dwangs ma 'byung lnga rim brtsegs steng :
mi phyed rdo rje srung ba'i gur chen dbus :
rgyu las b+h+rU~M 'phros rin chen gzhal med khang :
gru bzhi sgo bzhi rta babs bzhi yis brgyan :
mtshan nyid yongs rdzogs sprul pa'i zhing khams che :
'og min pad+ma drwa ba'i pho brang dbus :
dgos 'dod kun stsol rin chen zur brgyad dang :
yid 'ong pad+ma 'dab bzhi'i snying po ru :
sna tshogs pad+ma nyi zla brtsegs pa'i khrir :
rgyu yi hrIHlas gu ru che ba'i mchog :
dbang drag brjid ldan dregs pa'i pho nya spro :
spyi bor thabs shes chu skyes nyi zla'i dbus :
yid bzhin nor bu bla ma bde ba che :
bde stong zung 'jug dkar dmar mdangs dang ldan :
spyan zung lta stangs 'od gsal dbyings su gzigs :
chos nyid 'gyur med mnyam gzhag phyag rgya'i steng :
dbyings kyi b+han+d+har rig pa'i bdud rtsi bskyil :
dbyer med dwangs ma baM yig dkar pos mtshan :
sku la theg gsum yon tan yongs rdzogs pa'i :
gsang phod chos gos za 'og ber chen bklubs :
dbu la theg mchog she'u'i snyan zhus brjid :
ting 'dzin g.yo med rdo rje'i skyil krung gis :
rig rtsal 'ja' zer thig le'i klong na bzhugs :
mtshan tsam thos pas bsam pa lhun gyis grub :
dran pas nyon mongs 'khrul pa'i gdung ba sel :
sku gsum bdag nyid dkon mchog gsum gyi dngos :
rab 'byams rtsa gsum rgya mtsho'i sprin phung 'phro :
dpa' bo mkha' 'gro dam can tshogs kyi rje :
brtan g.yo srid zhi'i spyi dpal chen por gsal :
de yi phyi rim pad+ma 'dab bzhi la :
shar du gu ru pad+ma sman gyi rgyal :
lho ru gu ru nor lha dbang gi rgyal :
nub tu gu ru yi dam dbang gi rgyal :
byang du gu ru sgrub po'i re skong rgyal :
de yi phyi rim rin chen cha brgyad la :
shar du gu ru dpa' bo ging gi gtso :
lho ru gu ru 'byung bzhir dbang sgyur rgyal :
nub tu gu ru ma rungs skrod mdzad che :
byang du gu ru rdo rje'i go cha can :
shar lhor gu ru 'chi ba'i sdug bsngal sel :
lho nub gu ru bar do'i 'khrul snang 'joms :
nub byang gu ru skye ba'i sdug bsngal sbyong :
byang shar gu ru 'gro drug kun gyi skyabs :
kun kyang rang rang rgyan dang phyag mtshan rdzogs :
gang 'dul rigs kyi tshom bu cir yang 'phro :
sgo bzhir pad nyi bdud bzhi bsnol ba'i steng :
hU~M mdzad mi g.yo rta mgrin bdud rtsi 'khyil :
dur khrod chas rdzogs me phung 'bar ba'i klong :
sprul pa'i pho nya 'gyed cing bar chad srung :
gzhan yang dkyil 'khor bar khyams thams cad du :
dus gsum bde gshegs rgyal ba sras bcas dang :
bla ma rig 'dzin yi dam d+hA ki'i tshogs :
dam can rgya mtsho'i pho nya sprin ltar gtibs :
mi 'gyur mi shigs 'od gsal snying po'i ngang :
nyon mongs rang grol ye shes lnga dang ldan :
phung khams skye mched gdod nas rnam dag pa'i :
sku gsung thugs kyi rdo rje'i ngo bor rdzogs :
oM hU~M trAM hrIHA:
oM AHhU~M:
gnyis pa ye shes kyi 'khor lo spyan 'dren pa ni /
spos rol sogs byin 'beb skabs ltar la khyad par thod rngas bskul te /
hU~M hrI:
sngon tshe 'dzam gling 'di dag gi :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrIHma ha ri ni sa ra tsa hri ya tsit+ta hrIM hrIM dzaHdza :
gsum pa gnyis med brtan par bzhugs pa ni /
hU~M hrI:
rin chen gzhal yas mdzes pa 'dir :
nyi zla pad+ma'i gdan steng du :
ma hA gu ru'i lha tshogs rnams :
dgyes shing brtan par bzhugs su gsol :
dz+nyA na sa ma ya tiSh+Tha lhan :
bzhi pa phyag 'tshal ba ni /
na mo :
skye 'gag 'gyur med phrin las rdzogs :
rang byung thugs rjes 'gro rnams sgrol :
yid bzhin dngos grub char 'beb pa'i :
rig 'dzin tshogs la phyag 'tshal lo :
a ti pU ho :
pra tIts+tsha ho :
lnga pa mchod pa 'bul ba ni /
hU~M hrI:
phyi mchod 'dod yon rgya mtsho sprin ltar gtibs :
nang mchod sman raka gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog thun dngos grub stsol :
oM AHhU~M badzra gu ru d+he ba d+hA ki nI sa pa ri bA ra ar+g+haM pA d+yaM puSh+pe d+hU pe A lo ke gan+d+he nai bid+ya shab+da pra tIts+tsha swA hA:
ma hA su kha pany+tsa kA ma gu Na ta na ga Na pU dza ho :
ma hA a mr-ita rak+ta ba liM ta kha kha khA hi khA hi :
drug pa bstod pa ni /
hU~M hrI:
ma bcos ka dag chos sku'i ngang nyid las :
bde chen lhun grub 'od gsal longs spyod rdzogs :
thugs rje'i rig rtsal sgyu 'phrul drwa ba'i gar :
sku gsum bla ma'i tshogs la phyag 'tshal bstod :
hU~M hrI:
kun gzhi 'od gsal rang rig byang chub sems :
yon tan rtsal rdzogs dkyil 'khor yongs kyi gtso :
dus gsum sangs rgyas kun 'dus gu ru rje :
khyab bdag bde ba chen por phyag 'tshal bstod :
gzhan yang phyogs dus rgyal sras rig pa 'dzin :
yi dam dpa' bo mkha' 'gro chos skyong tshogs :
sdug bsngal kun sel dngos grub char chen 'beb :
chos kyi dbyings nas rol la phyag 'tshal bstod :
bdun pa dzapa? bzla ba ni /
thugs kar thabs shes pad zla'i gdan gyi steng :
ye shes sems dpa' mi 'gyur rdo rje'i sbubs :
ting 'dzin sems dpa' hrIHyig dkar dmar mdangs :
rig rtsal rol pa bden don bcu gnyis kyi :
snying po'i sngags phreng rang sgra dang bcas 'khor :
'od zer mkha' khyab phyogs bcu'i zhing du 'phros :
rtsa gsum rgyal ba rab 'byams mchod pas mnyes :
rigs drug brtan g.yo'i bag chags snang zhen sbyangs :
sde brgyad 'byung po zil mnan las la bskul :
mchog dang thun mong phrin las lhun gyis grub :
tshur 'dus bdag thim byin rlabs nus stobs 'bar :
snang grags lha sngags ye shes rol par gyur :
ces bsnyen sgrub yan lag bzhi ldan gyi ting nge 'dzin rtse gcig gi ngang las yid gzhan du ma g.yos par /
oM AHhU~M badzra gu ru pad+ma sid+d+hi hU~M:
zhes ci nus dang /
thun mthar /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes 'dzabadabyangs kyi tshul du bzla zhing nyams spar /
dbyangs gsal rten snying lan gsum gyis nus pa spel /
hU~M hrI:
rig 'dzin 'dus pa bla ma'i lha tshogs la :
phyi nang gsang ba dzapa? bsnyen mchod par 'bul :
yon tan rjes dran rdo rje'i glu yis bstod :
nyams chag kun bshags mchog thun dngos grub stsol :
ma hA a mr-ita rak+ta ba liM ta khA hi :
zhes stong tshigs 'bul /
yig brgya brjod la brtan par bya /
dkyil 'khor lha tshogs thugs ka nas :
rang 'dra'i sku dang 'od zer tshogs :
nam mkha' gang ba'i spro bsdu yis :
gang 'dod don kun lhun grub gyur :
ces mos la gsol 'debs bsam pa lhun grub kyang brjod do //
gsum pa rjes kyi las rim bdun las /
dang po tshogs mchod ni /
hU~M:
rang rig rtsal las raM yaM khaM 'phros te :
tshogs kyi dngos po'i bag chags bsregs gtor bkrus :
stong gsal ngang las thabs shes ka pA lar :
tshogs mchod 'dod yon sprin phung 'phro bar gyur :
raM yaM khaM:
oM AHhU~M:
lan gsum gyis byin brlab /
hU~M hrI:
mi mngon dbyings nas rtsa gsum rgyal ba'i tshogs :
'gag med mkha' las 'ja' tshon shar ba ltar :
ye shes tshogs la spyan 'dren gshegs nas kyang :
'dod yon mchod bzhes dngos grub bstsal du gsol :
oM AHhU~M sarba ma hA gu ru maN+Da la sa pa ri bA ra badzra sa mA dza :
zhes tshogs mgron spyan drangs la /
dang po mchod pa ni /
hU~M hrI:
bla ma rig 'dzin rtsa gsum dkyil 'khor lhar :
tshogs mchod 'dod yon lnga ldan 'bul lags na :
dgyes par bzhes la phyi nang gsang ba yi :
bsam pa lhun gyis grub par mdzad du gsol :
oM AHhU~M sarba ma hA gu ru maN+Da la sa pa ri bA ra ga Na tsakra pU dza khA hi :
bar pa bshags pa ni /
hU~M hrI:
dur khrod gsang ba mchog gi dkyil 'khor 'dir :
gsang ba'i dkyil 'khor gzhung bzhin bshams nas kyang :
sgrub rdzas gnyan po tshul bzhin bkram pa 'dis :
bla ma rig 'dzin thugs dam bskang gyur cig :
yi dam lha tshogs thugs dam bskang gyur cig :
dpa' bo mkha' 'gro'i thugs dam bskang gyur cig :
chos skyong srung ma'i thugs dam bskang gyur cig :
mchod par 'os rnams thugs dam bskang gyur cig :
dngos 'byor yid sprul mchod sprin rgya mtsho yis :
thugs dam bskang ngo nyams chag bzod bzhes nas :
phyi nang gsang ba'i bar chad zhi ba dang :
bsam pa lhun gyis grub pa'i dngos grub stsol :
ces dang /
yig brgya brjod /
tha ma bsgral bstab ni /
e nr-i tri sarba sha trUn big+h+nAn dzaHhU~M baM ho :
hU~M:
bdag nyid pad+ma drag po rtsal :
phyag na sras mchog phur pa 'dril :
dgra bgegs snying la btab pa yis :
lnga phung dug lnga'i rtsad bcad de :
ye shes chen po'i bdud rtsir bsgyur :
oM pad+ma shrI he ru ka kI li kI la ya sarba sha trUn big+h+nAn mA ra ya phaT:
hU~M:
rig 'dzin dkyil 'khor lha tshogs zhal phyes shig :
bstan la gnod byed dgra bgegs ma lus kun :
bsgral pa'i sha khrag bdud rtsi'i mchod pa bzhes :
'khor 'das mnyam nyid dbyings su bsgral bar mdzod :
ma hA mAM sa rak+ta kiM ni ri ti khA hi :
de nas brda dang brda'i 'bul len bcas tshogs rdzas nang gi sreg blugs kyi tshul du rol la rdo rje'i glu dang ye shes kyi nyams bskyang ngo //
gnyis pa lhag ma gtong ba ni /
tshogs lhag oM AHhU~M:
lan gsum /
lhag gtor bdud rtsi'i rgya mtsho 'dod yon gyi phung po zad med kyi gter du gyur /
ces byin brlabs la /
e A ral+li hrIM hrIM pheM pheM:
hU~M hrI:
bla ma rig 'dzin spyan snga ru :
khas blangs mkha' 'gro dam can tshogs :
lhag gtor bzhes la dam bcas bzhin :
phrin las rnam bzhi 'grub par mdzod :
uts+tshiSh+Ta ba liM ta khA hi :
zhes lhag gtor phyi rol du dor /
ho :
bla ma rig 'dzin dkyil 'khor du :
tshogs kyi mchod pa phul ba yis :
bdag dang mkha' mnyam 'gro ba kun :
bde chen ye shes sku 'grub shog :
ces smon lam gdab /
gsum pa gtang rag mchod bstod ni /
oM AHhU~M:
rig 'dzin bla ma'i dkyil 'khor lha tshogs la :
dngos su 'byor dang yid kyis rnam sprul pa'i :
phyi nang gsang ba'i mchod sprin rgya mtshos mchod :
sku gsung thugs dang yon tan phrin las bstod :
ma hA a mr-ita rak+ta ba liM ta sarba pU dza AHhU~M:
bzhi pa bzod gsol ni /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes dang yig brgya brjod /
lnga pa gshegs bsdu ni /
tshogs mgron sogs rten yod na /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
zhes brtan bzhugs dang /
med na gshegs gsol spyi mthun bya /
snod bcud gzhal yas dkyil 'khor pa :
ma bcos spros med 'od gsal ngang :
cir snang bde chen g.yung drung lha :
'du 'bral med pa'i phyag rgyar bzhengs :
oM AHhU~M badzra kA wA tsi rak+Sha haM:
drug pa bsngo smon ni /
ho :
rig 'dzin bla ma bsgrubs pa'i 'bras bu yi :
bsod nams gang mchis 'gro ba'i rgyud la bsngo :
kun kyang sa lam yon tan mthar phyin nas :
bde chen rgyal po'i go 'phang myur 'grub shog :
bdun pa shis brjod ni /
oM:
byin rlabs mkha' la sprin 'khrigs bla ma rje :
dngos grub char 'beb yi dam zhi dang khro :
dgos 'dod 'bras bu smin mdzad mkha' 'gro'i tshogs :
rtsa gsum dkyil 'khor lha yi bkra shis shog :
ces me tog gi char dang rol mo'i sgra sbyar la dge legs su bya'o //
'brel tshad gu rus rjes bzung nas //
rdo rje ye shes byin dbang thob //
gnas skabs mthar thug bsam rgu 'grub //
'di bstan phyogs dus kun khyab shog
/sprul pa'i gter chen mchog gyur bde chen gling pas mdo khams lho rgyud rtsi ske nor bu spun gsum gyi gnas nas spyan drangs pa'i shog ser las /
rig 'dzin mkhas grub yongs kyi 'khor los sgyur ba pad+ma 'od gsal mdo sngags gling pas chu bya lor gtan la phab pa'i rgyun gyi phrin las snying po gzhir bzhag
/kha skong sa bcad kyis gsal ba rnams phrin las chen mo las sbyor tshul phyag tho gnang ba'i dgongs don ji bzhin /
shrI de bI ko Ti'i sgrub gnas su rig 'dzin chen po zung gi byin rlabs dang rjes gnang thun min thob pa 'chi med bstan gnyis g.yung drung gling pa rtsal gyis bklag chog tu bsdebs pa dge legs 'phel //

//
