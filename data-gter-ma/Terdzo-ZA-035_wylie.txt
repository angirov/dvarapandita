@#//
yang zab rgyal ba rgya mtsho'i gdams pa ye shes 'od kyi snying po'i bsnyen yig mdor dril du bkod pa zab gsal bdud rtsi'i snying po zhes bya ba bzhugs so //
bde gshegs rgyal ba rgya mtsho yi //
gsang gsum phrin las gcig bsdus pa //
gang la btud nas de sgrub thabs //
gsal byed snying por dril te dgod //
gangs can lha gcig thugs rje chen po'i sgrub thabs bye ba phrag brgya'i snying po'i yang zab 'phrad pas chog pa'i gdams ngag
/thos pas chog pa'i zab lam 'di la dbang bzhi'i rim pa dang 'brel ba'i bskyed rdzogs kyi lam rim nyung la don 'dril ba /
zab la gnad du 'gro ba'i khrid kyi rim pa bzhir bzhugs pa'i dang po bum dbang gi ye shes bskyang ba bskyed rim lha khrid dang rjes su 'brel ba sgrub thabs nyams su len pa la bzhi /
phyi nang gsang ba yang gsang ngo //
dang po phyi sgrub la'ang gsum /
bsnyen pa /
sgrub pa /
las la sbyor ba'o //
dang po ni /
dbang bskur ba thob cing dam tshig la gnas pa'i sgrub pa pos /
dben pa'i gnas su g.yeng ba spangs te thog ma nas rnal 'byor la 'jug pas chog cing 'di skabs bsham bkod kyi spros pa cher mi dgos kyang /
thun mtshams gtor 'bul gyi slad du stegs bu'i steng du zlum gtor dmar po rgyan ldan dam rdzas bza' bcas bskor ba'i g.yas g.yon du sman raka
/mdun du chu gnyis nyer spyod phreng tshar du bsham /
rnam 'joms dang sme brtsegs bzlas pa'i khrus chus rang lus dang gnas khang dag par bya /
stan bde bar 'khod de tshig bdun dang brgyud pa'i gsol 'debs gtang /
gter gzhung le'u dang po ltar mdun gyi nam mkhar skyabs yul gsal btab la las byang ltar skyabs 'gro sems bskyed lan gsum /
yan lag bdun gyis tshogs gsag
/sdom pa bzung /
tshad med bzhis blo sbyang /
mngon rtogs tshig lhug gis rten brten pa'i dkyil 'khor dam tshig pa bskyed la gnas gsum byin rlabs /
ye shes pa spyan drangs la bstim /
dbang bskur cing rigs bdag gis rgyas gdab /
de nas thog mar bskyed rim gyis ting nge 'dzin bsgrub dgos pas lus gnad bsrang /
rlung ro lan gsum bsal /
'og rlung cung zad 'then /
bar rlung lte ba thad kar brgyangs la /
rang nyid gtso bo yab yum gyi sku'i cha shas re re nas gsal gdab /
mthar sku yongs rdzogs la sems 'dzin /
gsal snang skyes pa'i tshe chu zla dang 'ja' tshon gyi dpe dang snang stong zhen bral du sbyang /
mi gsal na bris sku mtshan ldan la yid mig rtse gcig tu gtad /
de nyid yid yul du shar ba na rang nyid de 'dra ba'i lhar bsgom /
de'ang rlung sems lha sku gsum ro gcig pa'i ngo bo stong pa nyid /
rang bzhin bde ba chen po /
rnam pa lha sku gsal lam mer shar ba la sems bzung /
brtan pa'i nyams skyes pa na rim gyis 'khor rnams dang /
gzhal yas khang /
srung 'khor me ri dang bcas pa la gsal snang brtan por bsgrub /
rang nyid 'jig rten dbang phyug rgyal ba rgya mtsho yin pa'i nges shes dang nga rgyal rtag tu bzung /
skabs rer dag pa dran pa ni /
ye shes kyi dbyings la mtshan rtog gi spros pa'i zhal phyag sogs mi mnga' yang gdul bya drang ba'i slad du brda dang rtags su shar ba ste /
ma rtogs pa'i 'gro ba la rjes su chags pa'i sku mdog dmar po /
thams cad stong pa nyid du ro gcig pa'i zhal gcig
/byams pa snying rje dga' ba btang snyoms tshad med pa bzhi'i phyag bzhi /
rtsa phyag dang pos chos sku mtshon pa'i rdo rje /
g.yas 'og mas longs sku phreng ba /
g.yon 'og mas sprul sku pad+ma dmar po /
zhabs gnyis bden gnyis zung 'jug
/ye shes dang yon tan tshad med pa rnams rgyan gyi rnam par shar ba dang /
bde stong 'du 'bral med pas yum dang sbyor ba /
'khor gyi rigs bzhi me long lta bu sogs ye shes bzhi /
sgo skyong mkha' 'gro tshad med bzhi /
gzhal med khang byang chub phyogs chos so bdun /
'od gsal mi shigs pa rdo rje'i srung 'khor /
ye shes kyi rang rtsal kun tu 'phro ba'i me 'od kyi rnam par shar ba'i don dran pas kun brtags rang rgyud par zhen pa'i 'dzin pa ldog
/skabs su snang srid dag pa rab 'byams gang snang lha skur 'char ba la rtsal sbyang /
rten dang brten pa'i dkyil 'khor nam mkha' gang bar spros te bogs 'don /
de thams cad rang gi rig pa skad cig ma'i ngo bor bzung ste la bzla /
de ltar yang yang goms pas bskyed rim gsal ba gsum ldan gyi ting nge 'dzin mngon du gyur nas drod thob pa yin no //
bskyed pa'i yan lag tu bzlas brjod bya ba la /
bzlas pa'i gzhi gsal gdab pa dang 'phro 'du'i dmigs pa gzhung gsal ltar la /
phreng ba byin rlabs spyi ltar byas te yab yum 'khor sngags rnams sbrel ba'i bzlas pa 'bum phrag bzhi'am /
rgyas par 'grub na 'bum phrag bcu drug bzla /
thun mthar dbyangs gsal yig brgya rten snying gis kha bskangs la gtor ma 'bul /
mchod bstod las byang ltar rgyas bsdus gang 'grub dang /
rgyal ba rgya mtsho'i lha tshogs dang :
sogs kyis 'dod don gsol nas gtor mgron rang la bstim /
phrin las kyi gsham nas 'byung ba ltar dkyil 'khor 'od gsal du bsdu zhing zung 'jug gi skur ldang /
bsngo smon dang shis brjod byas la thun mtshams kyi rnal 'byor spyod lam thams cad du'ang lha sngags ye shes kyi snang ba dang mi 'bral ba'i dran pa yengs med du bsten no //
gnyis pa sgrub pa ni /
bsnyen pa rgyas bsdus gang rung grub nas thog mar rten bsham pa ni /
stegs gtsang ma'i steng dkyil 'khor ras bris mtshan nyid dang ldan pa bkram /
ma 'byor na maN+Dal me tog dmar po'i tshom bu gtso 'khor lnga /
phyogs bzhir bzhi bcas bkod pa'i dbus su khri'u'i khar thod pa mtshan ldan nang du myong grol ril bu gzhung gsal tshad ldan 'du byas pa blugs pa'i kha dar dmar gyis bkab /
de steng me long sin+d+hu ra bdal ba la snying po'i sngags phreng g.yas skor du bris pa bkod /
sba lcag tshigs gsum pa'i nang du dar dmar la gser gyis bris pa'i bsnyen sgrub sngags sham du /
bdag sgrub pa po la mchog dang thun mong gi dngos grub ma lus pa thogs pa med par myur ba nyid du bstsal du gsol /
lta bu rgyas bsdus gang 'dod sbyar ba dang /
pad+ma rA ga dngos sam ma rnyed na rin po che dmar po'i rigs la gser gyis hrIHbris pa /
dar zab 'bru sman rin chen phye ma dang bcas pa bcug
/dar dmar po'i cod pan btags la thod pa'i mdun rgyab gang rung du gdan la brtan por gzug
/mtha' skor du sman rag gtor gsum /
chu gnyis nyer spyod rnams kyang bsham /
sngon gtor dkar bgegs /
tshogs kyi yo byad /
srung ma'i gtor 'bul sogs phrin las la dgos pa rnams tshogs par bya'o //
thog mar brgyud 'debs 'phros dkar gtor spyi 'gro gtang la grogs bcol /
phrin las lam khyer ltar bgegs gtor bsngos la bskrad /
srung 'khor mchod rlabs nas brtsam sngon 'gro'i rim pa rnams bya /
dngos gzhi sgrub thabs ltar dam tshig pa bskyed /
ye shes spyan 'dren nas bstod pa dang dzapa? kyis thugs dam bskul ba'i bar phrin las ltar btang la bzlas pa'i dmigs pa bcas bzlas pa la 'bad /
grangs tshad 'bum phrag bzhi dgos so //
thun mthar kha skong dang /
khyad par mchod pa /
hrI:
snang stong bskyed pa'i mchod pa 'di :
sogs dang /
thun mong gtor 'bul /
'dod don gsol ba rnams sngar ltar bya /
chos srung gtor chog spyi 'gro gtang /
tshogs mchod nas bsngo smon shis brjod bar phrin las mthar dbyung /
dngos grub len chog grol nyin bar mi dgos /
dkar bgegs thun dang po las bskyar mi dgos shing tshogs mchod rgyun du 'grub dka' bas dus bzang rnams su ci 'grub bya'o //
'di skabs bdag mdun dbyer med du sgrub pa yin pas dzapa? khang dbye mi dgos shing bzlas pa'i grangs thems nas /
thun mong gi las sbyor rigs drug gnas sbyong so so'i dmigs pa bcas yig drug brgya rtsa re'i mjug tu sham bu tshar re btags la re re bzhin yig drug 'bum phrag dang sngags sham stong phrag re thems par bya /
de nas 'khor ba dong sprugs kyi gzungs ring stong phrag bdun bzla /
'di skabs snang srid lha sngags chos nyid kyi rol pas 'khor ba dong nas sprugs par mos pas chog
/thun mtshams kyi bya ba sngar bzhin no //
sgrub pa'i bzlas grangs thems nas grol ran pa dang mchod gtor kha gso /
chos srung gtor 'bul dang tshogs mchod rgyas par bya /
rjes chog mchod bstod grub nas dngos grub blang la bdud rtsi myong /
nongs bshags nas shis brjod bar dkyus ltar bya'o //
gsum pa khyad par gyi las sbyor myang grol ril bu sgrub pa ni /
rten sngar nas bkod zin pas gtor mchod rnams gsar du bsham /
sgrub pa'i yun tshad zhag bdun du gsungs pas 'byor pa yod na sgrub grogs kha shas dang bcas pas bsnyen rgyun khor yug tu byas pas de tsam gyis chog pa yin yang /
rang nyid kho nas gcig sgrub skabs bdun phrag gnyis sam gsum tsam du 'khyongs na shin tu legs /
gang ltar phrin las gtang lugs sngar ltar la nyin dang por sngon gtor dkar bgegs btang /
bsnyen rgyun 'grub na las byang nyin gsum mtshan gsum dang /
gcig sgrub skabs thun bzhi bya /
las byang gi bstod pa grub nas mdun rten gyi go sar dzapa? khang dbye /
bzlas pa'i thugs dam bskul la sgrub pa'i dmigs bzlas khyug tsam bya /
dngos gzhi /
hrI:
rang byung lhun grub pho brang dbus :
sogs thod pa'i dkyil 'khor la dmigs pa'i dzapa? dgongs byas la sgrub sngags mthar myang grol sngags sham btags pa thun re la stong phrag re las mi nyung ba bzla /
thun mthar gnad nas bskul ba'i sngags sham btags pa'ang brgya rtsa re bzlas la /
kha skong dang khyad par mchod pa gtor 'bul 'dod gsol bcas bya /
'dir dmigs gsal ma gsungs kyang spyi ltar grub na legs pa'i yan lag tu 'gyur bas tshogs sgrub skabs su 'byung ba ltar lcags hom du ling+ga bzhag la 'gugs gzhug phur gdab thun brab pa bcas kyis nyu le bskrad /
dar sna'i g.yab mo dang spos btul la byin 'beb byas pas thun dang po grub /
slar thun la 'jug pa srung 'khor gsal 'debs tsam dang mchod rlabs man chad bskyar /
dgong mo srung ma'i gtor chog gtang /
rang kho nas thun bzhi byed skabs srod thun gsham dang /
nyin mtshan thun gsum byed skabs dgong thun dang thor thun gsham du tshogs mchod re'ang ma chag pa dgos shing de skabs rtsa gsum spyi skong sogs skong ba rgyas bsdus gang rung re'ang sbyar dgos /
lhag ma btson 'dzin bya ba las phyir mi gtang /
chad brtan rta bro grol nyin bar mi dgos shing tshogs mchod rjes su mchod bstod nongs bshags mdun rten la brtan bzhugs bsdu bsngo smon shis brjod par bya /
grol ba'i snga nyin zhag gcig tsam la dngos grub dbang du bya ba'i sngags sham yang bsnan la bzla /
sgrub pa zhag grangs tshang ba'i tho rangs sam snga dro'i char phrin las gtang zhing bzlas pa sham can rnams ci 'grub re byas la /
kha skong mchod pa gtor 'bul sogs song nas bsnyen rgyun yod na grol /
bka' srung gtor 'bul /
tshogs mchod skong bshags rgyas par bya /
lhag ma sngar bsags pa bcas phyi rol du gtang /
chad mdo brtan ma rta bro rnams grub nas gtang rag mchod bstod rgyas par 'bul /
dngos grub skul tshig brjod la /
ril bu'i ye shes kyi 'khor lo rang la thim :
dam tshig pa myong grol 'od 'bar ba'i bdud rtsir gyur par bsam la sgrub sngags mthar :
kA ya sogs btags pa brjod la dbang blang zhing ril bu khong du mid pa tsam gyis chog la /
bsnyen rgyun yod skabs sogs rgyas par spro na dngos grub kyi rdzas bsham /
tshom bu tshogs sgrub skabs su 'byung ba ltar dngos grub blang ba'i cho ga'i rim pa rnams tshang bar byed pa'ang legs so //
nongs bshags phyin chad sngar ltar la bsngo smon thun mong min pa rnams rgyas par grub na legs la /
shis brjod zhal nas gsungs pas thog drangs tshig phreng rgyas par spel /
kha skong sbyin sreg grub na gsang ba spyi'i cho ga ltar bsnyen sgrub kyi bcu cha dgos shing zhag shas gnas srung ba sogs kyang bya'o //
gnyis pa nang sgrub ni /
gzhung gsal 'khor lo tshad ldan bris pa rdzas rnams dang lhan cig bzhag
/sbyong khrus rab gnas mdor bsdus bya /
lte ba ma chag par bltabs la 'ching spyi 'gre byas pa zangs kyi gwa'ur bcug pa nyid sgrub pa'i dus su lus la drod dang ma bral bar bcang /
mdun stegs khar sman rag gtor gsum dang phyi mchod bsham /
khrid gzhung ltar nges 'byung gi mtshams sbyar te skyabs 'gro
/sems bskyed /
sdig sbyong /
phung po tshogs gsog
/bla ma'i rnal 'byor bcas sngon 'gro tshang ba bya /
las byang ltar mchod pa byin rlabs /
dngos gzhi /
hrI:
stong nyid dbyings las snying rje'i gdangs :
sogs kyis nang lus kyi dkyil 'khor gsal gdab cing mchod bstod phul /
sems 'dzin ci rigs pa bya /
bzlas dmigs gsal gdab /
bar rlung thad kar bzung la yid bzlas kho na bya /
'di la tshad bzung du med pas rlung sems zin pa'i rtags ma byung bar bya bar gsungs /
des sun pa'am mi nus na ngag bzlas kyang bya ste grangs tshad 'bum phrag gsum mo /
thun mthar mchod bstod bya /
spyan ras gzigs rgyal ba rgya mtsho 'khor dang bcas pas bdag la mchog dang thun mong gi dngos grub ma lus pa bstsal du gsol /
ces dang /
nongs bshags bsdu ldang bsngo smon shis brjod sngar ltar bya /
thun bzhi'am gsum sogs rang gi khams dang sbyar /
dbu 'dzug dang grol skabs dus bzang rnams su tshogs mchod re'ang bya /
srung ma'i gtor 'bul lcogs na legs /
'dir 'brel 'jog tsam la ni yid bzlas ci nus sngon du btang nas ngag bzlas kyi grangs tshad gtsor bton pas 'thus so //
gsum pa gsang sgrub ni /
gsang rten me long gi bcas rnams gzhung gsal ltar tshogs par byas la de nyid dkyil 'khor dbus su 'bru snod du bkod /
mchod gtor bshams la phyi sgrub ltar phrin las gzhung bsrang /
sgrub pa'i snying po bzla ba'i skabs ye shes kyi dkyil 'khor yang nas yang du bstim pa'i dmigs pa kho na bya /
thog mar de nyid nyin gsum tsam bsgrub rgyu byung na shin tu legs shing thun grangs mang nyung khams kyis gang lcogs dang tshogs mchod 'bul ba sogs kyang bya /
mthar dkyil 'khor gyi lha rnams me long la brtan bzhugs byas te zangs kyi gwa'ur dbu zhabs ma nor bar bcug ste drod dang ma bral bar lus la bcang /
sgrub pa dngos la bsham bkod dang sngon 'gro'i chos rnams nang sgrub dang 'dra /
lha bskyed kyang de ltar las 'dir lus dkyil gyi mal du rtsa 'khor lo rnams su lha bkod dgos pas mngon rtogs nang /
dmar gsal mnyam gzhag tshe bum 'dzin :
zhes pa'i 'phros /
rang lus dwangs gsal 'od dmar dbus :
zhes sogs kyi rtsa gsum 'khor lo lnga lha tshogs gtso 'khor dang bcas pa gsal gdab /
rdo rje gsum gyi bdag nyid can :
zhes sogs nas mchod bstod bar nang sgrub ltar sbyar /
de nas bar rlung bzung ste phyi dbyibs kyi sku la sems gtad /
de la gsal snang thon pa na thog mar snying ga'i rtsa 'khor gyi dbus su rdo rje rigs kyi spyan ras gzigs yab yum mthing ga
/rgyan dang phyag mtshan gtso bo dang mtshungs pa /
rtsa 'dab brgyad la rdo rje mkha' 'gro ma brgyad mthing ga gri thod 'dzin pa la sems bzung /
de nas rim bzhin mgrin par pad+ma rigs kyi spyan ras gzigs yab yum dmar po /
'khor pad+ma mkha' 'gro bcu drug
/spyi bor bde gshegs rigs kyi spyan ras gzigs yab yum dkar po /
'khor sangs rgyas mkha' 'gro sum cu rtsa gnyis /
lte bar rin chen rigs kyi spyan ras gzigs yab yum ser po /
'khor rin chen mkha' 'gro drug cu rtsa bzhi /
gsang bar las kyi rigs kyi spyan ras gzigs yab yum ljang gu
/'khor las kyi mkha' 'gro nyer brgyad rnams snying gas 'gres te gsal gdab cing sems gtad /
so so'i bum can bzung bar gsungs kyang las dang po pas mi chun pas lha re re bzhin rlung yid rig pa gcig tu dril la yun ci rigs re bzung pas 'thus /
'di'i sgrub pa'i dngos gzhi 'di yin yang da lta gsal snang sogs ji bzhin sgrub mi nus pa rnams kyis bzlas brjod tsam la grangs tshad byed na sngar gyi dmigs pa rnams sngon du btang nas /
lus gnad bsrang /
rlung ro bsal /
rlung rang 'gros kyi 'jug gnas ldang gsum 'bru gsum la dmigs pa'i 'phro 'du dang sbyar ba'i rdor bzlas ci nus dang /
dmigs pa de ltar lce mchu mi bskyod pa'i 'bru gsum ngag bzlas 'bum phrag gsum bya bar gsungs /
thun mjug gi bya ba sogs nang sgrub skabs su bshad pa dang 'dra'o //
de ltar bshad pa'i phyi nang gsang ba'i rten rnams tshogs na ye shes lhas sgo gsum la rang bzhin gyis byin gyis rlob par 'gyur ba sogs dgos gnad che rung /
deng sang lam bgrod pa'i rnal 'byor la tshul bzhin don du gnyer ba nyung zhing 'brel 'jog dang grangs bsnyen tsam la blo rtse gtod pa mang bas /
de lta bu sgrub pa po dad mos yod cing 'byor 'khos dman pa dag gis rten rnams ma tshogs kyang sgrub pa bshol mi dgos te sgrub pa'i gtso bo ting nge 'dzin dang bzlas pa yin pas so //
bzhi pa gsang ba'i sgrub pa ni /
sgrub pa snga ma rnams kyis sgrib pa'i dri ma dag
/rlung sems gnad du tshud nas gnas lugs kyi rang zhal mjal te da lta'i tha mal gyi shes pa skyon yon gang gis ma bslad pa /
rang byung rig pa zang thal skad cig ma 'di nyid rang rig don dam pa'i rgyal ba rgya mtsho yin par ngo shes shing thag chod pa ni /
yang gsang gi rten gcig pu mtshan ma'i rten gyis mtshon du med pa chos nyid gnyug mar la bzla ba yin pas mtshan ma'i rten mi dgos kyang /
tshogs gsog pa'i cha rkyen du dkyil 'khor dang gtor mchod sngar bzhin bsham /
sngon 'gro rnams rgyas par btang /
phyi nang gsang ba'i bskyed bzlas rnams cung zad re sngon du 'gro bas dngos gzhi lus gnad bsrang /
rlung rang babs su klod /
mig gi lta stangs nam mkhar gtad /
sems dus gsum gyi spros pa bcad la rang babs su glod la bzhag
/don gyi dgongs pa gsal 'debs rgyud nas gsungs pa'i rdo rje'i tshig rkang ngag tu brjod la don re re bzhin dran pas nges shes bskyed la /
'khrul rtog gi rjes su mi 'breng bar dran pa dang shes bzhin gyis rang rig gnyug ma khyab gdal nam mkha' lta bu'i dgongs nyams bskyangs la ci gnas su mnyam par bzhag
/slar yang rnam rtog 'phro na gsal 'debs kyi tshig bskyar nas brjod cing mnyam gzhag gi ngo bo bskyang ba la thun gyi dngos gzhi bya /
thun mthar 'od gsal du 'jug ldang dang bsngo smon sogs sngar ltar byas la /
thun mtshams su'ang bcos min gnyug ma'i lha sngags rig par rang shar ba'i ting nge 'dzin gyi rgyun bskyang /
'di la dus grangs kyi tshad med pas ji ltar nus par nyams su len pa yin no //
de ltar grub nas gsang dbang gi lam rtsa rlung thig le'i rnal 'byor dang /
de'i yan lag sgyu lus rmi lam 'od gsal 'pho ba bar do lnga /
sher dbang gi lam gzhan lus pho nya'i zab gnad rnams dad brtson dbang po'i rim pa dang mthun par yongs rdzogs sam /
khol phyung du nyams su len pa dang /
khyad par bzhi pa'i lam phyag rgya chen po ye shes mthong grol nyid tshig nyung go bde /
don zab /
ye shes gcer mthong du ngo sprod pa'i gdams ngag zab mo khrid tshul gzhan las khyad par du 'phags pa snying po'i yang zhun /
mchog dman kun la phan thogs pa'i gdams pa ngo mtshar byin rlabs dang ldan pa yin pas mdo don dril ba'i blo gtad rtse gcig tu bya ba gces so //
rjes ye shes gong 'phel du byed pa'i spyod pa lnga la slob pa'i tshul rnams kyang gter gzhung nyid las rtogs par bya dgos pa kho na nyid do //
'dis kyang 'gro kun lam bzang 'dir zhugs nas //
rnal 'byor mthar phyin sa lam gegs med bgrod //
bde can zhing du pad+ma'i rigs mchog dang //
gsang gsum phrin las mnyam pa nyid 'gyur shog
/ces pa'ang chos mdzad sgrub brtson rigs kyi skal bzang dang ldan pa karma tshul khrims dpal sgron la rje bla ma rin po che'i bka' yis rjes su gnang ba bstsal pa'i don bzhin don gnyer chen pos bskul ba'i slad du /
zab chos 'di nyid kyi thog ma'i snod ldan du dbugs dbyung thob pa pad+ma gar dbang blo gros mtha' yas pa'i sdes dpal spungs yang khrod tsa 'dra rin chen brag gi sgrub gnas su bgyis pa dge legs 'phel ///
/
