'jam dpal khro bo dregs pa 'joms byed kyi brgyud 'debs bzhugs so //
rigs kun khyab bdag kun bzang rdo rje 'chang //
longs spyod rdzogs sku dpal ldan dus kyi dgra
/gsang chen rgyud kun sdud mdzad rdo rje 'dzin //
gsol ba 'debs so mchog thun dngos grub stsol //
'pho med mchog brnyes 'jam dpal bshes gnyen zhabs //
gshin rje'i rnal 'byor gtsug lag dpal dge dang //
'khor 'das dbang bsgyur khrag 'thung nag po la //
gsol ba 'debs so mchog thun dngos grub stsol //
drag sngags mthu yi bka' babs shAn+tiMg+har //
rgyal ba gnyis pa pad+ma 'byung gnas dpal //
skad gnyis smra ba'i dbang phyug bai ro rje //
gsol ba 'debs so mchog thun dngos grub stsol //
'jam dpal zhi khro'i smin grol nges gsang sogs //
snyan brgyud zab mo'i dngos grub 'dod rgu'i dpal //
stsol mdzad khyab bdag drin can bla ma la //
gsol ba 'debs so mchog thun dngos grub stsol //
ma dag srid pa'i bde la mi zhen par //
thun mong thun mong min pa'i lam zhugs te //
smin byed dbang bzhi'i dga' ston bdud rtsi'i chus //
bdag rgyud yongs 'du'i 'bras bzang smin par shog
/cho ga gsum las rdzogs pa'i phyag rgya'i sku
/med bzhin snang ba chu zla ltar 'char zhing //
brjod bral sngags kyi sgra tshig nA da'i dbyangs //
'gag med rdo rje'i dbyangs su len par shog
/srung ba'i go chas phas rgol g.yul ngo bsrung //
zlog pa'i mtshon chas byad ma rang gshed 'beb //
bsad mnan bsreg sogs mngon spyod 'khrul 'khor gyis //
nag po'i rtsa lag sder bcas tshar gcod shog
/sgyu ma mkhan gyi sgyu ma'i rol gar bzhin //
dngos kun sems nyid gcig pu'i rang rtsal du //
rtogs nas zung 'jug 'jam dpal dpa' bo'i sku
/tshe 'dir 'grub pa'i skal bzang thob par shog
/ces 'jam dpal dregs pa 'joms byed kyi brgyud 'debs 'di ni lhag pa'i lha de nyid las dngos grub brnyes pa'i sngags 'chang blo gros rgyal ba'i gsung gis bskul ba las rig pa 'dzin pa 'gyur med rdo rjes bris pa dza yan+tu //

//
