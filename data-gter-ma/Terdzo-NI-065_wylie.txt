@#//
lha btsun rin po che'i dag snang brtag ril bsgril ba'i man ngag dus gsum mkhyen pa'i zhal lung zhes bya ba bzhugs so //
na mo gu ru de wa DA ki nI yai /
'dir o rgyan dus gsum mkhyen pa'i zhal lung /
lha btsun rin po che nam mkha' 'jigs med rtsal gyi dag snang brtag ril bsgril ba'i man ngag 'di la gsum ste /
sbyor ba /
dngos gzhi /
rjes so //
dang po ni /
gnas khang gtsang zhing dben par phyag bdar legs par bya /
gung du gu ru'i sku tshab gter byon 'khrul med yod na rab /
de min gu ru rin po che'i sku bris 'bur gang rung rab gnas dang ldan pa'i spyan sngar 'bru dkar gyi me tog gcal du bkram pa'i stegs bu'i dbus su /
gtor ma rin chen 'bar ba bza' btung gi phud 'byor tshad kyis bskor ba'i g.yas g.yon du sman raka
/mdun du nyer spyod /
nye log ci bde bar gzhi bgegs kyi gtor ma gnyis /
rang gi mdun du ras dkar po'i khebs dang ldan pa'i lcog tse'i khar 'bras dkar gyi g.yung drung chos 'khor du bri /
de'i khar many+dzi'i steng du rin po che'i snod bzang po dri ma med par /
dkar gsum dang bdud rtsi chos sman bcas sbyar ba'i zan gtsang ma la ril bu che chung med pa gsum bcos pa'i nang du /
rgya shog lta bu'i shog bu gtsang ma la ming 'di zhes bya ba'i don 'grub par 'gyur ro //
zer ba gcig dang /
don 'di 'grub par mi 'gyur ro //
zer ba gcig dang /
'grub par dka' yang rim gro bsgrub na 'grub tsam 'gyur ro //
zhes bya ba gcig ste le tshan gsum chad lhag bris bsubs med par bris te dbu nas dril ba zan ril gyi nang du bcug pa 'bru dkar cung zad dang bcas te blugs /
kha dar dkar pos bcad /
gzhan yang rdor dril dang gul yungs sogs dgos pa'i yo byad rnams 'du bya'o //
gnyis pa dngos gzhi la /
rang nyid stan bde bar rten la kha phyogs pas 'khod de /
mdun gyi nam mkhar skyabs yul rtsa ba gsum gyi lha tshogs sprin phung 'thibs pa ltar bzhugs pa'i spyan sngar /
A+o~M AHhU~M/
rmad byung chos dbyings ye grol srid zhi'i khams //
gsang mchog rgyal ba 'dus pa'i sku gsung thugs //
yon tan phrin las 'dus pa'i ngo bo la //
skyabs su mchi 'o byang chub mchog sems bskyed //
lan gsum gyis skyabs sems bya /
gzhi bgegs kyi gtor ma /
raM yaM khaM gis bsang /
A+o~M AHhU~M gis byin gyis brlab /
rang bzhin rnam grol chos dbyings sgyu ma'i klong //
snang grags ma lus rgyal ba zhi dang khro //
don dam ye shes rang rig ngo bo nyid //
ma rtogs glo bur rnam rtog 'dre dang bgegs /
khyad par rmad byung don gyi 'bras bu 'di //
rgyal bas ma 'khrul yang dag lung ston cing //
'dod don bsgrub la bar gcod bgegs tshogs dang //
yul 'di'i gzhi bdag mi dang mi ma yin //
glo bur bar gcod byed pa'i 'byung po rnams //
'dod yon lnga ldan gtor mas tshims gyis la //
bdag gi bsam don 'khrul med 'grub par mdzod //
A+o~M hrIHpad+mAn+ta kr-ita badzra kro d+ha h+ya grI ba hu lu hu lu hU~M phaT/
ces dang /
sum+b+ha sogs brjod cing gtor ma phyi rol du bskyal /
rol mo'i sgra drag po dang bcas gu gul gyis bdug
/yungs dkar gyis brabs la mtshams bcad /
A+o~M AHhU~M/
skye 'gag gnas gsum mtha' bral dngos po'i gshis //
gsal stong zung 'jug yi ge 'bru gsum gyis //
dwangs mar sbyangs pa'i 'dod yon 'od phung bcud //
kun bzang mchod sprin chen pos khyab par gyur //
ma hA pany+tsa rak+ta pU dza tsakra A+o~M AHhU~M/
sarba sid+d+hi pha la a mr-ita hU~M/
zhes mchod gtor rnams byin gyis brlab /
bdag bskyed ni /
snang grags 'byung lnga 'ja' gur mtshon cha dang //
ye shes rol pa lha yi gur khang dbus //
dbang chen yab yum thugs kar bdag nyid ni //
skad cig dran rdzogs pad+ma thod phreng rtsal //
'khor du dpa' bo mkha' 'gro sprin phung gtibs //
phyi rol thams cad me dpung ra bar 'khyil //
spyi bo'i gtsug na brgyud pa'i bla ma dang //
rgyal ba ma lus gangs ri'i sprin gtibs bzhin //
bzhugs pa'i sku gsung thugs las 'od 'phros nas //
ye shes spyan drangs gnyis su med par gyur //
spyan 'dren pa ni /
hU~M:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
A+o~M AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes mang du bzlas pas byin dbab /
dzaHhU~M baM hoH
gnyis su med par gyur /
mchod pa ni /
chos dbyings klong na snang srid 'khor 'das kun //
'gag med gsal ba gzung 'dzin bral ba'i ngang //
'khor ba dang ni mya ngan 'das pa gnyis //
kun mnyam 'dzin med klong du mchod par 'bul //
A+o~M badzra ar+g+haM nas /
shab+da ma hA pany+tsa rak+ta b+ha liM ta kha kha khA hi khA hi /
bstod pa ni /
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
gsol ba gdab pa ni /
spyir gsol 'debs le'u bdun ma sogs ji ltar rigs pa bya zhing /
khyad par /
A+o~M AHhU~M badzra gu ru pad+ma sid+d+hi hU~M/
o rgyan pad+ma 'byung gnas ni //
chos kyi dbyings kyi pho brang na //
kun bzang yab yum dgongs pa'i klong //
dus gsum rtsa brgyud bla ma dang //
rig 'dzin rgya mtsho'i ngo bor bzhugs //
da lta khyed kyi thugs dam bskul //
dus gsum mkhyen brtse'i thugs rje yis //
bdag sogs 'gro la brtse ba yis //
'khrul rtog med par lung bstan nas //
don gnyis lhun gyis grub par mdzod //
o rgyan pad+ma 'byung gnas ni //
rnam grol zhi ba'i mkha' spyod na //
kun 'dus rgyal ba'i gtsug rgyan mchog
/rabs bdun sangs rgyas stong la sogs //
theg chen sa bcu'i rgyal ba rnams //
da lta khyed kyi thugs dam bskul //
ma rmongs mkhyen brtse ye shes kyis //
bdag sogs 'gro ba sems can don //
'khrul pa med par lung bstan nas //
rang gzhan don gnyis 'grub par shog
/o rgyan pad+ma 'byung gnas ni //
dbyings rig khyab gdal chos sku'i klong //
sku gsum don gyi zhing khams na //
yi dam rgyud sde bzhi dang drug
/theg dgu'i lha yi ngo bor bzhugs //
da lta thugs dam gnad nas bskul //
mthu stobs rdzu 'phrul thogs med kyis //
bdag dang 'gro ba'i don phyir du //
bstan par gang phan lung bstan nas //
mchog dang thun mong dngos grub stsol //
o rgyan pad+ma 'byung gnas ni //
gsang mchog rdo rje btsun mo'i mkha'//
'og min gnas su nyer bzhi yi //
dpa' bo DA ki dam can dang //
chos srung rgya mtsho'i ngo bor bzhugs //
da lta thugs dam dbyings nas bskul //
ma rtogs 'khrul pa'i sems can la //
don dam chos nyid bden pa yis //
yang dag don gyi lung ston cig
/mchog dang thun mong dngos grub stsol //
o rgyan pad+ma 'byung gnas ni //
'od gsal rdo rje snying po'i gzhir //
rang lus rgyal ba'i dkyil 'khor na //
phung khams rgyal ba zhi khror bzhugs //
da lta thugs dam gnad nas bskul //
bdag la legs nyes lung bstan nas //
the tshom drwa ba gcod pa dang //
mchog thun dngos grub bstsal du gsol //
o rgyan pad+ma 'byung gnas ni //
rnam brgyad dur khrod rol pa'i klong //
sha za DA ki 'du gling na //
rgya bod grub brnyes ma lus dang //
gtsang rigs dpal mgon bdun cu bzhugs //
da lta thugs dam gnad nas bskul //
so so'i bden stobs nus mthu yis //
bdag la zab mo'i lung bstan stsol //
yid la bsam pa'i don 'bras 'di //
bstan 'gro'i don du dngos grub stsol //
o rgyan pad+ma 'byung gnas ni //
snang srid mkha' klong yangs pa'i klong //
mi 'gyur bde ba chen po na //
srid zhi mnyam nyid dgongs pa'i klong //
mi zad rgyan gyi 'khor lor bzhugs //
da lta thugs dam gnad nas bskul //
chos dbyings 'gyur med bde chen gyis //
bdag la 'khrul med lung bstan nas //
bde skyid dpal dang phun tshogs ston //
'bras bu tshe 'dir mchog thob nas //
mchog thun dngos grub bstsal du gsol //
bla ma rgya mtsho 'dus pa'i sku
/yi dam rgya mtsho 'dus pa'i gsung //
mkha' 'gro rgya mtsho 'dus pa'i thugs //
yid bzhin nor bu pad+ma 'byung //
da lta thugs dam gnad nas bskul //
rmongs pa'i 'gro ba bdag 'dra la //
re ltos rje btsun khyed las med //
rtse gcig gsol ba btab pa'i mthus //
rig 'dzin khyed kyis lung ston cig
/rgyal ba'i dkyil 'khor rab 'byams dang //
skyabs kun 'dus pa'i spyi gzugs mchog
/bdud dang bar chad 'tshe dogs sol //
sku gsung thugs 'dus dbang bzhi skur //
ma gab ma 'khrul ma sbas pa'i //
yang dag don gyi snying po 'di //
o rgyan chen pos lung ston cig
/mgon khyod btang snyoms bzhugs zer na //
bod 'bangs 'gro ba su la re //
rkyen dang bar chad su yis zlog
/legs nyes mngon shes su yis 'chad //
pha ma lta bu'i gu ru rje //
dgos 'dod dngos grub bstsal du gsol //
nyi zla lta bu'i gu ru rje //
ma rig mun pa bsal du gsol //
sman pa lta bu'i gu ru rje //
nyon mongs gcong nad bsal du gsol //
dkon mchog spyi 'dus gu ru rje //
ngan song g.yang las skyob tu gsol //
lam mkhan lta bu'i gu ru rje //
bde zhing skyid pa'i lung ston cig
/bstan don 'grub pa'i lung ston cig
/mi 'gyur brtan pa'i lung ston cig
/ma 'khrul gsal ba'i lung ston cig
/ma nor bden pa'i lung ston cig
/bkra shis dge legs lung ston cig
/bde skyid dpal 'bar lung ston cig
/don gnyis lhun grub lung ston cig
/tshe gcig sangs rgyas lung ston cig
/ces gsol ba rtse gcig tu btab la /
gsol 'debs kyi bsnyen pa'i tshul du /
A+o~M AHhU~M badzra gu ru pad+ma sid+d+hi hU~M:
dang /
A+o~M AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
ji tsam nus pa bzla /
mthar thod phreng rtsal gyi dzapa? dbyangs dang bcas brtag bsgril gyi snod lag gnyis kyis blangs te /
mdun gyi steng mkhar dpa' bo la lung bstan zhu ba'i ched g.yas su lan gsum dang /
dpa' mo la lung bstan zhu ba'i ched g.yon du lan gsum bskor /
de nas rang gi gnas lngar gtug
/slar yang bla ma la lung bstan zhu ba'i ched snying ga'i thad du lan gsum g.yas su bskor te 'dod don la rtse gcig tu gsol ba btab pa'i rjes re dogs kyi blos ma bcings par /
thog mar gang 'thon pa de nyid la the tshom med par nges shes bskyed do //
gsum pa rjes ni /
gong ltar mchod cing bstod la /
mdun gyi gtor ma lhar gsal ba la /
srid zhi'i khams kyi thugs rje'i byin 'od dang //
stobs dpal gzi 'od 'dus pa'i gu ru rje //
chos kyi dbyings dang nam mkha'i mtha' klong 'dir //
yid bzhin mchog dang dpag bsam bum pa bzang //
'dod 'jo'i ba ltar zag med dngos grub kyi //
bdud rtsi'i rgya mtshor 'khyil ba'i bcud dang ldan //
mchog thun dge legs yid la ci 'dod pa //
sgyu 'phrul rgyal ba rgya mtshos dbyings nas stsol //
ces dngos grub bskul bas /
gnas gsum nas 'od zer dkar dmar mthing gsum byung /
rang gi gnas gsum du thim pas dbang dang byin rlabs dngos grub ma lus pa thob par bsam la /
thod phreng rtsal gyi mthar /
kA ya sid+d+hi A+o~M/
wA ka sid+d+hi AH
tsit+ta sid+d+hi hU~M/
zhes brjod cing gtor ma gnas gsum du reg
/mthar lha 'od du zhu ba'i gtor zan bdud rtsi'i rang bzhin du bsam la zas sna rnams dang /
zan ril rnams dngos grub kyi tshul du rol /
bsngo smon shis brjod ji ltar rigs par bya'o //
de lta bu'i sgo nas dam tshig la sel med cing /
gu ru rin po che la mos gus ltem rkyang med pa dang gdams ngag la the tshom dang som nyi med pas brtag pa bgyid na bslu med kyi lung ston par 'gyur ba ni nges pa'o //
zhes paN grub lnga brgya'i gtsug rgyan 'pho med 'ja' lus rdo rje'i sku brnyes bi ma la mi tra'i rnam 'phrul 7lha btsun rin po che nam mkha' 'jigs med rtsal gyi dag snang gi gzhung rtsa ba la /
cung zad kha 'gengs dgos rigs bla ma rig 'dzin srog sgrub nas blangs te bklags pas grub par bsdebs pa po ni /
bya bral ba mtsho skyes bla ma dgyes pa'i 'bangs many+dzu g+ho Sha ste /
'dis kyang mtha' yas pa'i sems can thams cad don gnyis kyi 'dod pa yid bzhin du 'jo ba'i rgyur gyur cig
/sarba dA shrI yo b+ha ba tu ///
/
