@#//
thugs rje chen po 'khor ba dong sprug gi las byang bklag chog tu bkod pa pad+ma'i 'dzum zer zhes bya ba bzhugs so //
na mo gu ru lo ke shwa rA ya /
sems dpa' thugs rje'i mthu ldan pa //
rgyal kun phrin las sgrub mdzad der //
dngos po kun gyis gus btud nas //
phrin las byang bu khyer bder bkod //
de la gter gzhung du phyi nang gsang sgrub so so dang tshogs mchod phrin las tsam gsungs shing /
tshogs phrin yang nang gsang gi sgrub pa dang 'brel bar snang yang /
sngon rabs kha cig gis tshogs phrin gsum ka'i las byang spyi 'gror sbyar pa 'gal ba cher med cing dbang sgrub sogs la 'jug bde bar snang bas de ltar na /
sbyor ba rten dang gtor mchod tshogs kyi yo byad sogs tshogs par byas nas /
phrin las dngos la sngon 'gro /
dngos gzhi /
rjes dang gsum /
dang po la brgyud pa'i gsol 'debs ni /
snang ba mtha' yas DA ki gar dbang mo //
pad+ma saM b+ha ye shes mtsho rgyal ma //
chos kyi dbang phyug pad+ma dbang chen dang //
sangs rgyas kun grol zhabs la gsol ba 'debs //
chos nyid rang grol sangs rgyas lhun dbang dang //
rdo rje gzhon nu dkon mchog dpal bzang po //
gnubs ston rin dpal rgyal sras pad+ma'i mtshan //
bkra shis dpal ba rnams la gsol ba 'debs //
smon lam rgyal mtshan 'jam dbyangs mkhyen brtse'i dbang //
byams pa skal bzang dbang phyug rab brtan dang //
ngag dbang phun tshogs blo mchog rdo rje'i zhabs //
legs bshad rgya mtsho rnams la gsol ba 'debs //
dbang phyug grags pa gsang bdag rdo rje 'dzin //
pad+ma tshe dbang 'jam dbyangs chos rgyal mtshan //
thugs rje che dngos mkhyen brtse'i dbang po sogs //
rtsa brgyud bla ma rnams la gsol ba 'debs //
'khor ba dong nas sprugs mdzad spyan ras gzigs //
rgyal ba sras dang bcas la gsol btab mthus //
byang chub sems gnyis rtsol med rgyud la skyes //
mkha' khyab 'gro ba'i 'dren pa mchog gyur shog
/skyabs 'gro ni /
na mo :
sku gsum thugs rjer ldan pa'i bla ma dkon mchog la :
sgo gsum dad pas phyag 'tshal snying nas skyabs su mchi :
dus 'di nas gzung ji srid byang chen ma thob bar //
skyid sdug re ltos khyed shes gting nas 'cha' lags so //
lan gsum /
sems bskyed pa ni /
kye ma :
rtog 'khrul ngan pa'i sems can rnams :
rang ngo ma shes sdug la gtad :
'khor ba dong nas sprug pa'i phyir :
snying rje chen pos sems bskyed do :
lan gsum /
tshogs gsag pa ni /
bla ma yi dam mkha' 'gro gshegs su gsol :
spyi gtsug nyi zla pad+ma'i gdan la bzhugs :
lus ngag yid gsum gus pas phyag 'tshal lo :
phyi nang gsang gsum mchod pa 'bul lo bzhes :
nyams chag sdig sgrib thams cad so sor bshags :
gsang sngags sgrub par byed la rjes yi rang :
phyi nang theg pa'i chos 'khor bskor du gsol :
mya ngan mi 'da' bzhugs par gsol ba 'debs :
bdag gzhan sems can kun gyi dge ba rnams :
thugs rje chen po'i go 'phang thob phyir bsngo :
sngon 'gro bgegs gtor dgos pa'i skabs byin rlabs bsngo ba spyi mthun byas la bka' bsgo ba ni /
hU~M hrI:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
mtshams gcad pa ni /
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM badzra kro d+ha rak+Sha rak+Sha hU~M:
mchod pa byin rlabs ni /
raM yaM khaM/
stong pa'i ngang las snod rnam par dag pa pad+mo rnam par snang ba'i rgyan bkod pa phun sum tshogs pa'i dbus su /
bcud rnam par dag pa phyi nang gsang ba'i mchod pa'i bye brag bsam gyis mi khyab pas chos dbyings rgyas par gang bar gyur /
oM AHhU~M/
lan gsum /
oM sarba pU dza me g+ha sa ma ye AHhU~M/
zhes rol mo bya /
bshags pa ni /
hU~M:
bla ma yi dam mkha' 'gro dgongs :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol zhing bshags :
badzra sa ma ya shud+d+he a :
gnyis pa dngos gzhi la thog mar dam tshig gi 'khor lo gsal 'debs pa phyi sgrub ltar na /
rang gi sems nyid dus gsum gyi rtog pa dang phral nas :
rnam par mi rtog pa'i ngang las :
sna tshogs pad+ma'i lte bar zla ba'i dkyil 'khor :
de'i steng du rig pa ma 'gags pa'i ngo bo hrIHdkar la dmar ba'i mdangs can gyi mthar oM ma Ni pad+me hU~M dkar la dmar ba'i mdangs can gyis bskor ba :
de rnams 'od dmar po 'khyil te zhu ba yongs su gyur pa las :
rang nyid thugs rje chen po yi ge bdun pa sku mdog dmar po zhal gcig phyag gnyis pa :
dbu gtsug na snang ba mtha' yas sprul sku'i cha lugs su bzhugs pa :
phyag g.yas dbang sdud kyi phyag rgyas pad+ma dmar po'i phreng ba bsnams shing :
g.yon mchog sbyin gyi phyag rgyas spyi blugs bdud rtsis gang ba 'dzin pa :
zhi ma khro'i cha lugs gcer bu rgyan thams cad spangs pa zhabs gnyis mnyam pa'i stabs kyis bzhengs pa las 'od zer dmar po 'phro zhing snang la rang bzhin med pa zung 'jug bde ba chen po'i skur gyur :
nang gsang gnyis kyi skabs so so'i mngon rtogs gter gzhung ltar sbyor tshul skabs phyed par bya /
ye shes kyi 'khor lo spyan drang ba ni /
thugs ka nas 'od zer gyi snang ba 'phros te sangs rgyas kyi zhing khams thams cad khyab cing bskul bas ye shes pa nam mkha' gang ba spyan drangs par gyur /
hU~M/
bzhengs shig bzhengs shig stobs bcu mnga' ba'i lha //
dus las mi 'da' thugs rje'i dbang gis na //
sems can don dgongs 'phags pa spyan ras gzigs //
yid kyis sprul zhing bshams pa'i gnas 'di ru //
rgyal ba 'khor dang bcas te gshegs su gsol //
phyi sgrub skabs de tsam la sngags man chad sbyar bas 'thus shing spyan 'dren 'og ma sbrel na'ang 'gal ba ni med /
nang gsang gnyis la de'i tshab tu /
hrI:
lho nub o rgyan dur khrod nas :
rig 'dzin bye ba 'bum gyi dbus :
slob dpon pad+ma gshegs su gsol :
bde ba can gyi zhing khams nas :
gsung mchog pad+ma rigs kyi gtso :
snang ba mtha' yas gshegs su gsol :
ri bo ta la'i rtse mo nas :
'gro ba'i mgon po spyan ras gzigs :
thugs rje chen po gshegs su gsol :
mkha' dbyings rnam dag dur khrod nas :
dus gsum sangs rgyas skyed pa'i yum :
gsang ba ye shes gshegs su gsol :
'gyur ba med pa'i dur khrod nas :
rdo rje mkha' 'gro gshegs su gsol :
dgos 'dod 'byung ba'i dur khrod nas :
rin chen mkha' 'gro gshegs su gsol :
chags pa bral ba'i dur khrod nas :
pad+ma mkha' 'gro gshegs su gsol :
phrin las sgrub pa'i dur khrod nas :
las kyi mkha' 'gro gshegs su gsol :
ro langs 'khrugs pa'i dur khrod nas :
'jig rten mkha' 'gro gshegs su gsol :
oM lo ke shwa ra sa pa ri wA ra /
badzra sa ma ya dza :
dzaHhU~M baM ho :
bzhugs su gsol ba ni /
hU~M:
sna tshogs rin chen pho brang 'dir :
gdugs dang bla re ba dan brgyan :
nyi zla pad+ma'i gdan khri la :
gnyis med dgyes pa'i tshul gyis bzhugs :
sa ma ya tiSh+Tha lhan :
phyag 'tshal ba ni /
hrI:
thugs rje chen po ye shes lha yi lha :
yab yum 'khor dang bcas pa thams cad la :
dga' spro mos shing dang bas phyag 'tshal na :
thugs rje brtse ba'i tshul gyis bzhes su gsol :
na mo pu ru sha ya ho :
phyi mchod ni /
hrI:
yan lag brgyad ldan yon chab 'di :
phyi yi mchod par bzhes su gsol :
kha dog dbyibs legs me tog 'di :
phyi yi mchod par bzhes su gsol :
lhan skyes sbyar ba'i bdug spos 'di :
phyi yi mchod par bzhes su gsol :
ma rig mun sel snang gsal 'di :
phyi yi mchod par bzhes su gsol :
spos dang sman sbyar dri chab 'di :
phyi yi mchod par bzhes su gsol :
ro mchog brgya ldan zhal zas 'di :
phyi yi mchod par bzhes su gsol :
sil snyan rol mo sna tshogs 'di :
phyi yi mchod par bzhes su gsol :
nang mchod ni /
hrI:
'dod pa'i yon tan rnam pa lnga :
nang gi mchod par bzhes su gsol :
thabs kyi sha chen rnam pa lnga :
nang gi mchod par bzhes su gsol :
shes rab bdud rtsi rnam pa lnga :
nang gi mchod par bzhes su gsol :
thabs kyi phung po rnam pa lnga :
nang gi mchod par bzhes su gsol :
dran rtog dbang po rnam pa lnga :
nang gi mchod par bzhes su gsol :
gsang ba'i mchod pa ni :
hU~M:
thabs kyi rang bzhin yab rnams la :
shes rab yum gyi mchod pa 'bul :
shes rab rang bzhin yum rnams la :
thabs chen yab kyi mchod pa 'bul :
thabs dang shes rab yab yum gnyis :
mkha' gsang byin rlabs rol pa las :
bsrub dang bskyod pa'i sbyor ba yis :
dga' ba bzhi dang bde ba brgyad :
skad cig bzhi dang ye shes lnga :
byang chub sems kyi mchod pa 'di :
gsang ba'i mchod par bzhes su gsol :
de kho na nyid kyi mchod pa ni /
hrI:
gti mug chos dbyings mchod pa 'di :
sangs rgyas rigs kyis bzhes su gsol :
zhe sdang ye shes mchod pa 'di :
rdo rje rigs kyis bzhes su gsol :
nga rgyal mnyam nyid mchod pa 'di :
rin chen rigs kyis bzhes su gsol :
'dod chags bde ba'i mchod pa 'di :
pad+ma rigs kyis bzhes su gsol :
phrag dog nan tan mchod pa 'di :
las kyi rigs kyis bzhes su gsol :
'khor ba myang 'das mchod pa 'di :
dkyil 'khor lha yis bzhes su gsol :
bstod pa phyi sgrub ltar na /
hrI:
rnam par mi rtog nam mkha' la :
rang byung thugs rje chen po shar :
rtsol bral 'gro ba 'dren pa'i gtso :
zhal gcig phyag gnyis sku mdog dmar :
sangs rgyas mtha' yas dbu gtsug brgyan :
thugs kar yig bdun gsal bar ldan :
phyag g.yas pad 'bru'i phreng ba 'dzin :
phyag g.yon bdud rtsi'i bum pa bsnams :
nyi zla pad+ma'i gdan steng na :
zhabs gnyis drang por gshibs nas bzhengs :
rgyan med gcer bu mdzum mdangs ldan :
'khor ba dong nas sprug mdzad pa'i //
rang byung thugs rje'i dpal la bstod //
ces pa tsam mam /
rtags bstod spro na /
hrI:
rnam par mi rtog nam mkha' ni :
spros bral chos skur sangs pa'i rtags :
rang byung thugs rje chen po ni :
ma 'gags longs spyod rdzogs pa'i rtags :
rtsol med 'gro ba 'dul ba ni :
byin rlabs sprul pa'i skur rdzogs rtags :
thugs kar yig bdun gsal ba ni :
don gyi snying po gsal ba'i rtags :
zhal gcig phyag gnyis sku dmar ba :
gnyis med thugs rjes dbang bskur rtags :
dbu gtsug mtha' yas bzhugs pa ni :
mtha' bral yon tan rgyas pa'i rtags :
phyag g.yas pad 'bru'i phreng ba 'dzin pa ni :
thabs kyis 'gro ba ma lus 'dren pa'i rtags :
phyag g.yon bdud rtsi'i bum pa 'dzin pa ni :
shes rab bdud rtsis gzung 'dzin nad 'joms rtags :
zhabs gnyis drang por gshibs nas bzhengs pa ni :
gnyis med sbyor ba'i bde ba rgyas pa'i rtags :
nyi zla pad+ma'i gdan la bzhugs pa ni :
bde gsal mi rtog rnam par bzhugs pa'i rtags :
rgyan med gcer bu gzi mdangs ldan pa ni :
rang rig dri med stong gsal mdangs ldan rtags :
'khor ba dong sprugs dri med mdangs dang ldan :
ye shes lus can de bzhin gshegs pa'i sku :
mkha' gsal 'od kyi dkyil 'khor rtags chen bcu gnyis rdzogs :
thugs rje chen po yongs rdzogs khyed la phyag 'tshal bstod :
oM ma Ni pad+me hU~M hrI:
nang gsang gnyis la so so'i bstod pa gter gzhung ltar bya /
thams cad la don bstod 'di ltar bya ste /
hrI:
snang zhing srid pa'i gzugs rnams kun :
thugs rje chen po'i sku ru gcig :
snang ba sku la phyag 'tshal bstod :
hrI:
stong zhing grags pa'i sgra rnams kun :
thugs rje chen po'i gsung du gcig :
sgra grags gsung la phyag 'tshal bstod :
hrI:
'gyu zhing dran pa'i rtog tshogs kun :
thugs rje chen po'i thugs su gcig :
dran rtog thugs la phyag 'tshal bstod :
de dag gis lus lha'i 'khor lo sgom pa rdzogs byed kyi yan lag bcas song /
de nas ngag sngags kyi 'khor lo'i ting nge 'dzin dang bzlas pa sgrub tshul gsum po skabs bstun sbyor dgos pa las /
'dir phyi sgrub ltar na /
rang gi thugs kar zla ba'i steng du hrIHdkar la dmar ba'i mdangs can mthar :
oM ma Ni pad+me hU~M gis bskor bar gyur :
thugs ka'i yi ge bdun pa las 'od zer 'phros pas :
bde bar gshegs pa thams cad la mnyes pa'i mchod pa phul bas de rnams kyi sku gsung thugs kyi byin rlabs thams cad oM AHhU~M dkar dmar mthing gsum 'od zer dang bcas pa bdag gi gnas gsum du thim pas :
lus ngag yid gsum gyi sdig sgrib sbyangs :
yang 'od 'phros pas 'gro drug sems can thams cad kyi lus ngag yid gsum gyi sdig sgrib sbyangs nas thugs rje chen po'i skur gyur :
snod thams cad gzhal yas khang dang :
bcud thams cad thugs rje chen por snang la rang bzhin med pa 'od kyi rang bzhin can :
yi ge drug pa'i sgra di ri ri sgrog par gyur :
ces pa'i ting 'dzin gsal btab la yig bdun chu bo'i rgyun bzhin du bzla 'o //
gsum pa rjes gtor ma 'bul ba'ang phyi nang gsang ba so so gzhung ltar bya dgos pa las 'dir phyi sgrub ltar na /
rin po che'i snod du zas sna zhim dgu mngar bcu gtsang ma bshams la :
oM ma Ni pad+me hU~M hrI:
lan gsum gyis gtor ma'i dngos 'dzin thams cad sbyangs :
yang yig bdun lan gsum gyis :
snod bcud 'jig rten dang mnyam par spel :
yang yig bdun lan bdun gyis khams gsum 'gro drug gi sems can thams cad mdun du bkug :
hrI:
sgo gsum gyi sgrib pa sbyangs nas thugs rje chen po'i skur gyur :
hrI:
bla ma yi dam mkha' 'gro thams cad mdun gyi nam mkhar spyan drangs :
kun gyis gtor ma gsol bar bsams la :
gu ru d+he wa DA ki nI ma hA ba liM ta kha kha khA hi khA hi :
lan gsum /
bla ma yi dam mkha' 'gro'i thugs dam bskang :
oM ma Ni pad+me hU~M hrI:
ba liM ta khA hi khA hi :
lan gsum /
'gro ba rnams kyi dbang po lnga'i sgo ru 'dod yon lnga'i mchod pas tshims par gyur :
sku gsung thugs kyi dngos grub ma lus stsol :
oM AHhU~M:
bdag mchod kun mnyes dngos grub ya mtshan chen por gyur :
bla ma yi dam mkha' 'gro chos skyong khams gsum 'gro drug sems can thams cad khyab par gtor mas tshims te :
bdag med spros bral kun khyab ma bcos rang mdangs su sa le bzhag pas :
sgo gsum gtor ma chos kyi dbyings su thengs par gyur cig :
phyi sgrub la 'di mtshams rjes kyi mchod bstod sogs la 'jug pas chog cing /
tshogs byas kyang 'gal ba med cing nang gsang la nges par dgos pas ba la ma da na mAM sa gtso bor gyur pa'i tshogs rdzas ci 'byor pa 'du byas la /
oM sarba dra byaM saM sho d+ha ni hU~M/
raM yaM khaM/
stong pa'i ngang las tshogs gzhong pad+ma 'dab ma stong ldan gyi snying por /
tshogs rdzas rigs lnga yab yum gyi dam tshig chen po'i rol pa 'dod yon gyi sprin phung mtha' yas pa 'phro bar gyur /
oM AHhU~M ha hoHhrIH
lan gsum /
tshogs mgron drang zhing mchod pa ni /
hrI:
sna tshogs rol mo'i sgra sgrog cing :
mkha' la sprin ltar gtibs pa de :
brgyud pa'i bla ma ma lags sam :
'dir gshegs tshogs kyi mchod pa bzhes :
sna tshogs rol mo'i sgra sgrog cing :
mkha' la sprin ltar gtibs pa de :
snang ba mtha' yas ma lags sam :
'dir gshegs tshogs kyi mchod pa bzhes :
sna tshogs rol mo'i sgra sgrog cing :
mkha' la sprin ltar gtibs pa de :
thugs rje chen po ma lags sam :
'dir gshegs tshogs kyi mchod pa bzhes :
sna tshogs rol mo'i sgra sgrog cing :
mkha' la sprin ltar gtibs pa de :
gsang ba ye shes ma lags sam :
'dir gshegs tshogs kyi mchod pa bzhes :
sna tshogs rol mo'i sgra sgrog cing :
mkha' la sprin ltar gtibs pa de :
'jig rten mkha' 'gro ma lags sam :
'dir gshegs tshogs kyi mchod pa bzhes :
sna tshogs rol mo'i sgra sgrog cing :
mkha' la sprin ltar gtib pa de :
chos skyong srung ma ma lags sam :
'dir gshegs tshogs kyi mchod pa bzhes :
bye brag tu dang pos mchod pa ni /
hrI:
thugs rje chen po'i dkyil 'khor du :
sku gsung thugs ldan lha tshogs rnams :
gtso 'khor bran dang bcas pa yis :
tshogs phud mchod pa bzhes su gsol :
zhes dang /
snying po'i mthar /
ga Na tsakra ba liM ta kha kha khA hi khA hi :
zhes 'bul /
bar pas bshags pa ni /
hrI:
bla ma yi dam lha tshogs dgongs :
'byor tshogs chung bas sku ma bskang :
bsnyen sgrub yun thung rtags ma thon :
rtogs pa'i rtsal chung thugs ma rtogs :
tshogs kyi mchod pas bskang zhing bshags :
sa ma ya ho :
zhes dang yig brgya brjod /
tha ma bsgral bstab ni /
tshogs tha ma la rten byas te /
nr-i tri badzra ang+ku sha dzaH
dzaHhU~M baM hoH
hrIHhU~M:
dpal chen rta mgrin khro bo'i rgyal :
dmar nag zhal gcig phyag gnyis pa :
ri rab phur pa dgra la gzir :
gdug pa'i tshogs bsgral zhal du stob :
ha ha khA hi khA hi :
hrIHpad+mAn+ta kr-ita dgra bgegs mA ra ya dzaHrbad :
de nas brda'i 'bul len bcas nang gi rnal 'byor dang ldan pas tshogs la rol zhing smon lam gdab /
lhag ma rnams /
pany+tsa a mr-ita hU~M ha hoHhrIHsa byin brlab /
hrI:
dpal gyi bka' nyan lhag sdud tshogs :
lhag ma'i longs spyod 'di gsol la :
sngon tshe g.yar dam bcas pa bzhin :
'gal rkyen kun sol mthun rkyen sgrubs :
ma ma hriM hriM ba liM ta khA hi :
zhes bsngo /
de nas phyi nang gsang sgrub gang yin gyi bstod pas bstod cing /
bskul ba ni /
hrI:
ma bcos lhun grub bde chen zhing khams nas :
rang byung ye shes thugs rje'i lha tshogs rnams :
ma 'gags 'gro ba 'dul bar thugs dam skul :
rnal 'byor bcol ba'i phrin las grub par mdzod :
chad mdo'i gtor skyong ni /
hrI:
dpal gyi gtor len dam tshig can :
mkha' 'gro shugs 'gro ma mo'i tshogs :
dang por zhal bzhes dam ma 'da':
dgra bgegs sha khrag gtor ma 'di :
bzhes shig rol cig kha raM khA hi :
mi mthun rkyen rnams zlog tu gsol :
badzra pra mo ha zlog b+h+yo :
brtan ma ni /
hrIHhU~M:
bod khams skyong ba'i brtan ma bcu gnyis tshogs :
slob dpon pad+ma'i spyan sngar khas blangs bzhin :
rang rang gnas nas 'dir byon gtor ma bzhes :
rnal 'byor bdag cag 'khor srungs rkyen zlogs shig :
ces 'bul /
de nas sngags tsam gyis mchod /
hrI:
rnam par mi rtog nam mkha' la :
rang byung thugs rje chen po shar :
'khor ba dong nas sprug mdzad pa'i :
thugs rje'i dpal la phyag 'tshal bstod :
yig brgya dang /
ma rnyed yongs su sogs kyis nongs pa bshags /
tshogs mgron brtan bzhugs spyi mthun bya /
de nas dran rtog thugs kyi 'khor lo ni /
rang gi thugs ka'i yi ge bdun las 'od zer 'phros :
snod bcud thams cad 'od du zhu :
rang gi ba spu'i bu ga nas tshur 'dus bdag la thim :
bdag kyang thugs ka'i yi ge drug la thim :
de yang dbus kyi hrIHla thim :
hrIHyang rim pa bzhin gi gu la thim :
gi gu yang mi dmigs par gyur :
ces mnyam par gzhag
/de'i ngang las rang nyid skad cig gis thugs rje chen por gyur :
ces khyer so gsum gyi grub mtha' bskyang /
bsngo smon ni /
ci byas dge ba'i rtsa ba 'dis :
'gro drug bde ba thob par shog :
'gro rnams bde chen sar gnas shog :
'khor ba dong nas sprug par shog :
shis brjod spyi mthun ci rigs pa brjod pas grub bo //
'dir 'brel dge bas mkha' khyab kyi //
'gro ba'i las nyon sgrib bsal te //
thugs rje chen po'i go 'phang la //
bdag nyid kho nas sbyor nus shog
/ces pa'ang zab chos 'di'i zhabs tog dang nyer mkho'i cha rkyen du pad+ma gar dbang phrin las 'gro 'dul rtsal gyis thugs rje chen po'i pho brang gis mtshan pa'i ri bo glang chen 'gying 'dra'i mgul du bsdebs pa dge legs 'phel ///
/
