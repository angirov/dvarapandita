@#//
dpal rdo rje rnam par 'joms pa'i gzungs kyi cho ga bzhugs so //
bcom ldan 'das dpal rdo rje rnam par 'joms pa la phyag 'tshal lo //
rnam par 'joms pa'i sgo nas rig pa gtad pa dang /
gzungs kyi cho ga byed par 'dod pas /
sngon 'gro dang /
dngos gzhi /
rjes so //
dang po ni /
gnas gang yang rung bar maN+Dal legs par byas te /
bum pa gnyis la kha rgyan mgul chings gzungs thag
/bum sman tshogs par byas te /
gu gul gyis bdug cing /
oM a mr-ite hU~M phaT dang /
swa b+hA wa'i sngags kyis bsang /
dkar gsum dang /
mngar gsum dang chu gtsang ma sbyar bas bkang nas /
legs par bshams te mchod pa'i tshogs ci 'byor pas bskor bar bya'o //
gtor ma cha gsum mam /
yang na gcig la brten kyang rung ngo //
de ltar rgyu bum pa'i chos bdun rdzogs nas /
las bum gyi nang du bdud rtsi 'khyil ba sku mdog ljang sngon zhal gcig phyag gnyis pa /
g.yas rdo rje rgya gram /
g.yon bdud rtsi'i bum pa bsnams pa'i thugs kar hU~M la sngags kyis bskor bar dmigs nas /
oM a mr-ite hU~M phaT/
ces bsnyen pa ci rigs pa byas nas /
thog mar khrus byas te /
de dag ni sngon du 'gro ba'o //
dngos gzhi la bzhi ste /
byin gyis brlab pa'i rim pa dang /
rtsa ba bdun gyi man ngag
/dbang bskur ba dang /
khrus kyi cho ga'o //
dang po la bzhi las /
bdag byin gyis brlab pa ni /
sems bskyed cing swa b+hA'i sngags brjod nas /
stong pa'i ngang las rang gi snying gar zla ba dang nyi ma'i steng du hU~M/
de las 'od zer 'phros pa las rang gi phung po yongs su sbyangs te /
rdo rje dkar po hU~M gis mtshan pa /
de yongs su gyur pa las /
rdo rje rnam par 'joms pa sku mdog dkar la sngo ba'i mdangs chags pa /
zhal gcig phyag gnyis pa /
g.yas rdo rje rtse lnga pa 'dzin pa /
g.yon pa bdud rtsi'i bum pa thugs kar 'dzin pa /
sku la sbrul dang rin po che'i rgyan can /
stag gi pags pa'i sham thabs can /
sku la 'od zer rab tu 'bar bar bsgom mo //
de'i spyi bor zla ba'i steng du oM dkar po /
mgrin par pad+ma'i steng du AHdmar po /
thugs kar nyi ma'i steng du hU~M sngon po rnams bsgoms te /
lus ngag yid gsum byin gyis brlab bo //
gnyis pa gnas byin gyis brlab pa ni /
'byung po la gtor ma btang la /
bdag phyag na rdo rje'i thugs ka'i hU~M las 'od 'phros pas /
steng rdo rje'i bla bre /
'og rdo rje'i sa gzhi /
logs rdo rje'i ra ba dang rtsig par byin gyis brlab bo //
badzra rak+Sha rak+Sha hU~M/
zhes pas rgyas gdab bo //
gsum pa bum pa byin gyis brlab pa ni /
bdag phyag na rdo rje'i thugs ka'i hU~M las 'od 'phros pas /
bum pa 'od du zhu /
yi ge b+h+rU~M gcig tu gyur /
b+h+rU~M 'od du zhu ba las /
rin po che sna bzhi las grub pa'i gzhal yas khang du gyur te /
shar phyogs shel las grub ste dkar la 'tsher ba /
lho bai DUr+Ya las grub ste sngo /
nub pad ma rA ga dmar /
byang in+d+ra nI la ljang /
rin po che sna lnga las grub pa'i gzhal yas khang du byin gyis brlabs te /
oM AHhU~M badzra a b+hi Shiny+tsa a a /
zhes byin gyis brlab bo /
bzhi pa bum pa'i rdzas byin gyis brlab pa ni /
oM pany+tsa li ka sarba sid+d+hi swA hA/
oM pany+tsa bi te swA hA/
oM tri pa sha sarba sid+d+hi hU~M/
oM pany+tsa rU pi ni sid+d+hi hU~M/
oM pany+tsa rat+na sid+d+hi hU~M/
oM pany+tsa gar+b+ha sid+d+hi hU~M/
oM bo d+hi tsit+ta sarba sid+d+hi hU~M/
oM khaM dz+nyA na rasmi a d+hiSh+ThA na sid+d+hi hU~M/
oM kalpa brig sha sarba sid+d+hi hU~M/
zhes brjod nas /
bdag gi thugs ka'i hU~M gi 'od zer rdzas rnams la phog
/'od du zhu ba las /
bum pa gzhal yas khang gi nang du 'khor lo rtsibs bcu dang /
de'i dbus su pad+ma dang zla ba nyi ma'i steng du /
yi ge hU~M gnyis /
phyogs bcu sgo bzhir yang de kho na bzhin bsgoms te /
lha bcu drug gi rang bzhin du blta'o //
de las 'od zer 'phros 'dus shing yongs su gyur pa las /
rdo rje dkar po hU~M gis mtshan pa bcu drug tu gyur /
de rnams yongs su gyur pa las /
lha bcu drug gi dkyil 'khor du gyur par blta ste /
dbus su bcom ldan 'das rdo rje rnam par 'joms pa sku mdog dkar la sngo ba'i mdangs chags pa /
zhal gcig phyag gnyis pa /
g.yas ye shes kyi rdo rje rtse lnga pa 'dzin pa /
g.yon bdud rtsi'i bum pa thugs kar 'dzin pa'i steng na khro bo'i zhal phyung ba /
sku las 'od zer dang khro chung gi tshogs 'phro ba /
spyan gsum pa /
zhal gdangs shing ljags 'dril ba /
rin po che dang sbrul gyis brgyan cing stag gi pags pa'i sham thabs can du bsgom mo //
de'i mdun du yum rdo rje lu gu rgyud ma sku mdog dkar mo zhal gcig phyag gnyis ma /
g.yas rdo rje lcags sgrog phyar ba /
g.yon bdud rtsi'i bum pa thugs kar 'dzin pa /
dar gyi cod pan dang mu tig gi rgyan gyis brgyan pa'o //
phyogs bcur khro bo chen po bcu sku mdog dkar po /
zhal gcig phyag gnyis pa /
spyan gsum pa /
phyag g.yas rdo rje rtse lnga pa gdengs pa /
g.yon pa bdud rtsi'i bum pa thugs kar 'dzin pa /
khro bo'i chas dang ldan par bsgom /
shar sgor lcags kyu ma dkar mo /
lho sgor zhags pa ma ser mo /
nub sgor lcags sgrog ma dmar mo /
byang sgor dril bu ma ljang gu /
de ltar lha bcu drug gi spyi bor zla ba'i steng du oM dkar po /
mgrin par pad+ma'i steng du AHdmar po /
thugs kar nyi ma'i steng du hU~M sngon po bsgoms te /
sku gsung thugs byin gyis brlab bo //
de nas rdo rje rnam par 'joms pa'i thugs kar nyi ma'i steng du rdo rje dkar po rtse lnga pa'i lte ba la hU~M/
de la snying po'i sngags kyis g.yas su bskor bar bsgoms te byin gyis brlab par bya'o //
gnyis pa rtsa ba bdun gyi man ngag la /
spyan drang ba dang /
bzhugs su gsol ba dang /
phyag 'tshal ba dang /
mchod pa dang /
bstod pa dang /
phrin las dang /
bshags pa bya ba bdun las /
dang po spyan drang ba ni /
hU~M/
'og min gnas mchog dam pa nas //
lcang lo can gyi pho brang du //
nor bu brtsegs pa'i gzhal yas nas //
ston pa sangs rgyas bcom ldan 'das //
rdo rje rnam 'joms lha tshogs rnams //
dad pa'i dbang gis spyan 'dren na //
thugs rje'i dbang gis gshegs su gsol //
oM badzra pA Ni hU~M/
sa ma ya dzaHdzaH
zhes pas spyan drang ngo //
gnyis pa bzhugs su gsol ba ni /
mya ngan mi 'da' thugs rje'i dbang //
nyon mongs mi spang gos pa med //
ma chags rang bzhin dag pas na //
pad+ma'i gdan la bzhugs su gsol //
pad+ma ka ma lA ya satwaM/
sa ma ya tiSh+ThAn+tu /
gsum pa phyag 'tshal ba ni /
hU~M/
rdo rje rnam par 'joms pa'i lha tshogs rnams //
sku mchog stobs chen ldan la phyag 'tshal lo //
gsung mchog sgra chen ldan la phyag 'tshal lo //
thugs mchog ye shes ldan la phyag 'tshal lo //
nga bdag 'joms pa phyag na rdo rje yab yum bcas la phyag 'tshal lo //
mi dge bcu 'joms khro bo bcu la phyag 'tshal lo //
phrin las rnam bzhi sgo ma bzhi la phyag 'tshal lo //
a ti pU hoH
pra ti pU ho /
a la la ho /
bzhi pa mchod pa ni /
byin gyis brlabs la /
gzugs snang sna tshogs 'bul lo spyan gyis mchod pa bzhes //
sgra snyan sna tshogs 'bul lo snyan gyis mchod pa bzhes //
dri mchog sna tshogs 'bul lo shangs kyis mchod pa bzhes //
ro mchog sna tshogs 'bul lo ljags kyis mchod pa bzhes //
reg bya sna tshogs 'bul lo sku yis mchod pa bzhes //
gtor ma sna tshogs 'bul lo ljags kyis mchod pa bzhes //
gzugs kyi lha mo spyan la thim //
sgra yi lha mo snyan la thim //
dri yi lha mo shangs la thim //
ro yi lha mo ljags la thim //
reg gi lha mo lus la thim //
'dod yon lnga yi mchod pa bzhes //
oM badzra gan+d+he hU~M/
oM badzra d+hU pe hU~M/
oM badzra A lo ke hU~M/
oM badzra puSh+pe hU~M/
oM badzra ko'u shi ka hU~M/
oM badzra a lang+ka ra hU~M/
oM ba liM pU dza a mr-ita kha raM khA hi /
lnga pa bstod pa ni /
bcom ldan rdo rje rnam 'joms lha tshogs rnams //
sku yi rdo rje skye shi med la phyag 'tshal bstod //
gsung gi rdo rje 'gag pa med la phyag 'tshal bstod //
thugs kyi rdo rje mtshan ma med la phyag 'tshal bstod //
yon tan rdo rje cir yang snang la phyag 'tshal bstod //
phrin las rdo rje sna tshogs grub la phyag 'tshal bstod //
bcom ldan rdo rje rnam 'joms 'khor bcas ni //
sku mchog 'bar ba'i 'od zer can //
gsung mchog 'bar ba'i 'od zer can //
thugs mchog 'bar ba'i 'od zer can //
lus ngag yid gsum 'joms mdzad pa'i //
rdo rje'i sku la phyag 'tshal bstod //
rdo rje'i gsung la phyag 'tshal bstod //
rdo rje'i thugs la phyag 'tshal bstod /
khyod la mchod pa phul pa'i bsod nams kyis //
bdag gi dge ba'i tshogs rnams 'phel ba dang //
bsam pa grub par thugs rjes gzung du gsol //
drug pa gtor ma gtang zhing phrin las bcol ba ni /
gtor ma cha gsum ltar bsngo ba'am /
yang na bsdus pa'i gtor ma gcig kyang rung ste /
swa b+hA was sbyangs la /
stong pa'i ngang las /
b+h+rU~M las rin po che'i snod yangs shing rgya che ba'i nang du /
dkar gsum mngar gsum la sogs pa'i rdzas kyi dngos po rnams 'dod pa'i yon tan lngar bsam /
oM AHhU~M gis byin gyis brlabs la /
dpal rdo rje rnam par 'joms pa lha bcu drug gi lha tshogs rnams kyis gsol bar bsam la /
rtsa ba'i gzungs thung gi zhabs su /
i daM ba liM ta kha kha khA hi khA hi /
zhes btags pa /
bdun gsum la sogs pa brjod la 'bul lo //
gsang sngags nang ltar byed na /
sman dang rak+ta gtor ma rnams me rlung gi sbyor bas byin gyis brlabs la dbul zhing /
spros pa la dga' na /
mtshan brgya rtsa brgyad la sogs pas bstod do //
phrin las bcol ba ni /
hU~M/
lnga brgya dus kyi tha ma la //
rdo rje rnam 'joms bstan pa dar //
'jigs pa'i khro bo bstan srung po //
ri rab tsam gyi sku bzhengs la //
gnam sa tsam gyi zhal gdangs 'tshal //
rtsi shing tsam gyi mche ba gtsigs //
rgya mtsho tsam gyi mchod pa bzhes //
bdag cag rnal 'byor sgrub pa pos //
bcol ba'i las rnams grub par mdzod //
bdud rtsi sman gyi gtor ma bzhes //
mdzes pa'i me tog gtor ma bzhes //
rak+sha rgyan gyi mchod pa bzhes //
rnal 'byor sgrub pa po bdag gis //
bcol ba'i phrin las grub par gyis //
tshe ring nad med dbang phyug dang //
dpal dang grags dang skal pa bzang //
longs spyod rgya chen kun thob nas //
zhi dang rgyas la sogs pa yi //
las kyi dngos grub bdag la stsol //
dam tshig can gyis bdag la srungs //
dngos grub can gyis sdongs grogs mdzod //
skabs 'dir 'od zer gyi spro bsdu bya zhing /
snying po gzungs ring gang yin la bsnyen pa rgyas bsdus ci rigs bya'o //
bdun pa sdig pa bshags pa ni /
hU~M/
na mo dus gsum sdig pa ci bgyis pa //
rang gnong 'gyod pa'i sems kyis mthol lo bshags //
slan chad sdom pa'i tshul la gnas lags kyis //
dus 'dir bag chags ma lus dag gyur cig
/bdag gis las ngan byas pas lus ngan thob /
khams gsum sdig pa'i tshang skyes pas //
ngag gis sdig byas rdzun tshig mang du brjod //
sems kyis blo nor log par lta ba sogs //
'di 'dra'i dbang gis sdig pa ci bgyis pa //
bkram pa'i lha tshogs rnams la mthol lo bshags //
ye shes lha la rtog pa mi mnga' yang //
de yi 'khor du gtogs pa'i lha srin la //
'gal 'khrul gra chag nyams pa bzod par gsol //
thugs dang 'gal ba mchis na gnod ma mdzad //
ces bshags pa byas nas /
gzungs kyi cho ga yun ring du byed na /
thun gsum mam bzhir bya'o //
gsum pa dbang bskur ba ni /
sgrub pa thon nas bum pa lag tu blangs te /
ting nge 'dzin ni /
rnam par 'joms pa lha bcu drug gi dkyil 'khor gyi sku gsung thugs las 'od zer dkar dmar mthing ka byung ste /
lus ngag yid gsum gyi dri ma dag cing /
sku gsung thugs kyi dbang yongs su rdzogs par bsgom mo //
bum pa spyi bor bzhag la /
bum pa'i don ni chos nyid skye ba med /
kha rgyan kun 'byung dpag bsam ljon pa'i shing //
mgul chings shes bya dar gyi cod pan 'phur //
mi 'gyur rtags kyi phyag rgya bzhi yis mdzes //
rin chen rnam pa sna tshogs rgyu las byung //
dri med dag pa lha yi gzhal yas khang //
sman lnga 'bru lnga snying po lnga lha lnga //
sku lnga gsung lnga thugs lnga ye shes lnga //
stobs lngas byin gyis brlabs pa'i bum pa ru //
rang bzhin dag pa'i bdud rtsi'i bcud phyung pas //
las dang nyon mongs bag chags dag gyur cig
/oM bud+d+ha bai ro tsa na oM/
badzra bai ro tsa na hU~M/
rat+na bai ro tsa na swA/
pad+ma bai ro tsa na AM/
karma bai ro tsa na hA/
oM bud+d+ha ka la sha a b+hi Shiny+tsa oM/
badzra ka la sha a b+hi Shiny+tsa hU~M/
rat+na ka la sha a b+hi Shiny+tsa swA/
pad+ma ka la sha a b+hi Shiny+tsa AM/
karma ka la sha a b+hi Shiny+tsa hA/
bai ro tsa na oM/
kA ya pA la a b+hi Shiny+tsa oM/
a mi de ba hrIH
wAka pA la a b+hi Shiny+tsa AH
badzra satwa hU~M/
tsit+ta pA la a b+hi Shiny+tsa hU~M/
sku gsung thugs byin gyis brlabs /
ye shes lnga yis dbang bskur cing //
gzhan la yang de ltar bya'o //
bzhi pa khrus kyi cho ga ni /
bdag phyag na rdo rje'i thugs ka'i hU~M las 'od zer 'phros pas lha bcu drug la phog ste lha rnams 'od du zhu ba las /
lha'i chu dag pa dkar la 'tsher ba dri ma med pa'i chu /
nad thams cad kyi gnyen por gyur pa /
dkar lhang lhang 'tsher ba de lta bu'i chu de /
nangs par nyi ma rtse shar la kha shar du bltas la /
rin po che'i zangs gzhong bzed la 'di skad do //
na mo sri zhu'i mgron du gyur pa /
sangs rgyas dang byang chub sems dpa'/
nyan thos dang rang sangs rgyas ji snyed bzhugs pa rnams sku khrus la gshegs su gsol /
phan mdzad lha yi bkra shis gang lags pa /
bkra shis dam pa des kyang deng 'dir bkra shis shog
/dza ya dza ya rgyal bar gyur cig
/gzhan yang yon tan gyi mgron du gyur pa /
dpal tshangs pa dang /
brgya byin dang /
rgyal po chen po bzhi dang /
phyogs skyong ba bcu dang /
dpal ha ri ka dang /
pany+tsi ka dang /
gang ba bzang po dang /
nor bu bzang po dang /
lngas rtsen dang /
bde ba'i ri bo dang /
ded dpon dang /
shes pa'i sgron ma la sogs te /
dam pa chos skyong ba'i srung ma khyed rnams mi dgyes pa thams cad sku khrus la gshegs su gsol /
phan mdzad lha yi\u0f8e
'gre'o //
bkra shis dam pa\u0f8e
dza ya dza ya\u0f8e
gzhan yang ma hA de wa la sogs pa lha chen po brgyad /
mtha' yas dang 'jog po la sogs te klu chen po brgyad /
nyi ma dang zla ba la sogs te gza' chen po brgyad /
smin drug dang snar ma la sogs rgyu skar gyi lha mo nyi shu rtsa brgyad /
da na dang da na ti la sogs te gnod sbyin chen po brgyad /
lto 'phye dang grul bum la sogs te lha ma srin sde brgyad /
khyod rnams mi dgyes pa thams cad sku khrus la gshegs su gsol /
phan mdzad lha yi\u0f8e
bkra shis dam pa\u0f8e
dza ya dza ya\u0f8e
gzhan yang yul bdag
/sa steng gi lha dang /
'og gi klu dang /
sa bdag dang /
'phral gang mtho ba'i rkyen bgegs dang /
lung pa phu mda'i g.ya' ri dang /
gangs ri la gnas pa'i lha klu gnod sbyin dang /
yul lha dang /
dmu dang /
btsan la sogs pa khyed rnams kyi mi dgyes pa thams cad sku khrus la gshegs su gsol /
phan mdzad\u0f8e
bkra shis\u0f8e
dza ya\u0f8e
gzhan yang /
pho lha /
dgra lha /
srog lha dang /
le 'u'i lha dang /
pha myes kyi mtshun dang /
ma phyi'i sman dang /
lha mtshun khyed rnams mi dgyes pa thams cad sku khrus la gshegs su gsol /
phan mdzad\u0f8e
bkra shis\u0f8e
dza ya\u0f8e
gzhan yang rnal 'byor pa bdag cag dang /
yon bdag 'khor dang bcas pa rnams kyis /
zas ngan ltor zos pa dang /
gos ngan lus la gyon pa dang /
phyogs ngan du phyin pa dang /
rme dang /
khram dang /
byur gyi skal gyis phog pa dang /
lus kyi na tsha dang /
sems kyi sdug bsngal dang /
mi gtsang ba'i nad thams cad dang /
lus ngag yid gsum gyi sdig sgrib thams cad ye shes kyi chu bo'i khrus kyis dag par gyur cig
/phan mdzad lha yi bkra shis gang lags pa //
bkra shis dam pa des kyang deng 'dir bde legs shog
/dza ya dza ya rgyal bar gyur cig
/ces khrus gsol bar bya'o //
gsum pa rjes kyi cho ga la smon lam /
bkra shis /
bsngo ba dang gsum las /
smon lam gdab pa ni /
bkra shis rgyal byed bum pas dbang bskur bas //
ye shes dbang bcu rnams la dbang byed pa //
log 'dren bdud bzhi'i dgra las rab rgyal te //
rnam pa kun mkhyen ye shes thob par shog
/'bru mchog rnam pa mang pos dbang bskur bas //
'bras bu rnam pa mang po smin pa ltar //
dge ba'i lo thog mang po smin rgyas te //
ma 'dres bco brgyad chos dang ldan par shog
/spos mchog rnam pa lnga yis dbang bskur bas //
dri zhim spos kyis tsha ba'i gdung sel ltar //
tshad med la sogs zag med bdud rtsi lngas //
nyon mongs lnga yi gdung ba sel bar shog
/sman mchog rnam pa lnga yis dbang bskur bas //
'jig rten sman pa'i rgyal po dam pa ste //
bzhi brgya rtsa bzhi'i nad las phyir bsal te //
stong phrag brgyad cu'i bgegs las thar bar shog
/rin chen rnam pa lnga yis dbang bskur bas //
yid bzhin nor bus re ba kun skong ltar //
'gro don bsam pa yid bzhin 'grub pa dang //
yid bzhin yon tan chos dang ldan par shog
/snying po rnam pa lnga yis dbang bskur bas //
dge ba'i rtsa ba rgyu yi dbang po las //
dge bcu ma lus dbyings su smin gyur te //
snying po bla med 'bras bu thob par shog
/mgul chings cod pan lnga yis dbang bskur bas //
rdo rje rgyal mtshan gtso bor dbang bskur te //
ye shes rnam pa mang po rdzogs gyur nas //
bde gshegs rigs lnga'i dbang dang ldan par shog
/kha rgyan 'bras bu chags pas dbang bskur bas //
dpag bsam shing gis re ba kun skong ltar //
'gro don bsam pa yid bzhin 'grub pa dang //
'bras bu can gyi shing dang ldan par shog
/gzungs thag ye shes lnga yis dbang bskur bas //
don gyi gzungs dang tshig gi gzungs ldan zhing //
de bzhin gshegs pa'i sku dang ye shes lnga //
yon tan mi 'bral gzungs dang ldan par shog
/de ltar gzungs kyi bum pa 'di bzhengs su gsol te /
yar gang zhing gtams pa bzhin /
deng gi yon bdag gi tshe dang bsod nams dang /
dbang thang dang /
chus srid thams cad zla ba yar gyi ngo bzhin du /
tshes gcig nas bco lnga'i bar du gang zhing rgyas pa bzhin nam /
gangs ri la zla ba shar bzhin je che je cher rgyas te gsal bar gyur cig
/de ltar gzungs kyi bum pa 'di /
yon bdag gi sku la gsol te /
zla ba mar ngo zad cing stong pa ltar /
mi mthun pa'i phyogs thams cad ni tshes bcu drug nas gnam stong gi bar du zad cing stong pa'am /
bya sgro mer bsregs pa bzhin du je chung je chung song ste byang zhing dag par gyur cig
/de ltar gyur pa'i byin rlabs kyis dge ba'i bshes gnyen zhal dro bar gyur cig
/bum pa bkra shis par gyur cig
/yon gyi bdag po rnams tshe ring zhing nad med par gyur cig
/yul khams thams cad du mi nad dang phyugs nad thams cad rgyun chad nas /
lo phyugs ni rtag tu legs /
dbus su yul mi 'khrugs /
mtha' nas dgra mi ldang /
lhan ne lham me lhang nge /
bde skyid phun sum tshogs pa'i skal ba dang ldan par gyur cig
/ces pa'i smon lam gdab par bya'o //
gnyis pa ni bkra shis gang rung brjod /
gsum pa dge ba'i rtsa ba bla na med pa'i byang chub tu bsngo /
'di'i brgyud pa /
slob dpon bi ma la mi tras mdzad de /
bi ma la mi tras bod du byon nas /
sgrags kyi yang thog tu gnyags dz+nyA na ku mA ras bsgyur nas /
lha dpal gyi ye shes la bshad /
des sru legs pa'i sgron ma la bshad /
des nA ro tshe 'byin la /
des gnubs ston bla ma la /
des bla ma rgya la /
des bla ma ras pa la /
des bla ma rin po che rang byung rdo rje la /
slob dpon bi ma la mi tras mdzad pa'i dpal rdo rje rnam par 'joms pa'i rig pa gtad pa dang /
gzungs kyi cho ga'i rim pa 'di /
lag len shin tu bde bar rang byung rdo rjes bsgrigs pa rdzogs so ///
/
