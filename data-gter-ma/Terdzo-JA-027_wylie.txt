@#/
bla ma nor bu rgya mtsho las /
bla ma'i byin rlabs rab 'byams bka' dbang bklag chog tu bkod pa mchog don nges ster zhes bya ba bzhugs so //
na mo gu ru /
rdo rje'i thugs ldan rdo rje'i sku
/rdo rje'i chos sgra rgya che ba'i //
rdo rje slob dpon der btud nas //
de sgrub snying po'i smin byed 'chad /
de la sbyor ba'i chos bdun gyis dbang gi snod rung du sgrub pa /
dngos gzhi shes pa bzhi ldan gyis bla ma'i byin rlabs sbyin pa /
rjes kyi las rim bdun gyis mtha' rgyas su bya bar bshad pa las /
dang po ni /
dkyil 'khor pad+ma 'dab bzhi phyogs mdog can /
lte ba mthing ga'i dbus su many+dzi la thod pa mtshan ldan nam rin po che'i snod du bla ma'i gtor ma rin chen 'bar ba bdud rtsi lnga dang snying po lnga sbyar ba rgyan ldan bzhag
/de'i g.yas g.yon du sman raka
/rgyab tu mchod gtor /
mdun du maN+Dal /
mtha' skor du chu gnyis nyer spyod rnams dang /
sngon gtor tshogs kyi yo byad /
gtor 'bul rigs sogs tshang bar bsham /
las kyi bum pa /
mig dar /
me tog sogs kyang nye bar bsdog go
/de nas las byang pad+ma'i ljon shing ltar phrin las gzhung bsrang /
kha skong dgos rigs pad gling rang lugs rnams cung mang ches pas skabs 'dir spyi mthun byas pas 'grub /
tshogs phud bshags bsgral bstab yan grub pa dang /
las bum rnam 'joms snying po bzlas pas byin brlab /
slob ma rnams phyi rol du khrus bya /
nang du 'khod pa la /
khyed rang rnams byin rlabs kyi rtsa ba bla ma'i dkyil 'khor du 'jug par 'dod pa legs /
de la thog mar dbang gi zhu ba phul nas /
gzod las kyi rim pa la 'jug dgos pas de'i sa bcad tshang phyir gsol ba 'debs pa 'di'i rjes zlos mdzod /
rdo rje slob dpon dgongs su gsol :
bdag ni las ngan sgrib pa can :
'khor ba'i btson dong dam po nas :
thar pa'i lam la 'dren slad du :
bdag la dbang mchog bskur du gsol :
lan gsum bya /
sems bskyed gsal btab nas /
de'ang gsang sngags gsar rnying gi rgyud lung man ngag kun nas mchog dang thun mong gi dngos grub sgrub pa thams cad bla ma'i byin rlabs la rag las shing /
byin rlabs lam du byed pa ni gsang lam btsan chod du byed pa'i thabs mchog bla na med par bsngags shing /
byin rlabs kyi rtsa ba bla ma'i sgrub thabs ji snyed cig mchis pa kun gyi nang nas rab dang phul du gyur pa sangs rgyas kun dngos o rgyan gyi slob dpon chen po'i sgrub thabs rgyas bsdus kyi bka' srol mtha' yas pa gter kha gsar rnying rnams las rim par byon pa las /
'dir gter ston rgyal po lnga'i ya gyal rgyal po'i sras mo lha lcam pad+ma gsal gyi dag pa'i skye mtha' sprul pa'i gter chen pad+ma gling pas lho drag sman mdo'i brag seng ge'i gdong pa can nas spyan drangs pa'i sems phyogs kun gyi yang snying bla ma nor bu rgya mtsho'i smin byed che chung rnams kyi rtsa bar gyur   pa /
gtor ma la brten pa'i bla ma'i byin rlabs rab 'byams bka'i dbang bskur ba bsgrub par bgyi ba la sogs kyis mtshams sbyar nas maN+Dal 'bul du gzhug
/ma rig pa'i mun pas rang rig ye shes kyi dkyil 'khor mthong ba la sgrib g.yogs dang bcas pa'i brda la mig ras 'ching bar zhu /
tsak+ShuHpra be sha ya phaT/
dkyil 'khor pa dang mjal ba'i phyag rten du lha rdzas me tog gsar pa'i chun po phyag tu thogs par mos shig
/ces mig dar dang me tog sbyin /
thal mo me tog dang ldan pas gsol ba 'debs pa 'di'i rjes zlos /
kye ho :
bla ma rdo rje 'dzin pa dgongs :
rtsa ba gsum gyi dkyil 'khor du :
bdag cag 'jug cing bsnyen sgrub spro :
gsang ba'i dkyil 'khor bdag gzhug cig :
ces lan gsum zhus pa la /
slob dpon gyis /
e ma skal ldan rigs kyi bu :
rtsa ba gsum gyi dkyil 'khor 'dir :
khyed rnams 'jug cing spro lags na :
brtan pa ma thob de yi bar :
'dir 'jug sems skyed dam tshig srungs :
de nas las kyi slob dpon rdo rje thogs pas sna khrid de khyed rang rnams kyis dkyil 'khor la bskor ba lan gsum du byas /
slar shar gyi sgo drung du gnas pas sngar byin pa'i me tog gi cod pan de nyid rang rigs kyis 'brel pa'i lhag pa'i lha la phog par shog cig snyam du mos la sngags 'di'i rjes zlos dang bcas te bla ma'i thugs kar 'dor mdzod /
pra ti pU dza ho :
zhes 'dor du gzhug
/bla mas mig thur ram rdo rje thogs la /
badzra tsak+ShuHpra be sha ya /
khyod kyi ma rig 'khor ba'i mig :
ye shes spyan du 'byed par bya :
ye shes mig gcig dri ma med :
rtsa ba gsum gyi dkyil 'khor ltos :
rang nyid bla ma'i sa non 'gyur :
zhes mig dbye /
bdud rtsi lcer sbyin la /
'di ni dam tshig rdo rje'i chu :
rigs ldan bu la sbyin par bya :
bsrung na yon tan bsam las 'das :
ma bsrung na raka rgyu yin pas :
de bas dam bsrung chu 'di 'thungs :
bla ma'i byin rlabs 'jug par 'gyur :
i dan na ra kan :
bsrung bya'i dam tshig bsgrag pa 'di la snyan gtad cing don yid la zungs shig
/dus gsum rgyal ba 'dus pa'i sku :
kun gyi 'dren mchog bla ma la :
sgo gsum dang pas rab bskul nas :
ci 'byor pa yi mchod pa 'bul :
sku la 'gom dang 'da' mi bya :
gsung gi gang smras bka' mi bcag :
thugs kyi chos nyid gting mi dkrugs :
rtsa ba'i dam tshig 'di la gnas par bya :
de nas khye rang rnams las kyi sems dpa'i skur gyur pa'i spyi bor rtsa ba gsum gyi ngo bor gyur pa o rgyan pad+ma lo brgyad byis pa'i ngang tshul can sku mdog dkar la dmar ba'i mdangs chags pa :
phyag g.yas pas rdo rje thugs kar bsnams pa :
phyag g.yon pas ka pA la lte bar 'dzin pa :
dbu la she'u'i snyan zhu gsol ba :
de la rgod sgro dar tshon cod pan gdags pa :
gser dngul gyi nyi zlas brgyan pa :
sku la le brgan chos gos dang smug ber gsol ba :
zhal 'dzum mdangs dang ldan zhing spyan gnyis thad kar gzigs pa :
rang rang gi spyi gtsug nyi zla'i steng na rtsa brgyud bla ma rnams kyis bskor nas bzhugs yod par bsam :
de'i 'khor du yi dam gyi lha dang :
dpa' bo mkha' 'gro rnams sprin 'thibs pa ltar byon par bsams la :
de dag gi spyan sngar bdag gzhan nam mkha'i mtha' dang mnyam pa'i sems can thams cad byang chub snying po'i bar du skyabs su mchi bar bgyi'o snyam pa'i dad gus rtse gcig pas 'di'i rjes zlos /
hU~M:
brgyud pa'i bla ma byin rlabs can :
dngos grub ster mdzad yi dam lha :
bar chad sel ba'i mkha' 'gro ma :
rtsa ba gsum la skyabs su mchi :
lan gsum /
nam mkha'i mtha' khyab kyi sems can thams cad 'khor ba sdug bsngal gyi rgya mtsho chen po 'dir :
rang rgyud gzung 'dzin gyi zhags pas bcings pa rnams grol bar bya ba'i phyir rtsa gsum bla ma'i dbang bskur ba nos te bsnyen sgrub la brtson par bgyi'o snyam du sems bskyed pa 'di'i rjes zlos /
hU~M:
sems bskyed 'gro ba kun don du :
rtsa gsum bla ma bsgrubs nas ni :
gang la gang 'dul byas nas kyang :
bla med 'jug par sems bskyed do :
tshogs gsag yan lag bcu pa so so'i dmigs 'don zung du 'jug bzhin pas 'di'i rjes zlos /
rtsa gsum bla ma gshegs su gsol :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag sdig sgrib mthol lo bshags :
gsang sngags bsgrubs la rjes yi rang :
smin grol gsang sngags chos 'khor bskor :
mya ngan mi 'da' gsol ba 'debs :
snying po sems can don du bsngo :
yang dag rdo rje'i don thob shog :
de nas dbang gi gzhi 'god pa la khyed rang rnams langs la lus drang por bsrang /
lag pa spyi gtsug tu thal mo sbyar la gsol ba 'debs pa 'di'i rjes zlos /
kye ma bla ma rdo rje 'dzin :
'khor ba mtha' med rgya mtsho ru :
bying ba skyabs med bdag la skyobs :
bdag la re sa gzhan na med :
khyod kyi thugs rjes bzung du gsol :
zhes lan gsum /
khyed rang rnams rdo rje phag mo dmar mor gsal ba'i snying gi nang du g.yung drung dmar po /
de'i dbus su zla ba'i dkyil 'khor yaM yig gis mtshan pa /
g.yung drung gi yan lag bzhi la ha ri ni sa dang bcas pa /
sngags bzlas pa'i rkyen gyis yaM las rlung g.yos /
g.yung drung yig 'bru dang bcas pas g.yas phyogs su sgra dang bcas pa 'khor bar bsam /
de'i dus su o rgyan rin po che dang rig 'dzin pho mo'i tshogs rnams mdun gyi nam mkha' la kha ba babs pa ltar spyi gtsug nas snying nang du byon cing gar byed par mos shig
/'beb pa'i rdzas dud btang /
Da dril rol mo bsgrags la /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la ho :
hrIHma ha ri ni sa ra tsa hri ya tsit+ta hrIM hrIM dzaHsa ma ya A be sha ya A:
zhes drag tu bzlas pas sgo gsum la ye shes pheb pa'i rtags 'byung ngo //
de ltar sbyor ba'i chos rnams kyis dbang gi snod rung du sgrub pa song nas /
dngos gzhi shes pa bzhi ldan gyi byin rlabs dbang bskur sgrub pa la /
thog mar gtor ma gzhal yas khang du shes pa ni :
gtor ma'i snod gzhal yas khang gru bzhi sgo bzhi rta babs dang ldan pa :
phyi mchod rten gyi rnam pa la :
nang gzhal yas khang gi rang bzhin rnam par rgyal ba'i khang bzang lta bu gsal ba'o :
gnyis pa gtor ma lha ru shes pa ni :
gtor ma'i rang bzhin gzhal yas khang gi nang du :
'og ri rab pad+ma man chad la :
dbang chen yab yum gtso 'khor yongs su rdzogs pa :
de'i bar gyi pad spungs la :
bla ma rdo rje 'chang gi cha lugs can :
mthing nag zhal gcig phyag gnyis skyil krung bzhugs pa :
phyag g.yas pas rdo rje rtse lnga thugs kar 'dzin pa :
g.yon pas ka pA la bdud rtsis bkang ba lte bar bsnams pa :
sku la rus pa'i rgyan gyis spras pa :
longs spyod rdzogs pa'i tshul du bzhugs pa la :
yum rdo rje rnal 'byor ma sku mdog mthing ga zhal gcig phyag gnyis rus rgyan gsol ba :
spyan gsum khro gnyer :
yab dang zhal sprad pa :
g.yas gri gug mgul nas 'khyud cing :
g.yon pa thod pa yab zhal stob pa :
yab yum gnyis med 'khril sbyor nyi ma'i gdan la bzhugs pa :
de'i steng gi bre'i nang na :
rigs bdag 'od dpag med sku mdog dmar po zhal gcig phyag gnyis pa :
mnyam gzhag longs spyod rdzogs pa'i sku ru bzhugs par gsal thob cig :
gsum pa gtor ma dbang du shes pa ni :
bla ma yab yum gyi spyi gtsug 'khor lo dkar po'i steng du oM gyis mtshan pa :
ljags pad+ma'i steng du AHdmar pos mtshan pa :
thugs rdo rje rgya gram gyi steng du hU~M mthing gas mtshan pa :
yab yum snyoms 'jug gi bde ba'i nyams dang ldan par gsal thob la gsol ba 'debs pa 'di'i rjes zlos /
ho :
rdo rje slob dpon 'dren pa'i gtso :
bdag ni las 'phro skal pa can :
rang gzhan don kun 'grub pa'i phyir :
dbang chen yongs rdzogs bskur du gsol :
zhes lan gsum /
slob dpon gyis gtor ma btegs la /
slob ma'i spyi bo mgrin pa snying ga lte bar gtugs shing bdud rtsi blud /
dbyangs kyis bskul zhing 'di skad do //
e ma ngo mtshar rmad du byung ba'i dbang :
bla ma rnams dang gcig pa la :
yi dam lha dang dbyer med cing :
mkha' 'gro dbang du sdud pa'i phyir :
dam rdzas gtor ma'i dbang bskur bas :
rtsa ba gsum gyi byin rlabs kyis :
sku gsum thugs dbang yongs rdzogs nas :
skal ldan bu la dbang bskur ro :
oM badzra gu ru pad+ma thod phreng rtsal badzra sa mA dzaHsid+d+hi pha la A:
oM gu ru de ba DA ki nI badzra yo gi nI kA ya a b+hi Shiny+tsa oM:
wA ka a b+hi Shiny+tsa AH
tsit+ta a b+hi Shiny+tsa hU~M:
kA ya wA ka tsit+ta a b+hi Shiny+tsa hU~M ThA:
kA ya wA ka tsit+ta la rak+Sha ku ru swA hA:
zhes bskur ro /
de nas chos dbang sems la bstim pa ni :
gtor ma gnas bzhir bzhag pa'i tshe :
dus gsum sangs rgyas 'dus pa'i ngo bo nyid :
bla ma rdo rje 'chang gi sku gsung thugs :
gnas gsum snying po 'bru gsum ni :
oM dkar AHdmar hU~M mthing ga :
skal ldan bu yi gnas gsum 'phros :
gtor dbus bla ma spyi bor thim :
dbang bzhi yongs su rdzogs par bsam :
oM AHhU~M badzra gu ru pad+ma sid+d+hi hU~M:
bla ma'i sku gsung thugs kyi ngo bo'i dbang :
skad cig nyid la thob par bsam :
de nas dbang don ngo sprad pa 'di la gsan pas khyab ste /
gtor ma spyi bor bzhag pas bum dbang thob :
lus kyi sdig sgrib byang bar bshad :
lus ni lha yi dkyil 'khor gyur :
'bras bu sprul sku thob pa 'o :
mgrin par bzhag pas gsang dbang thob :
ngag gi sdig sgrib dag par bshad :
ngag ni bzlas brjod gnyis la dbang :
'bras bu longs spyod rdzogs sku thob :
snying gar bzhag pas shes rab ye shes thob :
yid kyi sdig sgrib dag par bshad :
ting 'dzin rdzogs rim bsgom la dbang :
skye med chos sku'i 'bras bu thob :
de nas tshig dbang ngo sprod pa 'di la gsan te don dam 'od gsal gyi rang ngo la mnyam par 'jog par zhu /
kye ho :
skal ldan rigs kyi bu :
dgongs dang dbang chog zhu ba yi :
yul dang zhu lan bskur thob gang :
thams cad sems kyi cho 'phrul yin :
sems kyi ngo la cer gyis ltos :
snang stong ngos bzung rnyed pa na :
snang ba'i sems 'di ga nas byung :
dbyibs dang kha dog ci 'dra 'dug :
stong na stong pa'i ngos bzung bral :
snang stong gnyis su ma rnyed na :
de la gtor zhes bya ba 'o :
da lta'i shes pa ngos bzung dang :
brjod bral don la gtor bas gtor :
chos nyid ma dang mjal bas ma :
gtor ma zhes bya de la zer :
dbang ni las ldan pa rnams dbang :
bskur ni sgrib gnyis dag phyir bskur :
bskur thob 'bras bu sku gsum thob :
dbang bskur zhes ni de la bya :
dbang ni chos nyid don la dbang :
thob ni skye med 'bras bu thob :
dbang thob ces ni de la bya :
de ltar ldan pa'i dbang chog ni :
rang sems rang rig dbang thob nas :
'dzin zhen med pa'i chos nyid ngang :
rang dbang rang gis thob pa yin :
tshig dbang rin chen de nyid kyis :
'khor 'das chos rnams rang ngo shes :
'bras bu bla ma'i sa non 'gyur :
zhes mnyam par 'jog tu bcug
/de ltar tshig dbang thob pa'i yon tan yang 'di lta ste /
tshig dbang rin chen 'di thob pas :
rig rtsal phyogs med 'gyur bar nus :
nyon mongs shes bya'i sgrib pa dag :
bla ma'i sku gsung thugs dang ni :
yon tan phrin las rnam dag gi :
ye shes dngos grub mnga' brnyes 'gyur :
'khor 'das chos sku zang thal 'char :
'bras bu sku gsum dbyer med mngon du 'gyur :
zhes gsungs pa yin no //
bzhi pa gtor ma dngos grub tu shes pa la thog mar thugs dam bskul cing gsol ba gdab par bya ba yin te /
gtor ma phyag tu thogs la /
chos rnams mi dmigs kun gzhi yangs pa'i klong :
rgyal ba'i sras mchog dngos grub rlabs chen bdag :
badzra gu ru pad+ma thod phreng rtsal :
rta phag yab yum 'khor dang bcas pa ni :
yab yum gnyis med mnyam sbyor byang chub sems :
dngos grub rlabs chen bdag la bstsal du gsol :
'gyur med sku yi dngos grub bstsal du gsol :
'gag med gsung gi dngos grub bstsal du gsol :
'khrul med thugs kyi dngos grub bstsal du gsol :
yon tan re skong dngos grub bstsal du gsol :
phrin las mchog gi dngos grub bstsal du gsol :
bla med mchog gi dngos grub bstsal du gsol :
zhes gsol ba btab pas /
ye shes pa rang bzhin gyi gnas su gshegs /
dam tshig pa rang la thim /
gtor ma bla ma yab yum gyi byang sems ye shes bdud rtsi'i rang bzhin du zhu ba khyed rang rnams kyis rol pas mchog dang thun mong gi dngos grub bde blag tu thob par mos shig
/gtor zan dang bdud rtsi sbyin la /
oM AHhU~M gu ru de ba DA ki nI/
badzra yo gi nI sarba sid+d+hi hU~M A:
kA ya wA ka tsit+taM sid+d+hi hU~M:
zhes brjod do //
de dag gis dbang gi dngos gzhi grub nas /
rjes kyi las rim gyi thog mar dbang rtags cod pan 'di nyid brgyud pa gtad pa'i don du zungs shig
/cod pan byin la /
da lta cod pan 'di bzung bas :
dus 'di phyin chad rgyal ba'i sras :
khyod kyis 'gro ba 'dul la brtson :
ces sbyin /
nam mkha' gang ba'i rgyal ba sras dang bcas pas bkra shis pa'i tshigs su bcad pa brjod cing me tog gi char 'bebs pas mnga' gsol bar mos shig
/shis brjod gang 'thad bya /
de dag rnams kyis gter chen pad+ma gling pa'i zab gter bla sgrub nor bu rgya mtsho'i rab 'byams bka' dbang zab mo legs par thob pa yin pas yar mar tshes bcu'i mchod pa sogs bla ma'i sku gsung thugs kyi dam tshig srog bzhin du bsrung bar bgyi'o snyam pas 'di'i rjes zlos /
gtso bos ji ltar sogs dang /
gtang rag maN+Dal 'bul ba phyin chad spyi ltar bya /
tshogs la rol cing lhag ma gtong ba sogs las gzhung rjes rim rnams kyang de ltar du bya'o //
nor bu bzhin du dgos pa'i don //
kun tshang nor bu rgya mtsho yi //
byin rlabs zab mos rgyud smin nas //
'chi med bla ma'i sku thob shog
/ces pa'ang shrI de bi ko Ti tsa 'dra rin chen brag gi sgrub gnas su rang mnyam la phan pa'i bsam pas kun nas bslangs te /
pad+ma gar dbang blo gros mtha' yas pa'i sdes rang gzhung dang gter kha gong 'og gi dgongs pa bsdebs nas bltas chog tu bkod pa dge legs 'phel //

//
