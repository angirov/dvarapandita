@#//
dam rdzas bdud rtsi'i sgrub thabs gsang chen mchog gi myur lam sogs spyi la nye bar mkho ba'i zin bris dgos don rab gsal zhes bya ba bzhugs so //
na mo gu ru de ba DA ki nI ye /
'dir gsang sngags snga 'gyur ba'i ring lugs sgrub sde chen po brgyad kyi nang tshan bdud rtsi yon tan gyi rgyud lung dang 'brel bar dam rdzas bdud rtsi'i sgrub thabs rtsa gsum so so la sbyor ba'i tshul mang du 'byung ba las /
gtso bo bka' brgyad rnam pa gsum gyi dgongs pa gung mthun o rgyan gter bdag gling pas mdzad pa'i gsang chen mchog gi myur lam gyi phyag len legs par shes na thams cad kyi spyi khog khrol bar 'gyur bas /
de nyid gzhir byas pa'i gsal byed zin bris cung zad 'bri ba la gnyis /
rnam gzhag mdo tsam bstan pa dang /
nyer mkho'i lag len dang dmigs rim sogs kyi gsal byed do //
dang po ni /
myang gter bka' brgyad kyi bdud rtsi'i man ngag las /
thams cad bdud rtsi'i sgrub chen bshad //
bdud rtsi'i ngo bo nges tshig dang //
dbye ba mthun dpe dgos pa'i ched //
thabs dngos 'bras bu thob tshul lo //
zhes gsungs pa ltar /
ngo bo /
nges tshig
/dbye ba /
mthun dpe /
dgos ched /
thabs dngos /
'bras bu 'thob tshul rnams las /
dang po ni /
'khor 'das thams cad chos kyi dbyings bzang ngan phyogs lhung bral ba'i klong du ro gcig cing /
gdod ma nyid nas rang bzhin gyis rnam par dag pa ni bdud rtsi'i ngo bo ste /
bdud rtsi bam brgyad las /
srid gsum ye nas bdud rtsi lnga //
ma bcos lhun grub rdzogs sangs rgyas //
dug gsum srid gsum sku gsung thugs //
ye nas bdud rtsi yin pa'i phyir //
nges pa'i klong nas bka' bstsal to //
zhes dang /
myang gter bdud rtsi'i man ngag las /
dang po bdud rtsi'i ngo bo ni :
rang byung gdod nas rnam par dag pa'o :
zhes gsungs /
de ltar srid pa gsum gyis bsdus pa'i nyon mongs pa lnga dang /
'dod pa'i yon tan lnga dang /
'byung ba lnga dang /
phung po lngar snang ba thams cad kyang /
rigs lnga yab yum gyi rang bzhin can du thog ma nyid nas rnam par dag pas /
de'i phyir na /
sangs rgyas kun dang mnyam sbyor ba'i //
rang byung gdod nas rnam par dag
/ces gsungs /
gnyis pa nges tshig ni /
rnam rtog gi bdud rig pa ye shes su rgyas 'debs pa'i rtsi yin pas na bdud rtsi ste /
bdud rtsi'i man ngag las /
ma rig rnam rtog 'khrul pa'i bdud la :
rig pa ye shes kyi rtsi brda don gyis 'debs pa'o :
zhes pa dang /
bdud ni bdag 'dzin rtog tshogs bcas :
rtsi ni rang rig mnyam pa nyid :
ces gsungs /
'khor 'das kyi chos thams cad ye shes chen por rgyas 'debs pa'i sman yin pas na chos sman zhes kyang bya ste /
'khor 'das chos kun ye shes sman :
brda rtags chos sman de spyad na :
nyon mongs dug rnams sman du 'gyur :
zhes gsungs /
gsum pa dbye ba ni /
de nyid las /
mtshon bya chos nyid don gyi bdud rtsi dang :
mtshon byed rtags kyi bdud rtsi 'o :
zhes gsungs shing /
chos bdud rtsi /
don bdud rtsi /
rtags bdud rtsi /
rdzas bdud rtsi /
sman bdud rtsi sogs sgras brjod rigs kyi sgo nas phye na du mar yod /
bzhi pa mthun dpe ni /
de nyid las /
lha'i bdud rtsis dug rnams 'joms pa'i bdud rtsi byed :
na ba shi gsos kyi sman du 'gyur ba bzhin du 'di yang dug lnga 'joms shing :
na ba shi gsos kyi sman du 'gyur ba'o :
zhes gsungs /
lnga pa dgos ched ni /
de nyid las /
mchog dang thun mong gi dngos grub yon tan phun tshogs thob cing :
lha dang chos skyong mnyes par byed pa'o :
zhes gsungs /
drug pa thabs dngos ni /
sgrub gzhi khrol bu dang phye ma'i sman 'du bya ba /
sgrub chos spyod pa dang byin gyis rlob pa'i dkyil 'khor gyi 'khor lo'i sgom bzlas /
bsgrubs pa'i 'bras bu dngos grub kyi dga' ston spel ba /
de rnams kyang sgrub pa'i yan lag sbyor dngos rjes gsum tshang ba'i sgo nas nyams su len pa ste /
gzhung rtsa bar rgya cher gsungs pa ltar ro //
bdun pa 'bras bu thob tshul ni /
rgyud las /
'di grub rgyal sras dam par 'gyur //
yon tan mchog 'bras yongs su rdzogs //
zhes dang /
o rgyan chen pos /
bla ma mchod na byin rlabs 'jug
/yi dam mchod na dngos grub ster //
bde gshegs mchod na thugs rje 'byung //
mkha' 'gro mchod na lung yang ston //
sgrub pa po 'am sus zos kyang //
phyi yi nad gdon sdig sgrib sel //
nang gi bskyed rim ting 'dzin gsal //
gsang ba rang rig chos skur rtogs //
dam tshig nyams chag thams cad skong //
bcangs pas dus min 'chi ba bzlog
/gdug pa'i dug kyang 'jil bar nus //
bsregs pas gdon bgegs thams cad skrod //
byugs pas nad gdon ma lus 'joms //
zhes dang /
'di nyid sgrub pa'i gnas de yang //
dur khrod bsil ba'i tshal mtshungs te //
dpa' bo mkha' 'gro thams cad 'du //
sa yul byin dang ldan par 'gyur //
char chu 'bebs shing lo phyugs legs //
gang du bsgrubs pa'i gnas de ru //
su bsdad mi rnams ting 'dzin 'char //
'di zos tshe yi dus byung yang //
pho mo bzang ngan med pa ru //
rig pa 'dzin pa'i sa la gnas //
de phyir mchog gi dam rdzas so //
zhes dang /
tshe dang skong dang yid du 'ong //
bgegs rnams zhi ba la sogs te //
nad dang bral nas ci 'dod pa'i //
yon tan rtsa brgyad 'dis thob bo //
zhes gsungs so //
gnyis pa nyer mkho'i zin bris la dang po lag len gyi gsal byed ni /
ra sA yA na'i sgrub rdzas kyi gtso bo ni bdud rtsi lnga ste de la gzhung chen rnams nas re re la'ang sbas pa nang gi rtsa ba bzhi /
mngon pa phyi'i rtsa ba bzhi //
skyobs lnga sogs rgyas par gsungs kyang deng sang tshul ldan 'byung dka' bas /
bdud rtsi lnga dang sha lnga ni gong ma rnams kyis bsgrubs pa'i chos sman sel med la phabs rgyun 'dres pas chog par mdzad cing da lta ni gsar du gter nas byon pa tshad ldan yang bzhugs bzhin pas de ka la gzhir byed /
sman rtsa ba brgyad la nang gses dbye ba brgyad tshan lnga sogs gsungs pa las sman gyi dbang du byas pa /
tsan dan smug po /
mU la pa ti /
li shi
/gan+d+ha b+ha dra /
gur gum /
dzA ti /
ga bur /
shing tshwa rnams phyi'i rtsa ba brgyad de /
de la mU la pa ti gter chen gyis ma nu dang /
rtse le sna tshogs rang grol gyis puSh+kar mU la ste khams kyi ru rta la ngos bzung /
gan+d+ha b+ha dra dri bzang spyi ming la 'jug kyang dgongs 'dus las tsan dan lo mar gsungs pa ltar 'dir rgya shug lo ma la bzhed /
sgrub pa lag len gyi rtsa ba brgyad la lnga tshan brgyad du gsungs pa'i nang tshan yon tan lnga ni /
cu gang /
sin+d+hu ra /
a ru ra /
spos chen /
lhang tsher /
sdud pa lnga ni /
bzhi mnyam /
ga bur /
gur gum /
dzA ti /
tsan+dan dkar po /
dul ba lnga ni /
a ga ru nag po /
du ruSh+ka /
li ga dur /
dbang lag
/sug smel te de rnams ni rtsa ba brgyad kyi sman du sbyar bar bya ba yin la /
'dir bzhi mnyam ni dri chen te /
de yang sdom 'byung las /
'o ma'i ston mo sogs skyes pa'i //
tsan+dan ser po yang dag bzung //
zhes 'o ma sogs kha zas bzang pos bskyed pa'i dri chen nyid bdud rtsi mar khur bsgrub pa'i tshul ni 'og tu chu yur la drangs pa'i yur sor zam bkal ba'i khar sgyed pu btsugs te me btang /
de'i khar rdza ma skyon med gtsang ma bkab /
de'i khar rdza ma mthil khrol tshags ltar bug pa chung ngu mang po phug pa bzhag
/de'i nang du dri chen ma rul ba 'byongs tsam blugs /
kha dang rdza ma gnyis kyi bar mtshams su rlung mi 'chor ba bkag pas /
ji zhig na stod kyi zil pa mthil du 'dzag nas khu ba 'khyil ba la a rag lta bu 'byung bas der bya la /
de tsam ma grub kyang dam tshig ma nyams shing rims dang dug sogs nad gzhi ngan pa can ma yin pa'i lang tsho dar ba'i dri chen nam /
rtog pa che na skyes chen dam pa'i gsang chen rigs las phal pa mi gtang ba skabs 'di dang gzhan du'ang mtshon cing /
phabs gta' la yod pas kyang don tshang bya'o //
dul ba lnga'i nang tshan /
du ruSh+ka dngos ni zur pa yin yang /
a gar nag po'i rtsa ba dri gzhan las bzang ba des tshab rung du mdzad /
rtsa ba brgyad las gyes pa'i yan lag stong ni /
spyir snang zhing srid pa'i rtsi bcud thams cad sman du sbyor bar gsungs pas rgya bal mon bod sogs nas byung ba'i sman sna ji tsam tshogs pa dang /
rin po che'i rigs su gyur pa /
mi dang 'dab chags sder chags ri dwags g.yung dwags chu gnas sa 'dzul rnams kyi sha khrag snying sna dbang po lnga /
lnga tshan lnga /
dkar mngar 'bru sna sogs sbyor du mi rung ba gang yang med pas gang 'dzoms bsags /
gnas skabs dug rigs gtsos nus pa dri ro kha dog sha me tog gi spyang ki rnams spang byar bshad pa ltar sbyor bar mi bya /
sman gang yang rgyud dang khungs dag la ma rul ba dang dri ro ma nyams pa gal che bas gang byung ci rnyed mi bya /
khungs dag pa'i rten 'brel du gza' tshes bzang po la rgya bal gyi sman rnams de'i tshong pa'i cha lugs can gyis sman rnams ras dkar gyi khug mar khyer la sbyin bdag gis gser dngul gyi rin sprad nas nyo tshong byed pa'i tshul bya bar gsungs pa dang /
bod sman rnams kyang me tog sogs dpyid sos /
rtsa ba 'bras bu rnams ston dus nyar tshags dgos pa gzhir byas /
rgyud las dpyid 'bring po dang ston zla tha chung gi tshes bco lnga la dmigs su gsungs shing /
skabs der khye'u gtsang mas khrus dang lha la phyag byas nas tshol dgos par gsung /
rin po che mang du btang na gso rig gi gzhung las bshad pa ltar g.ya' phyi dug 'don tshad ldan thon na shin tu legs /
mdor bsdus pad rAg nal sogs shel rigs dang g.yu mu men mu tig sogs mi bzhu ba'i khams rnams thog mar hrob tsam brdungs te ras nang btums /
de rnams dang ljid mnyam pa'i ze tshwa /
re ral /
gang+gA chung /
gla rtsi /
tshwa la btul ma /
a ru ra /
'gron thal /
star bu bcas byis pa lo brgyad kyi dri chu'am /
dge slong gtsang ma'i chu la btab ste lan gcig btso /
de rjes chu gtsang la btso /
de nas chang bzang po la btso /
de nas chu gtsang gis yang yang bkru bshal bya /
bzhu ba'i khams gser dngul zangs lcags rnams sir po lta bu'i skyur nang du btab nas g.ya' yang yang bcad /
de nas chu tshan du btsos pa'i chu phyir pho /
chu grang gis bshal ba mang du bya /
sha sna mang du btang na'ang gso rig gi lag len ltar dug 'don ngar 'dogs grub na legs pa'i yan lag tu 'gyur zhing mi 'grub na bkru bshal legs par bya /
sha sna sogs ma 'dzoms na btang snyoms ni mi rung ste zan la mi dang dud 'gro rnams kyi gzugs 'bur ma'am spar btab pa mang du 'chos /
nr-i ljang gu las mi dang /
su ser po las dud 'gro'i rigs brgya stong mang po gsal btab pa'i mthar de dag so so'i tshe zad pas las kyis shi ba'i phung po sha khrag tu dmigs la dam rdzas kyi rgyur sbyar ba gsang 'dus las bshad pa tsam ma chad pa gal che /
sman gyi sbyar tshad gzhung 'di'i dkyus su bstan pa las lhag ma dgos kyang khams phyogs lta bur sman dkon cing 'byor pa dman la bungs mang 'dod pa rnams kyis /
gtso bo a ru ra la gzhi byed /
ba ru skyu ru gnyis ha cang mang na ro la gnod pas de'i phyed cha tsam /
bzang drug
/tsan+dan dkar dmar /
a gar rigs sogs dri ro bzang po'i rigs mang na'ang skyon mi bskyed /
sngo sman rigs mang na mi legs pa dang /
tshwa sna /
rdo sman rigs 'dres tsam las mang po mi gtang /
bungs skyed du ru rta dang /
se'u 'bru'i rtsam pa /
ram bu'i rtsa ba rnams cung mang tsam btang na ha cang skyon du mi 'gyur zhing ston dus kyi gro ma'i phye ma'ang phran bu bsre btub /
spyir sman kha dog dkar ba /
ser ba /
dmar ser rnams dang /
ro mngar ba ska ba cung zad skyur ba /
dri ngad sdug cing bzang ba rnams dpung bskyed du rung /
de las ldog pa'i kha dog sngo ljang nag po dmar smug sogs dang /
shing tshwa lta bu dri ngad che zhing mi zhim pa dang /
khams la phog pa'i dri ma dug can /
ro ha cang tsha ba kha ba skyur ba lan tshwa ba rnams nyung ngu las mang du mi gtang /
gla rtsi'ang dri thon tsam gyis chog
/sman mang bar 'dod cing rgyu tshogs ma 'byor na 'bras chu la bkrus pa'i rtsam pa'am zhib chen dar tshags la drangs pa a ru dang bung mnyam tsam btang srol snang yang sman 'byor na de'ang dgos pa chung /
sbyar zin pa'i kha dog ser po la dmar mdangs chags pa'i snum bag can na gi dang bzang drug sogs kyi dri gtso bor bsnam zhing a ru gser mdog chang dang bsres pa lta bu'i ro bro ba dgos /
phyag len phal cher la chos sman smug po byed pa ltar na thog ma nas dmar po dang smug po'i rigs mang chog
/sman de thams cad kyang khrol sgrub skabs phyogs bzhi dbus lnga'i rigs so sor phye nas bzhag dgos pas 'di'i gzhung gsal ltar rigs dang dri ro kha dog sogs so sor phye /
de'ang btag btsag nyin mang po longs khom med pas khrol bu sne tshang nyung bsdus re bzhag
/sman byings snga sor nas brdungs la dar tshags shin tu zhib mor btsags /
'di dus rtsing zhad byung na rlan phog dus rtswa dang pags pa sogs zing zing por 'gyur bas zhib dgos /
sman phye rnams ras khug dkar ser dmar ljang sngon po lngar blugs nas phyogs bzhi dbus lnga'i thod par bkod pa'am /
sman phye shin tu mang na dbus dang phyogs bzhi mtshams brgyad kyi thod pa dgu por rigs dang kha dog so sor phyes pa gang shong blugs /
ma shong ba rnams ka To ra shin tu chen po'i nang du brdal nas de nang thod pa rnams bkod pa'i khar sman khrol bu shog thum byas pa so sor bzhag la dar phyogs mdog gis kha 'gebs pa nyid phyag len bde bar snang /
thod pa rnams kyang gzhung bshad mi 'byor yang mi thod dum bu bzhi pa phan chad dang mdog ngan grog sked sogs mtshan ngan min pa'i thod pa bzang po la so sor yin pa'i mos pas bya /
byin rlabs kyi phabs rgyun yang gter byon sel med kyi dga' rab /
shrI siM/
o rgyan rin po che /
rig 'dzin brgyad /
rje 'bangs nyer lnga sogs kyis bsgrubs pa'i chos sman rig 'dzin gong ma rnams kyi dam rdzas kyi rgyun la bzhugs pa dang /
deng sang gsar du byon pa rnams gtso bor byed pa las gsar rnying gi byin rten gang rnyed bsre ba'i rten 'dus lta bu byed pa ni dgos pa chung ngo //
'di skabs su gal che ba dkyil 'khor steng phub tshangs pa'i pho brang du grags pa la smin lugs su mdor bsdus kyi phyag len mdzad pa ni gzhung gsal ltar la /
dgongs 'dus mkhan po rnams dang rat+na'i phyag bzhes kyi rgyun rnying ma phal mo che'i lugs srol dang /
rol rdor brag gter thems med las kyang gal po cher bshad pa ltar de'i chas sgrig tshul /
gter gzhung mang po'i gnad kyi zhal gdams mthun par 'byung ba'i don rig 'dzin brgyud pa'i phyag rgyun du /
sgrub khang dkyil 'khor bzhengs pa'i yang thog tu shing ring btsugs pa'i rtse mor rnga ma dkar po 'dogs /
de 'og ku sha'i chun po gnyis rtse sprad du bcings pa'i gseb tu lha dbang brgya byin sku rgyab byang 'dod gsol bris pa la dmu thag dkar po btags pa sman gyi pho brang dang sbrel /
de 'og dkyil 'khor steng gi rgya mthongs lta bur shing ko ru kha zhes rgya gram rtse sbrel gru bzhi'i dbyibs steng 'og rim pa bzhi mdzes chos bang rim gyi rnam par byas pa'i dang por lha chen brgyad /
gnyis par rgyu skar nyer brgyad /
gsum par rtsi bcud lha mo bcu drug
/bzhi par klu chen brgyad rnams sngags byang 'dod gsol bcas bkod /
sku gzugs rnams kyang rgyas par grub na lder bzo gtsang ma'i nang gzhug rang rang gi snying po dang 'dod gsol bcug pa lding khri brtan por bzhag
/gong 'og gnyis kyi zur brgyad la me long brgyad phyar /
bris 'bur gang la'ang so sor bskyed bstim nan du bya bar gsungs pa ltar gal che zhing /
rgyu skar la gtor 'bul dmigs su snang ba'ang tsaka gdugs dbub skabs nges par dgos /
smin lugs phyag rgyun steng phub rgya gdugs kyi khongs su bsdu skabs kyang bcas 'di rnams tshang na dgos pa che bar 'dug pas /
gdugs kyi yu ba la rnga dkar ku sha brgya byin gyi sku rnams bkod /
sham bu'i phyogs mtshams brgyad kyi dang por lha chen brgyad /
de 'og phyogs skar drug re dang mtshams skar re re /
de 'og phyogs mtshams brgyad la rtsi bcud lha mo gnyis re /
de 'og klu chen brgyad kyi tsaka li bkod pa'am /
'di nyid mgron thabs kyi lha yin skabs gtso 'khor gyi go rim mi dgos pas shar ngos su tsaka li bzhi'i dang por lha chen gnyis /
gnyis par shar skar drug dang mtshams skar gcig
/gsum par rtsi bcud lha mo bzhi /
bzhi par klu chen gnyis bkod pa'i tsaka li 'dogs /
phyogs gzhan gsum la g.yas skor du de ltar byas pas stabs bde la don tshang bar 'ong /
tshangs pa bri tshul gzhung phal cher nas mi 'byung yang sman srung mgron gyi gtso bo yin pa ma zad tshangs pa'i pho brang zhes pa'i ming don dang 'brel pa ltar na /
bzang shing gi byang bu'i stod la /
tshangs pa gdong bzhi gser mdog 'khor lo 'dzin cing ngang pa la gnas pa /
smad du brgya byin dkar po pi waM sgreng zhing rgyal po rol stabs kyis rin po che'i khri la bzhugs pa /
gnyis ka dar dang rin po che'i rgyan ldan zhi zhing 'dzum pa bri /
rgyab ngos su /
'jig rten mes po tshangs pa dang lha'i dbang po brgya sbyin gyis bdag cag 'khor dang bcas pa la bdud rtsi sman gyi dngos grub sogs 'dod don ma lus pa bstsal du gsol :
zhes bri /
lha brgyad ni /
shar du dbang phyug nag po /
brgya byin dkar po /
lhor tshangs pa ser po /
khyab 'jug ljang gu
/nub tu tshogs bdag dkar po /
b+h+ring gi ri ser po /
byang du 'dod lha dmar po /
gzhon nu gdong drug ljang gu ste /
phyag g.yas thams cad bkra shis rdzas brgyad /
g.yon rnams bdud rtsi'i bum pa bsnams pa /
dar dang rin po ches brgyan pa /
rol stabs kyis pad+ma la gnas pa'i rgyab tu srog yig rim bzhin /
IM/
shaM
/braM/
biM/
gaM
/b+h+riM/
kAM
/kaM rnams dang /
AHre re brtsegs mar bri /
rgyu skar nyer brgyad kyi shar skar bdun ni shar stod nas g.yas skor du /
smin drug ljang gu bum pa'i khri //
snar ma dmar skya ba dkar khri //
mgo ni nag po sha ba'i khri //
lag ni ser po sbrul la zhon /
nabs so ser po pad ma'i gdan //
rgyal ni ljang gu bum pa'i khri //
skag ni dkar po bya rog khri //
lhor /
mchu ni ser po pad+ma'i dbus //
bre ni ljang ser pad+ma'i gdan //
dbo ni ljang khu rin chen khri //
me bzhi dkar po glang po zhon //
nag pa ljang gu rma bya'i khri //
sa ri ser po spyang mo zhon //
sa ga nag po ra dkar khri //
nub tu /
lha mtshams ljang gu bya rog zhon //
snron ni ser po 'bol stan khri //
snrub ni ser po rus sbal zhon //
chu stod nag po zab 'bol gdan //
chu smad dkar po tsit+ta zhon //
byi bzhin ljang gu 'bol gyi gdan //
gro bzhin ser mo khri la bzhugs //
byang du /
mon gre nag po glang dkar khri //
mon gru ser po dar stan te /
khrums stod ljang gu gser gyi gdan /
khrums smad ser po khri'u'i gdan //
nam gru dkar ser rta la zhon //
tha skar dkar po mi la zhon //
bra nye ljang gu 'khor lo zhon pa thams cad kyang lha mo'i gzugs can /
lha'i gos kyi stod g.yogs dang smad g.yogs can dar dang rin po ches brgyan pa /
phyag gnyis thal mo sbyar ba'o //
de rnams kyi rgyab tu /
nak+Sha tra hU~M tsit+ta A be sha ya hriM:
gtod la non cig :
sarba an+ta ra b+h+yo :
sarba A yuHpuN+ye sid+d+hi pha la hU~M:
mi mthun sol cig :
mthun rkyen sgrubs shig :
ces bri /
rtsi bcud lha mo bcu drug ni /
shar du lha mo lA s+ya dkar mo /
shing gi lha mo 'od 'chang dkar ser /
rdo rje lha mo shel mdog dkar po /
rin chen gser gyi lha mo ser po /
lhor lha mo mA le ma sngon mo /
lha mo nor rgyun ma sngo bsangs /
lha mo khro gnyer ma sngon mo /
rin chen g.yu'i lha mo sngon mo /
nub tu lha mo gIrti ma dmar mo /
rtsi'i lha mo grub pa mo dmar ser /
lha mo sra brtan dbang bsgyur ma dmar mo /
rin chen byi ru'i lha mo dmar po /
byang du lha mo nIrti ma ljang mo /
nags kyi lha mo rma bya'i mgrin ljang ser //
lha mo gnyan gsal ma smug nag
/rin chen in+d+ra'i lha mo ljang mo thams cad kyi phyag g.yas mda' dar dang /
g.yon rnams me long thogs pa /
dar dang rin po che'i rgyan ldan bzhengs stabs can no //
de rnams kyi rgyab tu /
ma hA de bi hU~M a mi ta sid+d+hi hU~M:
zhes bri /
klu chen brgyad ni /
shar du dga' bo ser po sbrul mgo bcu re'i gdengs ka
/'jog po dkar po sbrul mgo bcu'i gdengs ka
/lhor sog ma med ser po sbrul mgo bdun gyi gdengs ka
/dung skyong dkar po sbrul mgo brgya'i gdengs ka
nub tu gtsug na rin chen ser po sbrul mgo bzhi bcu'i gdengs ka
/gzi chen dmar po sbrul mgo nyi shu'i gdengs ka
/byang du mkhar nag nag po sbrul mgo nyis brgya'i gdengs ka sku stod khro bo'i cha byad kha nas me zhags 'phro ba glang po'i steng na bzhugs pa /
sbal mdzes nag po sbrul mgo lnga bcu'i gdengs ka can /
mkhar nag ma gtogs bdun po zhal gcig zhi 'dzum sku stod lha bu'i cha byad dar dang rin po ches brgyan pa sku smad sbrul du 'khyil pa /
kun kyang g.yas thams cad pad ma dang /
g.yon rnams su dung chos bsnams shing rgya mtsho la gnas pa bri /
rgyab tu /
phu nA ga hU~M d+ha la sam+b+ho sid+d+hi hU~M lak+Sh+mi sid+d+hi b+h+rU~M:
phu sid+d+hi pha la hi da hi da swA hAM:
zhes bri /
lha dgu re re'i mdun nam mi 'grub na kun gyi mdun dbus phyogs su shing byang dkar po'i ngos su /
oM a de ba tsit+ta sid+d+hi hU~M:
de ba a mr-ita ma hI ra Na a tha hU~M pra be sha ya hring :
sid+d+hi pha la hU~M b+h+rU~M:
A yu she dzaHpuN+ye ba la te dzo b+h+rU~M nA nA kha d+he sid+d+hi hU~M 'dus 'dus swA hA:
zhes bris la btags pa shin tu gsang ba'i zab gnad du gsungs /
rdo rje slob dpon gyi khri'i 'og tu /
rus sbal gyi khog par stag skya 'brug sngon bya dmar rus sbal rgya bo bzhi'am /
bya'i mal du sprel ser bshad pa'ang snang zhing /
rgyu skar nyer brgyad /
rlung lha ljang gu ba dan thogs shing sha ba yu mo la zhon pa rnams bris te dar sna 'bru sna dang bcas dar dkar khud du dril /
tshon skud sna lngas rgya gram ris su bsdams la /
oM d+ha la ma d+hu si pad+me hU~M:
yaM b+ha ya b+he de ba hU~M:
sarba an+ta ra shAn+tiM ku ru ye swA hA:
zhes pas sngags te bzhag pas 'byung ba'i gnod pa zhi /
khrom dul /
bkra shis bde legs 'byung bar gsungs /
'ga' zhig nas bcas 'di dkyil 'khor gyi 'og tu bzhag pa'ang bshad pas ci bder chog
/'di ni sgrub chen spyi la'ang gces so //
sbol ba'i skabs sogs sman snod zangs dkar lta bu g.ya' med che legs gtsang ma dgos /
ma 'byor na shing gzhong dang rdza snod gsar pas kyang rung /
lcags snod lcags khem lcags thur sogs dang thug na mdog nag po bcos med du 'gyur bas shin tu spang dgos /
de mtshungs sin+d+hu ra dang sa gi waM la'ang mtshur 'dres stabs mang na nag por bsgyur bas phun tshogs tsam las 'debs mi btubs /
sin+d+hu ra 'byung ba'i chu'ang mi blugs /
chang yang gsar ma rnams kyis bde mchog sdom 'byung las gsungs pa'i cho gas bsgrub pa lta bu ma byung na phal pas bdud rtsi ril bu sbyor ba sogs mi rung bar gsungs kyang /
'dir snang srid bdud rtsi rnam dag gi dgongs pa la dam rdzas gtso bo sha lnga bdud rtsi lnga rigs lnga'i bzhu btul gyis sbyong ba'i mos pa yin bzhin de tsam gyi gtsang sme'i rtog 'dzin mi dgos kyang /
chang sna bzhi po la rab tu 'dzom na yang gter rdo rje bdud rtsi'i lugs kyi ma da na sgrub thems dang ma rnyed na sngar bsgrubs pa'i chos sman btab la bdud rtsi ltar byin rlabs nan tan bya dgos /
dri bzang mdog bsgyur dam rtsi'i dbang lag phye rnams zur du dbye /
sman phye gzhan thams cad skam po'i skabs su 'dres nges par 'phur /
rlan song nas 'dres dka'/
sbol ba'i tshad gzhung gsal ltar skam gsher ran pa dgos ha cang rlon ches na gong bur 'dril /
skam ches na phye mar brdal /
'phur dus kyang shed ha cang ches na gong bur 'dril bas mi legs shing shugs chung se ba yun ring du 'phur thub na kha dog khug cing snum zhad che ba 'byung /
dbyar dus lta bur rul dogs kyi zon skyor dgos tshe sbol dus rlon chen po mi bya /
grol dus bdud rtsi'i kha phru btab cing sbol bas legs pa 'byung /
spyir nam zla dpyid sos dang /
ston ka bsil drod snyoms pas bya stabs bde /
khyad par ston zla tha chung dang /
dpyid zla 'bring po'i yar ngo la mchog tu bsngags /
dbyar rul /
dgun 'khyag
/dpyid ka'i thog mar skam nyen yod pas nam dus dang bstun pa'i tsha tshod grang tshod dang skam rlon gyi gnad zhib cha bya dgos /
sbol ba'i thog mar chu sogs blugs zin rjes dam rdzas phabs gta' sngar nas chu gtsang la btab nas bzhag pa la slar chang gi nying khu mang tsam blugs la lag pas mnye /
thams cad zhu nas sman la bsre /
sbol zin rjes dri bzang rigs dang mdog sgyur rnams bsre /
de'ang kha che dri bzang phye ma skam 'debs gang 'byor dang /
khrol bu g.ya' med pa'i snod du zhag gcig sogs sbangs nas cung zad bskol ba dang tshags la btsags pa'i dwangs ma bran pa las /
phye ma byas nas sbangs na dwangs snyigs 'dres nas dngos gtsang rang mi 'ong /
mdangs 'don dus k+Shi la wA ri ste ja bzang po'i gar khus kyang 'tsham par bran /
ser mdangs che ba dang /
snum shas chung na mar dkar btsag bcad pa'i khu ba nyung tsam re lag par byugs nas 'phur bas smug pa dang snum zhag can du 'gyur /
dpyid dus lcang dkar kha 'bus kyi thang chu bsre rgyu byung na snum dang dam rtsi gnyis ka 'ong /
de nas chang phabs phye ma zho re la rdog po du btang yul gsho dang bstun pa skam 'debs byed pa'ang snang rung chang bzang dron mo nang 'dres par dkrugs te blugs la khyab par 'phur ba 'di legs /
rdo rjes dkrugs zhes pa 'byor na bam gtsang ma'i gsang rdor dngos dang /
ma 'byor na shing sogs las bcos pa'i gsang rdor gyis dkrugs te sngar smin gling du sman sgrub gnang skabs chos dbang rin po che'i dus su sman dkrugs pa'i rdo rje yin zhes grags pa'i shing gi gsang rdor zhig yod ces gsungs /
'on kyang phyag mtshan gyi rdo rje la der btags pas kyang rung bar byed /
phye sgrub kyi sman bsnyal tshul lag len mi 'dra ba 'ga' re 'dug kyang sman phye mang nyung gang yin yang stabs bde ba'i phyag len ni /
zangs dkar dri med dang bal po'i rag rdig nang rtsi ldan pa lta bu gtsang zhing g.ya' med pa'i snod /
ma 'byor na rdza gsar pas kyang rung ste che chung sman sgye shong tshod dang bstun pa'i nang bal bu'i phur ma dang 'bru sna rlan can 'tsham par blugs pa'i dkyil kyong mo byas pa la mo thod 'khor lo bris pa dpral ba mdun dang kha gyen bstan gyi steng sman sgye bzhag pa'i steng pho thod 'khor lo can dpral ba mdun bstan kha sbubs pas bkab /
snod kyi khar dar sna lnga'am rten khebs lta bus g.yogs /
tshon skud sna lngas rgya gram du rgyas btab /
snod kyi khar dbu rgyan rigs lnga sgron /
g.yas g.yon du rdor dril bcing /
steng du bam gtsang ma'i rdo rje sbubs can dngos sam bcos pa'am der btags pa'i gzungs rdor dang /
che mchog bdud rtsi 'khyil ba ljang ser khro 'dzum phyag gnyis thal sbyar bar bdud rtsi'i bum pa bsnams pa /
khro bo'i rgyan ldan /
zhabs phyed skyil pad nyi la bzhugs pa'i sku bzhugs pa nyid rad gling nas gal po cher gsungs /
sman snod lcags sgyed lta bur bzhugs pa'i 'og tu mi tshil dang dug gsum gyi tshil bu bsres pa'i drod 'beb mar me sdong shed nam dus bstun pa sbar ba'i phyi rol dar khang dkar dmar mthing gsum gyi yol ba bres la me ngad rlung gis mi 'phrog par bya /
phyogs re rer tsha ches grang ches ma yin par sman gyi khang bu spyi snyoms su tsha chi le ba dang /
sman snod la drod rgyun ldan du yod pa dgos /
sgrub zhag ma tshang gong sman langs pa'i rtags byung na mar me bcad /
kha phye ba sogs byed mkhan 'dug kyang gzhung dang 'gal bas mi bya zhing de 'dra dgos pa'ang mi 'byung ngo /
!
/sgrub pa po'i grangs spros bcas kyi dbang du byas te rdo rje rgyal po /
phyogs bzhi'i rigs kyi gtso bo bzhi /
rdo rje rgyal thebs /
rin chen rgyal thebs /
pad+ma rgyal thebs /
las kyi rgyal thebs so //
rgyal thebs bzhi sogs dgu po der yab yum tshang dgos pas bco brgyad /
spyan pa gcig
/dus mtshams pa'am drod 'dzin pa gcig
/ging pa gsum /
mtshams pa gnyis /
rdul phyags pa gcig rnams la yum dmigs bsal ma gsungs pas med kyang chog la /
byan par pho mo gnyis dgos la /
de dag gi so so'i las byed tshul ni sgrub khog tu gsal ba ltar yin la /
der ma gtogs pa'i mched lcam rab pho brgyad dang /
mo brgyad de bcu drug
/'bring zung bzhi ste brgyad /
tha ma gnyis sam gsum ste /
khyon yongs su dril bas rgyas pa rang gi dbang du byas na /
bzhi bcu zhe bzhi tsam cis kyang dgos la /
'dir rdo rje slob dpon dang rdo rje rgyal po gnyis gcig tu bgyis mod /
gzhan du so sor gsungs pa'ang yod la /
dgongs 'dus su rdo rje rgyal po dang rgyal tshab bcas gtso che ba gnyis su byed cing grangs lhag po gzhan yang gsungs /
sgom don la /
yab yum gtso 'khor gyi rnam par bsgom rgyu yod pa rnams la /
slob dpon yab kyis yab dang /
yum gyis yum rang gi nga rgyal dang rnam pa gsal 'debs shing /
des mtshon nas gzhan dag kyang sde tshan bcad de lha grangs dang mtshungs pa'i yab yum gyi nga rgyal bzung thub na legs shing /
ji skad bshad pa'i sgrub pa po pho mo dngos su ma 'dzoms kyang der brtags pas rung ba nyid do /
!
/phye sgrub dngos gzhi'i skabs dkyil 'khor bdun dang sbyor ba brgyad kyi rnam gzhag gsungs pa'i /
dang po bdag rang bzhin gyi dkyil 'khor ni bdag nyid rtsa ba'i dkyil 'khor gang rung du gsal btab pa las dzapa? khang phyes te /
mdun gyi rten dang dbyer med par me ri 'dabs 'byar gyi tshul du 'khod par mos pa'o //
gnyis pa bdud rtsi rang byung gi dkyil 'khor ni /
bsgom gzhi sman gyi snod bdud rtsi dang bcas pa /
bsgom bya snying po'i dkyil 'khor nyid bdud rtsir zhu ba dpa' bo 'bru lngas mtshan par gsal gdab pa'o //
gsum pa 'gro ba 'dul ba'i dkyil 'khor ram phyogs bcu khro bo'i dkyil 'khor ni /
bdag nyid gtso bo yab yum gyi sbyor mtshams nas khro bcu bsam gyis mi khyab par spros te /
bgegs thams cad bskrad /
mdun gyi bdud rtsi'i dkyil 'khor gyi kha khyer gyi phyogs mtshams su 'khod par bsam zhing /
stobs po che ni thod pa'i 'og gi me'i dkyil 'khor /
hU~M mdzad ni rta mgrin dbang gi dkyil 'khor gyi 'og bdud rtsi'i dkyil 'khor gyi steng phyogs kyi nam mkhar bsgom mo //
bzhi pa rta mgrin dbang gi dkyil 'khor ni /
hU~M/
rang byung bdud rtsi rigs lnga'i dkyil 'khor steng //
zhes sogs kyis bdud rtsi'i dkyil 'khor gyi steng du rta mgrin yum bzhi dang bcas pa bskyed cing /
sbyor ba dus gcig tu mdzad pa ni lha mo so so'i snang ngor gtso bo'i zhal so so la phyogs par bzhugs nas rol pa'i gnad kyis yin no //
lnga pa sku gdung 'bar ba'i dkyil 'khor ni /
hU~M/
phyogs mtshams mthar byed brgyad steng phyogs bzhi ru //
zhes sogs kyis bud+d+ha khrag 'thung gi zhabs gnyis kyis khro bcu'i shar dang /
shar lho'i khro bo'i dbu mnan zhing /
rat+na khrag 'thung gis lho dang /
lho nub /
pad+ma khrag 'thung gis nub dang /
nub byang /
karma khrag 'thung gis byang dang /
byang shar gyi khro bo'i dbu mnan pa'i dbus kyi nam mkha' ches mtho bar badzra he ru ka zhal gsum phyag drug zhabs bzhi pa'i /
zhabs mdun ma gnyis shar nub kyi khro bo gnyis dang /
rgyab ma gnyis kyis lho byang gi khro bo gnyis kyi dbu mnan pa'am /
yang na mdun mas shar dang lho /
rgyab mas nub dang byang mnan par bya'o //
mngon rtogs rgyas pa bsgom mi nus na /
khrag 'thung lnga ka zhal gcig phyag gnyis par byas kyang chog gsungs /
drug pa mkha' mnyam klong gi dkyil 'khor ni /
rdo rje khrag 'thung dbu'i steng gnam zhal yum //
zhes sogs kyis yum gnam zhal ma dbu dgu phyag bco brgyad zhabs brgyad dang ldan pa'i zhabs g.yas pa bzhis badzra he ru ka'i dbu g.yas pa dang /
g.yon pa bzhis dbu g.yon pa mnan zhing /
dbu dbus ma'i spyan gsum gyi dkyil ma'i phyed yan gnam zhal ma'i b+ha ga'i nang du chud par bsgom /
bdun pa 'chi med rdo rje'i dkyil 'khor ni /
gnam zhal yum steng che mchog he ru ka
/zhes sogs kyis gnam zhal ma'i steng du che mchog smug nag dbu nyi shu rtsa gcig
/phyag bzhi bcu rtsa gnyis pa /
zhabs brgyad kyis yum gyi dbu brgyad brdzis shing /
gsang gnas kyi rdo rje yum gyi rtsa zhal gyi smin mtshams kyi dbu ma'i mkha' klong du bcug par bsgoms te /
dkyil 'khor bdun brtsegs su byed tshul yin la /
che mchog gi ljags kyi steng du sa nu he ru ka yab yum bsgoms pa la ye shes sems dpa'i dkyil 'khor zhes zur du phye nas dkyil 'khor brgyad du byed pa dang /
'gro 'dul gyi dkyil 'khor yan 'dra ba la /
bzhi par ta kr-ita khro bo'i dkyil 'khor dang /
lnga par mkha' dbyings kyi dkyil 'khor dang /
drug par rdo rje tshe'i dkyil 'khor dang /
che mchog gi dbu'i nang du rigs lnga yab yum dang /
dbu gtsug tu rta zhal yod par bdun pa rta mgrin dbang gi dkyil 'khor zhes bzhed pa yang yod la /
lung 'di la che mchog gi rdo rje gnam zhal ma'i rtsa zhal gyi nang du chud par bsgom mo //
che mchog yab yum gyi sbyor mtshams nas khro bcu spros par sku stong gsum khro bo'i dkyil 'khor /
gsung pad+ma dbang gi dkyil 'khor /
thugs badzra he ru ka'i dkyil 'khor /
yon tan 'chi med rdo rje'i dkyil 'khor /
phrin las gsang ba mchog gi dkyil 'khor /
gzi brjid mkha' mnyam klong gi dkyil 'khor /
ye shes sems dpa' rang byung bdud rtsi'i dkyil 'khor zhes 'dren tshul gcig dang /
'di dag gi skabs su sbyor brgyad kyi dmigs pa byed na /
che mchog gtso bo'i ljags kyi steng gi sa nu he ru ka yab yum sbyor ba ni ye shes kyi sbyor ba /
phyag zhe gnyis kyi g.yas pa'i zhi ba yab rnams dang /
g.yon pa'i yum rnams sbyor zhing phyag mtshan thams cad kyang lhar sbyor ba ni phyag mtshan gyi sbyor ba /
yab kyi rdo rje yum gyi smin mtshams kyi mkhar sbyor ba ni zhal gyi sbyor ba /
yum gyi b+ha gar badzra he ru ka'i dbu sbyor ba ni dbu'i sbyor ba /
gtso bo'i zhabs kyis yum gyi dbur sbyor ba ni zhabs kyi sbyor ba /
rta mgrin gyis yum bzhir sbyor ba ni dbang gi sbyor ba /
dam tshig sman gyi bdud rtsi la ye shes kyi bdud rtsi sbyor ba ni rdzas kyi sbyor ba /
rdzas dkyil gyi pho mo'i thod pa sbyor ba ni thabs shes kyi sbyor ba zhes bya ste brgyad do //
yang na ye shes kyi sbyor ba lnga dang /
'jig rten cha mthun gyi sbyor ba gsum ste brgyad du 'byed pa yang yod do /
!
/gsum pa dzapa? dgongs kyi skabs /
bdag nyid dkyil 'khor gyi gtso bor gsal ba'i thugs kar nyi ma la gnas pa'i rdo rje dkar po rtse lnga pa gyen 'greng gi lte bar a yig oM AHhU~M sarba pany+tsa a mr-ita hU~M hrIHThAH
zhes pa'i sngags phreng gis bskor ba las 'od zer 'ja' tshon bzhin du bun gyis 'phros pa /
bdud rtsi'i 'og gi rlung dkyil la phog pas rlung g.yos me sbar bdud rtsi khol ba'i zer rlangs las dpa' bo 'bru lnga 'od zer 'phro ba bsam gyis mi khyab pa byung /
de las mchod pa'i rang bzhin gyi 'od zer bsam gyis mi khyab pa byung ste /
'gro 'dul gyi lha tshogs rnams mchod /
de las 'od zer 'phros pas dbang gi dkyil 'khor nas rim pa bzhin du sku gdung /
mkha' klong /
'chi med rdo rje'i bar mchod pas /
dgyes shing tshim par bsam pa ni mchod pa mas 'bul zhes bya ba'i don yin no //
de ltar mchod pa'i rkyen gyis 'chi med rdo rje'i dkyil 'khor las bdud rtsi 'od zer kha dog lnga ldan byang sems kyi rang bzhin can bsam gyis mi khyab pa sku'i cha shas spyi dang /
khyad par rdo rje'i lam nas byung ste gnam zhal ma'i smin mtshams kyi mkha' klong du zhugs /
de'i sku'i dbyibs brgyud badzra he ru ka'i dbu gtsug nas zhugs pas sngar las kyang ches cher mang ba babs te /
zhabs kyi dbyibs brgyud nas phyogs kyi khro bo bzhi'i dbu gtsug dang /
sbyor mtshams nas babs pas bdud rtsi rta mgrin dbang dkyil gyi lha tshogs kyi dbu gtsug nas zhugs /
thod phyogs kyi khro bo bzhi'i zhabs g.yas g.yon las babs pa'i bdud rtsi phyogs mtshams kyi ta kr-ita brgyad kyi dbu gtsug nas zhugs te /
de dag yongs rdzogs las babs pa'i bdud rtsi thod pa'i nang gi bdud rtsi dang ro gcig tu 'dres par bsam pa ni dbang yas bskur zhes bya ba yin no //
slar yang sngar bshad pa'i sbyor ba brgyad kyi sbyor mtshams nas 'od zer bsam gyis mi khyab pa zhig 'phros te /
mkha' khyab kyi rgyal ba sras bcas thams cad mchod de byin rlabs rnams tshur bsdus /
sems can thams cad kyi sdig sgrib sbyangs /
snang srid thams cad bdud rtsi sman gyi dkyil 'khor du bsgyur ba'i dwangs bcud bdud rtsi 'od zer dang bcas pa'i rnam par bsdus nas rang la thim pas lag pa g.yon pa'i dbyibs brgyud mtheb srin rta mgrin yab yum du gsal ba'i sbyor mtshams nas thon pa dang lhan gcig par rta mgrin yab yum yang 'o dang /
'khyud pa dang sbyor ba dang /
bsrub pa la sogs pa bde ba chen po'i nyams 'gyur dpag tu med pa mdzad de lhag par myos pa'i rang bzhin can du gyur pa'i sbyor mtshams nas byang sems dkar dmar gyi rgyun brag steng nas chu 'bab pa bzhin du byung ba /
sngar gyi bdud rtsi dang lhan cig par gzungs thag 'od kyi sbu gu'i rnam pa can gyi khong gseng brgyud de bdud rtsi rang byung gi dkyil 'khor la thim pas /
dam rdzas thod pa kha sbyor gyi bar na mchis pa de ye shes kyi bdud rtsi mu tig lta bu shin tu dkar ba'i rang bzhin du gyur par bsam /
de yang thod pa kha sbyar gyi snang ba shar dus de ltar bya ba yin gyi /
gzhan du na dkyil 'khor drug gi rmang gzhi bdud rtsi rang byung gi dkyil 'khor thod pa'i rnam par shar ba'i nang gi dam rdzas la bstim rgyu yin no //
mchod pa mas 'bul gyi spro bsdu'i skabs su 'chi med rdo rje'i lha tshogs rnams mchod pa'i mthar 'od zer steng phyogs su 'phros pas /
steng gi nam mkhar bzhugs pa'i sman bla drang srong /
rig 'dzin bka' srung dang bcas pa rnams la mchod pas de dag thams cad shin tu dgyes nas dzapa? dbyangs dang /
glu gar gyi rnam 'gyur cir yang mdzad cing bdud rtsi'i char 'bebs /
gnas dang yo byad thams cad byin gyis rlob par bsam zhing /
de dag las bdud rtsi babs pa 'chi med rdo rje'i dkyil 'khor la zhugs nas dbang yas bskur gyi dmigs skor la 'jug pa gces so //
bzlas bya'i sngags ni /
oM AHhU~M sarba pany+tsa a mr-ita hU~M hrIHThAH
zhes dgu pa'i sngags su grags pa nyid yin la /
oM AHhU~M ni sku gsung thugs rdo rje'i sa bon te lus ngag yid gsum gyi dri ma sbyangs te sku gsung thugs rdo rje'i rang bzhin gyi bdud rtsir bsgyur ba'i 'dren bya'i sngags yin la /
sarba pany+tsa a mr-ita ni thams cad bdud rtsi lnga zhes pa ste /
rdo rje gsum gyi sa bon des bsgrub bya'i dam rdzas thams cad bdud rtsi lnga'i rang bzhin du byin gyis rlob pa'i don dang /
hU~M ni dam tshig pa /
hrIHni ye shes pa /
ThA ni dbyer med du byed pa'i don te /
ji ltar byin gyis brlab tshul bstan nas nus ldan du byed pa'i don yin no //
sarba pany+tsa bor nas badzra zhes bzla ba yang bshad do /
!
/bdud rtsi bskyil ba'i skabs /
skyabs sems nas bzung ste sman dzapa? bzla ba'i bar btang nas /
sngags rgyun 'dzin mkhan sogs tshang ma chabs cig par /
hU~M/
b+hany+dza gzhal yas khang nang bdud rtsi yi //
zhes sogs dmigs pa dang bcas pa'i sgo nas /
oM AHhU~M sarba pany+tsa a mr-ita kuN+Da lI hU~M hrIHThAH
zhes dmigs pa bcas te rtse gcig tu bzla'o //
de ltar yang myang gter bka' brgyad kyi bdud rtsi'i man ngag las /
oM las ye shes 'od byung zhing :
AHyi mes bsregs thal bar sbyang :
hU~M gis bdud rtsir rnam par dag :
sarba thams cad bdud rtsir gsal :
pany+tsa rnam lnga mngon sangs rgyas :
a ni skye med chos kyi sku :
mr-i ni dug gsum rtsad nas gcod :
ta ni thugs rje'i 'od zer spro :
kuN+Da lI ni bdud rtsir 'khyil :
hU~M ni ye shes lnga yi dngos :
hrIHni bdud rtsi'i dngos grub sdud :
ThA ni thams cad sangs rgyas pa'o :
zhes gsungs /
de nas phrin las bskul ba ni /
bdud rtsi 'thor ba dang sbrags te /
bdag cag skal ldan sgrub pa po'i :
zhes sogs brjod /
!
dbab pa'i skabs /
dkyil 'khor lha tshogs mkha' nas byang chub sems //
zhes sogs kyis sbyor mtshams nas 'dzag la khad du bskyil ba'i bdud rtsi de dag har sgra dang bcas babs shing /
sman srung gi rig 'dzin rnams kyis kyang 'khor 'das kyi bcud thams cad bdud rtsi'i rnam par bsdus nas mtsho la char 'beb pa bzhin du dam rdzas la bstims pas kha dog dri ro nus pa phun sum tshogs pa'i rang bzhin du gyur par bsam la /
oM AHhU~M sogs dbab pa'i bzlas pa stong du longs pa bzla zhing /
slob dpon gyis sor mo bsnol ba las mdzub mo sgreng /
mthe bong bkug pa dbab pa'i phyag rgyas sman gyi steng nas dgab /
bshug glu rkang gling dang bcas pa'i sgo nas /
hU~M/
'das pa'i dus na sngon byung ba //
zhes sogs kyis ma mo brgyad bskul la ru lu nyer gcig bzlas nas /
sman gyi pho brang nang du rta mchog dpal //
zhes sogs kyi bzlas pa brgya phrag tsam dang bcas /
rta mgrin dbang dkyil gyi yab yum mnyam par sbyor ba'i mtshams nas byang sems dkar dmar gyi bdud rtsi'i rgyun bsam gyis mi khyab pa babs /
bdud rtsi'i dkyil 'khor dang dbyer med du 'dres /
de las bdud rtsi'i rgyun smyug sbubs las chu drangs pa bzhin du gzungs thag 'od kyi sbu gu'i khong gseng brgyud de 'ongs pa mtheb srin rta mgrin yab yum du gsal ba'i sbyor mtshams brgyud lus kyi nang thams cad gang zhing /
snying po'i dwangs ma snying ga'i mi shigs pa'i thig le dang ro gcig tu gyur par bsam /
de nas /
hU~M/
nga ni dpal ldan rdo rje 'chang //
zhes sogs kyis dkyil 'khor drug brtsegs kyi lha tshogs rnams la nged kyis de ltar tshul bzhin du bsgrubs shing dbang du byas kyang rtags dang mtshan ma bzang po la sogs pa bstan nas dngos grub kyi 'bras bu myur du 'byin par ma mdzad na /
khyed rnams kyis sngon thugs bskyed dam bcas zhal gyis bzhes pa'i dam tshig thams cad las nyams par 'gyur ro //
zhes tha tshig bsgrags pas lha tshogs thams cad thugs dam gyi gsos thebs te /
khro bo khro mo rnams kyis bgegs bskrad /
dpa' bos shis pa brjod cing bro brdung /
dpa' mo rnams kyis rdo rje'i glu len /
mchod pa'i bye brag sna tshogs pa thogs te me tog gi char 'beb /
dngos grub stsol ba la rings par chas te stsol ma rag lta bur bsam /
!
de nas dngos grub blang ba'i skabs /
sgrub khog nas bshad pa ltar gyi dngos grub kyi rdzas rnams tshogs par byas la /
rang nyid sngar sman dkyil dang zhal sprod kyi dkyil 'khor gnyis pa'i rnam par mchis pa de /
rta mgrin gyi rnam par bsgyur nas dkyil 'khor gyi shar phyogs su 'khod pa dngos grub len pa por bgyis te dkyus nas 'byung ba ltar dngos grub blang /
de'i tshe dkyil 'khor bdun brtsegs kyi 'khor lo thams cad nas sku gsung thugs kyi byin rlabs rnams bdud rtsi 'od zer kha dog lnga ldan gyi rnam par byung ste /
rang gi gnas gsum du thim pas sku gsung thugs kyi dngos grub thob par bsam /
snyim pa me tog dang bcas pas dkyil 'khor la btud de /
hU~M/
'chi med bdud rtsi'i dkyil 'khor la //
sogs kyis me tog dor /
spos rol dang bcas pas /
yum gyis sman snod dkyil 'khor nas bton te gdan drangs pa slob dpon gyi dbu gtsug tu bzhag
/slob dpon gyis rang nyid bdag rang bzhin gyi dkyil 'khor du gsal ba la bdud rtsi rtsa ba'i dkyil 'khor drug rtseg yongs su rdzogs pa thim pas dbyer mi phyed par gyur par bsam la /
hU~M/
bdud rtsi'i lha tshogs sogs rjod cing slob dpon gyis dbang nod pa'i bar du tshogs pa byings nas sman dzapa? bzla /
!
slob ma la dbang bskur skabs /
slob ma rnams kyis ru lu'i dzapa? gar gyi bro dang bcas slob dpon dang sman gyi pho brang la lan gsum du bskor /
hU~M/
'chi med bdud rtsi'i dkyil 'khor la //
zhes sogs kyis me tog gtor /
hU~M/
dur khrod gsang ba mchog gi dkyil 'khor du //
zhes sogs kyis gsol ba btab pa la /
slob dpon gyis bdud rtsi'i rnam gzhag sgrub pa'i khog dbub sogs khyad par gyi yon tan brjod pa sngon du 'gro ba'i sgo nas /
bdud rtsi'i dkyil 'khor de bzhin gshegs pa thams cad kyi sku gsung thugs rdo rje'i rang bzhin du rdzogs pa rnams thod par bskyil ba'i bdud rtsi dkar ba dmar ba'i mdangs can du gsal ba las /
dwangs ma'i bdud rtsi 'dzag pa spyi gtsug nas zhugs te lus kyi cha shas thams cad yongs su gang bas dbang bzhi rdzogs par thob par bsam la /
hU~M/
gdod nas ma skyes rnam dag chos kyi dbyings //
zhes sogs sngags dang bcas pas dbang bskur te /
de dang rjes 'brel du sgrub rdzas gzhan rnams kyi dbang yang ci rigs par bskur /
phan yon brjod /
sman stegs la bzhugs su gsol /
de nas sngon rgyud gsungs pa'i gleng gzhi dang 'brel bar dkyil 'khor ba rnams kyis bdud rtsi 'jam dpal rnon po la gtad /
de'i thugs rgyud bskul bar bsam la many+dzu shrI'i sngags bzlas pas des bdag nyid la gnang ba byin par mos la blangs te rgya bkrol /
kha phyes la dngos grub blang /
skabs 'dir sman snod nas rin po che'i gzhong par blugs la pra brtags par gsungs pa ltar byed na /
a ru ra'i dbyibs gong bu gcig tu 'dril na dngos grub gnyis ka 'grub /
dum bu gsum du gyur na zas nor longs spyod 'phel /
lngar gyur na tshe la dbang /
mang du shigs kyis 'phel na slob ma la bzang /
che ba gcig la chung ba mang pos bskor ba ltar byung na slob dpon la dge
/snod du mi shong ba phyir lhud na yul khams la dge
/snum la mdog bzang zhing dri ngad che na legs shing de las ldog pa rnams ngan pa'i rtags su gsungs so //
sgrub pa'i dus su nam langs skabs khang steng nas gser skyems gtang /
chu sna phyogs bcur 'thor /
dus drug tu bsang gtang zhing sman gyi lha dang drang srong dkar phyogs skyong ba rnams kyis dngos grub myur du skyol cig pa'i 'bod pa gtang /
dri za la gsur bsngo ba sogs gal che bar bshad cing chags med rin po ches mdzad pa'i dngos grub bskul ba'i bsang gsur zhes pa de zur bzhugs re zung gis gtang na gter gzhung rnams kyi dgongs par 'dug pas legs par snang /
rgyun du chos sman bzhugs pa'i snod kyi snying por a ru ra gser mdog rma med pa rab nyer gcig
/'bring bco lnga /
tha ma bdun ras dkar gyis dril la gzhug pa man ngag gi gnad du gsungs pa'ang de ltar bya'o //
deng dus thams cad kyis phyag sner 'gyed rgyu'i rten 'dus la chos sman du btags pa bzang sman spus ldan bsdus te mos sgrub mtshon tsam re byed pa la ni bar chad dang dngos grub gnyis ka 'byung ba dkon mod /
gzhung mthun gyi dam rdzas tshul bzhin bsags /
sgrub pa tshad ldan rtse gcig byed na shin tu gzab pa gal che ste /
zhal gdams las /
mdor na 'di ni gzhan sgrub pa'i rigs rnams dang mi 'dra bas :
dang po nas rkyen de rnams mi 'byung ba'i thabs dang bya ba la 'bad do :
'di ni khe che la nyen che ba'i sgrub pa yin pas shin tu gzab nas bsgrub par bya'o :
zhes gsungs pa ltar /
sman rul ba dang /
'bu zhugs pa /
dud 'gro'i ro gzugs kyi rnam par byung ba /
sman skam pa /
dri ngad ma khug cing sngar yod yal ba /
mdog dang ro mi sdug pa sogs mi 'grub pa dang bar chad kyi rtags kyang 'gyur ba las /
rul ba ni rgyu ma dag pa las 'byung bar gsungs pa dang /
gzhan rnams dam sel dang mi ma yin pa'i bar chad las kyang 'byung bas nyu le skrod cing srung 'khor bsgom /
mdos glud yang yang bsngo /
nad gdon gyi bar chad 'chi rkyen sogs byung na'ang de dbang du ma shor bar sgrub pa mthar skyol b.rabya /
gtso bo rdo rje slob dpon sogs bskyed bzlas las su rung /
lha sgom ting 'dzin gyi gding dang ldan /
mched lcam rnams dam sel med cing sgrub pa la blo mthun pa'i mos gus rtse gcig pas thang lhod ma shor bar bsgrubs na dngos grub 'grub pa'i rtags dang mtshan ma rang rang gi skal pa dang 'tsham pa nges par 'byung bar 'gyur ro //
zhes snga 'gyur bstan pa'i snang byed chen po 7rig 'dzin 'gyur med rdo rjes mdzad pa'i dam rdzas bdud rtsi'i sgrub thabs kyi gsal byed zhabs tog gi tshul du pad+ma gar dbang blo gros mtha' yas pa'i sdes tsa 'dra rin chen brag gi dben khrod du bkod pa dge legs 'phel ///
/
