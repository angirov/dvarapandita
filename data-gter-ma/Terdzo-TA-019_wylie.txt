@#//
rig 'dzin thugs thig gi bsnyen pa'i gsal byed snying por dril ba bzhugs so //
rgyal ba kun gyi ngo bo nyid //
dkyil 'khor rgya mtsho'i rnam rol gar //
cir yang ston mdzad bla ma dang //
dbyer med thod phreng rtsal la 'dud //
'dir zab chos rig 'dzin thugs thig gi phyi nang gsang ba'i las rim la 'jug pa ni sbyor ba dngos gzhi rjes gsum gyis ston te /
dang po ni /
dben zhing yid dang mthun pa'i gnas bkra shis shing rang dbang du gyur pa'i sar phyag brdar byas /
stan nang tshan can gyi 'og tu 'bras sam nas dkar mos g.yung drung g.yas skor du bri /
mtshams g.yog dang sman pa 'tsho chas sogs nye bar mkho ba'i yo byad dang mtshams khongs su chug dgos pa thams cad kyang spyi dang mthun par 'du byas la /
gza' tshes sogs dge zhing shis pa nas dbu bzung ste /
long skabs yod na thog mar bsnyen pa dngos ma tshugs pa'i zhag gnyis gsum tsam gyi gong nas phyi mtshams bcad la /
de nyin gyi dgong thun nas rig 'dzin las byang gis khog phub pa'i bdag bskyed sngon du 'gro bas gzhi bdag la gtor ma phul nas phrin las bcol /
bgegs gtor btang nas thun brab gu gul gyis bdug pa sogs tsham rngam dang bcas bgegs bskrad /
srung ba'i 'khor lo brtan par bsgom /
de'i nub bam sang tho rangs nas bzung /
dal 'byor rnyed dka' ba dang /
'chi ba mi rtag pas yid bskul nas 'khor ba la nges par 'byung ba'i blo rtse gcig pas skyabs sems yig brgya'i sgom bzlas bla ma'i rnal 'byor rnams khrid yig las 'byung ba bzhin thun bzhi'am gnyis sogs kyi khrigs su bcad nas zhag mang nyung ji ltar rigs pas sems rgyud dang ci 'dres su byed cing /
'grub na gzhan dag kyang bskul te /
gsung sgrog
/chu gtor /
nye 'don /
srog bslu /
sAts+tsha 'debs pa sogs dge ba'i dpung bskyed ci nus bsgrubs pas rgyud 'byongs shing bar chad mi 'byung ba dang dngos grub kyi mtshan ma myur du thob pa sogs kyi dgos pa yod cing /
long skabs chung nas ma 'grub na yang chad pa'i skyon du mi 'gyur ro //
de nas bsnyen pa dngos la 'jug rgyu'i dgong thun de la bskyed bzlas dang gzhi bgegs kyi gtor ma gtong ba sogs sngar dang 'dra bas nang mtshams bcad /
tho brtsigs rgyal chen bzhir mos nas mchod gtor phul nas phrin las gsol brtan bzhugs shis brjod rnams bya'o //
gnyis pa dngos gzhi la phyi nang gsang gsum las /
dang po ni /
rang gang du blta ba'i phyogs de nyid du bris sku sogs rten bshams pa'i stegs bu gtsang ma'i khar sman raka nyer spyod sogs mchod rdzas lag len ltar bshams la nyin re bzhin kha gso /
mtshams nang du dgos nges sngar dmigs 'og tu gang bcug las ngo gsar dang mi 'phrad cing chas ka'i gtong len yang mi bya /
skyid sdug legs nyes gang la yang re dogs kyi rtsis gdab med par lha'i nga rgyal shugs drag dang bzlas pa phreng skor re re'i mtshams su yang gsal 'debs shing /
bla ma la mos gus dang sems can la snying rje bskyed pa rnams dang ma bral ba'i blo khrigs su bcur nas bskyangs pas ji zhig na rtsol med shugs 'byung du 'char bar 'gyur zhing /
des mtshon nas /
da res bzlas pa ma grol bar rkyen ci byung yang de'i dbang du mi gtang /
na na yang na go chod /
shi na yang shi go chod /
sngar skye ba grangs med pa zhig blangs kyang don med pa kho nar song ba la /
da res gsang sngags zab mo'i lam sgrub tu yod pa ni skal pa re bzang snyam pa'i mos gus gdung shugs kyi 'bad rtsol drag po byas pas bar chad mi 'byung zhing dngos grub myur du thob pa'i dgos pa yod pas de ltar shes par byas nas /
skyabs 'gro sems bskyed yan lag bdun gyis tshogs gsag pa rnams spyi dang mthun par byas rjes don dam byang chub sems kyi ngang du bzo med du lhug par ci gnas su gzhag pa'i ngang las /
swa b+hA wa'i sngags brjod pa'i mthus ma dag pa'i snang ba thams cad dbyings su dag
/sems snang hU~M gi sgra gdangs nam mkha' gang ba la sems bsre /
de'i ngang las mi shigs pa'i rdo rje srung ba'i ra gur ye shes kyi me phung 'bar bar 'khrigs pas khor yug thams cad khyab pa'i nang du snod kyi 'jig rten pad+ma 'od kyi gzhal yas khang chen por yongs su gsal ba'i dbus su pad+ma'i sdong po rab tu rgyas pa 'dab ma brgyad pa'i lte bar nyi zla'i gdan la rang rig hU~M dmar po 'bar ba la sems bsre /
de las 'od zer 'phros sems can thams cad kyi gdod ma'i mi shigs pa rig 'dzin bla ma'i ngo bor sad /
'od zer rnams hU~M la 'dres /
de yongs su gyur pa las skad cig gis rig 'dzin pad+ma 'byung gnas sku mdog dkar la dmar ba'i mdangs can gsang phod zab ber chos gos snyan zhu sogs mdzes shing brjid pa'i chas kyis brgyan cing mtshan dpe'i gzi byin 'bar ba /
phyag g.yas rdo rje rtse lnga pa dpung pa g.yas kyi thad sor gdeng zhing /
g.yon b+han+d+ha dam tshig gi bza' bas gtams pa'i dbus su rin po che'i bum pa 'chi ba med pa'i bdud rtsis gang ba dpag bsam shing gi kha rgyan can bsnams pa /
zhabs gnyis g.yon brkyang ba'i stabs kyis bzhugs pa'i pang du yum mkha' 'gro mtsho rgyal dkar dmar mdzes sdug lang tshos sgeg pa me tog dang rin po che'i rgyan can g.yas cang te'u 'khrol ba'i stabs su 'dzin cing /
g.yon bdud rtsi'i thod pa stob pa'i tshul du snyoms par 'jug pa /
sku las sprul pa'i 'od zer mkha' khyab tu spro ba /
mtha' skor du pad+ma'i 'dab ma brgyad la shar du hU~M kA ra rdo rje dang dril bu /
lhor 'jam dpal bshes gnyen be con sdigs mdzub /
nub tu klu sgrub gseg shang par bu /
byang du pra hasti rgya gram glegs bam /
shar lhor d+ha na saMskr-i ta thod rnga pad phor /
lho nub tu bi ma mi tra mnyam gzhag tshe bum /
nub byang du gu h+ya tsan+d+ra lcags kyu zhags pa /
byang shar du shAn+ti gar+b+ha thod pa dang gri gug 'dzin pa /
thams cad kyang gsang phod snam sbyar snyan zhu la sogs pa'i chas can rig 'dzin dpa' bo mkha' 'gro'i 'khor tshogs bsam gyis mi khyab pas bskor ba'i sgyu 'phrul gyi bkod pa bsam gyis mi khyab   par 'char ba /
dam tshig pa dang ye shes pa gnyis su med pa'i rang rig ka dag gdod ma'i mi shigs pa sku gsung thugs rdo rje gsum gyi rang bzhin rig 'dzin bla ma'i dkyil 'khor bsam gyis mi khyab pa'i rnam rol du shar ba la sems rtse gcig pa nyid kyis /
thugs kar pad nyi zla ba'i steng du hU~M yig gi mthar sngags kyi phreng bas bskor bar bsams la /
de las byung ba'i 'od kyis snang ba thams cad lha /
grags pa thams cad sngags /
dran rtog thams cad chos nyid byang chub sems kyi ngo bor gnas pa las g.yo ba med pa'i ngang nas /
A+oM badzra ma hA gu ru sarba sid+d+hi hU~M:
zhes pa'i bzlas pa ci nus su bzlas pa'i mthar sbyang ba gsum sngon du 'gro ba'i rlung bum pa can dang sbyar te rlung sngags dbyer mi phyed pa'i rdor bzlas kyang ci nus su bya zhing /
thun bsdu ba na lha sngags la sogs pa mtshan ma'i snang ba thams cad me long la has btab pa bzhin mi dmigs spros pa thams cad bral ba'i de bzhin nyid kyi dbyings su ci gnas su mnyam par gzhag la /
de las ldang ba na chu las nya ldang ba'i tshul du thun mtshams kyi lhar langs nas bsngo smon bya /
de nas srod thun yang skyabs sems nas bzung thun bsdu ba'i bar sngar ltar las thun mthar gtor bsngo sogs dge sbyor khrigs gzhan rnams kyang bya zhing /
mthar nyal ba na mtshan med 'od gsal gyi ngang la 'jog pa'am /
snying ga'i hU~M yig la sems rtse gcig pas nyal ba gang bde'i rnal 'byor gyis nyal /
de'i sang zhogs thor thun la babs pa na ldang ba'i rnal 'byor gyis langs te thun mong gi sngon 'gros rgyud sbyang zhing skyabs sems yan lag bdun pa nas thun mtshams kyi bar sngar bzhin gyi snga dro thun gnyis te thun bzhi'am /
yang na tho rangs nas nyin gung yan la thun gcig dang /
de nas srod thun gyi bar la thun gcig ste thun gnyis su byas na yang mi 'gal zhing /
'on kyang 'di la ngag 'don sogs kyi spros pa nyung bas thun bzhi mar byas pa nyid blo 'jur ba la phan pa'i phyir de ltar byas pa nyid legs shing /
gang ltar na yang rim pa de lta bus grangs ni 'bru 'bum nas 'bum phrag gcig gi bar dang /
dus ni zla gcig nas bdun phrag gcig gi bar dang /
mtshan ma ni dngos nyams rmi lam du zhal mthong zhing lung ston pa'i bar ro //
gnyis pa nang sgrub ni /
sbyor ba sngar ltar 'dra ba las /
swa b+hA was stong par sbyangs te /
stong pa nyid kyi ngang las snod kyi 'jig rten ye shes lnga'i rang mdangs 'ja' 'od sna lnga'i gur khyim 'khrigs par gyur pa'i dbus su /
rin po che zur brgyad pa'i lte bar pad+ma dang nyi zla'i gdan la rig pa'i rang rtsal dwangs pa'i mtsho la gza' skar shar ba bzhin skad cig gis bla ma rdo rje thod phreng rtsal sku mdog mthing gsal zhal gcig phyag gnyis pa lo brgyad lon pa'i lang tsho can khro 'dzum bzhad pa'i nyams ldan spyan gsum pa /
stag lpags kyi sham thabs dang dar gyi cod pan dang rus pa'i rgyan gyis spras pa /
ral pa'i thor tshugs dang mtshan dpe'i gzi byin can phyag gnyis rdor dril thugs kar bsnol ba /
zhabs rdo rje'i skyil mo krung gis bzhugs pa'i pang du yum dbyings phyug man+dA ra ba dkar gsal gri thod 'dzin pas 'khril ba /
bde stong gnyis su med pa'i rnam rol can sprul pa'i 'od zer mtha' yas par spro ba /
de'i spyi bor bud+d+ha thod phreng dkar po 'khor lo dang dril bu /
mgrin par pad+ma thod phreng dmar po pad+ma dang dril bu /
snying gar badzra thod phreng sngon po rdo rje dang dril bu /
lte bar rin chen thod phreng ser po rin po che dang dril bu /
gsang bar karma thod phreng ljang gu ral gri dang dril bu /
thams cad kyang rang mdog gi yum gri thod 'dzin pa dang sbyor zhing /
rgyan dang cha lugs thams cad gtso bo dang mtshungs pa /
mtha' skor du rin chen zur brgyad pa'i steng gi shar du pad+ma 'byung gnas /
lhor blo ldan mchog sred /
nub tu nyi ma 'od zer /
byang du seng ge sgra sgrog
/shar lhor pad+ma saM b+ha /
lho nub tu pad+ma rgyal po /
nub byang du shAkya seng ge
/byang shar du rdo rje gro lod rnams cha lugs spyi dang mthun pa rig 'dzin mkha' 'gro'i 'khor tshogs bsam gyis mi khyab pa'i sprin phung spro ba dam tshig pa dang ye shes pa gnyis su med pa'i ngo bor gsal ba'i /
thugs kar nyi ma'i dkyil 'khor la gnas pa'i hU~M yig mthing ga sngags kyi phreng bas bskor ba de las byung ba'i 'od kyis snod kyi 'jig rten thams cad ye shes lnga'i 'od khyim /
bcud kyi sems can thams cad dkyil 'khor 'khor lo'i tshom bur rdzogs pa las gzhan du ma g.yos pa'i sems rtse gcig pas /
oM AHhU~M badzra gu ru pad+ma thod phreng rtsal sarba sid+d+hi pha la hU~M:
zhes pa'i bzlas pa la chig sgril du bya zhing thun mtshams su 'khor rnams gtso bo la bsdu /
gnas lnga'i lha yang de dang der 'od du thim /
rang nyid kyang thugs ka'i hU~M la /
de yang nA da'i bar du bsdus nas 'od gsal stong pa nyid kyi ngang du blo bzhag
/de las ldang ba na skad cig gis lhar bskyed nas bsngo smon bya /
rim pa de lta bus thun gcod lugs sogs phyi sgrub ltar dang grangs dus mtshan ma'i bar rnams kyang sngar bshad pa bzhin no //
gsum pa gsang sgrub ni /
sbyor ba sngar dang 'dra ba las /
swa b+hA was stong par sbyangs /
stong pa'i ngang las snod kyi 'jig rten dur khrod rol pa'i gzhal yas khang chen por dag pa'i dbus su 'khor lo rtsibs brgyad pa gdan stabs su bkod pa'i lte bar pad nyi dregs pa pho mo bsnol ba'i steng du /
rang rig hU~M yig mthing ga'i 'phro 'du las khrag 'thung bla ma drag po rtsal mthing nag zhal gcig phyag gnyis pa khro gtum bzod par dka' ba'i nyams can /
ber smug rdo rje'i gsang ris can dang dur khrod 'bar ba'i chas kyis brgyan pa /
spyan gsum nyi zla ltar 'bar zhing zhal gdangs ba ral pa dmar ser 'bar ba /
g.yas lcags rdor rtse lnga gdengs stabs su phyar zhing g.yon dmar gyi dung chen thugs kar 'dzin pa /
yum kro d+hI dmar mo gri thod 'dzin pa dang mnyam par sbyor ba /
zhabs g.yon brkyang zhing g.yas bskum pa'i dor stabs kyis bzhugs pa /
phyi rol rtsibs brgyad kyi steng du hU~M yig brgyad las shar du yang dag g.yas rdo rje /
lhor gshin rje g.yas 'khor lo /
nub tu rta mgrin g.yas thod dbyug
/byang du rdo rje gzhon nu g.yas phur pa /
shar lhor mngon rdzogs rgyal po g.yas kha T+wAM/
lho nub tu che mchog g.yas rdo rje /
nub byang du dregs pa g.yas gri gug
/byang shar du drag sngags g.yas rdo rje /
thams cad kyang g.yon dung dmar 'dzin pa dur khrod kyi chas can /
yum dril b+han 'dzin ma dang mnyam par sbyor ba /
sprul pa'i 'khor tshogs bsam gyis mi khyab pa'i sprin spro ba dam tshig pa dang ye shes pa ye nas dbyer med rang rig de bzhin nyid du ngo bo gcig pa'i gsal snang dkyil 'khor 'khor lo'i snang cha ma 'gag pa'i sgyu 'phrul bsam gyis mi khyab pa'i rol par 'char ba la sems rtse gcig par byas la /
gtso bo'i thugs kar 'khor lo'i dbus su nyi ma la gnas pa'i hU~M yig 'bar ba sngags kyi phreng bas g.yas su bskor bar bsgoms pa la /
bzlas brjod bgyis pa na sngags kyi 'od zer snod kyi 'jig rten la phog pas gzhal yas khang /
bcud kyi sems can thams cad he ru ka'i rnam rol /
sgra grags thams cad sngags kyi sgra gdangs /
dran rtog thams cad chos nyid khyab brdal spros bral ka dag chen po'i dbyings su ro mnyam pa la bslab cing sngags ni /
A+oM gu ru kro d+ha rA dza kro d+hI shwa rI sarba sid+d+hi hU~M:
zhes ngag gi bzlas pa bya zhing /
res 'ga' lce mchu'i sbyor ba la ma ltos pa'i 'gog bzlas dang rdo rje'i bzlas pa yang bya'o //
thun bsdu ba na rten dang brten pa'i snang cha thams cad thugs srog hU~M yig la bsdu /
de yang nA da'i bar du bsdus te spros bral khyab brdal chen po'i dbyings su mnyam par bzhag
/ldang ba na skad cig gis lha sku'i gsal snang dang ma bral bas bsngo smon sogs bya ba ste /
sngar bzhin thun bzhi'am gnyis la sogs pa'i khrigs su bcad de bya zhing /
gang ltar na yang rim pa de lta bus grangs mtshan ni sngar bzhin dang /
dus ni ma mtha' yang bdun phrag gsum gyi nges pa dang ldan par bya'o //
thun thams cad kyi mthar yi ge brgya pa mang nyung ci 'grub re bzla ba phyag len no //
gsum pa rjes ni /
bsnyen pa rdzogs nas sang grol rgyu'i dgong thun nas bzung mchod gtor rgya cher bsham /
mdun gyi gtor ma yang lhar bskyed dngos grub bsdu ba'i dmigs pa dang bcas sngags mthar sarba sid+d+hi hU~M zhes btags pa yang ci nus bzla ste /
de lta bu'i tshul gyis grol rgyu'i snga thun la slar yang mchod gtor bsham /
las byang gis khog phub pa'i sgom bzlas tshogs mchod sogs mtha' rgyas spyi ltar las sgrub gtor lhar gsal ba sman gtor rak+tas mchod /
yig brgyas 'khon lcugs sbyangs nas dngos grub len pa sogs bsnyen yig gzhan du bshad pa bzhin bya'o //
'on kyang 'di nyid spros med kyi nyams len snying por dril ba'i phyir /
de dag ma byas kyang chad par ni mi 'gyur ro //
snang grags lha sngags chos nyid kyi rol par gsal ba thams cad kyang gdod nas grub pa'i chos nyid kyi ngo bor ro mnyam par shes pa nyid la tshang ba'i phyir ro //
rgyun bzlas nar mar byed pa na dkyil 'khor rdzogs par bsgom pa la sogs pa'i gzhung so so'i smos tshod bzhin du sgrub pa yin mod kyi /
snying por dril ba tsam du byed na /
skyabs sems sngon du 'gro bas shUn+ya tA'i sngags kyis dang por stong pa nyid cung zad bsgom pa'i ngang las snying rje chen po'i blos bskyed de chu dwangs pa la nyi zla'i gzugs brnyan 'char ba ltar skad cig gis lha'i skur bkra lam gyi gsal ba dang sngags kyi sgra gdangs la sems rtse gcig tu dril nas bzlas pa bya zhing /
thun bsdu ba na me long la has btab pa bzhin mi dmigs pa'i klong du bzhag go
/yang na sngar sgom pa'i shugs kyis lhar dran pa tsam byas pas de'i gsal snang shar ba na de la brten nas kyang bzlas brjod bya'o //
yang na lha'i rnam pa gsal bar ma gyur kyang bdag gi lus ngag yid gsum ye nas lha'i sku gsung thugs yin no snyam pa'i nga rgyal dang ldan pas kyang bzlas brjod bya ste man ngag gi gnad khyad par can dang 'brel pa yin no //
rig 'dzin thugs thig gi phyi nang gsang ba'i sgrub thabs kyi gsal byed nyung ngur bsdus pa 'di ni bya btang o rgyan lhun grub kyis bskul ba'i ngor rig 'dzin 'gyur med rdo rjes bkod pa'i yi ge pa ni o rgyan rnam grol lo //

//
