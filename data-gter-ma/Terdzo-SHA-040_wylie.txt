@#//
zab pa skor bdun las /
yang dag thugs kyi snying po'i smin byed bltas chog tu bkod pa ye shes mchog sbyor zhes bya ba bzhugs so //
na mo gu ru shrI he ru kA ya /
phyag rgya mchog gi bdud rtsi yis //
dus gsum rig 'dzin dbugs 'byin pa //
mkha' mnyam rgyal ba'i dkyil 'khor pa'i //
gsang ba gcig grub de la 'dud //
he ru ka dpal zhal gyi drod //
ma yal dngos grub rnam pa gnyis //
sgrub pa'i thabs tshul ngo mtshar ba'i //
smin byed cho ga rab gsal bya //
rgyud lung man ngag zab 'dril kha tshang la khyer bde ba'i gsang ba rmad du byung ba yang dag thugs kyi snying po'i dkyil 'khor du dbang bskur ba la gsum /
sbyor ba /
dngos gzhi /
rjes kyi rim pa'o //
dang po la gnyis /
bca' gzhi dang /
sgrub mchod do //
dang po ni /
de'ang rtsa dum las /
rnal 'byor mchog gi ye shes la //
don du gnyer na phyag rgya btsal //
he ru ka dang gnyis med pa'i //
rdo rje slob dpon bsnyen byas te //
tshul bzhin dbang gis smin par bya //
zhes sogs rgyud nas gsungs pa'i mtshan nyid can gyi gnas dus ston 'khor grogs bcas tshogs nas smin slob tu byed pa ni deng sang dkon pas gzugs brnyan gyi dbang bskur ba la /
stegs bu khebs ldan gyi steng du khro dkyil spyi 'gre'i nang du zla gam gtso 'khor dgu la so so'i phyag rgyas mtshan pa bris pa'i dbus su khri'u rim pa gsum pa'i 'og mar /
rnam bum dri'i chu dang chang la so lnga'i rdzas ldan blugs pa dang mgul chings sngon pos spras pa'i khar ban+d+ha mtshan ldan chang dang chos sman mngar gsum sbyar bas bkang ba la sin+d+hu ra brdal ba'i me long ru lu'i sngags byang bris pas bkab /
bar par zan la thod pa'i gzugs bcos pa'i nang du mar me smug rtsis kha bsgyur ba dgu snod gcig tu bzhag
/steng mar rin po che'i snod 'brus bkang ba'i nang du 'dzom na lha dgu'i thod sku gtso bo zhal mdun bstan /
'khor rnams gtso bo la phyogs pa dang /
thams cad ma 'dzom na gtso bo'i thod sku
/gau rI ma brgyad tsakli bkod kyang chog
/de steng dar gdugs mthing nag phub /
gzhan yang dur khrod dpal chas phyogs bsdus tsakli /
rig tsaka
/rgyab ngos su dpal gtor rgyan ldan sku tsaka gtor gdugs dang bcas pa /
g.yas phyogs su las bum so lnga'i bcud ldan chings dkar can /
mdun rgyab gang bder mchod gtor sman raka chu gnyis nyer spyod g.yas skor du bsham /
skong chog dang 'brel bas 'byor na phyi nang mchod pa rnams gang rgyas grub na legs /
sngon gtor /
tshogs chas /
gter srung gtor 'bul /
mig dar /
me tog sogs nye bar dgos pa rnams tshogs par bya'o //
gnyis pa sgrub mchod ni /
brgyud 'debs 'phros zab bdun spyi 'gro'i dkar gtor 'bul /
skyabs sems yan lag bdun pa kha bsgyur can dang /
bgegs gtor bsngos la sngon 'gro'i spyi chings mtshams gcod nas mchod pa byin rlabs bar btang /
ting 'dzin rnam gsum gzhung 'di'i sngags dang sbrags la bdag mdun dbyer med du bskyed /
spyan 'dren bzhugs phyag mchod phreng rnams cung zad spro na zangs byang ma'i yang dag lta bu nas sab /
bstod pa'i rjes mdun rten gyi go sar dzapa? khang phyes la ting 'dzin 'phro 'du gsal bas bzlas pa ci 'grub bya /
bum pa rang byung zla gam dbang gi pho brang du gsal ba'i nang du dpal chen lha dgu dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer sogs kyis gsal gdab la gzungs thag blangs te bum bzlas bya /
las bum nang du pad zla'i steng //
rdo rje sems dpa' shel gyi mdog
/rdo rje dril 'dzin longs sku'i chas //
rang 'od yum 'khril skyil krung bzhugs //
gdod nas dam ye dbyer med pa'i //
thugs kar zla steng hU~M yig mthar //
sngags kyi phreng bas bskor ba las //
bdud rtsi'i rgyun babs bum pa gang //
dag byed ye shes chu rgyun gyur //
ces mos la yig brgya dang yang snying ci 'grub bzla /
mthar stong tshigs kyi mchod bstod dang /
bum pa gnyis su dung chu mchod yon du phul la /
oM AHhU~M/
lha rnams 'od du zhu ba bum pa'i chu dang ro gcig tu gyur /
ces dmigs /
de nas srung ma spyi dang /
bye brag legs ldan /
dregs pa sde lnga sogs kyi gtor 'bul skong gsol bya /
phrin las mjug gi spyi chings ltar tshogs byin brlab /
spyan 'dren dang /
dang po phud 'bul 'phros su nyams chag skong ba'i cho ga'i sman skong nas /
dngos po chos nyid yan btang /
de nas bar pa bshags pa dang skong chog mar me smon lam /
tshogs tha ma bsgral bstab song nas skong chog gsham gyi khrus dang dbang len bya /
slob ma gzhug par gnang ba nod do //
gnyis pa dngos gzhi dbang gi cho ga la /
zab bdun dbang bskur gzhan ma thob pas 'di nyid kho na don du gnyer na /
sgyu 'phrul ltar sta gon yang bya dgos pas skabs der ni de ltar blang /
'dir sta gon sngon du song ba'i dbang du byas te /
slob ma rnams la phyi rol du khrus bya /
bgegs gtor btang /
bka' bsgo zhing mtshams bcad /
srung 'khor bsgom /
sems bskyed gsal btab sogs byas nas mtshams sbyor khyad par /
de'ang gsang sngags snga 'gyur ba rnams la yongs su grags pa'i sgrub sde chen po brgyad kyi nang tshan /
thugs mchog rdo rje'i rigs su sgrub pa'i lung dpal yang dag grub pa gcig pu mkha' 'gro sgyu ma bde ba mchog gi rgyud he ru ka galpo la sogs pa la brten nas /
zla gam lnga bcu rtsa brgyad pa nas zla gam gcig ma'i bar gyi sgrub thabs man ngag rnams yang dag thugs kyi bka' babs slob dpon chen po rdo rje hU~M mdzad gtsor gyur pa'i bka' srol las byung zhing /
de dag la brten nas 'phags bod gnyis su mchog gi dngos grub brnyes pa'i rig pa 'dzin pa du ma byon /
khyad par sangs rgyas gnyis pa pad+mAka ra nyid kyang don du rgyud kyi bdag po dpal he ru ka dang rnam dbyer ma mchis kyang tshul ston du lha mchog 'di la brten nas phyag rgya chen po'i rig 'dzin brnyes pa'i tshul bstan pa ste /
gzhung 'di nyid las kyang /
o rgyan mkhas pa pad+ma bdag :
yang dag bsgrubs pas dngos grub ni :
phyag rgya chen po'i rig 'dzin thob :
gsang sngags slob dpon mang na yang :
rig rtsal dbang thob kho bo tsam :
grub rtags o rgyan za hor yul :
gsang sngags chos kyi 'khor lo bskor :
'gro ba gcig kyang ma lus pa :
bya khyu mkha' la 'phur ba bzhin :
zhag bdun khongs nas chos kyi dbyings :
bde ba chen po'i sa la drangs :
de lta bu yi yon tan yang :
dpal chen yang dag 'di las grub :
ces bsngags pa don dang ldan pa'i zab chos 'di ni /
gu ru rin po che 'khor bcas mdo khams nam mkha' rdzong du lo bdun gyi bar du gsang chen rdo rje theg pa'i bshad sgrub kyi chos 'khor chen mo mdzad pa'i skabs su /
lha sras mu rub btsad po sogs las can dag pa'i 'khor rnams la gnang zhing phyi rabs kyi don du /
sku'i gsung gi gnas mchog 'og min karma'i zla gam dbang chen brag dang de'i mdun g.yas dam can sku mkhar la gnam lcags kyi phur sgrom tshul du sbas pa /
lha sras dam 'dzin chos kyi blo gros kyi yang srid rtsod bral dus babs kyi sprul pa'i gter chen o rgyan mchog gyur gling pas spyan drangs pa'i thugs dam zab pa skor bdun las /
mthar thug mchog sgrub kyi zab pa dpal yang dag thugs kyi snying po'i dkyil 'khor du dbang bskur ba la sogs kyis mtshams sbyar nas 'jug pa'i chos rnams zhu ba'i yon du maN+Dal 'bul gzhug
/mtshams sbyor spyi mthun bcas 'bru gsum gyis gdong g.yogs shing cod pan sbyin /
sa'i phyogs 'di zla gam bde chen dbang gi dkyil 'khor /
slob dpon nyid sangs rgyas thams cad 'dus pa'i dpal chen po'i ye shes kyi rang gzugs dngos su gsal ba la mi phyed dad pa'i gdung shugs bcas thal mo me tog gis bkang la gsol ba 'debs pa 'di'i rjes zlos /
he ru ka dang dbyer med pa'i :
rdo rje slob dpon dgongs su gsol :
bying ba skyabs med rnams la skyobs :
yang dag dkyil 'khor bstan du gsol :
lan gsum /
slob dpon gyis gnang ba sbyin pa ni /
yang gsang bla med dkyil 'khor 'dir :
zhugs pa tsam gyis dngos grub thob :
bskal pa du mar rnyed mi 'gyur :
de phyir skal ldan spro ba skyed :
rgyud sbyong ba ni /
de ltar gnang ba thob nas thog mar rgyud dag par bya ba'i slad du bla ma dang gnyis su med pa'i dpal chen po yang dag lha dgu'i dkyil 'khor la rtsa gsum chos srung sprin gyi phung po lta bus bskor te bzhugs pa la /
bdag dang mkha' mnyam gyi yid can mtha' dag snying po byang chub thob kyi bar du rtse gcig gus pas skyabs su mchi'o snyam pas 'di'i rjes zlos /
na mo :
bdag sogs sems can sdug bsngal grol don du :
byang chub bar du skyabs su bzung ba'i gnas :
bla ma he ru ka dpal dkon mchog gsum :
yi dam mkha' 'gro'i tshogs la skyabs su mchi :
lan gsum /
pha mar gyur pa'i rigs drug gi 'gro ba mtha' dag dpal he ru ka bde ba mchog gi go 'phang la 'god par bya /
de'i ched du dkyil 'khor gnyan po 'dir zhugs nas zab mo'i lam bsgom pa la 'jug par bgyi'o snyam du smon 'jug byang chub mchog tu sems bskyed pa 'di'i rjes zlos /
bdag ni sngon gyi rgyal ba'i mdzad pa bzhin :
sems can kun gyi don rab brtson par bya :
sems can ma brgal bsgral dang ma grol sgrol :
sems can dbugs dbyung mya ngan 'das 'god 'jug :
'gro rnams bde ldan sdug bsngal bral ba dang :
'phags pa'i bde thob btang snyoms la gnas shog :
lan gsum /
tshogs kyi zhing mchog de dag gi spyan sngar rang gzhan sems can thams cad lus zhing gi rdul snyed du sprul nas phyag 'tshal zhing phyi nang gsang ba'i mchod sprin 'bul ba dang /
nyes byas bshags shing bsdoms nas dge ba la yi rang ba dang /
gsang chen nges pa'i chos 'khor bskor zhing rtag brtan chen por bzhugs gsol 'debs pa dang /
'khor gsum dmigs pa med pa'i bsngo bas rgyas 'debs pa ste gsag sbyong spel ba'i bsgom don gsal thob la 'di'i rjes zlos /
phyogs bcu'i rgyal ba sras bcas 'dir byon la :
'pho 'gyur 'bral med klong du bzhugs su gsol :
ye nas rnam dag ngang du phyag 'tshal lo :
chos nyid rnam rol mchod sprin rgya mtshos mchod :
ma rig sdig pa'i las bgyis mthol lo bshags :
dbyings rig 'du 'bral med la yi rang ngo :
khyab brdal phyogs lhung bral ba'i chos 'khor bskor :
dus gsum rtag par mya ngan mi 'da' bzhugs :
dmigs med dge tshogs mkha' mnyam 'gro la bsngo :
he ru ka dpal go 'phang myur thob shog :
dbang gi ye shes brtan pa'i srog dam tshig gi nges gnad 'dri ba yin pas gsan 'tshal /
he ru ka yi dkyil 'khor du :
bu khyod 'jug par spro na yang :
gsang sngags 'di ni lam 'phrang dam :
dam tshig tshul bzhin bsrung nus sam :
zhes dris pa'i don tshul bzhin bsgrub par dam bca' ba 'di'i rjes zlos /
bla med rgyud las gang bshad pa :
srog gi phyir yang bsrung bar bgyi :
khyad par rdo rje slob dpon ni :
he ru ka ru blta bar bya :
slob dpon gyis rdo rje mgor bzhag la /
de ltar yin na he ru ka'i :
dal du gzhug cing smin par bya :
nga la brnyas par ma byed par :
nga yis bsgo ba'i bka' la nyon :
skad cig log par blta mi rung :
khyod kyis snying nas bro bor cig :
'da' ka rdo rje'i bro bor ba 'di'i rjes zlos /
i dan na ra kan :
dam chu sbyin la /
'di ni rdo rje'i dam tshig chu :
nyams na snying sreg dmyal bar ltung :
dam bsrung mchog gi dngos grub thob :
ye shes skyed pa'i chu yin no :
oM badzra a mr-ita u da ka ThaHThaHTha :
rdo rje'i chu nan snying dbus su gnas te dam tshig ma bsrung na yak+sha gnod sbyin du gyur nas snying sreg cing thar pa'i srog gcod par 'gyur la /
bsrungs na dpal rdo rje sems dpar gyur nas thun mong dang mchog gi dngos grub stsol bar 'gyur ro //
de nas dbang gi gzhi 'god cing ye shes pa dbab pa yin pas khyed rang lus gnad drang por srongs /
ngag gnad rlung kha sbyor du chings /
sems kyi gnad gzhan du ma yengs par dmigs pa 'di ltar gyis shig
/oM ma hA shUn+ya tA sogs /
thams cad dbyings kyi rang bzhin gdod nas mtshan 'dzin gyis stong pa'i ngang las /
'gag med ye shes kyi snang char khyed rang gang du gnas pa'i go sar pad+ma nyi zla ru dra 'gyel ba'i gdan la /
rang gi rig pa'i ngo bo hU~M mthing nag 'od zer 'phro ba /
de las skad cig gis khyed rang dpal he ru ka sku mdog mthing nag 'bar ba chen po'i 'od zer can /
phyag gnyis kyis rdo rje dang dung khrag thugs kar steng 'og tu bsnams pa /
khros pa'i nyams can dpal dang dur khrod chas kyis brgyan pa /
zhabs gnyis 'dor stabs ye shes kyi me phung 'bar ba'i klong na bzhugs pa'i thugs kar hU~M yig sngon po mar me ltar 'bar ba la sems rtse gcig tu gtod cig
/slob dpon dpal chen por gsal ba'i thugs ka nas 'od zer nam mkha' gang ba 'phros /
chos kyi dbyings rab 'byams na bzhugs pa'i bla ma rig 'dzin rgyal ba zhi khro ma lus pa'i thugs rgyud bskul /
thams cad kyang dpal chen yang dag he ru ka'i sku phyag rgya /
gsung yig 'bru /
thugs phyag mtshan gyi rnam par byon te rgya mtsho la char chen po babs pa ltar khyed rang gi sgo gsum la sib sib thim par mos shig
/'beb pa'i rdzas bdug
/rol mo'i sgra sbyar /
spro na sngon 'gro'i spyi chings ltar byin 'beb kyang brjod /
ru lu'i mthar /
dz+nyA na A be sha ya a AH
btags pas byin dbab /
mthar mgo bor rdo rje rgya gram du bkod la /
de ltar dbab pa'i ye shes pa'i byin rlabs byang chub ma thob kyi bar du brtan par mos shig
/tiSh+Tha badzra /
tshom bu'i dkyil 'khor bkod la /
bskal pa gong nas 'brel ba yi :
brtag pa'i me tog lha la 'bul :
ye shes mchog thob nges byed pas :
ltos pa med par dor bar gyis :
sngar byin pa'i me tog de nyid tshe rabs nas 'brel ba'i rigs gang yin pa'i lha la phog par shog cig snyam pas 'di'i rjes zlos dang bcas te 'dor bar zhu /
puSh+pe sid+d+hi ho :
zhes 'dor du gzhug
/rigs gang la phog pa brtags te :
dbus su bab na :
sna tshogs rang grol :
shar du 'od gsal rang grol :
lhor snying po rang grol :
nub tu bde ba rang grol :
byang du rnam rtog rang grol rnams gdags :
me tog lhag pa'i lhas bzhes te slar yang dbang rtags cod pan gyi tshul du spyi bor bcings par mos shig
/hU~M:
ye shes lha yis byin brlabs pa'i :
rig pa'i me tog cod pan 'di :
ye shes lha dang ngo 'phrad pa'i :
rigs kyi rtags su 'chang bar gyis :
zhes cod pan spyi bor bzhag
/mig dbye bar gsol ba 'debs pa 'di'i rjes zlos /
he ru ka dpal dgongs su gsol :
thabs mkhas rgyal po'i ye shes kyis :
bdag gi ma rig mig phye zhing :
snying po'i dkyil 'khor bstan du gsol :
ces gsol ba btab pas /
slob dpon gyi thugs ka nas ye shes kyi 'od zer gser gyi thur ma lta bu 'phros /
ma rig pa'i sgrib g.yogs mig dar dang lhan cig tu bsal bar mos shig
/rig pa ye shes he ru kas :
ma rig mig ni dbye bar mdzad :
bde chen ye shes mthong bya'i phyir :
khyod kyi mig ni dbye bar bya :
tsak+ShuHpra be sha ya phaT:
slob dpon gyis thal mo sbyar la /
he ru ka dpal btsun mor bcas :
yab yum sras su 'dod pa yi :
skal ba can 'di thugs rjes zungs :
zhes gsol ba btab pas gzhal yas khang gi sgo rnams phyes te dpal khrag 'thung lha dgu'i dkyil 'khor mngon sum du mjal bar mos la dad pa dang spro ba chen po skyed cig
/de nas gau rI dkar mos khrid de /
bla ma dang he ru ka dbyer med pa la phyag dang bskor ba byas te gtso bo'i mdun du 'khod par mos mdzod /
de rnams kyis dkyil 'khor du 'jug pa'i rim pa rnams grub pa lags pas /
dbang bskur dngos gzhi zhu ba'i yon du maN+Dal phul /
gsol ba 'debs pa 'di'i rjes zlos /
bde chen rgyal po bla ma rje :
he ru ka dpal dgongs su gsol :
khyod kyi go 'phang thob bya'i phyir :
dbang mchog ma lus bstsal du gsol :
lan gsum /
slob dpon gyi thugs ka nas mthing zhun lta bu'i 'od zer 'phros te khyed rang rnams kyi lus 'od du sbyangs nas hU~M mthing gar gyur pa de nyid zhal du drangs /
sku'i dbyibs brgyud /
yum gyi mkhar babs pa 'bras bu'i he ru ka zhal phyag yongs su rdzogs shing yum dang bcas pa'i skur gyur pa mkha' gsang nas bton /
mdun du 'khod pa la /
bum pa byang chub sems kyi chu rgyun gyis gang bas dbang bskur stsol bar mos shig
/rnam bum spyi bor bzhag la /
hU~M:
bum pa zla gam pho brang na :
he ru ka dpal lha tshogs bzhugs :
bde chen zhu ba'i byang sems chus :
dbang bskur lus ni lhar rtogs shog :
oM ru lu ru lu hU~M b+h+yo hU~M:
ka la sha kA ya a b+hi Shiny+tsa hU~M:
bum chu sbyin /
dkyil 'khor lha dgu'i sku las ye shes kyi phyag rgya gnyis pa re 'phros nas khyed rang rnams kyi snying dbus mi shigs pa'i thig le dang rtsa 'dab brgyad la thim par mos shig
/gtso bo yab yum gyi thod skus dbang bskur la /
hU~M:
dbus kyi zla gam pho brang na :
bla med dpal chen he ru ka :
rang rig byang chub sems las bzhengs :
he ru ka yi dbang bskur ro :
oM ru lu ru lu hU~M b+h+yo hU~M:
kA ya wA ka tsit+ta a b+hi Shiny+tsa hU~M:
hU~M:
gtso bo'i thugs dam skong mdzad pa'i :
stong nyid dbyings las bzhengs pa mo :
yum chen badzra rnal 'byor ma :
dbyings ye zung 'jug dbang bskur ro :
oM badzra kro d+hI shwa rI nI kA ya wA ka tsit+ta a b+hi Shiny+tsa hU~M:
'khor brgyad re re nas dbang bskur la /
hU~M:
sku yi dbyings las bzhengs pa yi :
shar gyi phyogs nas gau rI dkar :
bde ba chen po'i ye shes sku :
gau rI dkar mo'i dbang bskur ro :
oM badzra gau rI ha kA ya wA ka tsit+ta a b+hi Shiny+tsa hU~M:
gsung gi dbyings las bzhengs pa yi :
nub kyi phyogs nas pra mo ha :
bde ba chen po'i ye shes sku :
pra mo dmar mo'i dbang bskur ro :
oM badzra pra mo ha kA ya wA ka tsit+ta a b+hi Shiny+tsa hU~M:
thugs kyi dbyings las bzhengs pa yi :
shar lho'i phyogs nas tsaN+Da lI:
bde ba chen po'i ye shes sku :
tsaN+Da lI yi dbang bskur ro :
oM badzra tsaN+Da lI ha kA ya wA ka tsit+ta a b+hi Shiny+tsa hU~M:
yon tan dbyings las bzhengs pa yi :
lho yi phyogs nas tsau rI ma :
bde ba chen po'i ye shes sku :
tsau rI ser mo'i dbang bskur ro :
oM badzra tsau rI ha kA ya wA ka tsit+ta a b+hi Shiny+tsa hU~M:
phrin las dbyings nas bzhengs pa ni :
byang gi phyogs nas bai tA li :
bde ba chen po'i ye shes sku :
bai tA li yi dbang bskur ro :
oM badzra bai tA li ha kA ya wA ka tsit+ta a b+hi Shiny+tsa hU~M:
ye shes dbyings las bzhengs pa ni :
lho nub phyogs nas puk+ka si :
bde ba chen po'i ye shes sku :
puk+ka si yi dbang bskur ro :
oM badzra puk+ka si ha kA ya wA ka tsit+ta a b+hi Shiny+tsa hU~M:
gzi brjid dbyings las bzhengs pa ni :
nub byang phyogs nas sme sha ni :
bde ba chen po'i ye shes sku :
sme sha ni yi dbang bskur ro :
oM badzra sme sha ni ha kA ya wA ka tsit+ta a b+hi Shiny+tsa hU~M:
dngos grub dbyings nas bzhengs pa ni :
byang shar phyogs nas g+hasma rI:
bde ba chen po'i ye shes sku :
g+hasma rI yi dbang bskur ro :
oM badzra g+hasma rI ha kA ya wA ka tsit+ta a b+hi Shiny+tsa hU~M:
de ltar khyed rang rnams khrag 'thung lha dgu'i ye shes kyi phyag rgya dang dbyer med du gyur pa la dpal gyi chas bcu dur khrod kyi chas brgyad rnams kyis mnga' gsol bar mos shig
/chas rnams sbyin la /
hU~M:
ru dra'i chas rnams ma spangs yon tan du :
lhun gyis grub pa dpal dang dur khrod chas :
brgyan pas dpal gyi sku ru lhun grub nas :
ma mo mkha' 'gro dbang du 'du bar shog :
rten snying brjod la me tog 'thor /
de rnams kyis sku bum pa'i dbang thob /
gdos bcas lus kyi sgrib pa dag
/rtsa khams lha skur smin /
snang srid lha'i dkyil 'khor du rdzogs /
phyi dbyibs kyi rnal 'byor bsgom pa la dbang /
rnam smin rig 'dzin dang sku rdo rje 'grub pa'i skal pa can du byas pa yin no //
bla ma he ru ka yab yum mnyam par sbyor ba'i dwangs ma byang chub kyi sems sangs rgyas thams cad 'dus pa'i ngo bo thod pa'i bdud rtsi dang sbyar ba sngags phreng gi rnam par lce la bzhag ste gsang ba'i dbang bskur stsol bar mos shig
/thod pa'i bdud rtsi sbyin /
me long sngags byang mgrin par bzhag la /
hU~M:
thod pa zla gam gzhal yas khang :
yab yum byang chub sems kyis bkang :
sngags phreng ngo bo khar byin pas :
rtsa khams thams cad bde bas khyab :
rlung khams sngags su 'gyur bar shog :
oM ru lu ru lu hU~M b+h+yo hU~M:
wA ka a b+hi Shiny+tsa ma hA su kha ho :
des gsung gsang ba'i dbang thob /
rtsol bcas ngag gi sgrib pa dag
/rlung khams yi ger smin /
sgra grags sngags kyi dkyil 'khor du rdzogs /
nang zhu bde'i rnal 'byor bsgom pa la dbang /
tshe dbang rig 'dzin dang gsung rdo rje 'grub pa'i skal pa can du byas pa yin no //
mtshan nyid thams cad yongs su rdzogs shing lang tsho'i mdzes sdug phul du byung ba'i rig ma gtad de shes rab ye shes kyi dbang bskur stsol bar mos shig
/rig tsaka gtad la /
'di ni dga' chen lha mo ste :
bzhin bzang 'di spyod bde chen rtogs :
bde la ma zhen 'dzin pa spongs :
dbab bzung bzlog khyab thabs mkhas kyis :
goms na spang blang 'dzin pa bral :
bde stong zung 'jug rtogs par shog :
ma hA mu dra b+hany+dza mok+Sha ho :
khyed rang dpal he ru ka dang rig ma badzra rnal 'byor ma /
mkha' gsang rdo rje dang pad+ma /
mi 'gyur ba'i bde chen don du gnyer ba'i 'du shes gsum dang ldan pas 'dod chags chen po'i sgyu rtsal bskyed de snyoms par zhugs pas yas bab dang mas brtan gyi dga' ba bcu drug nyams su myong /
lhan skyes dpe'i ye shes mngon du byas par mos shig
/des thugs shes rab ye shes kyi dbang thob /
rtog bcas sems kyi sgrib pa dag
/thig le 'od gsal du smin /
rtog tshogs ye shes kyi dkyil 'khor du rdzogs /
gsang ba pho nya'i rnal 'byor bsgom pa la dbang /
phyag rgya'i rig 'dzin dang thugs rdo rje 'grub pa'i skal pa can du byas pa yin no /
khrag 'thung lha dgu'i ye shes kyi rang gzugs su shar ba'i snang gsal mar me dgu po ngo bo stong la rang bzhin gsal bas mtshon te rang rig snang stong zung 'jug sku gsum lhun grub tu ngo sprod pa tshig dbang rin po che stsol bar mos la mnyam par zhog cig
/mar me dgu po sbar te bstan cing mgor bzhag
/chos nyid dbyings la zla gam ste :
ye shes lha dgu'i mar me gsal :
ngo bo ka dag blta bya bral :
rang bzhin lhun grub myong zhing gsal :
bya rtsol bral ba'i don rtogs shog :
oM ru lu ru lu hU~M b+h+yo hU~M:
d+harma d+hA tu tsit+ta a b+hi Shiny+tsa hU~M:
des bzhi pa tshig gi dbang thob /
'pho bcas shes bya'i sgrib pa dag
/rig pa ye shes kyi thig ler smin /
chos can chos nyid kyi dbyings su rdzogs /
bya bral 'bras bu'i rnal 'byor bsgom pa la dbang /
lhun grub rig 'dzin dang ye shes rdo rje'i sku 'grub pa'i skal pa can du byas pa yin no //
de rnams kyis shin tu zab pa'i dbang bzhi mchog sgrub pa'i smin byed thun mong ma yin pa song nas /
thun mong ba sku gsung thugs kyi byin rlabs skyed pa dang /
bar gcod gdon bgegs 'dul ba la bsngags pa gtor dbang zhu ba'i yon du maN+Dal phul /
gsol 'debs rjes zlos /
bla ma mgon po he ru ka :
thugs rje'i brtse bas bdag la gzigs :
bdag gi nad gdon bgegs phral zhing :
byin gyis brlab par mdzad du gsol :
lan gsum /
gtor snod dur khrod 'bar ba'i pho brang du gtor ma dpal chen khrag 'thung dngos su gsal ba'i sku gsung thugs las bdud rtsi 'od zer gyi rgyun dpag tu med pa byung /
khyed rang rnams kyi gnas gsum du thim pas /
sgo gsum gyi sdig sgrib nad gdon zhi /
bar chad bdud bgegs tshar bcad /
sku gsung thugs kyi byin rlabs rgyud la zhugs par mos shig
/dpal gtor gnas gsum du bzhag la /
hU~M:
dpal gyi gtor ma me 'bar zhing :
nang du khrag 'thung lha tshogs bzhugs :
sku gsung thugs las 'od 'phros pas :
skal ldan lus ngag yid la thim :
bdud bgegs thams cad tshar bcad de :
sdig sgrib nad rnams zhi bar mdzod :
sku gsung thugs kyis byin brlabs nas :
chos sku rang ngo 'phrod par shog :
oM ru lu ru lu hU~M b+h+yo hU~M:
oM AHhU~M:
zhes pa tsam mam spro na brgyud pa'i mtshan nas brjod de bka' bsgo spyi ltar bya'o //
zhar byung du phyi nang gsang ba'i dam tshig nyams chag thams cad skong ba'i cho ga dang 'brel pa rnal 'byor spyi khrus kyi dbang bya ba yin pas dmigs pa 'di ltar gsal thobs shig
/dkyil 'khor pa'i lha tshogs rnams las ye shes kyi 'od zer nyi ma'i mdangs lta bu byung khyed rang rnams la phog pas /
rtsa ba dang yan lag gi dam tshig nyams chag su gyur pa thams cad sangs kyis dag par mos la sngags dbyangs lhan cig tu gsung bar zhu /
ru lu'i dzapa? dbyangs bdun nam nyer gcig tsam bya /
'og min gyi dbyings nas bcom ldan 'das dpal rdo rje sems dpa' byon te dag byed rgyun gyis khrus mdzad pas rtog sgrib nyams chag dag
/lus shel dkar gyi bum pa 'o mas gang ba ltar gyur par mos shig
/yig brgya brjod la las bum gyis khrus bya /
kha bshal cing khong du btang /
gsol 'debs rjes zlos /
bla ma rdo rje 'dzin pa dgongs :
bdag la dbang bzhi bstsal du gsol :
lan gsum /
slob dpon dkyil 'khor pa dang bcas pas dbang bzhi chig rdzogs su stsol bar mos shig
/bum pa thod sku sngags byang thod pa mar me rnams snod gcig tu bsdus pa gnas bzhir bzhag la /
hU~M:
ye shes lha yis bum pa yis :
ma rig sgrib pa'i tshogs rnams bkru :
phyag rgya sku yi dkyil 'khor gyis :
bskyed rim lha yi dbang thob shog :
snying po sngags kyi dbang bskur bas :
rtsa rlung sngags su 'gyur bar shog :
bdud rtsi thod pa'i dbang bskur bas :
bde stong ye shes 'char bar shog :
snang gsal mar me'i dbang bskur bas :
phyag rgya chen po rtogs par shog :
oM ru lu ru lu hU~M b+h+yo hU~M:
kA ya wA ka tsit+ta a b+hi Shiny+tsa hU~M:
me tog 'thor la bkra shis brjod /
'di gter gzhung nas gcig brgyud shin tu gnyan par gsungs pas gang rung la mi bskur /
'grub tu rung na sgrub pa'i dam bca' byar gzhug
/gsum pa rjes rim ni /
mtshams sbyor spyi mthun bcas dam tshig khas blang gtang rag maN+Dal sogs spyi ltar byas la slob ma rnams grol /
slob dpon gyis tshogs la rol /
lhag chog
/gtor skyong rta bro yan btang /
gtang rag mchod bstod 'bul /
nongs bshags /
mdun dkyil rten la brtan bzhugs /
bdag bskyed bsdu ldang bsngo smon shis brjod kyi bar yang spyi chings ltar bya'o //
bde chen yang dag grub pa yi //
phyag rgya mchog la tshe 'dir sbyor /
khams gsum rtog sgrib ma lus pa //
sbyong byed rdo rje sems mtshungs shog
/ces pa'ang sprul pa'i gter chen sras yum dang bcas pas bkas bskul gnang ba dang nye bar mkho bas mtshams sbyar te /
'chi med bstan gnyis g.yung drung gling pas rdzong shod bde gshegs 'dus pa'i pho brang chen por bgyis pa dge legs 'phel //

//
