@#//
bod khams skyong ba'i brtan ma bcu gnyis mchod tshul gangs ljongs rjes brtse rab bskul bzhugs //
na mo gu ru pad+mAka ra sh+tsa badzra ku mA rA ya /
de la 'dir sdom gsum rab dbye las //
rgyal po khyod kyi bod yul 'di //
slob dpon pad+ma 'byung gnas kyis //
brtan ma bcu gnyis la gtad pas //
mu stegs 'byung bar mi 'gyur mod //
ces gsungs pa ltar gangs ri'i khrod 'dir bshad sgrub kyi sgo nas sangs rgyas kyi bstan pa 'dzin par 'dod pa rnams kyis brtan ma bcu gnyis kyi mchod gtor la brtson par bya'o //
de yang 'dir rje btsun sa skya pa chen po kun dga' snying pos sum cu rtsa gsum pa'i lha rnams kyis brtan ma bcu gnyis la mchod gtor mdzad pa mnal lam du gzigs pas /
'thad dgongs nas thugs dam chag med gsungs pa'i zin bris kyi rjes su 'brangs te /
brtan ma bcu gnyis mchod pa'i tshul la sbyor dngos rjes gsum las /
dang po ni /
'di dag gnas pa'i gangs ri dang mtsho 'gram sogs gnas gang rung du'am /
de ma yin pa'i ri klung gtsang ba'am /
yang na gnas khang gtsang zhing yid du 'ong ba'i steng ngam nang du rten dang mchod pa ci 'byor dang /
khyad par stegs bu gtsang mar ras sogs kyis bkab /
'bru bkram pa'i khar 'dir bdag mdun phur pa sa lugs kyi dbang du btang ste /
de'i dpal bshos /
g.yas su sman /
g.yon du rak+ta /
de'i mdun du brtan ma'i gtor ma lcags ri gru bzhi sgo gcig pa'i zur bzhi lcog bzhi la shing gi yal ga dang /
ku sha sogs gang 'byor la brten pa'i dar lcog
/dbus su khang pa gru bzhi pa bad bcas kyi steng g.yas su bdud bshos nag po zur gsum g.yas dkyus bzhi sgrom /
de'i g.yon du sman btsun gyi zlum gtor dkar po bzhi sgrom /
de'i g.yon du gnod sbyin gyi dmar gtor gru gsum bzhi sgrom rnams la mar rgyan ci mdzes dang /
gtor dar so so'i sku mdog can mda' sogs la brten pa /
'byor na so so'i tsaka li /
de'i g.yas su sman /
g.yon du rak+ta /
rgya phor dang dngul phor la sogs par phye mar phud skyems 'bru dang gser g.yus bran pa dkar /
skyems 'o ma btab pa /
mngar skyems sbrang chang ngam bu ram chur sbyar ba dang bcas pa rnams dang /
nyer spyod rnam pa lnga dang sman shing spos dkar sogs kyi dud sprin /
mda' dar sogs spyan gzigs sna tshogs dang /
nyer mkho'i yo byad rnams tshogs par bya'o //
gnyis pa dngos gzhi ni /
dpal sa skya'i rgyud kyi phyag len ltar rdo rje phur pa'i sgrub thabs bsdus pa bsnyen sgrub gsal byed nas 'byung ba bzhin mchod pa byin brlab nas bzlas pa bsdus pa'i bar byas la /
tshogs yod na phur pa'i tshogs mchod bsdus pa bzhin byin rlabs nas bsgral mchod kyi bar /
de nas brtan ma'i gtor ma phur pa'i gtor ma ltar byin brlabs la /
yo byad gzhan rnams sngags drug phyag drug bsang sogs nas 'byung ba bzhin byin gyis brlabs te /
lag pa gnyis g.yas steng du bzhag nas rgyab sbyar te bsnol ba'i mthe chung sbrel /
mthe bong lag mthil so sor bkug pa zil gnon khyung gshog gi phyag rgya bcas la /
hoH
bod khams skyong ba'i brtan ma bcu gnyis /
dpal chen po'i pha 'bab la nos te /
rnal 'byor pa'i stongs dang grogs la /
nag mo bzhin mi sdug pa'i bu mo bdud mo chen mo bzhi ni rngam zhing khros pa'i cha byad can /
dmar mo khro gnyer can gyi bu mo gnod sbyin chen mo bzhi ni bzhin mi sdug gnod sbyin gyi cha byad can /
dkar sham mgrin bzang ma'i bu mo sman btsun ma chen mo bzhi ni na chung ma mdzes ma'i cha byad can /
'khor dang bcas pa rnams sngon gyi thugs dam las ma 'da' bar 'dir gshegs shig
/DA ki nI hU~M dzaH
dzaHhU~M baM hoH
e A ral+li hrIM hrIM b+h+yo b+h+yoH
bka' yi bran g.yog tshogs dang bcas nyid du //
dpal ldan khrag 'thung de bzhin nam mkha'i sku
/tshur gshegs tshur gshegs brtan ma skyong ba rnams //
sngon gyi thugs dam dam tshig dgyes dgongs la //
'dir gshegs dam dgongs mchod sbyin gtor ma bzhes //
rnal 'byor bcol ba'i phrin las grub par mdzod //
bsam yas dbus kyi sbrags yul phu nang nas //
bdag nyid chen mo rdo rje kun grags ma //
sku mdog sngon po chibs su sha pho 'chib //
phyag g.yas rdo rje g.yon pas khram shing bsnams //
lho bod mtshams kyi gangs ri chen po nas //
dpal ldan ha ri rdo rje g.ya' ma skyong //
sku mdog ser mo chibs su rta la 'chib //
phyag g.yas rdo rje g.yon pas zhags pa bsnams //
gnya' nang brin gyi phu nas spyan 'dren gyis //
gangs kyi yum chen rdo rje kun tu bzang //
sku mdog dmar po chibs su bong bu 'chib //
phyag g.yas rdo rje g.yon pas b+han+d+ha bsnams //
gtsang po'i rgyab phyogs 'brog gnas do nag na //
'brog chen 'khor 'dul rdo rje bgegs kyi gtso //
sku mdog ljang nag chibs su rnga mo 'chib //
phyag g.yas rdo rje g.yon pas dbyugs tho bsnams //
bdud kyi bu mo chen mo khyed bzhi yang //
sngon gyi thugs dam dam tshig dgyes dgongs la //
bran dang g.yog 'khor mang po'i tshogs dang bcas //
lhab lhub rin chen mang po'i rgyan dang bcas //
'dir gshegs dam dgongs mchod sbyin gtor ma bzhes //
rnal 'byor bcol ba'i phrin las 'grub par mdzod //
'u yug phu yi shar phyogs gangs rtse nas //
gangs kar sha med rdo rje g.yu bun ma //
sku mdog dkar mo stag mo grus ma 'chib //
phyag g.yas rdo rje g.yon pas ral gri bsnams //
bar thang shar gyi ri sbug thod na gnas /
kha rag khyung btsun rdo rje dpal gyi yum //
sku mdog ser mo chibs su kaM ka 'chib //
phyag g.yas rdo rje g.yon pas satwa gri bsnams //
nags rgyal bo dong phu yi phyogs shig na //
gser chen mkha' rgyu rdo rje klu mo rgyal //
sku mdog dmar mo chibs su dom nag 'chib //
phyag g.yas rdo rje g.yon pas lcags kyu bsnams //
mdo khams rma chen spom ra'i rtse shig na //
rma ri rab 'byams rdo rje drag mo rgyal //
sku mdog ljang gu sdug pa'i dred la 'chib //
phyag g.yas rdo rje g.yon pas mi snying bsnams //
gnod sbyin bu mo chen mo khyed bzhi yang //
sngon gyi thugs dam dam tshig dgyes dgongs la //
bran dang g.yog 'khor mang po'i tshogs dang bcas //
lhab lhub rin chen mang po'i rgyan dang bcas //
'dir gshegs dam dgongs mchod sbyin gtor ma bzhes //
rnal 'byor bcol ba'i phrin las 'grub par mdzod //
kong yul bre nang mthil gyi phyogs shed nas //
kong btsun de mo rdo rje bod khams skyong //
sku mdog dkar mo chibs su sha ba 'chib //
phyag g.yas rdo rje g.yon pas gser zhags bsnams //
sman gcig phur thang bsam sdings rgyab ri nas //
btsan la la ro rdo rje sman gcig ma //
sku mdog ser mo chibs su gtsod la 'chib //
phyag g.yas rdo rje g.yon pas dril bu 'dzin //
mdo khams smad kyi g.yar mo thang shed na //
sman btsun ug chos rdo rje g.yar mo sil //
sku mdog dmar mo chibs su 'bri la 'chib //
phyag g.yas rdo rje g.yon pas mtshon gru bsnams //
la stod lho yi shel phug phyogs shed na //
g.yu yi dril bu rdo rje gzugs legs ma //
sku mdog mthing nag chibs su rkyang la 'chib //
phyag g.yas rdo rje g.yon pas lcags kyu bsnams //
sman btsun bu mo chen mo mched bzhi yang //
sngon gyi thugs dam dam tshig dgyes dgongs la //
bran dang g.yog 'khor mang po'i tshogs dang bcas //
lhab lhub rin chen mang po'i rgyan dang bcas //
'dir gshegs dam dgongs mchod sbyin gtor ma bzhes //
rnal 'byor bcol ba'i phrin las 'grub par mdzod //
mchog sbyin gyi phyag rgya bcas la /
na maHsarba ta thA ga ta a ba lo ki te oM saM b+ha ra saM b+ha ra hU~M/
lan gsum chu bo drug gi bsngo ba ste /
re re'ang gsum gsum gyis bsngo ba'i lugs so //
thal mo sbyar la /
bcom ldan 'das de bzhin gshegs pa rgyal ba rin chen mang la phyag 'tshal lo //
de bzhin gshegs pa gzugs mdzes dam pa la phyag\u0f8e
de bzhin gshegs pa sku 'byams klas la phyag\u0f8e
de bzhin gshegs pa 'jigs pa thams cad dang bral ba'i dpal la phyag 'tshal lo //
na mo /
bdag gi bsam pa'i stobs dang ni //
de bzhin gshegs pa'i sbyin stobs dang //
chos kyi dbyings kyi stobs rnams kyis //
don rnams gang dag bsam pa kun //
de dag thams cad ci rigs pa //
thogs pa med par 'byung gyur cig
/bdud mo bzhi /
gnod sbyin mo bzhi /
sman mo bzhi ste bod khams skyong ba'i brtan ma bcu gnyis 'khor dang bcas pa rnams la 'bul lo //
sangs rgyas kyi bstan pa dar zhing rgyas pa /
pha ma sems can thams cad bde zhing skyid pa /
bdag cag rnal 'byor pa 'khor bcas kyi bar chad thams cad zhi ba /
thun mong gi dngos grub ma lus pa bstsal du gsol /
de nas bstod pa dang gsol ba gdab pa ni /
sbrags kyi yang rdzong zhes bya'i gnas mchog tu //
bdag nyid chen po rdo rje kun grags ma //
sku mdog sngon mo bdud rta nag po zhon //
lus la mi lpags gyon zhing khram nag 'phyar //
lho bal zhes bya'i mtshams kyi gnas mchog na //
dpal ldan ha ri rdo rje g.ya' ma skyong //
sku mdog dkar mo seng ge dkar mo 'chib //
dar dkar gsol zhing gser gyi rdo rje bsnams //
'brog gi do nag ces bya'i gnas mchog na //
'brog chen 'khor 'dul rdo rje bgegs kyi gtso //
sku mdog ser mo sa le 'bri la zhon //
re thul gsol zhing dung gi tshul shing bsnams //
brin zhes bya ba'i gangs kyi gnas mchog na //
gangs kyi yum chen rdo rje kun bzang mo //
sku mdog dkar mo gtsod pho ru ring zhon //
ras gos gsol zhing gser gyi phyag shing bsnams //
jo mo gangs zhes bya ba'i gnas mchog na //
gangs dkar sha med rdo rje spyan gcig ma //
sku mdog dkar mo gnyan mdzo dkar mo zhon //
gtsod kyi pags gyon g.yu 'brug zhags pa bsnams //
bo dong nag rgyal zhes bya'i gnas mchog na //
gser chen mkha' lding rdo rje klu mo ni //
sku mdog ser mo rkyang bu kha dkar zhon //
sram thul gsol zhing phyag na gser mda' bsnams //
rma chen spom ra zhes bya'i gnas mchog na //
rma ri rab 'byams rdo rje drag mo rgyal //
sku mdog dmar mo gnyan mo ru gtum zhon //
chu srin g.yang gzhi gsol zhing sbal pa bsnams /
kha rag brag ces bya ba'i gnas mchog na /
kha rag khyung btsun rdo rje dpal gyi yum //
sku mdog dmar mo bong bu rog po zhon //
dar nag gsol zhing bdud kyi khram shing bsnams //
kong po mthil zhes bya ba'i gnas mchog na //
kong btsun de mo rdo rje bod khams skyong //
sku mdog sngon mo dre 'u chibs su bcibs //
dar nag gsol zhing nad kyi rkyal pa bsnams //
sman gcig phur thang zhes bya'i gnas mchog na //
btsan la ro gsol rdo rje sman gcig ma //
sku mdog ser mo sha ba chibs su zhon //
gang ral gyon zhing li ru dmar po bsnams //
g.yar mo thang zhes bya ba'i gnas mchog tu //
mo btsun ug chos rdo rje g.yar mo sil //
sku mdog dmar skya rnga mong gwa pa 'chib //
gangs stod gsol zhing ne'u le'i rkyal pa bsnams //
bod ting bshos bu'i ri rtse'i gnas mchog na //
g.yu yi dril snyan rdo rje gzugs legs ma //
sku mdog ljang gu gtsod pho ru ring zhon //
dar dkar gsol zhing rin chen sgrom bu bsnams //
che zhe chen mo khyed rnams kyang //
rdo rje thod phreng spyan snga ru //
zhing chen tshogs kyi mchod bkram nas //
rnam lnga bdud rtsi'i longs spyod kyi //
dbang bskur ming btags dam nos te //
thar pa thob pa'i ming btags nas //
lag tu rdo rje byin nas ni //
rdo rje 'chang gi gral du bzhag
/ji ltar khas blangs dam bcas bzhin //
rnal 'byor sgrub pa'i grogs byos shig
/dgra bgegs thams cad 'dul ba dang //
nad rnams thams cad zlog pa dang //
bsam pa thams cad bsgrub pa'i phyir //
bka' yi gtor ma 'di longs la //
bcol pa'i phrin las grub par mdzod //
dam tshig 'di las ma 'da' zhig
/dam tshig 'di las 'das gyur na //
rdo rje yak+Sha khros pa yis //
snying gi dkyil nas khrag drangs nas //
'o dod 'bod par gdon mi za //
de bas bdag gis bcol pa yi //
las rnams thams cad 'grub par mdzod //
'jig rten bde zhing lo legs dang //
'bru rnams 'phel zhing phyugs 'phel ba //
dge legs thams cad 'byung ba'i gnas //
yid la 'dod pa kun 'grub mdzod //
ces dang /
stobs ldan rnams kyi rgyud la bsam ngan gyis //
'jig rten phung sems zhi ba'i phrin las mdzod //
ci ste las ngan dbang gis phung g.yos kyang //
nus med rang zhir 'gyur ba'i phrin las mdzod //
gzhan dma' 'beb phyir g.yo sgyu khram gsum gyi //
'khrug long ma lus zhi ba'i phrin las mdzod //
chags sdang dbang gis dus 'khrug 'di zhi nas //
so sor rang dbang thob pa'i phrin las mdzod //
bzhi brgya rtsa bzhi'i nad dang rims kun dang //
bgegs rigs brgyad khri gdon chen bco lnga sogs //
lus srog dge la bar du gcod pa yi //
'byung po'i gnod pa zhi ba'i phrin las mdzod //
skar mda' ltung dang sa g.yo'i 'jigs pa dang //
byad stems mthu dang thog ser 'beb pa sogs //
mi dang mi ma yin gyi gnod pa dang //
nyer 'tshe thams cad zhi ba'i phrin las mdzod //
glo bur ye 'drog gnod pa ma lus dang //
dug dang sbyar dug kha zas ma zhu dang //
mkhon dang nyams grib 'bag dang mi gtsang sogs //
dri ma thams cad zhi ba'i phrin las mdzod //
dus min 'chi bar gyur pa sna tshogs dang //
rmi lam ngan dang mtshan ma ngan pa dang //
'jigs pa brgyad sogs nye bar 'tshe ba rnams //
myur du zhi zhing med pa'i phrin las mdzod //
yul phyogs kun tu char chu dus su 'beb //
lo phyugs rtag tu legs pa'i phrin las mdzod //
mi nad phyugs nad dus 'khrug rgyun chad nas //
rgyal khams bde bas 'tsho ba'i phrin las mdzod //
rgyal bstan dar zhing bstan 'dzin bshad sgrub 'phel //
rgyal po chos spyod 'gro rnams dge bcur ldan //
nad mug 'khrug rtsod ming yang mi grags cing //
rdzogs ldan bde skyid dar ba'i dngos grub stsol /   'di bzhin nam yang phrin las mdzod /
yang na bkra shis shwa lo ka tshigs bsgyur gang shes byas chog
/ya hi gats+tsha /
zhes brjod la gtor ma phul /
gsum pa rjes ni /
ye shes lnga ldan sogs kyis dngos grub blang /
bzod gsol brtan bzhugs gshegs gsol rnams skabs dang bstun /
go bsgo /
bsngo smon /
lhag ma bsdus la bkra shis rnams bya'o //
zhes bod skyong brtan ma bcu gnyis mchod tshul 'di yang kun mkhyen dga' gdong pa chos rgyal dpal bzang gis mdzad pa'i brtan skyong la /
skabs su babs pa'i gong 'og lta bu bsgrigs te sa skya pa ngag dbang kun dga' blo gros kyis snyigs ma'i dus 'dir bod khams bde ba'i lhag bsam rnam par dag pas sbyar /
!
'di rang re'i phyag len ltar gtang tshul ni /
phur chung la byin dbab bsdus pa'i rgyas par sngon 'gro'i rnga brdung gis gtong lugs sgrub mchod kyi skabs mdzad pa ltar dang /
b+h+yoH
bka' yi bran g.yog sogs la bcom rol 'phar yod med gang rung dang /
bzhi brdung sogs rol mo dang dbyangs phyag len bzhin /
sman btsun ma'i mtha' yi /
rnal 'byor bcol ba'i phrin las sogs la tshig rol byas la rnga rol bzhag
/gtor ma bsngo ba nas /
bstsal du gsol /
bar brjod la bcom rol gnyis brdeg len can /
sbrags kyi yang rdzong shwa lo ka gcig la /
b+h+yoHwA ya sogs thams cad dbang sdud ma'i dbyangs rol /
dam tshig 'di las la 'cham dbyangs rol mo bcas la chems brdung med pa /
'jig rten bde zhing nas /
rdzogs ldan bde skyid dar ba'i la tshig rol gyis mthar chems brdung gsum brdeg lan gcig can /
dngos grub blang ba ni nges par dgos /
yig brgya dang bzod gsol ma byas kyang 'gal ba med /
brtan bzhugs dang gshegs gsol ni /
rten yod pa dang /
dam tshig pa bskyed /
ye shes pa spyan drangs pa ltar na dgos /
de med na mi dgos /
brtan skyong gi mthar /
ya hi gats+tsha /
zhes 'byung bas brtan ma la gshegs gsol zur du mi dgos /
go bgo ba man chad bya zhing /
gtor bsngo skong ba gzhan dang sbrel na brtan skyong gtong mtshams phyag len bzhin /
rgya gar shes bsang dang sbrel na mchod gtor byin brlab ni /
gong gi sngags drug phyag drug
/bdag bskyed ni rta mgrin yod pas zur du mi dgos shing /
grul bum dri za sa bdag bsang /
kye bsang ngo //
zhes pa'i rjes su /
hoH
bod khams skyong ba'i nas /
dngos grub stsol bar gong bzhin gyi mthar rol mo khad  kyis len pa sogs bsang bzhin dang /
kye bsang ngo //
zhes sbyar /
ya hi gats+tsha /
mi dgos /
hU~M b+h+yoH
dpal chen he ru ka nyid dang //
zhes sogs bsang gi 'phro 'bud pas don tshang zhing /
phrin bcol ni bsang gi des 'thus /
gshegs gsol ni bsang gzhung 'dir ma bshad pas mgron rnams mi dmigs pa'i ngang la bzhag pa'i go don no //
bkra shis ///
/
