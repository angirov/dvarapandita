[<!TCC Tibetan character 3,182 undefined in unicode!>]:
zhal gdams gsal ba'i sgron ma bzhugs so :
o rgyan rin po che la phyag 'tshal lo :
bsam yas dbu rtse bar mar sprel zla la tshogs brgya rtsa brgyad byas dus su :
slob dpon gyi zhal nas :
khyed 'dir tshogs kyi rgyal blon rig 'dzin jo mo dang bcas pa rnams la bdag gis snying gtam zhig bshad kyis nyon cig :
de la bskal pa 'di yang lo re bzhin gyi je lod la 'gro :
mi rnams kyi snying du 'gong po zhugs pa las log pa'i spyod pa sna tshogs byed :
de ltar byas pa dang 'jig rten srung ma rnams thugs khros pa'i tshul gyis zhal ri rab la gzigs :
de'i dbang gis 'gro ba rnams tshe thung zhing than zhod khod mi mnyam g.yul 'khrug mang du 'byung :
mthar chos byed kyang nam langs kyi skar ma ltar 'gro bas de'i dus su nga'i tshig 'di rnams nyon cig :
chos bka' ma dang snga 'gyur rnams kyang phal cher mchan 'grel dang rang bzos bslad :
bka' brgyud chos sde rnams la dam tshig gi sel zhugs pas byin rlabs nyams :
dam can mkha' 'gro rnams ma dgyes pas sgrub pa la bar chad gtong :
de'i dus su nga'i zab gter gyi chos rnams smon lam mtha' btsan pa rnams kyis rim par thon par 'gyur bas :
de rnams la brgyud pa dam sel ma zhugs pas byin rlabs mkha' 'gro'i kha rlangs ma yal :
dregs pa can rnams la bdag po bcol pas rtog ge ba gzhan gyis 'don du med :
ma chad :
ma lhag :
ma gab :
ma bcos :
ma 'dres :
ma bsnan :
ma 'khrug pa sangs rgyas lag bcang du gtad pa'i gdams pa kho na yin pas :
chos dred can phyogs ris can dang kha 'dzin can gyi kha la ma nyan par :
pad+ma'i zab gter rnams la nyams len gyis shig :
sgrub pa'i rtags :
byin rlabs kyi nyams :
zab pa'i gnad la sogs pa rnams :
bka' lung gdams pa bsres bsres pa gzhan rnams dang rang gi rgyud thog tu khol la khyad par rnams myong bas 'grub par gyis shig :
ci'i phyir na zab ce na :
man ngag la chos bdag mkha' 'gro'i kha rlangs ma yal ba yin no :
spyir don ma nor ba'i chos rang gzhung ltar spyod :
rang gang mos de 'brel che bas de la sgrub pa gcig pu gyis shig :
dred po kha chos mkhan la ma nyan par gdams ngag myong bas 'grub par gyis shig :
bla ma phun sum tshogs pa lnga ldan gyi gsung ltar sgrubs :
so so skye bo la sogs pa rnams kyis kyang bsnyen gnas dge ba sbyin gtang la sogs dkon mchog gi zhabs tog tu ci 'gro gyis shig :
dge bsnyen :
dge tshul :
dge slong rnams kyang so so thar pa'i 'dul ba las ji ltar 'byung ba bzhin :
bsrung sdom bslab pa la sogs pa rnams mig 'bras las gces par gyis shig :
sgom chen pa rnams kyis kyang gegs sel bogs 'don spros gcod rnams gol med du brgyud pa gsum ldan gyi bla ma rang las tshol bar gyis shig :
go rdzun dang :
rtogs rdzun dang :
blun sgom dang :
tshul 'chos dang :
bzang rdzu la mi tshe ma bskyal bar gyis shig :
khyad par du sngags pa kha cig kyang :
nga'i lugs su byas nas bskyed rdzogs kyi don mi shes shing :
yi dam gyi grangs bsnyen drod thob gcig kyang mi bskyal bar :
khyi phag gi spyod pas bstan pa'i rkang 'dren :
mi zas kyi 'bod lugs :
dmyal ba'i las mkhan :
bdud kyi g.yab mo :
nga'i rkang 'dren pa rnams :
'dod kha'i pha 'bab la 'phri nas gzhung der kha dpyad dang :
bza' btung re btang nas :
mi zas kha tshol 'bod pa rnams nga yi chos la kha g.yar nas :
'gro sa ngan song las med pa mang du 'byung nges pas gzhig pa thongs la sgrub bzlas rnams sna re skyol ba gyis shig :
nga'i lugs yin na ngan song du 'gro ba'i chos ma bshad do :
nga la nyan cing rjes su 'jug pa rnams :
brgyud pa byin rlabs dang ldan pa :
gang zag rtogs pa dang ldan pa rnams la gtugs shig :
dang po gsang sngags lag len gyis che bar gyis shig :
bar du gzhung mchan 'grel pa dang bcas pa la byan tshud par gyis shig :
de rjes bsnyen pa grangs rtags thems pa re skyol cig :
mthar ting 'dzin gsum la gzer thebs drod thob par gyis shig :
de ltar byas na pad+ma'i chos lugs min yang rung :
yun du bsdad kyang zhal da de las med :
yon mchod 'khor bcas thugs la de ltar zhog :
ces gsungs so :
e ma ho :
brjod par phangs pa bla ma'i gsung ngag la :
ma 'ongs rjes 'jug 'gro la phan dgongs nas :
mtsho rgyal bdag gis zin ris yi ger bkod :
ma 'ongs las can gcig dang 'phrad par shog :
sa ma ya :
rgya rgya rgya :[ \u0f80]atsha :
ri bo khyung chen lding ba'i gter gnas nas sprul pa'i sku mchog chen po gter ston rat+na gling pas gdan drangs pa'i gter ma lags so ///
/
