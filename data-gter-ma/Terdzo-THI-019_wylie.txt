@#:
man ngag gser gyi thur ma can zhes bya ba bzhugs so :
mnga' bdag myang nyi ma 'od zer gyi gter ma'o //
na mo gu ru :
dper na mun long gser gyi sa gzhir bzhin :
gser la gser btsal bas gser dang mi 'phrad rang nyid ngal :
de bzhin sangs rgyas sgor zhugs la :
gcig mi shes pas gcig sgrub :
don mi shes pas yang yang bsgrub :
rang sems thang chad rang phung 'gyur :
de bas dad pa gtsor byed cing :
g.yo sgyu med par bla ma bsten :
phangs sems med par nor rdzas phul :
gdams ngag steng bcad the tshom spang :
rang sems dpang du btsugs byas nas :
phung po rlung du g.yab cing bsgrub :
ngang bsring stobs dang ldan pas bsgrub :
de la drag sngags thams cad kyi mdzod las :
man ngag khyad par can gyi lde mig 'dis dbye bar bya'o :
'di ni lung rigs gser gyi thur ma zhes bya'o :
khyad par can gyi gdams pa'o :
de la lha srin sde brgyad rnams kyang man ngag 'di rnams dang ldan nas bsgrub pa yin no :
de'i man ngag la brtan pa'i mkhar rtsig pa dang gcig :
drangs pa'i dmag zlog pa dang gnyis :
gzhan dang 'dra min yong bas gsal shing 'dzugs pa dang gsum :
dgra bo byad du ma tshud na rgya bre bya ba dang bzhi :
drod tshad 'dzin pa'i bya ra ba'i so pa dang lnga :
'grul ba'i srang gtod pa dang drug :
dgra bo'i bla rdo gzung ba dang bdun :
dgra la phra ma 'jug pa dang brgyad :
dgra la za lam bstan pa dang dgu :
kho'i sgo khar lha 'dre'i pho brang bca' ba dang bcu :
dpang por bzhag pa dang bcu gcig :
dgra zin g.yul sprad pa dang bcu gnyis :
dmag zas su sbyin pa dang bcu gsum :
mthar sgrib shing 'dzug pa dang bcu bzhi'o :
de la dang po brtan pa'i mkhar rtsig pa ni :
chos nyid kyi ngang la gnas shing lta ba dang ldan par bya ba dang :
lha'i gnyen po zhes bya ba dgos te :
de yang mtshan ma can gyis gnyen por mtshan ma can nyid bsgom dgos te :
sngon kho na ye shes lha la bsnyen pa byed pa man ngag go :
don gnyis pa drangs pa'i dmag zlog pa ni :
ye shes lha ni dngos grub ring zhing sgrub dka' bas :
'jig rten gyi dam can dregs pa can ye shes lhas dam la btags te :
rang rang gis sgrub thabs nas 'byung ba ltar bsgrub ste :
de yang lha gcig las ma grub kyang rbad pa dang gsad pa byed pa'i dus su :
lha 'dre dregs pa can thams cad la phud sbyin dpang gzugs shag gdab bskul shes tshad byas pa'i yon tan gyis dgra 'dre'i rgyab rten byed pa ni nyung :
rang gi lha 'dre tshan che zhing rang gi dmag rog tu yong ba man ngag yin no :
don gsum pa gsal shing 'dzugs pa ni :
'jig rten gyi khams na btags tshogs kyi ming rus 'dra 'dra mang du yod pas de rnams nor srid de :
shing gdug pa can gyi khram shing la de'i ming rus dang :
pha ma dang yul zhing dang tha na bla rtags yan chad srog khang ngam dal khar gzug go :
de ni gzhan du mi 'byams te mthu myur du 'ong ba'i man ngag go :
don bzhi pa rgya bre bya ba ni :
srung ma chun yang sngags kyis dgra bo byad du ma tshud na mthu bul bar yong bas dgra'i ling+ga la khrag sna dang dug sna dang :
lcags phye dang zangs phye dang :
ske tshe dang gu gul dang :
nad sna mi mthun pa'i rdzas tshogs kyis gzhung de nyid na thun rdzas sngags yod na des brab :
gzhung de nyid na thun sngags med na rbad pa dang gsad pa'i dus su :
mA ra ya thun sa ma ya tiSh+Tha lhan :
bya ba btags la ling+ga la brab :
de nas ling+ga de kho'i khang pa'i g.yas g.yon du sba ba dang :
thun gyis khang pa'i tha ma bskor ba ni thun rgya zhes bya ba ste mthu myur du yong ba'i man ngag go :
don lnga pa bya ra ba'i so pa bzhag pa ni :
rtags rab dngos su 'ong :
'bring nyams su 'ong :
tha ma rmi lam du 'ong :
sgrub pa'i rtags byung ba dang las sbyor bya ste :
sgrub pa'i dus su bla rtags med par las sbyor byed mi rung bas :
lha 'dre dbal so la ma thogs par las sbyor byas na slar rang la ldog :
las sbyor gyi dus su yang dgra de'i bla ma khug pa la las sbyor bya ba la don med do :
bla khug pa'i rtags byung ba dang gsad las ma byas na dgra mi sod pas gsad las kyi bya lugs gal che'o :
ma khug par las sbyor byas na bla yar nas phyis mi khug pas :
de khug ma khug gis drod tshad 'dzin pa ni bya ra ba dang 'dra bas gal che'o :
don drug pa 'grul ba'i srang btod pa ni :
srung ma nye yang dam rdzas la chags nas gnas su 'khor zhing 'gror mi 'dod pa'am :
dgra snga ma'i sa nas kha ma phral nas dgra phyi ma la mi 'gro na de la bya thabs ni :
rang gi gnas khang ngam gtor tshug nas dgra'i sgo kha ru thun khrag grod pa zhabs rdol du blugs la :
de khab kyis gtsag la thigs pa gtor ma la yang bag re 'bul :
gtor ma dgra la za lam btod de lha 'dre de ru kha bsgyur ba'i man ngag go :
don bdun pa bla rdo gzung ba ni :

kho'i bla rdo tshe sngags pa bdag gi srung ma'i lag tu gtad pa'i thabs yin kho'i rkang rjes kyi sa dang mchil ma dang snabs dang phyi sa dang skra sen mo dang gos ras dang nor snying 'dra ba'i spu dang tha ma yang zhing dang khang pa'i sa yan chod la rang gi dri ma ma 'dres par byas nas dgra'i ling+ga bya ba ni dgra'i bla tshe bkug ste myur du yong ba'i man ngag go :
don brgyad pa phra ma gzhug pa la gnyis te :
rang gi srung ma dang kho la phra ma gzhug pa dang :
kho rang gi srung ma dang kho la phra ma gzhug pa'o :
rang gi srung ma dang kho la phra ma gzhug pa ni 'di skad do :
che ge mo 'dis sangs rgyas kyi bstan pa bshig go :
dkon mchog gi dbu 'phang smad do :
sngags 'chang rnal 'byor rnams la bsdos so :
lha dang srung ma khyed la khos bsdos so :
ther ro thog go :
khyed la khos dam smod par gda'o :
khyod la khos mi rigs pa chen po byed par gda'o :
zhes bris la gdag go :
yang yang skabs skabs su brjod do :
kho rang gi srung ma dang phra ma gzhug pa ni bya pho rog dang 'ug pa'i sgro la lha dang phye ba dang nye 'byed las kyi phra ma'i cho ga bya'o :
sgro gnyis bar du ling+ga gzhug gu gul dang mu zi la sogs pa rme rdzas kyis bdug go :
des kho lha dang bral nas rang gi srung mas dbang med du khug nas yong ba'i man ngag go :
don dgu pa za lam bstan pa ni :
nangs nub tshogs mchod byed pa dang :
sman mchod byed pa dang :
gtor ma 'bul ba dang :
thams cad che ge mo'i sha khrag tu dmigs la 'bul lo :
che ge'i sha la rol cig :
khrag la thungs shig :
rus pa 'chos shig :
tshe la za lam ston cig :
ces brjod cing ling+ga gtor mar stobs :
nangs nub rtag tu gdab las bya'o :
de ni za lam bstan pa zhes bya ste tshar gcod pa'i man ngag go :
don bcu pa kho'i sgo khar lha 'dre'i pho brang bca' ba ni :
thod pa mtshan ngan gcig tu 'jig rten pa'i lha 'dre'i ming dang :
snying po dang thun rdzas sna tshogs bsre zhing blug go :
de kho'i sgo khar mnan na lha 'dre thams cad kho'i khang pa'i sgo khar pho brang bcas nas gnod pa'o :
dgra'i sgo khar lha 'dre'i pho brang bca' ba'i man ngag go :
don bcu gcig pa dpang por bzhag pa la gsum :
ye shes lha dpang por bzhag pa dang :
srung ma dpang por bzhag pa dang :
yul lha dpang por bzhag pa'o :
de yang sngon la ye shes lha'i thugs dam bskang :
lha thams cad gsal zhing dpang por gzug :
lha dang srung ma dpang por bzhag pa la rang ma nyes pa'i dpang gzug :
yul lha dpang por bzhag pa ni las sbyor gyis mnan pa byas la :
gcig yi dwags yod pa'i sa drag por mnan :
gcig kho'i khang pa'i rming du mnan :
gcig yul lha gnas pa'i sar mnan la :
ngas ma lan no :
kho yis nga la nyes pa byas pa'i rnam grangs 'di rnams yod do :
byas la shag gdab dmod bcol bya'o :
de ni mthu myur du yong ba'i man ngag go :
don bcu gnyis pa dgra zin g.yul sprad pa ni :
sngags kyi bar du dgra bo'i ming rus bcug nas bzlas pas :
pham rgyal g.yul shan 'byed pa'am :
'khrug pa 'thab shan 'byed pa dang 'dra bas man ngag go :
don bcu gsum pa dmag zas su sbyin pa ni :
dgra la rtags byung nas gtang rag dus su ma gtang na :
lha 'dre'i chad pa bdag la 'ong bas gtang rag myur du dus su gtang :
las grub pa'i rtags byung na ling+ga cha gsum du bcad nas cha gcig gtor mar gtang :
cha gcig mnan pa'am sbyin sreg byas la thal ba rlung la bskur :
cha gcig gser skyems dang sbrags la snang srid lha srin sde brgyad la gtang rags su gtang :
de ni man ngag yang dag pa'o :
don bcu bzhi pa :
sgrib shing 'dzugs pa ni nang rgyas drag po byung ba'am :
phas kyi rbod gtong drag po yong snyam pa'am :
rang gi srung ma log gis dogs pa'am :
de lta bu la zon byed na rang lta sgom la gnas par byas la :
bca' lugs ni shing leb gcig la :
rang gi ming rus bla dwags dang bcas pa bris la mchod rten gcig sgo drung du brtsigs la de la rab gnas byas te bum par shing leb gzhug :
dus dus su mchod pa bya :
gtor ma gtang :
bskor ba bya'o :
shing leb gcig la kho yi ming rus bla dwags dang bcas pa bris la khos rbad pa'i phyogs su sba'o :
spu gri la kha 'thab gzhan nas 'byung ba bzhin yang bya'o :
de ni sgrib shing 'dzugs pa zhes bya ste rang la lha 'dres mi tshugs pa'i man ngag go :
don bcu bzhi po 'di rgyal pos gzhan la bstan par mi bya'o :
zhes slob dpon pad+mas rgyal po la gdams pa'o :
rgyal po chen po sems la gnas par gyis shig :
mnga' bdag dgyes nas yi ger bkod pa'o :
yang rgyal pos slob dpon la zhus pa :
kyai 
slob dpon chen po lags :
bsnyen pa thems kyang lha rtags med na skyon ci lags :
lha bsgrubs kyang las ma grub na skyon ci lags :
lha rtags bzang yang dgra rtags med na skyon ci lags :
dgra rtags bzang yang dgra ma sod na skyon ci lags :
rtags dang mtshan ma bzang po yong 'phro la chad na skyon ci lags :
srung ma gnas su chags nas dgra sar 'gro ma 'dod na skyon ci lags :
dgra phyi ma la rbad na snga ma'i sa nas kha ma phral na skyon ci lags :
mthu che yang rnal 'byor pa ltog tu song na ji ltar bya :
yang srung ma rtse ldog byed na de khad kyis zhi bar 'dod na ji ltar bya :
zhes zhus pas :
slob dpon chen pos bka' bstsal pa :
rgyal po chen po snyan gson dang :
bsnyen pa thems kyang lha rtags med na bla ma dang dam tshig nyams pa yod pa yin pas bshags pa bya'o :
dam tshig bskang bla ma mnyes par bya'o :
lha bsgrubs kyang las ma 'grub na las kyi mtha' bsgyur zhan pa yin pas mnan sreg 'phang gsum gyis las la nan tan cher bya'o :
lha rtags bzang yang dgra rtags med na zlog pa mkhan yod pa yin pas seng+ge kha 'thab dang dgra bo'i ngag mnan pa'i las bya'o :
dgra rtags byung na yang dgra ma sod na :
kho'i lha srung gis skyob pa yin pas lha dang dbye ba byas la de nas rbad gsad kyi las bya'o :
dgra rtags yong 'phror chad na :
mkhon dang mi gtsang bas lan pa yin pas chos 'don khrus bya grib sel bsgom :
srung ma dam rdzas la chags nas dgra sar 'gro ma 'dod na dgra la za lam bstan :
'o dod 'bod :
zor 'phang ngo :
dgra phyi ma la rbad na snga ma la za kha zug nas 'gror ma 'dod na dgra bo snga ma shi ba'i thod pa blangs la de'i nang du dgra phyi ma'i ming rus bcug la dgra phyi ma'i khang pa'i rtsar mnan no :
mthu che yang rnal 'byor pa ltog tu song na :
tshogs dang gtor ma zhan pa yin pas dus bzang po la tshogs dang gtor ma yang yang bya'o :
srung ma 'grub kyang 'khu ldog byed na :
de khad kyis spang bar 'dod na :
gang yin pa de'i sku gzugs dang srog snying dam rdzas dang sgrub rdzas thun rdzas rnams thod par bcug la rang gi phyir sgor gtor stegs nang can mtho ba zhig brtsigs la sku bskyed la de'i nang du gzhug :
thod pa de mis mi mthong bar bya'o :
de'i steng du ye shes lha yi gtor ma yang yang btang na :
de phan chad srung ma de 'khu ldog je chung je chung 'gro :
khad nas bzhag na gnod pa mi yong ngo :
spyir rtags kyi rtags ci yong yang rnal 'byor pa nyams dga' zhing ting nge 'dzin gsal na :
rtags rtsub pa ltar 'dug kyang lha rtags yin :
snying mi dga' zhing gnyid bro khro snying 'dod ting nge 'dzin mi gsal na rtags bzang la 'jam yang bar gcod yong ba'i rtags yin no :
sgrub pa byed pa'i dus su :
rnal 'byor pa 'tshig pa za zhing khro snying 'dod na dam rdzas ma tshang ba'am :
gtor tshogs zhan pas dam rdzas bsags tshogs dang gtor ma btang ngo :
gtor ma dam bcas pa chag na :
lto bkres 'gro dgos zer yong :
bla ma dang dam tshig nyams na yun du bkra mi shis pa yong :
rang nyams su len pa'i srung ma dang yi dam mi dam med la byin na rang mthu chung du 'gro'o :
gdams ngag gsang skor mi dam med la byin na :
rang la lha'i chad pa yong ngo :
dam rdzas sgrub rdzas mi dam med la byin na zas nor bcud chung du 'gro'o :
gzhan gyi ngo srung la zlog pa dang phrin las byed na rnal 'byor pa tshe thung du 'gro :
gsang sngags zab mo nor du btsong na 'phral phan pa snyam byed kyang tha ma ltog tu 'gro'o :
zhes gsungs so :
yang mnga' bdag gis zhus pa :
kyai 
slob dpon chen po lags :
bsnyen sgrub kyi dus dregs pa can bsgrubs kyang :
rnal 'byor pa nyams dang drod che chung gis 'grub ma 'grub kyi rtags sam nyams rmi lam dang phal gyis rtags mtshon na bsnyen pa skyol ba'i rtags gang mchis :
ting nge 'dzin g.yel na rtags gang mchis :
ting nge 'dzin thang lhod shor na rtags gang mchis :
gtor ma 'dod na rtags gang mchis :
zhus pas :
ma hA gu rus bka' bstsal pa :
bsnyen pa rdzogs nas rang gi gzhung nas rtags bshad pa rnams yong :
ting nge 'dzin g.yel na rmi lam du thang stong dang lung stong du phyin pa rmi yong :
shes pa byin ma chags pa yong :
ting nge 'dzin thang lhod shor na mdung dang ral gri la sogs yu ba med pa'am :
me long mi gsal ba rmi lam du 'ong ngo :
gtor ma 'dod na :
ston mo byed pa dang :
sha chang 'dren pa dang :
zas phar za tshur 'thung byed pa rmi lam du yong :
ngo tsha snol nas pho mtshan mo mtshan ston pa yong :
nu ma ston pa byung na gtor ma 'dod pa yin :
rnal 'byor pa rang yang sngar bas grod pa cher 'gro :
zas skom dung dung 'dod pa byung na gtor ma 'dod pa yin :
'dod pa la ma byin na phyugs la god kha yong bas gtor ma la brtson par bya'o :
rnal 'byor pa bar chad zlog pa'i man ngag yin no :
yang zhus pa :
slob dpon chen po lags :
lha 'dre gang yin yang bsgrub na mi 'grub pa'i rtags gang lags :
zlog pa mkhan yod pa'i rtags gang lags :
bar chad yong ba'i rtags gang lags :
gu rus gsungs pa :
glu len pa dang :
rta rkyang gi khyu :
lag rdum dang :
zha grum dang :
thur du bab pa dang :
gcan zan dang dud 'gro gang yang rung ba mche ba med pa dang :
rang gi gos bshus pa dang :
dug po hrul po gyon pa rmis na :
ji ltar bsgrubs kyang mi 'grub pa'i rtags so :
sgo khyi rang la zug pa dang :
bran khol gyis bka' mi nyan pa dang :
rang gi spun zla'am :
pha khu khros nas rang la dregs pa dang rgol ba dang :
khro zhing 'tshig pa za ba rmis na :
lha 'dre'i 'khu ldog yong ba'i rtags yin no :
yugs sa dang :
mdze mo dang :
mya ngan byed pa dang :
kha char dang :
bu yug dang :
'dam rdzab dang :
'tshub ma rmis na nyams grib kyis phog pa'i rtags yin no :
bdag mi gzhan gyis ded pa dang :
g.yang la ltung ba dang :
zam pa la phyin pa dang :
rbab yang yang phog pa dang :
rang mtshon rang la zug pa rmis na bar chad 'ong ba dang zlog pa mkhan yod pa'i rtags yin no :
rkang lag chad pa dang :
zhing la chu btang 'phro lus pa dang :
so 'don pa dang :
las byed 'phro lus pa dang :
de tsho rmis na lha ma chun pa'i rtags yin :
de la sogs pa rang gi rigs pas shes par bya'o :
yang zhus pa :
slob dpon chen po lags :
sngags ma tshang ba'i rtags gang lags :
rdzas ma tshang ba'i rtags gang lags :
las sngags chad pa'i rtags gang lags :
rdzas la lhag chad bo zag byung ba'i rtags gang lags :
ma hA gu rus bka' bstsal pa :
sngags ma tshang na rmi lam du rta srab med pa dang :
mtshon yu ba med pa dang :
sdong po yal ga med pa dang :
de rnams rmis na sngags ma tshang ba'i rtags yin no :
las byed du 'gro 'dod pa la lag cha med pa dang :
phreng thag chad pa dang :
mi gzhan la las bcol bas ma nyan pa dang :
khang stong du phyin pa dang :
snod stong thogs pa dang :
de rnams rmis na rdzas ma 'tshogs pa yin no :
las sngags chad na :
mda' la mde'u med pa dang :
gri so med pa dang :
mtshon rtse mo chag pa dang :
grog po stong pa rmis na :
las sngags chad pa yin :
sngags nor na bdag la slob dpon rgol ba dang :
a tsa ras rgya skad du smra ba dang :
bdag chen po nas phrin bskur ba dang :
de rnams rmis na sngags nor ba yin no :
rdzas ma 'tshogs na ka cha stor ba dang :
snod zhabs med pa dang :
phyi sa rang gis phyags pa rmis na rdzas yod pa nor stor ba yin :
gzhan yang rang gis khyim gyi lud 'don pa dang :
khrus byas pa dang :
'phur zhing 'gro ba rmis na :
ka cha chung du 'gro ba yin gsungs :
yang zhus pa :
sngags kyi bdag po bdag la nyan pa'i rtags gang lags :
las la tshud pa'i rtags gang lags :
las grub pa'i rtags gang lags :
las byed pa'i rtags gang lags :
brda'i rtags gang lags :
sngags la so btags ran pa'i rtags gang lags :
zhes zhus pas :
ma hA gu rus bka' bstsal pa :
nyan pa'i rtags bsnyen sgrub las sbyor gyi rtags gang byung yang yin no :
khyad par du 'bangs khol ba dang :
dud 'gro ded pa kun yin :
las la tshud pa'i rtags ni :
shing gcod pa dang :
mkhar bshig pa dang :
sgyogs brgyab pa dang :
g.yul 'gyed pa dang :
dmag 'dren pa dang :
rngon byed pa dang :
dgra dngos gsod pa dang :
de la sogs pa rmis na las la tshud pa'i rtags yin no :[ \u0fbf ]las zin pa'i rtags ni :
sdong po 'gyel ba dang :
zhing rmos pa dang :
snying zos pa dang :
srog rtsa gtub pa dang :
sha btsos pa zos pa rmis na :
las zin pa'i rtags yin no :
brda'i rtags mtshon khyer ba dang :
phyis phyis yong ngo :
sngags la so btags ran pa'i rtags ni :
mtshon cha bdag la gtad pa dang :
gri dang mdung brdung ba dang :
mda' dang mde'u mang po ster ba dang :
sngags kyi ngar so btags shing drag po'i las bya ran pa'i rtags so :
zhes slob dpon gyis rgyal po la gdams pa'o :[ \u0f80]atsha :
rgyal po mnyes nas yi ger bkod pa'o :
thugs rje can gyi pad 'byung dang :
las 'phro can gyi rgyal po gnyis :
sngags kyi rgya mdud grol bar shog :
blo yi the tshom grol bar shog :
bstan pa yongs su bsrung bar shog :
lnga brgya dus kyi tha ma la :
chos nyid bden pas ma thul zhing :
dam chos nub par gyur pa'i tshe :
gsang sngags bon du gyer pa'i dus :
dam tshig nyams pas mthu rtsal chung :
dben rtsa nyes pas srung ma g.yel :
dam la mi gnas tshul 'chos mang :
slob ma med par slob dpon rings :
shes long med par gzhan la ston :
'grub rtags med par rmi lam zlo :
'grub long med par mthu ngoms byed :
rang la zab mo med pa'i rtags :
sngags pa kun la smod cing 'phya :
zhe sdang gdug sems ldan pa'i mis :
zab mo yod kyang mi la spel :
snod ngan bur sbyin gsang ba ni :
slob mas rdzas dang yo byad cher :
ster yang dad pa med pa'i mi :
dam tshig gtso bor mi 'dzin pa :
sgyu gsogs can la gsang bar gsungs :
brjod med dam tshig dad pa can :
de lta bu la mi ster na :
bla ma nyid kyang sgrib par gsungs :[ \u0f80]atsha :
sa ma ya :
rgya rgya rgya :
lung gser gyi thur ma can zhes bya ba :
gu rus sngags kyi sgor zhugs pa rnams kyi don du mdzad pa'o :
mnga' bdag myang gi gter ma'o //
sarba mang+ga laM///
/
