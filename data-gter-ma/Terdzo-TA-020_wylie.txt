@#//
zab chos rig 'dzin thugs thig las /
sngon 'gro phan bde'i char rgyun zhes bya ba bzhugs so //
na mo pad+ma sam+b+ha wA ya /
skyabs 'gro ni /
na mo :
phyogs dus bde gshegs rgyal ba sras bcas la :
bdag sogs mkha' mnyam 'gro ba ma lus kun :
deng nas bzung ste byang chub ma thob bar :
sgo gsum gus pas rtag tu skyabs su mchi :
sems bskyed pa ni /
ho :
deng nas bzung ste 'khor ba ma stongs bar :
rgyal ba rnams kyi phrin las dbang bsgyur te :
mtha' med 'gro kun myang 'das gzhir 'god pa'i :
sems ni byang chub dam par bskyed bgyi 'o :
rdor sems bsgom bzlas ni /
rang nyid tha mal spyi steng pad zla'i steng :
hU~M dkar 'phro 'dus rdor sems dkar gsal 'tsher :
rdor dril 'dzin zhing longs sku'i rgyan gyis mdzes :
rang 'dra'i yum 'khyud mtshan dpe'i gzi byin can :
sems skyil gyis bzhugs thugs kar pad zla'i steng :
dkar gsal rdo rje rtse lnga'i lte bar hU~M:
mtha' skor badzra satwa'i sngags phreng rnams :
g.yas su rang sgra dang bcas 'khor ba yi :
sngags phreng sku las bdud rtsi'i rgyun babs pas :
sdig sgrib nyes ltung dri ma thams cad sbyangs :
oM badzra satwa sa ma ya :
ma nu pA la ya :
badzra satwa twe no pa tiSh+Tha :
dr-i D+ho me b+ha wa :
su to Sh+yo me b+ha wa :
su po Sh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me tsit+taM shre yaHku ru hU~M:
ha ha ha ha ho :
b+ha ga wAn :
sarba ta thA ga ta badzra mA me muny+tsa :
badzrI b+ha wa ma hA sa ma ya satwa AH
zhes ci nus bzla /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol //
zhes gsol ba gdab /
maN+Dal ni /
rin chen sa gzhi lhun po khor yug bcas :
gser ri rol mtsho gling bzhi gling phran brgyad :
lha mi'i 'byor tshogs rgya mtshos yongs gang ba :
rnam dag zhing du dmigs te 'bul bar bgyi :
gsol 'debs ni /
rgyal ba rgya mtsho'i rigs bdag 'od dpag med //
thugs rje'i gter mnga' 'phags mchog 'jig rten dbang //
gsang ba'i mdzod 'dzin mtsho skyes rdo rje la //
gsol ba 'debs so smin grol dngos grub stsol //
dus gsum rgyal ba skyed mdzad mkhar chen bza'//
skad gnyis smra ba'i dbang phyug bai ro rje //
'jam dpal rdo rje khri srong lde'u btsan la //
gsol ba 'debs so smin grol dngos grub stsol //
zab gter sgo 'byed khyab bdag rigs brgya'i dngos //
pad+ma'i gdung 'tshob 'gro 'dul gter bdag gling //
bka' babs las can rig 'dzin mchog rnams la //
gsol ba 'debs so smin grol dngos grub stsol //
skyabs gsum ngo bo rtsa brgyud bla ma'i zhabs //
bde chen 'gyur med zhi khro rab 'byams lha //
snang stong sgyu 'phrul mkha' 'gro chos skyong la //
gsol ba 'debs so smin grol dngos grub stsol //
sku bzhi'i bdag nyid rje btsun rdo rje 'chang //
bde chen 'khor lo bzhi yi dkyil 'khor la //
brtan par bzhugs nas dbang bzhi'i bdud rtsi'i chus //
sgrib bzhi sbyangs nas sku bzhi'i dngos grub stsol //
cir snang dag pa sgyu 'phrul dra ba'i gar //
brjod bral dga' bzhi'i bde chen nyams su myong //
zung 'jug 'dus ma byas pa'i kun bzang gi
/go 'phang mngon du 'gyur bar byin gyis rlobs //
gnas skabs mchog bde sgrub pa'i mi mthun gegs //
phyi nang gsang ba'i 'gal rkyen kun zhi zhing //
mthun rkyen chos bzhin 'byor nas bdag gzhan gyi //
don gnyis mtha' ru phyin par byin gyis rlobs //
dbang blang ba ni /
sku bzhi'i dbang phyug rgyal ba rdo rje 'chang //
bdag sogs 'gro la thugs rjes nyer dgongs nas //
bum gsang shes rab ye shes de kho na'i //
ye shes mchog gis bdag rgyud gtams par mdzod //
gu ru'i spyi bo'i oM las 'od zer dkar po 'phros /
rang gi spyi bor thim pas bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sprul sku thob pa'i skal pa can du byas so //
mgrin pa'i AHlas 'od zer dmar po 'phros /
rang gi mgrin par thim pas gsang ba'i dbang thob /
ngag gi dri ma sbyangs /
lam rtsa rlung bsgom pa la dbang /
'bras bu longs sku thob pa'i skal pa can du byas /
thugs ka'i hU~M las 'od zer sngon po 'phros /
rang gi snying gar thim pas shes rab ye shes kyi dbang thob /
yid kyi dri ma sbyangs /
lam thig le bsgom pa la dbang /
'bras bu chos sku thob pa'i skal pa can du byas so //
slar yang gnas gsum las 'od zer dkar dmar mthing gsum 'phros /
rang gi gnas gsum du thim pas dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du byas so //
zhes dbang bzhi blang ngo //
zhes zab chos rig 'dzin thugs kyi thig le'i rim gnyis lam gyi sngon 'gro phan bde'i char rgyun zhes bya ba 'di ni gter gzhung gi las byang dang khrid yig las byung ba rnams dang /
der ma tshang ba ngag sgrig kha skong du 'gyur med rdo rjes bkod pa'o //

//
