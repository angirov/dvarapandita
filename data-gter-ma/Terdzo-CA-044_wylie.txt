@#//
lam zab mo kun gyi spyi gzhung khyad mchog rdo rje slob dpon sgrub pa'i man ngag gnad dril lam khyer smar chos mchog thun dngos grub bcud 'beb ces bya ba bzhugs so //
na mo ma hA gu ru mU la badzra d+hA ra shrI wAn /
rgyal ba kun thugs ye mnyam gcig bzlums pa //
spros bral chos dbyings stong nyid rdo rje 'chang //
sna tshogs thugs rjes kun snang sems dpa' che //
dran chog gsang bdag bla mar phyag byas nas //
dus gsum rgyal kun bgrod pa gcig pa'i lam //
gsang ba bsam mi khyab dpag mi long ba //
mthar thug don gcig de bzhin gshegs pa'i shul //
mngon du byed pa'i gnad mtha' yas pa las //
snying por gyur pa myur thabs gsang chen theg
/yang gsang tshe gcig byang chub byed pa'i don //
nyams len mthil dril kun zhun chos bzhi'i Tika
/byin rlabs bla ma'i rnal 'byor sgrub pa mchog
/'dir snang zhen log chos la brtson 'grus can //
skyid sdug ro snyoms bla mar mos gus dang //
dam ldan gcig pur ri khrod 'grim pa'i chos //
gcig chog gdams pa zab mo 'dir ston no //
de yang las dang skal bar ldan pa'i skyes bu rnams kyis tshe 'dir rnam grol byang chub mchog gi dngos grub thob par 'dod pa na /
chos kyi bye brag zab zab legs legs snyan snyan du gyur pa rnams 'di yang legs 'di yang legs snyams nas cung zad re nyams su blangs nas mthar ma phyin te 'chi khar chos gang la yang grub rtags ma thon par don med stong las kyi ngang du 'chi bar yang shes pas /
thog mar chos zab mo gang rung gi dgongs don mngon sum rtogs phyin chad /
gcig shes kun grol gyis chos yongs la byan tshud par 'gyur te /
des na dang po mtshan ldan bla ma yang dag pa'i drung du gdams pa thos lo dang nyan lo bsgom lo sgrub lo tsam du ma yin par /
bla ma la zhabs tog gis mnyes par byas shing /
chos kyi gzhung don man ngag gab skyibs med par mtha' rgya chod par zhus shing dam sel spu tsam med par byas nas /
'jig rten tshe 'di'i 'khri ba chos brgyad btsan thabs su bcad la /
zas gos la chog mi shes pa dang bag med le lo rnam g.yengs gnyid kyis dus 'da' ba rnams rgyang bsrings shing /
zhen log dang dgos med brtson 'grus kyis dpa' bskyed /
ri khrod dben pa brten nas spros bcas kyi dge sbyor la mi g.yengs par /
byams snying rje byang sems kyi gzhi bting nas /
rang gi rdo rje slob dpon la dad pa mos gus dang dam tshig srog phur du btsugs te /
rtag tu nyams su len pa'i mthil phur /
gcig pur ri khrod 'grim pa'i ri chos mthar thug
/mchog thun dngos grub ma lus pa'i bcud 'bebs par byed pa /
blo bde gcig chog
/lam zab mo bskyed rdzogs rdzogs pa chen po kun gyi spyi gces /
rgyal ba thams cad kyi bgrod pa gcig pa'i gzhung srol /
khyad par rmad byung mchog gi gdams pa yongs kyi rgyal po chen por gyur pa rtsa ba'i bla ma rdo rje slob dpon sgrub pa'i man ngag gnad bsdus chig dril lam du khyer bde zhing shin tu smar ba'i snying po yang zhun dam pa'i chos 'di lta bu nyams su len par spyi don chos bzhi las /
thog mar blo chos su 'gro bar byed pa la blo ldog rnam pa bzhi ni /
kyai ma soms dang grangs med bskal pa ru //
rnyed dka'i dal 'byor lan gcig thob pa 'di //
rab tu 'jig sla 'chi rkyen bsam mi khyab //
gces bskyangs lus 'di de ring nyid 'chi srid //
mi dge log lci mtshams med sdug bsngal rgyu //
'khor ba'i bya ba thams cad spangs byas shing //
cung zad long yod dus 'dir lus ngag yid //
thar pa'i phan yon bsams nas chos bsgrub 'tshal //
gnyis pa chos lam du 'gro bar byed pa la skyabs su 'gro ba ni /
na mo hU~M/
'gro la phan mdzad sangs rgyas chos dge 'dun //
rtsa brgyud bla ma yi dam DA ki'i tshogs //
sku gsum rang rig 'du 'bral med pa'i lhar //
rtag par skyabs mchi mgon pos bdag bzung mdzod //
byang chub sems bskyed pa ni /
mkha' mnyam 'gro la phan dang bde ba'i phyir //
smon 'jug byang chub sems mchog cher bskyed de //
sangs rgyas rnal 'byor rjes su bdag 'jug slob //
sdom rnams brtan bgyid thugs rjes byin gyis rlobs //
tshogs gsag maN+Dal 'bul ba ni /
oM AHhU~M/
ri gling rdul snyed mchod sprin lha mi'i rdzas //
rang lus phung khams skye mched dbang po bkra
/sems nyid ka dag 'od gsal lhun grub brgyan //
bla ma sku gsum zhing 'bul tshogs rdzogs shog
/sgrib sbyong rdor sems bsgom bzlas ni /
hU~M/
bdag nyid spyi gtsug pad zlar rdo rje sems //
dkar gsal zhi tshul rdor dril rol stabs bzhugs //
thugs kar zla steng hU~M mthar yig brgyas bskor //
bdud rtsi'i rgyun babs bdag lus sgrib gnyis sbyangs //
oM AHhU~M swA hA/
oM badzra satwa sa ma ya ma nu pA la ya /
badzra satwa twe no pa tiSh+Tha DI D+ho me b+ha wa /
su to Sh+yo me b+ha wa /
su po Sh+yo me b+ha wa /
a nu rak+to me b+ha wa /
sarba sid+d+hi m+me pra yats+tsha sarba karma su tsa me tsit+taM shre yaHku ru hU~M/
ha ha ha ha hoHb+ha ga wAn sarba ta thA ga ta badzra mA me muny+tsa badzrI b+ha wa ma hA sa ma ya satwa AHhU~M phaTaH
rjes su rdor sems rang gi snying khar byon //
sku dang sngags phreng rim bzhin hU~M la 'dus //
hU~M nyid 'od zhu bdud rtsis rang lus khyab //
sgo gsum chig 'dres rang rig ngo bor aH
a ti a ti /
de nas gsum pa lam gyi 'khrul pa zhi bar byed pa byin rlabs kyi gnad kun gyi yang snying srog gi dwangs ma bla ma'i mos gus khrid rim gyi rtsa ba bsnyen pa'i rnal 'byor bsgom pa ni /
oM AHhU~M hrI:
bdag lus zhen med snang stong rta phag gi
/spyi bo'i nam mkhar 'ja' gur sna lnga'i dkyil //
mi 'jigs seng+ge brgyad kyis bteg pa'i khrir //
pad dkar 'dab stong nyi zla'i dkyil 'khor dbus //
skye med a yig dkar 'tsher lam me ba //
blta bas mi bzod 'od zer mchog tu 'bar //
'od 'phros mdangs kyis yongs su rab khyab pas //
rigs drug sgrib sbyangs snod bcud dag par bsgyur //
dgu ldan rgyal ba sras rig grub bla rabs //
rtsa gsum rab 'byams kun 'dus ar thim pas //
rtsa ba'i bla ma pad 'byung rdo rje sems //
dkar gsal rigs lnga'i prog zhu dar dpyang 'phur //
rdor dril 'dzin cing zhi tshul longs sku'i chas //
rdzogs gsol zhabs gnyis rdo rje skyil mor bzhugs //
de yi spyi mgrin thugs ka lte gsang bar /
khrag 'thung rig 'dzin zhi ba mkha' 'gro phur //
rgal tshigs dbang mo nyer brgyad gzhan yang skur //
til gang phyes ltar rgyal ba rgya mtshos khengs //
mdzes sdug mtshan dpes rab brgyan gzi brjid 'bar //
yid la dran tsam 'khor ba'i sdug bsngal sel //
mthong bas zag med bde ba la sbyor zhing //
gsol btab mchog thun dngos grub myur ster ba'i //
sku rgyab 'od kor brgyud pa'i bla ma dang //
mdun du theg rim rgyud sde'i yi dam lha //
g.yas su kun bzang rdzogs sangs rgyas grangs med //
rgyab tu phar phyin yan lag bcu gnyis chos //
g.yon du rigs gsum dge 'dun rgya mtsho'i tshogs //
bar mtshams dpa' bo mkha' 'gro chos zhing skyong //
dpag med sprin phung gtibs 'dra byin thibs se //
dam ye dbyer med mos snang ngor shar sku
/dgyes zhal brtse spyan bdag la rab gzigs shing //
bag dro byin chags lhan ne lhang bzhugs pa'i //
mdun du bdag mos gus shugs cher g.yos te //
dbang med dad pa'i mchi ma 'khrug bzhin du //
snang srid snod bcud bdag lus longs spyod dang //
gtan gyi 'dun mar bcas pas yongs mchod cing //
thugs dam bskul nas bdag rgyud byin brlab phyir //
ma yengs phur tshugs drag pos gsol ba 'debs //
oM AHhU~M ma hA gu ru dz+nyA na badzra satwa hU~M/
gsol 'debs thun mong gi sgo nas bsnyen pa ni /
oM AHhU~M hoH
kun bzang rigs lnga ston pa bcu gnyis sogs //
dgongs brgyud bla mar gsol 'debs byin gyis rlobs //
dga' rab 'jam siM pad 'byung bi ma la //
brda brgyud bla mar gsol 'debs byin gyis rlobs //
bai ro nam snying mtsho rgyal rje 'bangs tshogs //
snyan brgyud bla mar gsol 'debs byin gyis rlobs //
ldang lhun lce btsun klong chen gter ston brgya //
gter brgyud bla mar gsol 'debs byin gyis rlobs //
'dren pa yongs gtso pad 'byung bde chen gling //
sdom mdzad mchog gyur karma rig pa 'dzin //
rigs kun khyab bdag rje btsun chos kyi rje //
thugs rje'i dbang phyug bla med 'gro ba'i mgon //
bka' drin mnyam bral dpal chen gsang ba'i bdag
/'dren mchog 'khor lo'i mgon po he ru ka
/byin rlabs bcud sbyin tshe dbang nor bu'i dpal //
rtsa ba'i bla mar gsol 'debs byin gyis rlobs //
theg kun rtse rgyal bka' gsang rdzogs pa che //
tshe gcig 'od skur gshegs byed smin grol chos //
snying thig brgyud pa'i bla ma yi dam lha //
mkha' 'gro srung mar rtse gcig gsol btab mthus //
mi rtag 'chi dran chos brgyad zhen pa log
/ri khrod dka' dpyad nges 'byung dag snang rgyas //
gdams ngag goms 'dris bslab gsum mi nyams brtan //
nyams myong gong 'phel rtogs pa klong du gyur //
phra ba gting slong nyin mtshan 'od gsal 'dres //
drod tshad myur brnyes sa lam yon tan rdzogs //
snang bzhi zad skyol gding bzhi mtha' ru phyin //
gdan 'dir grub pa thob par byin gyis rlobs //
zhes dang /
thun mong ma yin pa bla ma 'bod dbyangs kyis bsnyen pa ni /
bla ma la gsol ba 'debs so //
bla ma la gsol ba 'debs so //
bla ma la gsol ba 'debs so //
mchog gsum kun 'dus kyi ngo bo //
rtsa gsum dkyil 'khor gyi spyi dpal //
sku gsum lhun grub kyi bdag nyid //
'gran bral bla ma rang mkhyen no //
'e 'ai bla ma /
'au sangs rgyas /
bka' brgyud bla ma yi rgyal po //
zab dgu gdams mchog gi mdzod 'dzin //
smin grol snying po yi don ster //
mtshan ldan bla ma rang mkhyen no //
'e 'ai bla ma /
'au sangs rgyas /
bslu med thugs rje yi mnga' bdag
/gtan bde byang chub kyi ded dpon //
'di phyir 'dren mdzad kyi drin can //
rtsa ba'i bla ma rang mkhyen no //
'e 'ai bla ma /
'au sangs rgyas /
gdung yus ni /
bdag 'dra'i las ngan gyi sems can //
skyid sdug ci byung yang khyed las //
blo phugs gtad sa gzhan ma mchis //
mtho dman gar gtong yang khyed shes //
snying nas gsol 'debs kyi bu la //
thugs rjes g.yel med du gzigs shig
/ces dad pas mchi ma blags shing gdung shugs drag po'i dbyangs kyis rtsa ba'i bla ma'i mtshan nas 'bod pa yang nges par byas la /
khyad par gyi bsnyen pa dzapa? kyis gsol ba gdab pa ni /
rgyud las /
bsnyen dus bla ma spyi bor bsgom //
gsol 'debs tshul du 'dzab 'di bzla //
zhes pa'i don rang gi spyi bor rtsa ba'i bla ma rdo rje sems dpa' bzhugs pa la yid gzhan du ma yengs par dad mos hril dril phur tshugs su gsol ba 'debs la snying po'i 'dzab 'di la nan tan gtso bor bya ste /
oM AHhU~M badzra gu ru pad+ma sid+d+hi hU~M/
zhes bsnyen no //
de nas nang gi rnal 'byor nye bar bsnyen pa byin rlabs la brten nas man ngag gi dbang bzhi mos gus ting 'dzin stobs kyis blang ba ni /
de nas 'khor rnams bla mar yongs 'dus //
bla ma'i gnas bzhir oM AHhU~M hrIH
de las rab 'tsher 'od zer lug rgyud //
dkar dmar mthing ljang bdag gnas bzhir zhugs //
lus ngag yid shes 'pho bcas sgrib dag   sgrib bzhi //
rtsa rlung thig le byang sems rgyud   bzhi   smin //
bum gsang shes rig don dam dbang   bzhi   thob //
bskyed rdzogs phyag rgya rdzogs chen lam   bzhi   'byongs //
dang po rjes rdzogs rnal 'byor chen po   dus dgra'i gshed nag rgyud kyi rdzogs rim la li ta'i lugs //
snying gsang sna rtse thig le ye shes   gsang 'dus man ngag gi rdzogs rim ye shes zhabs kyi lugs //
lus ngag sems dben sgyu lus 'od gsal   gsang 'dus rgyud lugs rdzogs rim klu sgrub kyi srol //
phra thig rmig nu snye bum bsam bral   rdo rje gdan bzhi'i rgyud nas bshad pa'i rdzogs rim man ngag gis spras pa //
bskyed rim bdag byin dkyil 'khor rba rlabs   kye rdor sogs rgyud spyi'i man ngag b+y+dz+hi pa'i lam 'bras su grags pa //
dbyibs lha phra sngags chos thig dmigs med   mA yA dang sangs rgyas thod pa'i rdzogs rim sa ra ha dang ku ku ri pa'i lugs //
rgyud sngags ye shes gsang ba'i rim pa   bde mchog gi rdzogs rim lU dril nag gsum las nag po pa'i srol rim bzhi //
rnal 'byor dang rjes shin tu chen po   sgrol ma 'byung ba bla med rgyud nas bshad pa'i rdzogs rim zhi sbas lugs //
chos dam las rgya phyag rgya chen po   bla med dgyes bde mnyam sbyor thig le sogs dang sngags yo ga spyi'i lam srol //
rtse gcig spros bral ro gcig sgom med   rgyud A li kA li sogs kyi lam rim deng dus dzo ki rnams la grags che ba //
kun bzang bzang mo sbyor dag khyab brdal   tan+t+ra sde bco brgyad kyi rtsa ba sgyu 'phrul gsang snying rdzogs rim sangs rgyas gsang ba'i bzhed pa //
sor bsam srog 'dzin rjes dran ting 'dzin   dus 'khor sogs bla med kyi rdzogs rim khyad par can sa bcu pa'i lugs //
gnas nyams mi g.yo mnyam nyid lhun grub   rdzogs chen sems klong gi nyams rim bzhi dga' rab rdo rjes bkral ba //
mngon sum gong 'phel tshad phebs chos zad   rdzogs chen yang gsang bla med kyi rgyud las kun bzang rdo rje 'chang gi rdo rje'i gsung gis shin tu gsal ba //
dga' mchog khyad dga' lhan skyes dga' ba   bla med spyi'i lam rim rtogs tshul dga' ba bzhi dang //
snang mched thob pa nyer thob ye shes   snang tshul ye shes bzhi //
zhi rgyas dbang drag phrin las dbang bsgyur   bsgrub bya phrin las bzhi //
tshogs sbyor mthong sgom yon tan yongs rdzogs   bgrod bya lam bzhi //
rnam smin tshe dbang phyag rgya lhun grub   grub tshul rig 'dzin bzhi //
sku gsung thugs mchog ye shes rdo rje   bral 'bras rdo rje bzhi //
sprul longs chos sku ngo bo nyid grub mthar thug gi go 'phang sku bzhi'o //
dus bzhi dpal mgon bla ma'i mthu yis //
dbang bzhi'i lam 'bras yon tan ma lus //
bdag gis nges par myur thob mdzod cig
/oM AHhU~M hrIHsarba sid+d+hi pha la hU~M AH
de ltar lam dbang ting nge 'dzin gyi skabs 'dir rdo rje theg pa'i lam rim che long kha shas thob pa'i don sngags bla med rgyud sde'i man ngag khyad par can 'di dag phal che ba zhig ni cha tsam shes pa lta zhog mtshan yang nub par nye na /
mtshan tsam thos te mos pa'i phan yon yang bsam mi khyab pa yi dge ba'i bag chags bzhag pa'i thabs dang /
bstan rgyun la yang phan par sems pas yin la /
thams cad kyi mthar thug skyel so snying por gyur pa ni theg pa'i rtse rgyal a ti rdzogs pa chen po ste /
de don ji bzhin rtogs pa'i ched du dmigs nas dbang bzhi len pa'i dmigs pa spro bsdu rtse gcig bya ba shin tu gces shing gal che ba'o //
de nas bla ma'i rnal 'byor gsang ba sgrub pa'i rim pa ni /
de nas bla ma 'bru bzhi tshangs bug nas //
mar byon bdag snying pad+ma 'dab brgyad du //
gyur dbus mtshon gang gzi brjid 'od 'bar ba //
thugs kar hU~M mthing 'od phung 'bar mtshan gsal //
zhes bla ma rang la thim nas /
rang lus bla med kyi rgyud sde'i lha /
zhi ba rigs lnga yab yum dang /
khro bo bka' brgyad sogs rang gis gang mos sam /
khyad par rigs 'dus rdo rje sems dpa'i skur bsgom pa dam tshig sems dpa' dang /
de'i snying khar rtsa ba'i bla ma bsgom pa ste /
ji skad du /
rgyud las /
sgrub dus bla ma snying khar bsgom //
zhes pa'i don ltar de yang bla ma pad 'byung rdo rje sems dpa' mthing nag
/yum mtsho rgyal rdo rje snyems ma dmar gsal kha sbyor du zhi ma khros dgyes shing gcer bu rjen ce re gsal ba ye shes sems dpa' ste /
de'i thugs dbyings su yi ge hU~M mthing rab tu 'tsher ba ting 'dzin sems dpa'/
de'i mthar sngags kyi phreng bas bskor bar bsams la mchog gi dngos grub yongs su dmigs te 'dzab kyi dgongs don dang ldan pas rang gi thugs dam rtsa gsum rab 'byams gang mos kyi 'dzab dang /
yang snying rdo rje sems dpa'i yig brgya dang /
yi ge drug pa 'di nyid nan tan hril dril /
A+oM badzra satwa hU~M/
zhes pa nyid dus grangs rtags tshad mthar phyin bar phyi nang gsang ba'i bzla lugs gang mos kyis bskyar zhing /
khyad par lha'i sku dang de kho na nyid rjes su dran te gnas pa dang /
lhag pa'i lha'i sngags sam /
oM AHhU~M/
zhes 'bru gsum kha sbyor rdo rje'i bzlas pa yis rtsa rlung thig le dag byed rdo rje mchog la shin tu 'bad brtson drag po g.yel ba med par bya'o //
de nas yang gsang gi rnal 'byor sgrub pa chen po ni /
de mthar bla ma'i sku nyid yi ge hU~M//
mthing nag gsal 'tsher ye shes 'od 'bar zhing //
snang ba phyi nang bdag gzhan mtha' dbus khams //
mi dmigs rig grags gsal stong dbyer med gyur //
zhes snying khar bla ma hU~M du bsgyur ba la rig pa gtad cing 'dzin zhen med par gu yangs khro le shes pa hu re ba'i ngang nas hU~M gi glu dbyangs len par bya'o //
de nas bzhi pa 'khrul snang ye shes su 'char bar byed pa la /
rgyud las /
las sbyor bla ma rang gsal gdab //
ces pa ltar de kho na nyid kyi rnal 'byor bla ma rang rig gnyis su med par khregs chod thod rgal gyi don nyams su len pa ni /
rjes su hU~M nyid mthing thig 'od lnga'i mdangs //
rab 'tsher 'od mched rang lus 'od phung yal //
bla ma'i thugs nyid rang rig ye shes khams //
gdod nas dbyer med lhan skyes bde chen dbyings //
ngo bo ka dag stong pa sang nge ba //
rang bzhin lhun grub gsal ba lhag ge ba //
thugs rje gnyis med rig pa sa le ba //
rang byung spros pa'i mtha' bral kun tu bzang //
chos sku'i ngang gdangs dgongs pa shar grol gding //
ltos med blo bral ye yin rdzogs pa che //
dmigs gtad yid gnyis blo snyems las 'das pa //
gnas lugs rang so rig ngang zang thal la //
rang gsal dag pa rdor sems gsang lam mkhar //
chos dbyings rnam dag 'od gsal zhing khams su //
ye shes rang gdangs thig le'i dkyil 'khor dbus //
brjod bral shes rab rang rig don dngos sku //
zhen med snang ba rdo rje lu gu rgyud //
dmigs med mngon sum shar ba'i lta ba la //
sgom med yongs grol rang rig don goms pa //
yengs med bla ma'i dgongs spyod yangs par bzhag
/de ltar bla ma'i thugs dang rang rig dbyer med pa stong nyid rang byung gi shes rab smra bsam brjod 'das chen po rig gdangs rtsal shar skye 'gag med par mnyam par gzhag go
/'aHaHshaHsaHmaHhaH
zhes nyams su len par dbye dbab gzhug gsum gyi srang la gcun te gnas lugs kyi don shor sa dang gol sar ma lhung ba /
mno bsam dpyad sgom yengs rtog gis ma sbags pa /
rig rig pos ma bcings /
tur tur pos ma bslad /
rjen rjen pos ma bcos pa ste /
mnyam gzhag gi mtshan nyid dwangs la gsal ba /
phra ba mi rtog pa'i ngang nyid rtag tu bskyangs pas chos thams cad kyi gdod ma'i gnas lugs spros pa'i mtha' rnams kyis dben pa /
sangs rgyas kun gyi chos sku rang bzhin 'od gsal bde ba chen po'i ngo bo gtan la 'bebs par byed pa ni dam pa'i chos sgo ma lus pa'i snying por gyur pa ste nyams su len pa la 'bad par bya'o //
de nas rjes kyi rim pa ni /
snang rnams gzung 'dzin las 'das bla ma'i sku //
grags kun zhen 'khris yongs bral bla ma'i gsung //
rtog tshogs blo 'das rig grol bla ma'i thugs //
dbyer med mnyam pa'i dbyings su rtag gnas so //
de ltar chos kun bla ma'i sku gsung thugs kyi rol par shes shing /
rnam rtog nyon mongs lha 'dre sdug bsngal na tsha 'chi ba kun stong gsal sgyu ma lta bur ro snyoms shing lam du khyer bar bya'o //
phaT phaT phaT/
yang /
dpal ldan rtsa ba'i bla ma rin po che //
bdag gi snying kha don gyi 'og min dbyings //
rang rig chos kyi sku dang dbyer med par //
rtag par bzhugs nas byin gyis brlab tu gsol //
bdag sogs skye kun bla ma dam pa yis //
rjes bzung dad gus dam tshig mchog tu brtan //
thugs yid gcig 'dres sa lam yon tan rdzogs //
tshe gcig nyid la yang dag sangs rgyas shog
/'khrul zad gdos zad blo zad chos kun zad //
kun bzang gzhon nu bum skur gshegs par shog
/'chi srid 'char sgo rjes dran mngon shes kyis //
thim lugs brgyad thim 'od gsal dbyings grol shog
/srid par rigs drug mngal du mi 'jug cing //
rigs bzhi'i zhing skyes byang chub thob par shog
/rang don chos sku gzhan don gzugs sku gnyis //
bsam mi khyab pas 'gro kun 'dren par shog
/ces sogs smon lam bzang po ci rigs pa gdab cing /
spyod lam kun rtsa ba'i bla ma yid dang mi 'bral ba'i mos gus dang dam tshig gi bsrung sdom las 'da' ba med par rtag tu rgyu 'bras shan 'byed cing /
'gro la snying rje'i rol pa'i brtse bas rjes su spyod do //
de nas thun mtshams su dge ba 'gro la bsngo ba ni /
'di ltar bdag gis dpal mchog bla ma la //
dad gus gsol ba btab pa'i dge tshogs kun //
mkha' mnyam 'gro la yongs su bsngos pa'i mthus //
thams cad phyam gcig rdzogs sangs rgyas thob shog
/dpal ldan bla ma rdo rje 'chang chen po /
khyed sku gsung thugs yon tan ji snyed dang //
'khor tshogs zhing khams phrin las bzang po gang //
ji bzhin bdag gis myur ba nyid thob shog
/de ltar bla ma'i rnal 'byor thun drug gam bzhi tha ma yang lan gnyis su mi chag par nyams su blangs la /
thun gyi dngos gzhi stong nyid du mnyam par gzhag ste rgyu 'bras kun der la bzlas la /
thun mtshams rjes thob sgyu ma lta bur chos spyod bcu sogs rgyu 'bras shan 'byed pa'i dge ba la 'bad do //
rgyal ba rgya mtsho'i legs gsungs gsang ba che //
drang dang nges par ston gyur sgo rab 'byams //
gdul bya'i dbang khams rigs dang mthun pa ru //
bsam mi khyab bstan tha dag mdo 'dus pa //
rang rig rtogs thabs gcig pu kho nar te //
tshul de thabs gzhan gyis ni rtogs nus min //
dpal dang ldan mchog bla ma mnyes byas nas //
rtag tu gus pas bsten las 'byung shes byos //
srid pa'i chu klung skye rga na 'chi yi //
rba rlabs cher 'khrug sdug bsngal gyis gang ba //
'di sgrol gtan bde byang chub snyegs 'dod kun //
thar pa'i gru mnyan bla mar gus gyis la //
mdzad spyod phrin las bzhi yi rjes mthun du //
zhi khro rnam 'gyur tshul dang tshul ma yin //
gang la gang 'dul dpag dka'i mdzad spyod kun //
log par mi blta brda yi chos su soms //
deng sang snyigs dus 'gro la phan gdags phyir //
rdo rje sems dpa' mi yi gzugs sprul nas //
chos ston rdo rje slob dpon nyid snang ste //
'di ni sangs rgyas las lhag bka' drin che //
gang ltar rang la shes bya'i yon tan dang //
sdom 'bogs sems bskyed dbang lung rgya mtsho che //
nos pa'i yul de drin can bla ma yin //
rtag tu bsnyen bkur byed la rab 'bungs gyis //
smin dbang gnad phur nyams su len pa'i chos //
snying thig mngon sum lta ba'i man ngag mchog
/rang gi rgyud la 'doms mdzad gang yin de //
rtsa ba'i bla ma zhes su rab grags 'di /
khyim pa dge bsnyen dge slong byang chub sems //
sangs rgyas sems can lha 'am bdud kyang rung //
gang ltar yin yang rang gis sangs rgyas dngos //
blta zhing dam tshig snying srog ltar bsrung gnad //
deng dus dam chos sgor zhugs mang lags kyang //
snying po'i don ster bla ma bsten pa gces //
dam pa'i gdams ngag brtson pas snying nas dril //
gsang sngags chos kun rtsa ba dam tshig yin //
nyams na mar gyi zang thal thar med pa //
rdo rje dmyal bar rab ltung phyir mi ldog
/des na 'di nyid bag yod dran pa yis //
ma nyams rtag bsrung rgyal ba'i go 'phang thob //
dus kun drin ldan rtsa ba'i bla ma ni //
mi brjed spyi bor rtag tu mchod byed cing //
spyod pa tshul ldan dul bcas thugs kyi rgyud //
rab tu dgyes par byed pa'i las la brtson //
de dgyes dus gsum rgyal kun dgyes las lhag
/yon tan dpag med 'byin pa'i gter mdzod de //
gtan bde byang chub sar skyel 'dren pa yin //
des na bya ba 'di la cher 'bungs gyis //
sgyu ma'i lus 'di nam 'chi cha med kyi //
mi rtag dran mdzod 'dir snang sgyu ma la //
ma zhen 'jig rten bya spyod rgyang bsrings nas //
'chi khar phan byed gtan bde'i lam tshol cig
/bla mar dad mos ma yengs nyams len chos //
'gro la snying rje mi nyams gsang sngags dam //
bslu med rgyu 'bras bag yod tshul khrims dang //
nges 'byung zhen log gnad rnams ma 'chol bar //
gnas lugs rang rig don gyi nyams len gang //
ma go ma shes don nor don 'khrul pa'i //
tshul la ma shor ka dag chos nyid kyi //
ngo bo nyid la rtag tu ltad mo ltos //
spang blang dgag sgrub re dogs blos byas la //
ma zhen gang shar ma bcos rang sar klod //
ma yengs ma sgoms dran pa'i bya ra thongs //
brjod 'das khregs chod don gyi dbyings skyol mdzod //
nyams rtogs shan phyes rtogs pa rdo rus sprod //
zhi la ma mnal lhag mthong rang zhal gzigs //
lhun grub 'od gsal rol par rtsen mdzod la //
tshe 'dir don gnyis 'grub pa'i gzhi thing zhig
/thos dang bsam pas mang po rtogs min gyi //
sgom la brtson pas gcig shes kun grol bas //
thos bsam spros tshogs nam phug phan yon tsam //
spros med chig dril bsgoms pas tshe 'dir grol //
de ltar chos tshul ji bzhin spyod pa ni //
nyin mo'i skar 'dra tshul min las byed pa //
ches mang de 'dra'i spyod pa'i tshul 'dres rnams //
chos la sems kyang chos min gyur mang bas //
des na rtag tu ri khrod dben pa'i sar //
rang nyid gcig pur ri dwags rmas ma bzhin //
chos min tshul la nam yang mi 'jug par //
chos tshul snying nas soms la 'dris pa dang //
mtshan ldan bla ma yun nas yun bsten te //
thabs la mkhas pas thugs su sdug pa dang //
dad brtson shes rab ting 'dzin gyis mnyes shing //
dam sel med par rtag tu 'bad gces so //
kye ma /
deng dus snyigs ma'i sems can tshe bsod dman /
khyad par da lta tshe lo sum cu'i dus //
nam 'chi cha med tshe la long yang med //
dal bar sdod mi khom pa'i dus yin gyis //
rnam g.yengs 'di ni dgra yin ring du bros //
chos brgyad btson ra yin no thar thabs 'bad //
le lo'i rkun bur ma shor so pas gnon //
bag med gnyid chang dbang du ma shor bar //
yang nas yang du nan tan chos la wig
/'chi khar mi bred bar dor mi 'jigs pa'i //
gding zhig da lta long khom cung yod dus //
ma 'bad bem rig bral nyer 'jigs skrags shing //
gdong par mchis gang lus 'dar sems rab zhum //
ci bya gtol med mgon skyabs srung zlog dang //
sman rtsis rim gro gang gis mi bzlog par //
sleb dus dam chos dran kyang ci byar yod //
de bas rang gis rang la snying rje ltos //
thos bsam 'chad rtsod rtsom sogs spros tshogs la //
ma 'byams bskyed rdzogs rdzogs pa chen po'i gnad //
chig dril spros med don gyi rwa ba ru //
chub mdzod kho bos kha chems snying por gdams //
yang khyad snying po las snying po yi gtam //
bla mar sangs rgyas las lhag mos gus skyed //
ci mdzad legs par mthong ba'i dag snang sbyong //
nam yang 'gyur ldog med pa'i dad par dril //
zab snyan chos tshul bye ba phrag brgya stong //
du ma'i 'bras bu thar pa'i snying po'i zhun //
bla ma'i rnal 'byor 'di yin de nyid la //
rab 'bad nyin mtshan med par kha lo bsgyur //
chos min nyams pa'i grogs dang mi 'grogs par //
chos brgyad snying po med par zhen log cing //
'di snang dgos pa med par rgyud la sbyor //
gtan chos nges don gnas lugs nyid la brtson /
khyad par rdo rje'i dam tshig gnyan po 'di //
skyid rung sdug rung srog la babs kyang rung //
ma nyams 'da' med dus rnams kun tu ni //
mi brjed rtag tu dran shes 'bad pas srungs //
rtsa ba'i dam tshig sdong po me 'bras 'dra //
de nyams thar pa'i sa bon nges par tshig
/yan lag dam tshig yal ga lo ma 'dra //
phra bcas srung ba'i las la rab brtson 'tshal //
rtsa ba'i bla ma dran chog dam pa'i bkas //
pha gsod mar g.yem sems can stong gi srog
/chod ces gnang dang dgyes par 'gyur ba na //
spro bzhin spyod ces gzhung kun mthun gsungs pas //
des na rtag tu rab 'byams rgyal kun las //
'di nyid shin tu gnyan par gyur pas na //
srung sdom dam tshig las la 'da' med par //
'jigs dang phan yon chen po'i sgo nas srungs //
sku mdun dgyes par byed pa'i las spyod cing //
gsung gnang mi gcog phra 'u bcas la 'bad //
thugs la mnyes gyur bya ba tshegs chung zhig
/gyur kyang rang gi brtson pas ches 'bung gces //
'di yi tshul de rgyal bas gsungs pa'i bka'//
yongs nas bshad don gcig pa'i don 'grel nas //
slob mar bla mas nan tan legs su gdams //
slob mas srog phyir mi 'da' khas blangs dril //
e ma /
rang gi srog las bla ma gces su bzung //
rdo rje mched la brtse gdung gus pa 'don //
ris med 'gro la rtag tu sems bskyed brtson //
sems la nyams myong rtogs pa'i rdo rus sprod //
gegs sel bogs 'don bla ma'i gsol 'debs gyis //
tshe 'di'i bya ba 'dod zhen rgyang du skyur //
phyi ma'i brtul zhugs blo phug mchog gsum gtod //
sgrub la dka' spyod skyid sdug ro snyoms gyis //
chos kyi snyan tshig thos bsam dper ma bzhag
/nyag gcig don dril rang rig ngo bor myongs //
rang gzhan don gnyis gter sgo tshe 'dir phyes //
gtan chos grub mdzod kha chems yin no longs //
e ma ho /
'di ltar gcig chog bskyed rdzogs kun dril bcud //
gnad gdams zab yang zhun mchog rgyal ba kun //
gshegs shul snyegs byed chos bzhi'i nyams len mthil //
snying por gyur pa bla ma'i rnal 'byor 'di //
snyigs ma'i dus skyes shAkya'i dge bsnyen ni //
sngags lam la zhugs rnal 'byor gzugs 'chang ba //
thos bsam sgom pas rab dben snyom las mkhan //
tshe dbang nor bu dpal gyi rgya mtsho yis //
rang lo nyer bzhi lnga pa zin nye ba'i //
dge byed hor zla dpyid tha sa ga'i tshes //
dkar phyogs byang chub dus chen ri dwags spras //
rgyas pa'i 'grub sbyor rab tu bzang por bkod //
dge des nam mkha'i mtha' klas sems can kun //
rnam dkar thar pa byang chub lam zin zhing //
gtan bde mya ngan 'das pa'i sar gshegs nas //
sku gsum 'bras bu lhun gyis grub par shog
/ces skal ldan spros med kyi don la gnyer bar byed par bskyed rdzogs kyi don chig dril khyer bde des phan par go nas /
rdo rje slob dpon sgrub pa'i man ngag 'di nyid /
sngags kyi rnal 'byor tshe dbang nor bu bsod nams theg mchog bstan 'dzin nam karma bstan pa mtha' rgyas 'gro 'dul rdo rje sems dpa' rtsal gyis yul mdo khams 'bri rgyud re khe cha bswo lci rong ba zal gyi gtsug lag khang du sbyar ba'i yi ge'i gzugs brnyan pa rang gi slob ma dad brtson dang ldan pa rab 'byams pa nor bu blo gros kyis bgyis pa ste /
slar yang rang lo bzhi bcu'i bgrang byar reg pa rab byung bcu gnyis pa'i skabs dus kyi pho nya zhes sa rta dpyid sa ga zla ba'i dus bzang por gangs can bod yul yongs kyi rten gtso ra sa 'phrul snang jo shAka kyi spyan sngar theg chen gyi smon lam dos drag tu btab pa'i dus su gzhung 'di'i 'don byar bshad bde ba'i slad du cung zad tsam gyi tshig sna bsring bar byas pa yin no //
smras pa /
yid bzhin nor bu rnyed tshe rgya mtshos ci //
chos kyi snying po thob tshe gzhung mang ci //
blo sna ma mang lam zab 'di kho nar //
brtson pas tshe gcig sangs rgyas sa thob nges //
bdag gi 'bad pas gzhung 'di bkod pa yi //
dge bas kyang ni mkha' khyab 'gro ba kun //
gcig chog bla ma'i sgrub pa 'dir zhugs nas //
kun tu bzang po ji 'dra myur thob shog
/ces pa'ang rig pa 'dzin pa tshe dbang nor bus so //
dge'o //
dge'o //
dge'o //

//
