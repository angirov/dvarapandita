@#//
rdzogs chen yang ti nag po'i mun khrid kyi zhal shes snyan khungs brgyud pa'i man ngag sangs rgyas zhag bdun gyis sgrub thabs bzhugs so //
na mo gu ru de ba d+hA ki nI yai /
'dir zhugs pa'i gang zag sngon 'gro thun mong ma yin pas rgyud legs par 'byongs shing /
dngos gzhi khregs chod kyi lta sgom la brtan pa thob pa zhig dgos la /
des snyan brgyud zhag bdun ma nyams su len pa na bsam gtan khang bu dkar khung gi zer mdangs med par stan nang tshangs can 'bol bar sdod /
gu gul gyi dud pa mtshams khang khengs par gtang /
de nas bdag nyid rta mgrin zhal gcig phyag gnyis /
g.yas dbyug tho nam mkhar 'phyar zhing /
g.yon sdigs mdzub thugs kar sbyar ba /
zhabs gnyis brkyang bskum klu'i gdan la bzhugs pa gcig tu gsal /
de la ye shes kyi me dpung rab tu 'bar bas /
bar chod kyi dgra bgegs thams cad skad cig nyid la brlags par bsam zhing /
oM pad+mAn+ta kr-i ta badzra kro d+ha ha ya grI ba hu lu hu lu hU~M phaT/
ces bzlas la phyi nang thams cad me phung gis khengs pas bgegs dang bar gcod nye mi nus par bsgom /
de nas bla ma'i rnal 'byor dus bzhir nan tan bya /
lus gnad byed pa lnga dang bcing pa gnyis las /
byed pa lnga ni /
mig so mchu ma gtogs rnam snang chos bdun dang 'dra /
bcing pa gnyis ni /
steng sgo lnga'i rlung bcing ba dang /
'og thur sel gyi rlung bcing pa'o //
steng sgo lnga'i rlung bcing ba ni /
mig gyen la bzlog
/lce rkan la sbyar /
sna gnyer /
rna ba krong ba /   gnad gzhan thams cad byas pas rna ba krong ba zhes pa zhar la 'grub gsungs /
srog rlung sor brgyad mnan pa'o /   dang po rlung kha sbyor gzung ba ma gtogs de nas rgyun du gzung bar gsungs /
'og rlung thur sel gyi rlung sor bzhir 'then pa'o //
dngos gzhi zhag bdun la dmigs rim bdun yod /
'di la snyan brgyud shog dril gong 'og bar gsum dgongs pa'i gnad sdeb dgos pa dang /
gang zag blo rig gi khyad par la dgongs pa'i khrid tshul 'dra min cung zad yod kyang rgyas bsdus gnyis su 'du ba las /
bsdus pa'i lugs ltar na thog mar rlung ro dbyung /
sdig sgrib nad gdon thams cad phyir sang gis bud par bsam /
phyi nang thams cad hU~M gi rnam pa dang rang sgra la dar cig dmigs pa gtad pa ni srung 'khor gyi mchog yin /
de nas gzhi gnas lugs kyi khregs chod kyi dgongs pa la yun ring gnyug bsrings te gzhag
/nub dang po la rtsa ba'i dmigs pa /
ye shes mig gcig dri ma med :
ces pa ni /
rang gi smin mtshams yan shel gyi rgya phor kha sbub pa 'dra ba gcig tu gsal ba'i dpral ba'i dkyil nas ye shes kyi mig khra 'khyil le ba zhig la shes pa gtad /
!
gnyis pa /
gnyis snang rtog pa blo las 'das :
zhes pa /
dpral ba'i mig de dang smin mtshams kyi mig gnyis dang gsum po de phar drag por ldog ste bltas pas /
ltag pa'i bug pa gsum po khra hu re yod pa la shes pa gtad /
!
gsum pa /
gsum rig gtsang ma dag pa ste :
zhes pa /
ltag pa'i bug pa gsum po de yang /
mig gsum du gyur nas phar blta tshur blta byed pa dang rna ltag g.yas g.yon du'ang bug pa gnyis rgya skar lta bu khra gsal le yod pa la shes pa gtad /
!
bzhi pa /
spogs chog khrol ma lta bu ste :
zhes pa rgyab mdun gyi mig drug dang /
g.yas g.yon gyi bug pa gnyis kyang mig gnyis su gyur te /
mig brgyad po phar blta tshur blta g.yas blta g.yon blta byed pa la shes pa gtad /
!
lnga pa /
tsit+ta'i rang zhal blta bar bya :
zhes pa /
mig brgyad po de dang yar spyi gtsug na mig dkar shas che ba khra 'khyil le ba zhig mar blta ba dang /
mar snying gi rtse mo na mig dmar shas che ba khra 'khyil le ba zhig yar blta ba /
mig bcu po yar blta mar blta g.yas blta g.yon blta phar blta tshur blta byed pa la shes pa gtad /
!
drug pa /
'od lnga'i cha lang phub ltar rdeb :
ces pa mig de dag gcig dang gcig thug thug 'phrad pas 'od lnga dang thig le thig phran la sogs /
shel khang de khengs pa dang rang gi mtshams khang de yang khengs /
der ma zad nam mkha' bar snang sa gzhi thams cad khengs par bsam pa la shes pa gtad /
!
bdun pa /
snang ba mtha' yas rang gsal gdab :
ces pa /
rang gi snying pad 'dab brgyad pa'i nang 'o ma'i rgya mtsho gsal btab /
de dbus pad sdong skyes pa'i dkyil /
snang ba mtha' yas zhal gcig phyag gnyis skyil krung mnyam bzhag gi steng tshe bum 'o ma'i bdud rtsis gang ba 'dzin pa longs spyod rdzogs pa'i cha lugs su bzhugs pa la shes pa gtad /
mthar mi dmigs rdzogs rim gyi ngang la bzhag pa'o //
!
//yang rgyas pa'i lugs ltar na /
thog mar khregs chod kyi dgongs pa bskyang lugs 'dra /
zhag dang por /
ye shes mig gcig dri ma med :
ces pas /
rang gi klad pa dung khang phyi nas bltas na nang gsal ba /
nang nas bltas na phyi gsal ba snang la rang bzhin med pa zhig bsam la /
smin mtshams dpral ba'i mdzod spur ye shes khro bo'i spyan 'dra ba zlum po mthing ga 'od lngas bskor ba zhig dung khang du hrig ge gzigs par bsam /
de'i thad thig le dmar la dwangs pa sran rdog tsam dang /
de'i thad thig le dkar po ye shes kyi 'od lngas bskor ba dung khang du yod par dmigs pa gtad do //
de'i thad kar ltag par bug pa sog ma'i sbu gu tsam gcig bsam /
!
gnyis pa /
gnyis snang rtog pa kun las 'das :
zhes pas /
rang gi mig gnyis khro bo'i spyan zlum 'khyil ba gnyis bsam la /
snying nang du zhi ba bzhi bcu rtsa gnyis la bltas pas /
snying nas mig tu rtsa dar dkar gyi skud pa lta bu sbrel nas yod pa tsit+ta'i drang srong rtsa lam la yar bshags nas rang la rang gsal lo //
snying nang nas yar 'od zer spyi bor zug
/'od zer dpral ba nas phar ltag par zug
/rna ltag g.yas nas g.yon du 'od zer zug
/'od zer ba thag brkyang ba 'dra ba dung khang du bskor ba ris su phar blta tshur blta yar blta mar blta byas nas yod par bsam mo //
snying mchong gur smug po dar gur phub pa lta bu'i dbus su /
thig le mthing ga ye shes kyi 'od lngas bskor ba zhig bsam la /
dung khang 'khor lo'i thig le blta zhing /
thig le dkar dmar 'od lngas bskor ba la dmigs pa gtad /
de'i thad du ltag pa'i mdud sgo gnyis su g.yas g.yon du rgya skar kha phye ba lta bu'i bug pa gnyis zang thal du yod par bsam mo //
gong gi bug pa dbus ma yang de dang 'dra'o /
!
/gsum pa /
gsum rig gtsang ma dag pa ste :
zhes pas ltag pa'i bug pa gsum po mig zlum po gsum dpral ba'i mig gsum la phar blta tshur blta byed par bsam /
klad pa dung khang gi gzhal yas su khrag 'thung lnga bcu rtsa brgyad kyi lha tshogs gar byed pa la shes pa gtad /
dpral ba'i mdzod spu ru yang thig le mthing ga 'od lngas bskor ba bsam /
rna ltag g.yas g.yon du yang bug pa rgya skar phye ba 'dra ba re yang bsam mo /
!
/bzhi pa /
spogs pa khrol ma lta bu ste :
zhes rna ltag g.yas g.yon gyi bug pa gnyis kyang spyan gnyis su bsgyur nas mig brgyad phar blta tshur blta dang dmigs pa gzir skabs su dung khang gi dbus su khrug khrug thug pas /
'ja' 'od dang zhing khams thams cad kyis rang gi lus kyi nang thams cad mer mer khengs par bsam /
gzhan yang spogs pa khrol ma lta bu'i dus su lus kyi nang phung khams skye mched thams cad tshags mig lta bu la /
phyi nang spyi bo nas rkang mthil rna ba'i rtse mo tshun chad ye shes kyi spyan khra zim zim 'od lnga'i rang bzhin can gyi lus thams cad yar blta mar blta phar blta tshur blta byed pa las 'od zer ba thag gis bres pa lta bu /
lus thams cad dra ba'i khrol ma lta bur spyan gyis gang bar bsgom /
rtsa khams thams cad dpa' bo mkha' 'gro'i tshogs til gyi gang bu kha phye ba lta bu bsgom pa yin no //
ltag pa'i mdud sgo la yang thig le 'od lngas bskor bar bsam la dmigs pa gtad do /
!
/lnga pa /
tsit+ta'i drang srong blta bar bya :
zhes pa rang gi snying mchong gur smug po shel gyi kha bad can sgo phye ba lta bu'i dkyil du mig dmar po gcig yar la gzigs par bsam /
dpral ba dung khang gi spyan brgyad mar ldog nas tsit+ta'i ye shes kyi spyan la gzigs par bsam /
snying dbus kyi mig kyang dung khang gi brgyad po la blta'o //
gzhan yang dung khang gzhal yas khang pa kha sbubs pa lta bu'i dkyil nas ye shes kyi spyan dkar po gzi brjid dang ldan pa gcig mar gzigs /
tsit+ta'i spyan yar la gzigs par bsgom /
yid bzhin gyi nor bu la yang thig le 'od lngas bskor ba la shes pa gtad do //
rang gi snying pad+ma dkar po 'dab ma brgyad pa'i lte ba la thig le 'od lngas bskor ba la dmigs pa gtad do /
!
/drug pa /
phub 'dra cha lang brdab pa'i tshul :
zhes pa /
rang gi thod pa dung khang gzhal yas khang pa shel phor kha sbubs pa lta bu'i dkyil du 'od kha dog lnga ldan phub 'dra ba cha lang brdab pa'i tshul du mang po yar 'phros mar 'phros phar 'phros tshur 'phros par bsgom /
mig gnyis nas khrag 'thung gi lha tshogs thon nas stong gsum gang bar bsgom mo /
!
/bdun pa /
snang ba mtha' yas rang gsal gdab :
ces pa /
snying mchong gur smug po'i dbus su nyi zla pad+ma'i gdan la sangs rgyas snang ba mtha' yas sku mdog dmar po mnyam gzhag gi phyag rgya can lhung bzed bsnams pa /
sku phyi nang zang thal 'od phung chen po lam me 'bar ba la shes pa gtad do //
grub thob sangs rgyas rgyal mtshan gyi gsung las zhag drug pa'i skabs steng 'og gi dmigs pa rnams brje res bya bar yang gsungs /
mun khang skabs 'dir rlung ldang nyen yod pas zas bcud can chang na lon brten dgos /
rtsa bzang zhing rlung shas che ba'i rigs la 'char sgo 'di mi 'byung bya ba med pas bzang ngan gyi 'dzin rtog gang yang mi bya bar rtog med kho nar gzhag
/khregs chod la brtan pa ma thob pas 'jigs snang dang dngangs skrag chen po byung na smyo ba'i nyen yang yod pas /
ha cang rtog pas ma non na mgo gos kyis btums la mtshams rar nyi ma la sdod nas bsku mnye bya /
gzhan dang ma 'phrad par nyin re sogs tshod dang sbyar nas slar mun khang la zhugs /
de 'dra'ang sems yengs la shor nas 'char sgo la gnyis 'dzin gyi rtog pa zhugs pas lan pas rtag tu ma yengs par 'char sgo gang byung rang snang du ngo shes na 'jigs skrag sogs ye mi 'byung ngo //
lar khrid tshul 'di rigs la bla ma nyams myong can kho na gal che'o //
zhes pa'ang khrid yig gi zur 'debs su blo gros mtha' yas kyis bgyis pa dge legs 'phel ///
/
