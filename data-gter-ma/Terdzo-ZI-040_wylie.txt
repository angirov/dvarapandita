@#//
dpal bde mchog mkha' 'gro gsang sgrub kyi smin byed chog zin bltas chog tu bkod pa dbang chen 'phrul gyi bcud 'beb 


ces bya ba bzhugs so //
na mo gu ru tsakra sam+ba raHye /
bde mchog bde ba'i gzi brjid kyis //
srid zhi'i drwa ba yongs su sdom /
khams gsum dbang mdzad lha mchog des //
snang sems rang dbang 'dus byin rlobs //
gar gyi dbang phyug gsang mdzod bcud //
rmad byung sgrub thabs nor bu'i dbyig
/phyogs lhung 'dam du bor ba gang //
byi dor skal pa deng 'dir babs //
dpal bde mchog 'khor lo dbang mdzad mkha' 'gro gsang sgrub kyi dbang bskur bgyi ba la don gsum /
sngon 'gro /
dngos gzhi /
rjes so //
dang po ni /
dben pa'i gnas su sku gsung thugs kyi rten dang gsang sgrub kyi bla rdo tsakra sogs bkram pa'i mdun du stegs bu la maN+Dal dbus zla gam dmar po /
de rgyab pad+ma 'dab brgyad phyogs mdog tu bris pa'i steng khri'u'i khar mo thod mtshan ldan gyi nang chang la a mr-ita sman sna tshogs tshad btab pa'i khar me long sin+d+hu ra brdal ba la chos 'byung bsnol ma'i lte bar zla gam gyi dbus su /
gu ru pad+ma d+hA ki nI sid+d+hi hU~M hrIHma /
grwa rnams la ha ri ni sa ra tsa hri ya /
de rgyab mu khyud la /
dpal rdo rje rnal 'byor ma la phyag 'tshal lo :
khyod ni 'dod pa'i gtso mo ste :
srid gsum thams cad dbang du sdus :
bdag la 'dod pa'i dngos grub stsol :
bya ba bris pa bkab pa'i steng du byang sems dkar dmar dang /
bu ram cu gang bsres pa'i ril bu slob ma'i grangs mnyam bzhag la dar dmar po'i gur phub /
mkha' 'gro sde lnga yab yum gyi sku tsaka bkod /
rgyab ngos su dbang gtor zla gam dmar po rgyan ldan dar dmar gyi gdugs phub pa dang /
mdun ngos sman gtor rak+ta /
phyi mchod bskor bsham /
sngon gtor tshogs kyi yo byad sogs 'og tu dgos pa rnams nye bar bsdog go
/gnyis pa dngos gzhi la /
dang po dbang don sgrub mchod ni /
brgyud 'debs dang skyabs sems nas brtsam las gzhung bsrang /
bdag bskyed gsal btab zin pa dang /
bdag nyid yi dam yab yum du gsal ba'i thugs ka nas A+o~M gu ru pad+ma d+hA ki nI hrIHma ha ri ni sa ra tsa hri ya :
zhes mdun gyi me long du 'phros pas dpal bde mchog yab yum bla ma thod phreng rtsal dpa' bo mkha' 'gro rigs lnga dang bcas pa'i dkyil 'khor gsal bar gyur /
ces bsgoms la /
spyan 'dren nas bstod pa'i bar lhan cig tu bya /
de nas rtsa ba'i bsnyen pa ni /
bdag nyid yab yum gyi thugs kar hrIHma la rtsa sngags so sos bskor ba /
bzlas pa'i rkyen gyis sngags phreng yum gyi zhal nas thon /
yab zhal nas thugs kar babs /
srog sngags gnyis 'brel dbu ma'i nang nas mar song /
zhal nas pad+mar babs /
pad+ma nas d+hU ti'i nang brgyud mgal me'i 'khor lo ltar 'khor bar bsam la /
A+o~M hrIHha ha hu~M hU~M phaT swA hA:
A+o~M dzaM b+hi mo ha ra la swA hA:
zhes pa stong phrag bzla /
bdag gi thugs ka nas 'od zer 'phros /
mdun gyi lha'i thugs kar phog :
de las 'od 'phros 'phags pa'i tshogs rnams mchod :
'od zer tshur 'dus lha'i thugs kar thim :
des thugs rgyud bskul nas yab yum sbyor ba mdzad pa'i byang sems me long thod par babs :
de las 'od zer 'phros lha 'dre mi gsum dbang du bsdus :
longs spyod char bzhin du babs par gyur :
ces bsgom la /
A+o~M AHhU~M hrIHma ha ri ni sa ra tsa hri ya a tri nr-i dza sid+d+hi ku ru sdus pA shaM ku ru hU~M dza :
zhes ci nus bzla /
stong tshigs mchod bstod bya /
las bum du rta mgrin bskyed bzlas /
bka' gter srung ma'i gtor 'bul dang /
rig pa'i me tog dor la gnang ba zhu'o //
de nas dbang bskur ba'i thog mar slob ma rnams la khrus bya /
bgegs gtor byin brlabs la bsngo /
las byang ltar bgegs bskrad mtshams bcad srung 'khor bsgom /
sems bskyed gsal btab la chos bshad ji ltar rigs pa dang /
khyad par /
'dir skabs su babs pa'i lo rgyus cung zad snyad na /
dpal bde mchog 'khor lo dbang chen rta mgrin rgyal po dang dbyer med pa'i o rgyan gyi slob dpon chen po pad+ma 'byung gnas nyid dur khrod chen po bsil ba'i tshal du phebs pa'i tshe /
pha waM mchod rten 'dra ba nub mor dpa' bo mkha' 'gros bskor ba byed /
dus bzang rnams su srid pa pho rgyud mo rgyud mi dang mi ma yin mang po 'dus nas phyag dang bskor ba byed pa gzigs pas der gdams pa khyad par can zhig yod par dgongs te /
bla ma yi dam mkha' 'gro la tshogs gtor rgya chen po phul nas bton pas bse'i gwa'u nang nas bde mchog 'khor lo'i gsang sgrub 'di nyid byung /
der phyag len mdzad pas rgya gar ba'i yul ljongs thams cad dbang du 'dus /
bod yul du mnga' bdag rgyal pos spyan drangs te dpal gyi bsam yas bzhengs grub pa'i tshe dbu rtse'i bya 'dabs su slob dpon nyid dgongs pa la bzhugs pa'i dus su /
rgyal pos gser g.yu mu tig gi maN+Dal phul /
gser skyems zhal du drangs nas mi nor zas gsum dbang du sdud pa'i gdams pa zhig gnang bar zhus pas /
sngon gyi lo rgyus rnams gsungs shing srid pa pho rgyud kyi bdag po bde mchog dang /
srid pa mo rgyud thams cad kyi rgyal mo rdo rje phag mo mdzes ma rgyan gyi 'khor lo zhes bya ba'i gdams ngag rdzogs par gnang /
mkha' 'gro ye shes mtsho rgyal gyis dpe tshar gsum du bris te /
gcig dang lung phu /
gcig srin mo sbar rjes brag la sbas /
thams cad kyi mthar thug cha lag tshang ba 'di nyid bsam yas dbu rtse'i steng khang gi gdung g.yung drung ris gser gyi pa tra 'khyil bar gter du sbas shing rgyal po g.yu phreng can la gnyer du gtad pa /
phyi dus lha sras dam 'dzin ye shes rol pa rtsal gyi skye mtha' rig 'dzin zhig po gling pa gar gyi dbang phyug rtsal gyis gsang ba'i gter nas phyung ste skal ldan rnams la spel bar mdzad pa /
bde mchog 'khor lo mkha' 'gro gsang sgrub yid bzhin nor bu'i dbang bskur ba sgrub par bgyi ba la sogs kyis mtshams sbyar la maN+Dal 'bul du gzhug
/mdun gyi nam mkhar bla ma dang gnyis su med pa'i dpal bde mchog yab yum la dkon mchog rtsa gsum rgya mtshos sprin gtibs pa ltar bskor te bzhugs pa la /
bdag gzhan mkha' khyab kyi yid can mtha' dag deng nas byang chub snying po'i bar du skyabs su 'gro ba'i 'dun pas 'di'i rjes zlos mdzod /
na mo :
bla ma yi dam sogs las byang ltar lan gsum /
ma gyur nam mkha' dang mnyam pa'i sems can thams cad dpal bde mchog gi go 'phang la 'god par bya /
de'i ched du gsang chen zab mo'i nye lam bsgrub par sems bskyed pa 'di'i rjes zlos mdzod /
bdag gis dus 'di sogs gsum /
zhing mchog de dag gi spyan sngar yan lag bdun ldan gyi gsag sbyong tshul bzhin bya ba'i 'dun pas 'di'i rjes zlos /
bla ma yi dam sogs gsum /
snyim pa me tog dang bcas pa'i thal mo sbyor la gsol ba 'debs pa 'di'i rjes zlos /
ho :
bla ma yi dam mkha' 'gro dgongs :
bdag ni las dang skal par ldan :
bdag gzhan thugs rjes bskyab pa'i phyir :
rtsa ba gsum gyi dbang bskur zhu :
lan gsum /
de nas bla mas :
kye ma rigs kyi bu khyod gson :
kun nas bar chad mi mnga' 'am :
'byor pa kun dang ldan gyur tam :
yo byad rdzas rnams kun tshogs sam :
rtsa gsum dam tshig bsrung nus sam :
'gro don rgya chen byed nus sam :
zhes dris pa'i lan gsol bar mos la 'di'i rjes zlos /
bdag ni bla mas ci ltar gsung bzhin ldan :
dam tshig dus las 'da' re kan :
zhes brjod du gzhug
/de nas dam tshig gi mna' chu blud pa ni /
dung zhal gyi chu nang mchod sbyar ba byin la /
hU~M:
'di ni khyod kyi dmyal ba'i chu :
'das na sreg cing dmyal bar ltung :
bsrungs na dngos grub chen po thob :
ces dam chu blud :
deng phyin chad rdo rje theg pa'i dam tshig spyi dang khyad par lhag pas bsdus pa rnams tshul bzhin bsrung bar bya dgos so //
zhes gdams /
de nas dbang don gyi dngos gzhi ye shes pa'i byin rlabs rgyud la 'beb pa yin pas khyod rang rnams sgo gsum gyi gnad legs par gcun la dmigs pa 'di rtse gcig tu sgoms shig
/chos rnams dmigs med spros dang bral ba'i ngang //
rtog med ro gdan pad+ma nyi zla'i steng :
rang rig hrIHlas rdo rje yongs gyur pa /
khyed rnams khro rgyal bde mchog 'khor lo'i sku :
sogs mngon rtogs ltar brjod /
zhabs rnams brkyang bskum brjid ldan tshul gyis bzhugs :
de ltar gsal ba'i gnas gsum rdo rje gsum gyi yi ges mtshan pa dang slob dpon gyi thugs ka nas kyang 'od zer dpag tu med pa 'phros pas /
chos kyi dbyings kyi zhing khams rab 'byams nas bsgoms pa dang 'dra ba'i ye shes sems dpa' dpag tu med pa spyan drangs /
rang rang la thim pas rgyud byin gyis brlab pa'i mos pa mdzod cig
/'beb rdzas bdug
/DA dril dbyangs kyis bskul te spyan 'dren dang /
snying po tshan gnyis kyi mthar /
badzra dz+nyA na A be sha ya a AHbtags pa drag tu brjod la byin dbab /
ye shes pa'i byin rlabs kyi rgyun brtan par byas par mos shig
/tiSh+Tha badzra /
zhes rdo rje mgor bzhag
/de nas dngos gzhi dbang bzhi rim par bskur ba'i dang po bum pa'i dbang la dmigs pa 'di ltar du mdzod cig
/thod pa rang byung ye shes kyi gzhal yas khang dpal 'khor lo bde mchog yab yum lus dkyil dpa' bo mkha' 'gro spyi bor rigs bdag bla ma rdo rje thod phreng dang bcas par gsal ba'i /
lha tshogs rnams kyi sku las 'od zer dpag tu med pa 'phros :
slob ma'i spyi gtsug tu phog :
lus kyi sdig sgrib gsum po la sogs pa dag nas :
dpa' bo d+hA ki 'bum phrag bsam gyis mi khyab pa mang po byung nas lus la thim pas :
sku'i dngos grub thams cad thob ste gnyis su med par sgoms shig :
b+han+d+ha spyi bor bzhag la /
hU~M:
ye shes lnga ldan rigs lnga gsang ba'i sku :
b+han+d+ha zlum po ye shes pho brang nas :
d+hA ki yab yum sku yi dbang bskur ro :
hrIHma pha la sid+d+hi gu ru d+hA ki nI hring hring :
zhes brgya rtsa brgyad brjod :
des lus dag par byed pa bum pa'i dbang thob :
skal pa bskyed rim bsgom pa la dbang :
'bras bu sprul sku thob :
gzugs su gyur pa thams cad dbang du 'gyur ro :
gnyis pa gsang ba'i dbang la dmigs pa 'di ltar mdzod /
lha tshogs rnams kyi gsung las 'od zer dmar po 'phros :
slob ma'i mgrin par phog :
ngag gi sgrib pa bzhi la sogs pa thams cad dag nas :
d+hA ki 'bum phrag bsam gyis mi khyab pa thams cad ngag la thim nas :
gsung gi dngos grub thob gnyis su med par sgoms shig :
me long mgrin par bzhag
/thod pa'i bdud rtsi sbyin la /
hU~M:
byang sems dkar dmar he ru yab yum bcu :
bo d+hi tsit+ta byang chub sems kyi rgyun :
gsang ba'i dam rdzas bdud rtsi'i bcud chen po :
d+hA ki yab yum gsung gi dbang bskur ro :
hrIHma Ar+ya de wa pha la sid+d+hi hring hring :
zhes brgya rtsa brgyad brjod :
des ngag dag par byed pa gsang ba'i dbang thob :
skal pa bdud rtsi lnga la spyod pa dang :
ngag snying po bzla ba la dbang :
'bras bu longs sku thob :
sgra grags stong dbang du 'du 'o :
gsum pa shes rab ye shes kyi dbang la dmigs pa 'di ltar mdzod cig
/lha tshogs rnams kyi thugs las 'od zer dpag tu med pa 'phros :
slob ma'i thugs kar thim :
yid kyi sgrib pa gsum po thams cad la sogs pa byang nas :
dpa' bo d+hA ki ma 'bum phrag bsam gyis mi khyab pa thugs la thim nas :
thugs kyi dngos grub thams cad thob ste gnyis su med par sgoms shig :
byang sems ril bu sbyin la /
hU~M:
thabs dang shes rab gnyis su med pa yi :
lhan cig skyes pa'i ye shes 'di las byung :
'gyur med ye shes chos sku bde ba che :
phyag rgya chen po rdzogs pa'i dbang bskur ro :
hrIHma ha ri ni sa na ma ti a a :
na ma sid+d+hi hU~M hU~M hring hring :
zhes brgya rtsa brgyad brjod :
des yid dag par byed pa shes rab ye shes kyi dbang thob :
skal pa rdzogs pa'i rim pa bsgom pa la dbang :
'bras bu chos sku thob :
sangs rgyas thugs gnas chos dbang du 'du 'o :
bzhi pa tshig dbang rin po ches ngo sprad pa yin pas brda 'di nyid kyis mtshon nas don gyi gnas lugs rtogs par gyis shig
/dpa' bo mkha' 'gro rigs lnga yab yum bcu'i sku tsaka me long ngos su shar bar byas pa bstan la /
'di ltar sku snang la rang bzhin med pa longs spyod rdzogs pa'i skur ngo shes par gyis shig
/thugs skye ba med pa chos kyi skur ngo shes par gyis shig
/d+hA ki yab yum lnga yang phyi ltar na sku lnga :
nang ltar na mkha' 'gro lnga :
gsang ba ltar na ye shes lnga'o :
phyi ltar na sangs rgyas mkha' 'gro yab yum chos kyi sku :
rdo rje mkha' 'gro yab yum longs spyod rdzogs pa'i sku :
rin chen mkha' 'gro yab yum sprul pa'i sku :
pad+ma mkha' 'gro yab yum ngo bo nyid kyi sku :
karma mkha' 'gro yab yum mngon par byang chub pa'i sku :
nang ltar na :
b+hud+d+ha yab yum gti mug rnam par dag pa :
badzra yab yum zhe sdang rnam par dag pa :
rat+na yab yum nga rgyal rnam par dag pa :
pad+ma yab yum 'dod chags rnam par dag pa :
karma yab yum phrag dog rnam par dag pa :
gsang ba ltar na :
ye shes lnga ni :
bud+d+ha yab yum chos kyi dbyings kyi ye shes :
badzra me long ye shes :
rat+na mnyam nyid ye shes :
pad+ma sor rtog ye shes :
karma bya grub ye shes :
lta ba sangs rgyas d+hA ki yab yum ste :
gang shar rang byung ma 'gags pa :
rang bzhin mi 'gyur rang la shar ba yin :
sgom pa rdo rje d+hA ki yab yum ste :
mi 'gyur mi shigs rang gsal bsgom dang bral :
spyod pa rin chen d+hA ki yab yum ste :
chags med skyon bral cir yang mthun par spyod :
'bras bu pad+ma d+hA ki yab yum ste :
chags med rang grol ye shes kun tu bzang :
dam tshig las kyi d+hA ki yab yum ste :
'gro don thabs mkhas phrin las sna tshogs spyod :
lta sgom spyod pa 'bras bu yang :
mkha' 'gro pho mo'i srog la tshang :
hrIHni mi 'gyur chos dbyings ngang :
ma ni ye shes rtsal nyid do :
hrIHni thabs chen 'gyur ba med :
ma ni bde chen 'gyur med dbyings :
dbyer med nyi ma'i 'od kyi tshul :
ha ni sra mkhregs 'bras bu ste :
phyogs lhung med pa'i nam mkha' 'dra :
ri ni mi 'gyur sgom pa yin :
ri rab brtan cing mi 'gyur ba :
ni ni dbang sdud gcod pa ste :
'byung ba chen po kun tu g.yo :
sa ni sra mkhregs 'bras bu ste :
rin chen gling du phyin pa 'dra :
ra ni rang bzhin lta ba chu la ral gri btab pa 'dra :
tsa ni sgom pa yengs med chu rgyun 'dra :
hri spyod pa nyams myong rgya mtsho brdol ba 'dra :
ya 'bras bu spyad kyis mi zad 'dra :
yi ge bcu po yab yum srog :
rang byung chen po ye nas gnas :
bzlas pa tsam gyis mkha' 'gro 'ong :
ma la bus 'bod bya ba yin :
snang srid grags tshad d+hA ki'i sgra :
grags pa gsung gi khyer so yin :
ngag tu bzlas pas d+hA ki 'ong :
yid kyis bzlas pas rtogs pa 'char :
sems nyid stong pa chen po'i ngang :
rang byung rang rtsal ma 'gags gsal :
rnam rtog 'gyu dran dngos po stong :
ye shes lhag gis skyes par gnas :
da gdod gsal zhing bsgrub tu med :
de ltar dkyil 'khor gsum bsgoms pas :
lus ni lha yi dkyil 'khor la :
breng chad med par rgyun du gnas :
ngag ni sngags kyi dkyil 'khor la :
grangs tshad med par rgyun du gnas :
sems ni chos nyid dkyil 'khor la :
mnyam rjes med par rgyun du gnas :
de ltar rgyun chad med pa ru :
rtag tu de nyid ngang gnas na :
lus la mkha' 'gro dbang 'du bas :
bud med rigs kun 'du bar 'gyur :
sems la rtogs pa shar ba yis :
rang shar rang grol chos rnams 'du :
tshe 'dir thun mong dngos grub 'byung :
phyi ma chos sku skye med las :
longs sku sprul sku 'gag med 'char :
mchog gi dngos grub sku gsum 'grub :

de ltar ngo sprad pas gong gi dbang bskur bya skur byed kyi 'dzin pa dag :
mkha' 'gro'i don chos nyid du ngo sprad pa ni :
dbang bzhi pa tshig dbang rin po che 'o :

des lus ngag yid gsum gyi chags nyams kyi 'dzin sgrib dag nas :
skal pa rdzogs pa chen po sgom pa la dbang zhing :
'bras bu sku gsum dbyer med ngo bo nyid kyi sku thob par 'gyur ro :
mtha' rten du dbang don brtan par byed pa ni /
de nas d+hA ki yab yum gyi spyi bo'i bla ma yab yum 'od du zhu nas thim pa'i ngang las :
rang d+hA ki yab yum gyi sku snang la rang bzhin med pa longs spyod rdzogs pa'i skur gsal btab nas :
ngag grags stong dang :
sems rig stong du gnas par gyis shig :
ces brjod do //
de nas dbang gtor thogs la /
gtor ma 'od rnam pa lnga'i gzhal yas khang du bla ma d+hA ki yab yum 'khor dang bcas pa bzhugs pa rnams kyis byin gyis rlobs pa'i 'dun pa mdzod cig
/gtor ma spyi bor bzhag la :
A+o~M AHhU~M:
gu ru d+hA ki nI hrIHma ha ri ni sa ra tsa hri ya ba liM ta sarba ta thA ga ta a b+hi Shiny+tsa A:
zhes brjod la gtor mas dbang bskur /
mthar gtor ma'i lha 'od du zhu nas khyed rang rnams la thim par mos shig
/de rnams kyis dngos gzhi'i dbang bskur ba grub /
rjes kyi dam tshig la :
lus d+hA ki yab yum du sgoms :
ngag bzlas pa :
yid chos nyid dang ma bral bar bya'o :
shis brjod gang 'os bya /
mtshams sbyor spyi 'tsham bcas dam tshig khas blang /
gtang rag maN+Dal /
lus 'bul /
dge ba bsngo ba rnams byas la slob ma rang gnas su gtang /
gsum pa rjes ni /
slob dpon gyis las byang ltar tshogs byin rlabs nas bsgral bstab bar /
skong bshags spyi rgyugs mdor bsdus gtang /
tshogs la rol /
lhag ma /
chad brtan sogs rjes kyi rim pa rnams rgyal 'dus bla ma'i las byang ltar ram /
dkon spyi lta bu'i spyi 'gro nyung 'dus sbyar la sa bcad kyi 'grigs gsang ba spyi ltar byas pas 'thus so //
gnas skabs srid zhi'i dpal 'byor kun //
rang dbang 'dus nas gzhan don 'grub //
mthar thug chos rnams dbang bsgyur pa'i //
bde chen snang ba'i sku brnyes shog
/'di'ang thun mong dang mchog sgrub pa la zab cing 'dril ba'i gzhung nyung 'dus khyad par 'phags par mthong yang rgyun dkon pas zhabs tog tu 'gyur ba'i lhag blos pad+ma gar dbang blo gros mtha' yas pa'i sdes tsa 'dra rin chen brag gi sgrub gnas su bgyis pa dge legs 'phel ///
/
