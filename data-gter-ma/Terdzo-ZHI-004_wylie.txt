@#//
grub chen thang stong rgyal po'i rdo rje'i gsung g.yang 'gugs byin rlabs can bzhugs so //
oM swasti bi dza yan+tu /
'chi med grub pa'i dbang phyug thang stong rgyal po'i rdo rje'i gsung g.yang 'gugs byin rlabs can gtong bar 'dod pas /
nor lha gzhan gyi phrin las dang 'brel na bzlas pa'i mjug sogs skabs su babs pa'i tshe bya /
'di nyid kho na glo bur du gtong ba'i tshe /
'phying pa sogs gzhi gdan dkar po'i steng 'bru dkar gyis g.yung drung ris bris par g.yang gi rten rdzas yod na dgram /
dmigs gsal med tshe snod bzang por g.yang bshos rin chen 'bar ba'i dbyibs la dar ras 'bru sman rin chen zas phud gtsang ma ci 'byor pas phyur bur gtams pa'i g.yas su phye mar dang /
g.yon du g.yang chang mar gyi ze prog can /
mdun du mchod pa ji ltar rigs pas mdzes par bstar /
rang gi mdun du mda' dar dang rol mo'i bye brag sogs nye bar mkho ba rnams bsham /
bdag bskyed rgyas pa'am /
bsdu na /
ma nam mkha' dang mnyam pa'i sems can thams cad bla ma sangs rgyas rin po che la skyabs su mchi 'o //
sangs rgyas chos dang dge 'dun rnams la skyabs su mchi 'o //
bla ma yi dam mkha' 'gro'i tshogs la skyabs su mchi 'o //
rang sems stong gsal chos kyi sku la skyabs su mchi 'o //
zhes ci nus dang /
sangs rgyas chos tshogs sogs lan gsum gyis skyabs sems dang /
sems can thams cad bde ba dang sogs tshad med bzhi bsgom /
oM swa b+hA wa sogs /
stong pa'i ngang las rang nyid skad cig gis 'phags pa thugs rje chen po 'gro 'dul yid bzhin nor bu sku mdog dkar gsal zhal gcig phyag bzhi pa /
phyag dang po gnyis thugs kar thal mo sbyar ba'i bar du yid bzhin nor bu dang /
g.yas 'og mas shel phreng dang g.yon 'og mas me tog pad+ma dkar po bsnams pa /
ri dwags kr-iSh+Na sA ra'i pags pas nu ma g.yon pa bkab cing dar dang rin po che'i rgyan thams cad kyis brgyan pa /
pad+ma dang zla ba'i gdan la zhabs rdo rje'i skyil mo krung gis bzhugs pa'i skur gyur par bsam la /
oM ma Ni pad+me hU~M/
zhes ci nus bzlas mthar /
'phags pa thugs rje chen pos bdag dang sems can thams cad la 'dod rgu'i 'byor pa zad mi shes pa'i dngos grub ma lus pa bstsal du gsol //
zhes gsol ba btab /
mdun gyi nam mkhar lha dang mi'i mchod pa'i tshogs dang /
'dod rgu'i dpal 'byor rdzogs ldan dus kyi sprin phung ltar 'khrigs pa'i dbus su pad zla'i gdan la bla ma dang gnyis su med pa'i byang chub sems dpa' rin chen mang sku mdog gser btso ma lta bu zhal gcig phyag gnyis pa /
g.yas mchog sbyin gyi phyag rgya las longs spyod nam mkha' mdzod kyi char 'bebs shing /
g.yon mnyam gzhag gi steng na dgos 'dod thams cad 'byung ba'i nor bu rin po che dbang gi rgyal po bsnams pa /
zhi zhing 'dzum la sgeg pa'i nyams can /
dar dang rin po che'i rgyan thams cad kyis brgyan cing zhabs rdo rje'i skyil mo krung gis bzhugs pa'i mtha' skor kun tu bla ma yi dam sangs rgyas byang sems dpa' bo mkha' 'gro dam can srung ma'i tshogs rnams dang /
khyad par du rgyal po chen po rnam mang thos sras /
'phags pa dzaM b+ha la /
lha mo nor rgyun ma /
g.yang gi lha mo dpal chen mo /
gnod sbyin a pa ra dzi tA/
lha chen tshogs kyi bdag po /
Ar+Ya re man+ta sogs gnod sbyin nor lha gter bdag dkar phyogs skyong ba'i tshogs bsam gyis mi khyab pas bskor ba mngon sum bzhin du bzhugs par gyur /
ces brjod cing bsam la /
spos rol dang dbyangs kyi 'gyur ba snyan pos /
kye /
dang po g.yang len gar srid na //
sngon gyi bskal pa'i dang po la /
kha ba can gyi rgyal khams su //
spyan ras gzigs kyi sprul pa las //
spre 'u byang chub sems dpa' byung //
jo mo sgrol ma'i sprul pa las //
brag srin nag mo bya ba byung //
de gnyis thabs shes 'phrad pa las //
gdong dmar mi rnams thams cad byung //
mi rnams phongs pas mnar ba las //
spre 'u'i rgyal po yar gshegs te //
po ta la yi rtse mo na //
spyan ras gzigs dbang bzhugs pa la //
spre 'u'i rgyal pos 'di skad zhus //
kye ma las kyi 'bras bu smin //
dbon sras mang po 'phel ba la //
dran pa gsal ba lha dang 'dra //
gdug rtsub che ba lha min 'dra //
gos med gcer bu dud 'gro 'dra //
bkres skom sdug bsngal yi dwags 'dra //
shin tu sdug bsngal dmyal ba 'dra //
rigs drug sdug bsngal ngad pa tsha //
'di la las thabs ci zhig bya //
de skad zhus pas bka' bstsal pa //
spre 'u'i rgyal po legs par nyon /
khyod kyi bu dang tsha bo rnams //
gdong dmar srin po yin zer te /
kha ba can gyi zhing khams su //
byin gyis brlabs pa'i sprul pa yin //
zas la 'bras bu sna tshogs zo //
skom du 'byung ba chu la thungs //
gos su lha yi na bza' gtod //
skabs su g.yang 'gugs g.yang len bya //
spyan ras gzigs kyis de skad gsungs //
de nas spre 'u'i rgyal po des //
sngags 'chang rgyal po spyan drangs nas //
lha gzhi dkar po'i gdan steng du //
dkon mchog mchod pa rgya chen bshams //
rgod sgro mda' dar dkar po la //
dngul dkar me long btags pas g.yab /
khu ye brjod cing 'o dod bos //
thugs rje chen po'i byin rlabs dang //
sngags 'chang ngag gi smra 'bod dang //
dbu nag bod kyi bsod nams las //
'od zer sna lnga steng du 'phros //
tshangs pa dung thod dkar por phog
/lha yi longs spyod ldan pa las //
'od rlangs dkar po gcig tu sprul //
lha yi longs spyod bod du 'ong //
bod lha khams 'dra ba de nas srid //
'od zer 'og tu 'phros pa las //
klu rgyal gtsug na rin chen phog
/klu yi longs spyod 'phan po las //
klu yi longs spyod bod du 'ong //
bod klu las grol ba de nas srid //
'od zer bar snang khams su 'phros //
gnyan gyi rgyal po chen por phog
/gnyan gyi longs spyod bod du 'ong //
bod 'grol thabs gnyan pa de nas srid //
'od zer shar phyogs gling du 'phros //
yul 'khor srung gi rgyal po la //
longs spyod ldan zhing skye ba bzang //
shar phyogs g.yang rnams bod du 'ong //
bod skye ba bzang ba de nas srid //
'od zer lho phyogs gling du 'phros //
'phags skyes po yi rgyal po la //
longs spyod ldan zhing dkor nor phyug
/lho phyogs g.yang rnams bod du 'ong //
bod dkor nor phyug pa de nas srid //
'od zer nub phyogs gling du 'phros //
spyan mi bzang gi rgyal po la //
longs spyod ldan zhing mi 'phel che //
nub phyogs g.yang rnams bod du 'ong //
bod mi 'phel che ba de nas srid //
'od zer byang gi phyogs su 'phros //
rnam thos sras kyi rgyal po la //
longs spyod ldan zhing sku tshe ring //
byang phyogs g.yang rnams bod du 'ong //
bod sku tshe ring ba de nas srid //
'od zer phyogs bcu kun tu 'phros //
phyogs bcu'i nor lha kun la phog
/de rnams longs spyod bod du 'ong //
bod nor g.yang 'phel ba de nas srid //
'od zer rgya gar yul du 'phros //
rgya gar chos rnams bod du 'ong //
bod chos la dga' ba de nas srid //
'od zer ta zig yul du 'phros //
ta zig nor rnams bod du 'ong //
bod dkor nor phyug pa de nas srid //
'od zer rgya nag yul du 'phros //
rgya yi ja dar bod du 'ong //
bod ja dar 'phel ba de nas srid //
'od zer hor gyi yul du 'phros //
hor gyi rta g.yang bod du 'ong //
bod rta drel 'phel ba de nas srid //
'od zer bod kyi yul du khyab //
mi dang g.yang gnyis kyi li li //
phywa dang g.yang gnyis sga ra ra //
longs spyod sna tshogs de las tshogs //
sngon gyi bzang 'phro'i dpal bzhin du //
dar dkar g.yab cing 'dir 'bod nas //
de ring khu ye phywa g.yang len //
zhes sngon byung gi gleng gzhis mtshams sbyar nas /
g.yang 'gugs dngos ni /
bzang shing gi dud pa dang dkar mngar rin chen 'bru sman ja chang zas sna'i phud sogs kyis mchod cing /
oM AHhU~M/
phyogs bcu'i 'jig rten khams bzhugs pa'i //
dkon mchog rnam gsum thugs rje'i gter //
rtsa brgyud bla ma byin rlabs can //
yi dam zhi khro dngos grub mdzod //
mkha' 'gro chos skyong phrin las bdag
/khyad par mtshan tsam 'dzin pas kyang //
rgud cing phongs pa kun bsal nas //
'dod rgu'i longs spyod stsol mdzad pa'i //
byang chub sems dpa' rin chen mang //
rnam mang thos sras rta bdag brgyad //
rmugs 'dzin dbang po nor rgyun ma //
yab yum 'khor dang bcas pa dang //
a par dzi tA tshogs kyi bdag
/re man+ta sogs gnod sbyin dang //
nor lha gter bdag bye ba'i tshogs //
gtsang rigs dpal mgon dam tshig can //
lhan cig skyes dang 'go ba'i lha //
mdor na dkar phyogs skyong ba'i sde //
sprul dang yang sprul bcas pa la //
phyag 'tshal bstod cing gsol ba 'debs //
dngos 'byor yid sprul mchod par 'bul //
sman shing spos kyi dud pas mchod //
zas mchog phye mar 'bru snas mchod //
rin chen dar zab rgyan gyis mchod //
dkar gsum gtsang ma'i phud kyis mchod //
mngar gsum dwangs ma'i bcud kyis mchod //
ja chang 'dod yon skyems kyis mchod //
bdag cag snyigs ma lnga yi 'gro //
dbul zhing phongs pas nyam thag tshe //
mos gus gdung bas gsol 'debs na //
sngon gyi dam bca' ma g.yel bar //
thugs rje thugs dam shugs skyed la //
phywa g.yang 'gugs pa'i phrin las mdzod //
mda' dar g.yab cing /
kye /
steng phyogs lha khams rnams kyi g.yang //
de ring khu ye phywa g.yang khug
/bar snang gnyan gyi rgyal po'i g.yang //
de ring khu ye phywa g.yang khug
/sa 'og klu yi rgyal po'i g.yang //
de ring khu ye phywa g.yang khug
/shar phyogs yul 'khor srung gi g.yang //
de ring khu ye phywa g.yang\u0f8e
lho phyogs 'phags skyes po yi g.yang //
de ring khu ye phywa g.yang\u0f8e
nub phyogs spyan mi bzang gi g.yang //
de ring khu ye phywa g.yang\u0f8e
byang phyogs rnam thos sras kyi g.yang //
de ring khu ye\u0f8e
phyogs skyong nor lha rnams kyi g.yang //
de ring khu ye\u0f8e
lha 'dre mthu rtsal can gyi g.yang //
de ring khu ye\u0f8e
ge sar rgyal po'i dmag g.yang de //
de ring khu ye\u0f8e
bal po'i skye bzhin legs g.yang de //
de ring khu ye\u0f8e
sog po'i mda' rtsal che ba'i g.yang //
de ring khu ye\u0f8e
dgung sngon mthon po'i pha g.yang de //
de ring khu ye\u0f8e
dog mo sa yi ma g.yang de //
de ring khu ye\u0f8e
nyi zla skar gsum bkra g.yang de //
de ring khu ye\u0f8e
'ja' tshon sna lnga'i bkrag g.yang de //
de ring khu ye\u0f8e
lho sprin smug po'i phyug g.yang de //
de ring khu ye\u0f8e
ri rab lhun po'i brtan g.yang de //
de ring khu ye\u0f8e
gling chen bzhi yi bkod g.yang de //
de ring khu ye\u0f8e
gling phran brgyad kyi 'khor g.yang de //
de ring khu ye\u0f8e
ri phran rnams kyi btsun g.yang de //
de ring khu ye\u0f8e
rgya mtsho chen po'i zab g.yang de //
de ring khu ye\u0f8e
dpag bsam shing gi lo g.yang de //
de ring khu ye phywa g.yang khug
/rtsi shing nags tshal 'phan g.yang de //
de ring khu ye\u0f8e
phyug po rnams kyi phyug g.yang de //
de ring khu ye\u0f8e
'phan po rnams kyi 'phan g.yang de //
de ring khu ye\u0f8e
btsan po rnams kyi btsan g.yang de //
de ring khu ye\u0f8e
gnyan po rnams kyi gnyan g.yang de //
de ring khu ye\u0f8e
'chi med rdo rje'i tshe g.yang de //
de ring khu ye\u0f8e
rgyal ba rnams kyi thugs rje'i g.yang //
de ring khu ye phywa g.yang khug
/khu ye phywa khug g.yang khug la //
g.yang len phud kyis nor lha mchod //
g.yang len phud kyis phyugs lha mchod //
g.yang len phud kyis khyim lha mchod //
g.yang len phud kyis tshe lha mchod //
'chi med tshe dang 'dzad med nor //
dpal 'byor longs spyod phywa g.yang kun //
ri ltar spungs shing mtsho ltar skyil //
bde skyid bkra shis dngos grub stsol /

/rang gi thugs ka nas 'od zer 'phros /
mdun bskyed kyi thugs rgyud bskul /
de rnams kyi thugs ka nas 'od zer lcags kyu'i dbyibs can grangs med pa 'phros pas /
srid zhi'i tshe bsod dpal 'byor phywa g.yang longs spyod brtan g.yo'i dwangs bcud thams cad bkra shis rdzas rtags rgyal srid bdun dang 'ja' zer thig le'i rnam par spyan drangs /
mdun gyi rten rdzas rnams la thim pas 'dod rgu thams cad yid bzhin du stsol bar gyur par bsam la /
spro na sngags bzla ba ni /
oM AHgu ru rat+na saM b+ha wa sarba sid+d+hi hU~M/
oM bai shra ba NA ya swA hA/
oM dzaM b+ha la dza len+d+ra ya swA hA/
oM bA su d+hA ri NI swA hA/
oM ka ma la bA si ni /
ka ma le /
ma hA lak+Sh+mI rA dz+yaM me /
ba su nA nA kha d+he sarba sid+d+hi de hi de hi ba ra de swA hA/
oM a pa ra dzi tA rat+na sarba sid+d+hi b+h+rU~M/
oM b+h+rU~M ga Na pa ta ye swA hA/
oM Ar+Ya re man+ta ya swA hA/
zhes pa rnams ci nus bzla /
tshar grangs byed na mchod pa zhal gso /
oM AHhU~M/
phyogs bcu'i 'jig rten sogs nas /
'di yan bskyar zhing sngags bzla ba spel /
de nas mjug tu g.yang len pa ni /
kye /
mtho ba srid gsum yang rtse nas //
rlung gi rgya gram yan bar gyi /
khams lnga'i nus bcud tshe dpal g.yang //
deng 'dir khu ye phywa g.yang len //
phyogs bcu dag pa'i zhing khams dang //
'dzam gling rnga yab gzhan gsum nas //
dam pa chos kyi chab srid de //
deng 'dir khu ye phywa g.yang len //
lha gnas sum cu rtsa gsum dang //
lus 'phags lus dang 'phags pa nas //
mtho ris snyan grags rgyal srid de //
deng 'dir khu ye phywa g.yang len //
gnod sbyin grong khyer khang bzang dang //
ba lang spyod gling g.yo lam nas //
ba phyugs nor mdzod rma g.yang de //
deng 'dir khu ye\u0f8e
mtho ris nam mkha'i gnas rnams dang //
sgra mi snyan gnyis de'i zla nas //
'chi med tshe yi srog g.yang de //
deng 'dir khu ye\u0f8e
bsam gtan bzhi gnas man chad dang //
sa 'og lto 'phye'i gnas yan gyi //
bde skyid bkra shis phun tshogs de //
deng 'dir khu ye phywa g.yang len //
kye /
phyogs bcu dus gsum byon pa yi //
dkon mchog rin chen rnam gsum dang //
rtsa brgyud bla ma'i byin rlabs de //
deng 'dir khu ye phywa g.yang len //
theg pa rim dgu rgyud sde bzhi //
yi dam dkyil 'khor lha tshogs kyi //
mchog dang thun mong dngos grub de //
deng 'dir khu ye phywa g.yang len //
gnas gsum dpa' bo mkha' 'gro dang //
chos srung dam can rgya mtsho'i sde'i //
gang bcol g.yel med phrin las de //
deng 'dir khu ye phywa g.yang len //
gnod sbyin dbul sel nor skyong tshogs //
mi zad 'dod rgu dbang rnams kyi //
dgos 'byung longs spyod gter mdzod de //
deng 'dir khu ye\u0f8e
rigs rus snag 'brang dang skyes lha //
'go ba'i dgra bla dpung gnyen du //
mi 'bral zung du 'grogs pa'i g.yang //
deng 'dir khu ye\u0f8e
dam ldan dkar po'i phyogs skyong ba'i //
yul lha gzhi bdag gnas srung rnams //
rkyen bsal mthun 'grub mi 'bral g.yang //
deng 'dir khu ye\u0f8e
snang srid snod bcud dkyil 'khor lha //
gdod nas dag pa lhun grub gshis //
gnas lugs phyag rgya chen po'i g.yang //
deng 'dir khu ye\u0f8e
kye /
tshe snang mtha' yas rnam par rgyal //
'phags ma pad 'byung grub rgyal sogs //
'chi med brnyes rnams tshe dngos de //
deng 'dir khu ye phywa g.yang len //
bde gshegs mched bdun sprul pa lnga //
nang pa lha mi drang srong phyi'i //
na gso 'chi bslu'i sman nus de //
deng 'dir khu ye phywa g.yang len //
'jam mgon ngag dbang dbyangs can sogs //
phyogs dus rgyal ba sras bcas kyi //
mkhyen rab blo gros spobs pa de //
deng 'dir khu ye phywa g.yang len //
snying rje'i spyan ras gzigs 'gro mgon //
sa dang lam gnas byang sems rnams //
thugs bskyed gzhan don phyogs med de //
deng 'dir khu ye\u0f8e
gsang bdag rdor 'dzin rta mgrin sogs //
gsang sngags rig gzungs grub brnyes pas //
log 'dren gzhom pa'i mthu stobs de //
deng 'dir khu ye\u0f8e
'dul ba mdo sde ma mo sngags //
gsar rnying bstan 'dzin brgyud bcas kyi //
spangs rtogs brtul zhugs grub 'bras de //
deng 'dir khu ye\u0f8e
rgya bod mkhan slob paN grub los //
'chad nyan rtsom sgyur sgom sgrub rgyun //
sangs rgyas bstan pa dar ba'i g.yang //
deng 'dir khu ye\u0f8e
mo rtsis rdzas sngags sgom sgrub sogs //
zag bcas zag med mngon mkhyen lngas //
dus gsum gsal ston pra g.yang de //
deng 'dir khu ye\u0f8e
sor 'brang sogs lnga pad+ma 'byung //
nA gArdzu na'i drang srong sogs //
sri 'dul srid spel srung skyob g.yang //
deng 'dir khu ye phywa g.yang len //
lha klu gnod sbyin gter gyi bdag
/brgyad brgyad blon 'khor 'bangs bcas kyi //
'dzad med dbyig gi bang mdzod de //
deng 'dir khu ye\u0f8e
dzaM lha nor bu rnam mang bu //
gnod sbyin sde dpon 'brog gnas sogs //
rkang bzhi'i phyugs g.yang rma g.yang de //
deng 'dir khu ye\u0f8e
mkhar khyim thab mdzod 'dod 'jo'i lha //
ma phyi'i grogs rgyal mthing ge sogs //
bza' btung zas bcud srid g.yang de //
deng 'dir khu ye\u0f8e
ma dros chu bzhi gangs can ri //
'bigs byed yul drug 'dzam gling spyi'i //
skam gsher yul gnas gzhi bdag g.yang //
deng 'dir khu ye\u0f8e
khyad par ti se thang lha rma //
ma pham g.yu mtsho khri shor sogs //
bod khams gnas bdag rma g.yang de //
deng 'dir khu ye\u0f8e
chos rgyal rigs ldan mang bkur sogs //
mi dbang gser dngul zangs lcags kyi //
'khor los sgyur rnams chab srid brtan //
deng 'dir khu ye\u0f8e
gshen rabs phywa lha dgu khri 'bum //
thug dkar sum brgya drug cu sogs //
g.yung drung bon gyi phywa g.yang de //
deng 'dir khu ye\u0f8e
'phags bod bde 'byung u rgyan sogs //
rgyal bstan spel skyong chos kyi khrims //
bstan 'gror dge ba'i legs mdzad de //
deng 'dir khu ye\u0f8e
ta zig rgya bod hor khrom sogs //
nor spel dgra 'dul gnyen skyong ba'i //
che btsun btsan phyug rgyal srid g.yang //
deng 'dir khu ye phywa g.yang len //
mtha' klung dbus ljongs tsi na sogs //
mi rgyud lo 'bras 'phan dar 'phel //
rin chen ja dar gos zas g.yang //
deng 'dir khu ye phywa g.yang len //
kye /
stong khams gsum na yul bde zhing //
rdzong btsan khrims brtan dus char 'beb //
lo legs chos dar phyi yi g.yang //
deng 'dir khu ye phywa g.yang len //
mi chos phyugs rgyud 'phel nang gshims //
pho dpa' mo 'dzangs 'og rta mgyogs //
go btsan mtshon rno nang gi g.yang //
deng 'dir khu ye\u0f8e
mkhas grub rtsod rgyal don gnyis grub //
nad med tshe ring rgyags skyid bde //
mthar thug 'tshang rgya don gyi g.yang //
deng 'dir khu ye\u0f8e
chos dbyings chos can bslu med mthus //
bden pa'i tshig la dbang rnams kyis //
ci btab smon lam 'grub pa'i g.yang //
deng 'dir khu ye\u0f8e
tshogs rdzogs rten 'brel mnga' thang las //
rdzas rtags rgyal srid nyer bcas kyi //
'jig rten dge mdzad bkra shis g.yang //
deng 'dir khu ye phywa g.yang len //
longs spyod bkra shis phun tshogs kun //
gnas 'dir brtan pa'i dngos grub stsol //
'dod rgu'i dpal 'byor rgyas pa dang //
bsam don yid bzhin 'grub par mdzod //
ces gsol ba gdab /
bsdu na /
kye /
stong khams gsum na yul bde sogs man gyis chog
/yi ge brgya pa lan gsum dang /
ma 'byor pa dang nyams pa dang //
gang yang bdag rmongs blo yis ni //
bgyis pa dang ni bgyid bstsal pa //
de kun mgon pos bzod par mdzod //
ces nongs pa bshags /
mdun bskyed kyi lha tshogs rnams rten rdzas sam /
rgyab ri 'phan bzang ngam /
gnas khang bang mdzod sogs la brtan par bzhugs nas dngos grub thams cad stsol bar bsam la /
oM/
'dir ni rten dang lhan cig tu //
'gro ba'i don du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ye swA hA/
zhes dang rten 'brel snying po brjod cing me tog 'thor bas brtan par bya /
dge ba 'di yis skye bo kun //
bsod nams ye shes tshogs rdzogs shing //
bsod nams ye shes las byung ba'i //
dam pa sku gnyis thob par shog
/thams cad nam mkha'i mdzod bzhin du //
longs spyod zad pa med par shog
/rtsod pa med cing 'tshe med pa //
rang dbang du ni spyod par shog
/'jig rten bde zhing lo legs dang //
'bru rnams 'phel zhing phyugs 'phel ba //
dge legs thams cad 'byung ba yi //
yid la 'dod pa kun 'grub shog
/ces sogs khyad par gyi bsngo smon dang /
che ba'i che mchog sogs mdo rgyud las byung ba dang /
'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/gnas 'dir nyin mo bde legs sogs skabs su babs pa'i bkra shis kyi tshigs su gcad pa dang bcas te me tog gi char sil mar bsnyil bar bya'o //
yon bdag la g.yang gtad byed na brtan bzhugs tshar ba'i rjes stan bzang po la 'bru dkar gyi g.yung drung ris bris par yon bdag gos rgyan bcas te 'khod /
spro na sbyong ba gsum gyis bkra shis pa'i cho ga sgrub pa la bar du gcod pa'i bgegs bskrad /
gang ltar yang /
sbyin pa'i bdag po nor sbyin bye ba'i sde dpon dzaM b+ha la'i skur gyur pa la phywa g.yang longs spyod kyi rdzas rnams gtad pas 'dod rgu'i 'byor pa'i dngos grub zad mi shes pa la longs spyod pa'i dge mtshan rgyas par gyur pa'i mos pas /
sngags rnams kyi mthar rten 'brel snying po sbrel ba bzla zhing me tog 'thor ba dang bcas rten rdzas rnams lag tu gtad /
spro na g.yang 'gugs tshar gcig bskyar /
gang ltar yang smon lam dang bkra shis gong du smros pa ltar rgyas bsdus ci rigs par brjod cing me tog gi char dbab /
rol mo'i sgra snyan par sbyar bas dge legs su bya'o //
zhes pa'ang brgyud ldan gyi bla ma las rje grub thob chen po'i gsung gi lung nos shing /
lag len gyi zin bris rnying pa mthong ba la brten mdor bsdus 'jug bde snying por dril ba'i tshul gyis bya bral ba 'jam dbyangs bla ma dgyes pa'i 'bangs mkhyen brtse'i dbang pos bris pa yid can thams cad chos dang mthun pa'i dpal 'byor nam mkha'i mdzod la dus rtag tu longs spyod pa'i rgyur gyur cig
/sarba dA mang+ga laM b+ha ba tu ///
/'di nyid sger du 'don pa'am bla ma rin 'byung gi mchod chog dang 'brel na shin tu legs shing bsang brngan dang sbrag kyang 'os che 'o ///
/
@#//
rgyal po chen po rnam sras gtsor gyur pa'i dbang rgyas dngos grub kyi lha la bsang mchod stob tshul 'dod rgu lhun 'grub ces bya ba bzhugs so //
oM swasti sid+d+hi rastu /
rgyal po rnam thos sras la sogs dbang rgyas dngos grub kyi lha la bsang mchod 'bul bar 'dod na /
mchod gtor ci 'byor pa bshams la /
bsang rdzas mer bsregs pa chab kyis bran la 'di skad do //
hU~M/
chos kun bden pas stong pa'i ting 'dzin gyis //
dngos snang sgyu ma'i 'khrul 'khor bshig pa las //
mchod gtor rmi lam yul gyi longs spyod bzhin //
mchod yul dgyes pa'i rdzas su 'char gyur cig
/khyad par dri zhim shing sna phye mar bcas //
byin zar bsregs pa'i dri dang dud pa'i sprin //
nyams grib mkhon dang 'bags btsog byur ngan chag
/mnol rmugs nyes skyon sel ba'i mthu ldan gyur //
oM AHhU~M/
lan gsum dang /
oM sarba bid pU ra pU ra su ra su ra A brta ya A brta ya ho /
oM badzra s+pha ra Na khaM swA hA/
zhes pas byin gyis brlab cing spel /
'on kyang chos skyong gi bsang dang 'brel na byin rlabs gong du song ba des 'thus /
spyan 'dren pa ni /
rol mo dang bcas pas /
bai /
byang phyogs lcang lo can gyi pho brang nas //
byang sems rin chen mang sprul gnod sbyin gtso //
'dod dgu'i char 'beb rin chen gter gyi bdag
/rgyal chen rnam mang thos sras gnas 'dir byon //
yum chen sras dang bcas pa gnas 'dir byon //
blon po rta bdag brgyad po gnas 'dir byon //
stobs chen sum cu so gnyis gnas 'dir byon //
sde dpon nyi shu rtsa brgyad gnas 'dir byon //
las byed gnod sbyin bye ba gnas 'dir byon //
nor bdag klu chen brgyad po gnas 'dir byon //
bka' nyan lha srin sde brgyad gnas 'dir byon //
ri rab byang shar mnyan yod bya gshongs nas /
khams gsum skye 'gro dbang sdud bsam 'phel dbang //
bye ru'i mdog can rgyal chen mdung dmar can //
las byed blon 'bangs bcas pa gnas 'dir byon //
lcang lo can gyi nor bu'i khang bzang nas //
dgos 'dod kun 'byung yid bzhin dbang gi rgyal //
rnal 'byor sgrub po'i dpung gnyen mthu rtsal can //
rdo rje bdud 'dul 'khor bcas gnas 'dir byon //
rgya chen sbyin 'bras smin pa'i gnas rnams nas //
'gro ba'i dbul phongs sel mdzad snying rje can //
rmugs 'dzin rigs lnga a par tsi tA dang //
lha mo dpal chen 'khor bcas gnas 'dir byon //
phun tshogs dge legs 'byung ba'i dkyil 'khor nas //
mi zad nor dang 'bru yi char 'beb mkhan //
yid la re ba'i bkra shis kun stsol ma //
dpal mo nor rgyun 'khor bcas gnas 'dir byon //
shar lho bsil ba tshal gyi dur khrod nas //
myur mdzad yid bzhin nor bu gnas 'dir byon //
ha ha rgod pa'i dur khrod la sogs nas //
zhing skyong bsod nams rgyas byed gnas 'dir byon //
dpal ldan rdo rje gdan gyi lho nub mtshams //
tsan+dan rkang 'thung dkrigs pa'i dga' tshal nas //
srid gsum zas nor dbang sgyur gnod sbyin ma //
dbyug gu'i lha mo mched gsum gnas 'dir byon //
lho phyogs ku ru kul+le'i ri phug nas //
bcom ldan rigs byed 'khor bcas gnas 'dir byon //
sum cu rtsa gsum lha yi dga' tshal nas //
tshogs bdag 'khor los sgyur ba gnas 'dir byon //
nub phyogs bde ba can gyi zhing khams nas //
'dod rgyal yab yum 'khor bcas gnas 'dir byon //
gar bzhugs gnas nas nor rgyun dbang gi mdog
/lha chen rlung zhags yab yum gnas 'dir byon //
gzhan yang chos bzhin spyod pa'i gang zag la //
mthun rkyen 'bad med sbyor ba'i nor lha dang //
skye 'gro'i yid kyi brtan pa dbang med du //
'phrog byed dbang gi lha kun gnas 'dir byon //
kye /
gsol lo mchod do dbang rgyas dngos grub lha //
sgrub bo bsten no gter gyi bum pa can //
'bod do bskul lo dbang gi lcags kyu can //
rings pa'i tshul gyis 'dir byon mchod gtor bzhes //
me tog la sogs nyer spyod rnam lngas mchod //
'khor los sgyur ba'i rin chen bdun gyis mchod //
bkra shis grub pa'i rdzas dang rtags kyis mchod //
dbang po sgo lnga'i 'dod yon tshogs kyis mchod //
ro bcud brgya ldan bza' bca' btung bas mchod //
snyan pa'i dbyangs dang sna tshogs rol mos mchod //
yid 'phrog spyan gzigs nam mkha' mnyam pas mchod //
bde stong dbyer med ye shes rol pas mchod /
khyed rnams bdag gis phrin las zhu ba ni //
bstan pa rgyas pa'i mthun rkyen khyed kyis sgrubs //
dkon mchog mchod pa'i yo byad khyed kyis sbyor //
dpal ldan bla ma'i phrin las khyed kyis spel //
rnal 'byor bcol ba'i'adod don khyed kyis sgrubs //
kye /
khyad par gna' bo'i drang srong lugs bzhin du //
tsan+dan a ga ru dang du ruSh+ka //
g.yu shug mkhan dkar stag pa gser mdangs can //
sba smyugs zangs mdog ba lu phur mong dang //
'om bu spen dkar nya sbrid la sogs pa'i //
dri zhim shing sna bzang sman shing 'bras tshogs //
'bru sna dar gos rin chen bza' btung rigs //
gtsang zhing gya nom 'dod yon kun bsregs pa'i //
dud sprin sa dang bar snang khyab pa las //
dbang po sgo lnga'i longs spyod bsam yas dang //
thun mong min pa'i dam rdzas kun 'phro ba //
dri zhim ngad pas gdung ba mtha' dag sel //
nyams grib mnol 'thibs bsangs nas zag med kyi //
bde dga'i ye shes bskyed cing g.yar dam skong //
de ltar yon tan rdzogs pa'i rten 'brel gyis //
bstan dang bstan 'dzin chos ldan rgyal po sogs //
bu bzhin skyong zhing 'dod dgu'i re ba skong //
byang chub spyod pas 'gro ba 'dul mdzad mgon //
rgyal chen rnam sras 'khor dang bcas pa bsang /
khro 'dzum bzhad pa'i 'od zhags dmar po yis //
'gro kun dbang sdud rgyal chen 'khor bcas bsang //
snyan grags mtha' yas skye srid lnga pa'i dbyangs //
sgrog mdzad dmar po chos dung can de bsang //
dran pa tsam gyis nor bu'i char 'bebs shing //
bgegs 'joms rdo rje bdud 'dul 'khor bcas bsang //
dzaM lha rigs lnga a par tsi tA dang //
g.yang gi lha mo dpal chen 'khor bcas bsang //
bcom ldan nor rgyun dkyil 'khor lha tshogs bsang //
myur mdzad mgon dkar yid bzhin nor bu bsang //
gnyan mgon ser po bsod nams rgyas byed bsang //
rdzogs sangs rgyas kyi thugs bskyed sgyu ma'i gar //
zas nor char 'beb lha mo mched gsum bsang //
phrin las lcags kyu glog ltar myur ba yis /
khams gsum 'gugs byed lha mchog rnam gsum bsang //
nor rgyun dmar mo lha chen yab yum bsang //
mthu chen 'phrog ma ma smad lnga brgya bsang //
nor rgyas sog ma med sogs klu rnams bsang //
mdor na tshe dang bsod nams dpal 'byor tshogs //
'phel zhing rgyas dang skye 'gro dbang med du //
chags shing 'dun pa'i las sgrub 'jig rten dang //
'jig rten las 'das mchod 'os ma lus bsang //
de ltar dri zhim bsang mchod legs phul pas //
mnol rmugs 'khrugs pa'i dri ma sangs pa dang //
zag med bde ba mchog gis rgyud tshims nas //
dgyes 'dzum sprin dkar phung po g.yo gyur cig
/ces dang /
rol mo'i khongs su spro na yig brgya dang /
oM e ho shud+d+he shud+d+he /
bi ho shud+d+he shud+d+he /
a hi raM bi na raM shud+d+he raM a a swA hA/
oM bi rasti bi rasti swA hA/
ri khrus kyi skabs nas 'byung ba'i khrus sngags ci shes bzla /
kye /
rgyal ba'i bstan pa rnyed dang bkur stir bcas //
gtsug lag khang rnams dge 'dun grangs med bcas //
rnam bzhi'i 'khor rnams 'khor lo gsum dang bcas //
bstan pa'i sbyin bdag rigs rgyud 'byor par bcas //
dgos don de kun lha mchog khyed rnams kyi //
mkhyen brtse nus pa'i 'jug pa la rags pas //
de phyir bstan pa'i mgon du mnga' gsol lo //
mtho bar dpangs bstod dgyes par gzengs bstod do //
kye /
gson cig dgongs shig 'phags mchog khyed rnams kyis //
grangs med bskal par 'gro don go cha bgos //
rlabs chen smon lam sbyin pa'i pha rol phyin //
mi zad nam mkha' mdzod kyi rnam thar brnyes //
da lta dus ngan snyigs ma'i shugs brtas pas //
mi rnams tshe thung 'tshe mang longs spyod dbul //
tshe 'di'i 'dod la zhen pas ngan 'gro sgrub //
gnas tshul 'di 'dra gzigs par ma gyur tam //
stobs dang rdzu 'phrul dbang bcu'i 'byor pa dang //
dus drug 'gro khams 'byor rgud la gzigs pa'i //
spyan dang mngon shes don dang ldan srid na //
'gro 'di'i sdug bsngal 'khor lo gzhig tu gsol //
ser sna'i las kyi me yis gdung ba rnams //
skye dang skye bar khyed la skyabs su mchi //
rin chen bdud rtsi'i gter gyi char rgyun gyis //
sems can dbul ba'i sdug bsngal zhi bar mdzod //
sngon gyi legs spyad smon lam shugs bdo ba'i //
lha klu gnod sbyin rdzu 'phrul mthu che ba //
sde dpung che la stobs po che rnams kyang //
thub pas bka' bsgos 'bras bu mchis par mdzod //
kun la ring nas brnags pa'i don zhu ba //
lus can kun gyi phun tshogs 'byung ba'i gzhi //
bde gshegs zhal gsung rgyu 'bras theg pa yi //
bshad sgrub lha chu'i rgyun bzhin ring gnas mdzod //
bstan pa 'dzin pa'i skyes mchog gang bzhugs pa //
zhabs pad brtan cing phrin las mthar phyin mdzod //
dge 'dun sde rnams thugs mthun khrims gtsang zhing //
bya cha klog pa'i 'khor lo rgyas par mdzod //
bsam gtan 'khor los srid pa hrul byed pa'i //
sgrub pos zhi ba'i nags khrod khengs par mdzod //
tshogs dang bse rur spyod pa de kun kyang //
rnyed dang bkur stis nam yang mi brel mdzod //
chos gos gnas mal bsod snyoms sman la sogs //
bsam pa tsam gyis mod la 'bab par mdzod //
dka' thub drag pos lus sems mi gdung bar //
bder gnas yon tan chos kun rdzogs par mdzod //
rten gsum rnams kyang bkur sti zhabs tog dang //
bsam yas mchod sprin bcas te brtan bzhugs mdzod //
bstan pa'i sbyin bdag tshe dpal 'byor pa sogs //
'dzad med dpag bsam shing la 'gran par mdzod //
yul phyogs kun tu char chu dus su 'bab //
lo legs skya rgyal phyugs rnams 'phel bar mdzod //
mi nad phyugs nad dus 'khrugs rgyun chad nas //
rgyal khams bde zhing dge bcur spyod par mdzod //
mi dbang rnams kyang chos bzhin sa skyong zhing //
'bangs rnams khrims srung dkon mchog mchod par mdzod //
phan tshun pha bu bzhin du mnyes gshin pas //
rku jag rngon gsum gtan nas mi 'byung mdzod /
khyad par bdag cag byang chub sgrub pa dang //
bstan pa skyong zhing spel ba'i cha rkyen du //
lha klu mi yi nor bu'i char rgyun gyis //
re ba'i shing rta phyur bur gang bar mdzod //
bza' btung gos bzang rta phyugs 'du ba dang //
'phel zhing ro mchog bcud ldan sris sme zhing //
za 'dre god 'dre sri ngan zlog pa dang //
snyan grags skye lnga'i sgra dbyangs gsal bar mdzod //
longs spyod 'phel bas chos spyod 'grib pa dang /
khengs dregs rtsod pa'i rgyu ru mi 'gyur bar //
phongs pa'i skyabs gyur yongs 'du'i sa brtol bzhin //
bsod nams tshogs chen 'bras bus lci bar mdzod //
chos ldan rgyal blon khyim bdag 'byor ldan sogs //
skye 'gro ma lus 'dun cing chags par mdzod //
blo gsal slob bu grangs med 'du ba dang //
bstan pa'i bya bas nyin mtshan 'da' bar mdzod //
lha klu gnod sbyin la sogs mi min dang //
gdug cing ngan sems 'chang ba'i mi rnams kyang //
mthong thos dran pa tsam gyis dad gyur nas //
'phrin yig rna ba'i rgyan du 'bab par mdzod //
mdor na 'das dang ma 'das bsang gi mgron /
khyed rnams nyid la mnga' zhing gang brnyes pa'i //
dbang rgyas dngos grub ma lus lhun grub nas //
bstan 'gro'i don kun chos bzhin 'grub par mdzod //
ces pa 'di ni sger bsang mang po 'don dgos pa'i dka' tshegs spang phyir /
rnam sras gtsor gyur pa'i nor lha dbang sdud kyi lha thams cad phyogs bsdus su /
rang gis sngar rtsom pa'i chos skyong spyi'i bsang mchod dang tshig 'gros mthun par rgyal khams pa ngag dbang blo gros snying po gzhan phan mtha' yas pa'i 'od zer zhes 'bod pas gling gdung rgyud rim byon gyi pho brang dang 'dabs 'byor ba'i chos sde mgo zi rab brtan rtse'i khra leb sgar du sbyar ba dge zhing bkra shis par gyur cig
/sarba mang+ga laM///
/ces pa 'di ni 'jam mgon rin po che dang rigs bdag bla ma rnams kyi dgongs rdzogs kyi phyir du kha bskangs te spar gsar du bsgrubs pa yin pas dbang lung sogs la zhib ca bya dgos pa yod do zhes si tu pa pad+ma dbang mchog rgyal po kho bos ched du gdams pa'o ///
/
