@#//
rdzogs pa chen po mkha' 'gro snying thig gi khrid yig zab lam gsal byed ces bya ba bzhugs so //
A+o~M swasti /
rdzogs pa chen po mkha' 'gro snying thig gi khrid yig zab lam gsal byed ces bya ba /
dpal ldan bla ma rdo rje sems dpa'i ngo bo nyid la gus par phyag 'tshal lo //
dkyil 'khor rgya mtsho'i khyab bdag kun tu bzang //
thun mong 'gro ngor mi yi tshul bzung nas //
rnam mang gdul dka' 'dul ba'i phrin las can //
bka' drin mnyam med rtsa ba'i bla mar 'dud //
zab mo'i lam gyi smin grol bdud rtsi'i rgyun //
rim par brgyud nas skal bzang gdul bya la //
stsol mdzad drug ldan brgyud pa'i khyad par sogs //
sangs rgyas nyag gcig phreng bar byon rnams rgyal //
sems nyid ka nas dag pa'i gzhi dbyings su //
rang bzhin yon tan lhun gyis grub pa'i rtsal //
dbyer med zung 'jug spros bral 'dus ma byas //
rang rig gdod ma'i mgon po rgyal gyur cig
/theg dgu'i rtse rgyal bka' gsang rdzogs pa che //
mkha' 'gro'i snying thig yang zab snying po'i lam //
grub mchog bye ba'i gshegs shul do zla med //
skal bzang mgron po rnams la 'dir gsal bya /

/'dir dus gsum sangs rgyas thams cad kyi bgrod pa gcig pa'i lam gyi mthar thug
/theg pa thams cad kyi yang snying bla na med pa a ti rdzogs pa chen po man ngag gi sde'i yang rtse /
tshe gcig lus gcig la sku bzhi'i 'bras bu thob par nus pa'i myur lam khyad par can dpal mkha' 'gro snying thig ces yongs su grags pa'i gdams ngag ston pa la gnyis te /
'chad yul slob ma brtag cing mthun rkyen gyi gzhi gzung ba dang /
'chad bya gdams ngag gi khrid tshul ston pa gnyis /
dang po ni /
rgyud dang man ngag gi gzhung thams cad nas gsungs kyang /
mdor bsdu na /
rang shar las /
dad pa'i stobs dang brtson 'grus che //
shes rab che zhing 'dzin chags med //
phu dud che zhing gsang sngags spyod //
rtog med sems la g.yeng ba med //
dam tshig ldan zhing sgrub la brtson //
zhes gsungs pas /
bla ma dang gdams ngag la yid rab tu spro zhing don du gnyer ba dang ba'i dad pa /
bsgrub bya'i 'bras bu la ches dungs pa 'dod pa'i dad pa /
de'i rgyu dang 'bras bu la the tshom med pa yid ches kyi dad pa /
nyi tshe'i rkyen gyis mi 'phrog pas mthar thug pa'i dad pa ste byin rlabs myur du 'jug pa'i rgyu tshang ba /
bla na med pa'i byang chub sgrub pa la zhum pa med pa'i blo stobs che zhing phyi bshol dang thang lhod med pa'i brtson 'grus kyi dam bca' brtan pas nyams rtogs skye sla ba /
gnas lugs zab mo'i don la dpyod pa'i shes rab gsal bas gol sa chod pa /
zas gos sogs srid pa'i bde ba la 'dzin chags kyi zhen pa log pas tshe 'di'i 'khri ba chod pa /
bla ma dang lha la blo rtse gcig pa'i phu dud che bas byin rlabs ngang gis 'jug pa /
gsang sngags kyi lam la the tshom gyi sgro 'dogs chod pas zab mo'i spyod pa la 'jug pa /
chags sdang sogs tha mal gyi rnam par rtog pa la mi 'jug pas sems g.yeng ba med par brtan pa /
rtsa ba dang yan lag gi dam tshig gnyer du blangs pa las mi 'da' ba'i sdom pa dang ldan pa /
gnas lugs kyi don sgom zhing sgrub pa la skyo dub med pa'i brtson pa dang ldan pa ste /
yon tan de dag dang ldan pa ni zab mo'i lam 'di'i snod du gsungs pa'i phyir /
de lta bu'i mtshan nyid dang ldan pa nyid /
'chad yul du gzung ngo //
mtshan nyid de ldan gyi slob ma des gang du sgrub pa'i gnas ni /
klong gsal las /
gangs khrod lung stong ri rtse dur khrod dam //
shin tu dben pa dwangs shing mtho ba'i sar //
skal ldan skyes bu nyams len bya ba'i gnas //
zhes gsungs pas /
gnas rang bzhin gyis shis shing skye bo'i rgyu 'grul dang ca co nyung ba /
dgra rkun gyi 'jigs pa sogs med cing sa chu 'phrod pas bsam gtan ngang gis 'phel ba brten par bya'o //
gang gi tshe bya ba'i dus ni /
de nyid las /
dbyar ma ston dang dgun chung dpyid kyi dus //
zer gnyis dus ni mchog tu bshad pa yin //
zhes gsungs pas /
dus der bsil drod snyoms pas bying rmugs kyi rkyen nyung zhing mngon sum gyi ye shes 'char sla ba dang ngo sprod bde ba'i dbang du byas pa'o //
bsten pa'i grogs ni /
de nyid las /
dam tshig gtsang ldan dag pa'i snang ba che //
dug lnga'i shugs chung blo brtan khog yangs pa //
ngang rgyud ring zhing brtse ba'i grogs dang 'grogs //
zhes gsungs pas /
zab lam gyi sgom nyams can nam /
min na'ang zhi dul ldan zhing dam tshig gtsang ba /
dag snang 'byongs shing nyon mongs pa shas chung ba /
brtse sems dang ldan pas mthun pa'i rkyen sbyor ba la skyo ngal med pa bsten no //
yo byad kyi khyad par ni /
de nyid las /
me tog dbang yon tshogs 'khor gtor tshogs rgyu //
nyams len dus su khams kyi rten so btsal //
mthun pa'i yo byad kun dang ldan par bya //
zhes gsungs pas /
bla ma la 'bul rgyu'i dbang yon /
mkha' 'gro mchod pa'i gtor tshogs kyi rgyu /
khams dang mthun pa'i bza' btung gi rdzas sogs kha na ma tho ba med cing de dag gi ched du brel mi dgos pa tshogs par bya'o //
!
//gnyis pa 'chad par bya ba gdams ngag gi khrid tshul bstan pa la bzhi ste /
lo rgyus kyi sgo nas nges shes bskyed pa /
dbang gi sgo nas smin par bya ba /
gdams ngag gi sgo nas nyams len bstan pa /
rtsis che bar bka' rgyas btab pa'o //
dang po ni /
nyi zla kha sbyor las /
lo rgyus don gyis ma bshad na //
gsang chen nges pa'i bka' 'di la //
yid mi ches pa'i skyon du 'gyur //
zhes dang /
klong gsal las /
skal ldan nges shes bskyed pa'i phyir //
brgyud pa'i lo rgyus bshad par bya //
zhes gsungs shing /
ji ltar 'chad na /
btags grol snying po las /
ston pa kun bzang yab yum gyis //
nyid las mi gzhan sems dpa'i snod //
byin gyis rlabs kyis bdag nyid la //
btags pas gcig shes kun grol lo //
bcings dang grol ba'i mtha' las 'das //
rdo rje sems dpa'i byin rlabs kyis //
rang byung dga' rab thugs la shar //
siM ha nyid la rgyud gtad pa //
'bras bu yongs rdzogs btags grol rgyud //
o rgyan pad+ma nyid la gtad //
lnga ldan bu la 'di ston cig
/ces gsungs pas /
de yang gdod ma'i dbyings su chos thams cad kyi chos nyid ka dag spros pa dang bral ba'i ngang nas bcom ldan 'das dpal kun tu bzang po lhun grub ye shes kyi skur bzhengs te /
rdo rje sems dpa' la sogs pa rang rtsal zhi khro'i dkyil 'khor grangs med pa la rdzogs pa chen po sgra tshig bya rtsol las 'das pa dus gsum mnyam nyid chen por gsungs so //
de nas rdo rje sems dpas 'og min gyi zhing mtha' dbus med par rig pa 'dzin pa dang mkha' 'gro rang gi rnam par 'phrul pa las rang snang ba bsam gyis mi khyab pa la /
sku dang ye shes 'du 'bral med pa'i don 'gag med rang shar sgra brnyan lta bur gsungs pa ni rgyal ba nyid kyis nyid la brgyud pa'i dbang du byas pas dgongs brgyud do //
de ltar rdo rje sems dpa' nyid kyis dur khrod chen po me ri 'bar bar sprul pa'i sku dga' rab rdo rje la chos nyid bya rtsol las 'das pa tshig sdeb sbyor legs pas bshad cing bka'i bsdu ba po yang de 'o //
de nas rtsub 'gyur tshal gyi dur khrod du rig 'dzin shrI siM ha la mngon sum rang thog tu phab nas bshad /
des dur khrod chen po so sa gling du slob dpon chen po pad+ma 'byung gnas la gnas lugs yid dpyod dang bral ba brda dang brda'i sgo nas bstan pa ni brda brgyud do //
de nyid kyis gzho stod ti sgro'i brag dkar du mkhar chen bza' mtsho rgyal la lnga ldan ye shes snying po rang gsal mngon sum du gtan la phab nas gsungs shing /
slob dpon yab yum gyi thugs kyi dgongs pa zab gsal mtshon bya don gyi ye shes skal ldan chos kyi bdag po la byin rlabs 'pho ba smon lam dbang bskur gyi rgyas btab /
mtshon byed brda'i tshig brgyud yi ger bkod de mkha' 'gro gter bdag rnams la gnyer du gtad nas dwags lung phra mo brag la gter du sbas pa /
dus phyis lnga bcu kha ral gyi tshe smon lam las kyi 'phro sad pa skal ldan 7pad+ma las 'brel rtsal gyis gter nas bton pa mkha' 'gro snying thig rtsa ba'i skor rnams /
sho'i rgyal sras legs pa dang chos rgyal rin chen gling pa sogs la bka' babs pa dang /
gter lung ltar gter ston nyid bar chad rkyen dbang gis dngos kyi 'gro don 'phro can du gyur pa las /
de'i phyi ma longs sku'i zhing nyul bar lung bstan pa ltar ye shes kyi sku can kun mkhyen dri med 'od zer la mchims phu ri mo can du o rgyan yab yum gyis dngos su byin gyis brlabs nas gsungs pa'i don /
yang tig yid bzhin nor bu zhes snying thig rtsa ba'i zab gnad gsal byed man ngag tu bsdebs pa gu ru ye shes rab 'byams dang bde legs rgya mtsho sogs la bka' babs pa ste /
brgyud pa'i khyad par drug las 'ongs pa'i chos tshul 'di ni /
spyir rdo rje theg pa'i rgyud sde gzhan rnams su rdo rje'i tshig gis sbas pa'i don /
rgyud bcu bdun dgongs 'grel dang bcas pa rnams kyis gsal por bstan cing /
khyad par btags grol snying po'i rgyud drug dang sangs rgyas kyi 'das rjes gsum /
de'i man ngag o rgyan chen po yab yum gyis mdzad pa rnams kyis sangs rgyas thams cad kyi dgongs pa'i zhe phugs tshig gcig dang dbyangs gcig gis bstan pa'i lam mchog phul du gyur pa /
rdzogs pa chen po zab gsang mkha' 'gro snying thig ces bya ba /
mtshon byed kyi brda la brten nas mtshon bya don gyi gnas lugs bde blag tu rtogs par byed pa skal bzang las 'phro can rnams kyi 'jug ngogs bla na med pa'o //
de ltar yang sgron ma rnam par bkod pa'i rgyud las /
dgongs pa brda dang snyan brgyud nas //
gsang sngags don gyi tshad ma 'byung //
dpe la brten nas don ngo shes //
rtags la brten nas yid ches 'gyur //
don gyi snying po thag chod pas //
gzhi la grub pa'i shes rab gsum //
sa bon tshul du gnas pa de //
rkyen las byung ba'i shes rab kyis //
'bras bu'i tshul du smin pa yis //
ma rig pa yi mun pa sangs //
shes bya'i sgrib pa rang dag pas //
ma btsal 'bras bu rang gis mthong //
zhes gsungs pa bzhin no //
!
//gnyis pa dbang gi sgo nas smin par byed pa la dbang dngos dang dam tshig bstan pa'o //
dang po ni /
thal 'gyur las /
dbang ni rnam pa bzhi yis kyang //
skal pa ldan pa smin par bya //
spros bcas nyid dang spros pa med //
shin tu spros pa med pa dang //
de bzhin rab tu spros pa med //
dbye ba bzhi yi tshul gyis ni //
dad ldan rang rgyud smin par bya //
zhes dang /
de nas rig pa'i rtsal dbang bskur //
zhes gsungs pas /
sems can gyi khams bde bar gshegs pa'i snying po la rdzogs sangs rgyas kyi chos gzugs kyi sku dang ye shes sgrub pa la /
rgyu'i theg par dka' spyad sogs thabs bul zhing tshegs che ba brtson pa chen pos bsgrub dgos pa de nyid /
'dir dus dang dka' spyad la ma ltos par thabs myur zhing tshegs chung ngus 'grub par 'gyur ba dang /
de yang rnam smin 'khor ba'i sgo gsum ye shes kyi khams bzhi la rdo rje bzhi'i rigs gnas pa de sku bzhi'i bdag nyid du sgrub pa la dbang bskur ba'i byed pas /
tshe 'di nyid la sogs par rdzogs sangs rgyas kyi 'bras bu thob par byed pa'i phyir ro //
de yang slob ma'i lus sogs rgyu rnam smin gyi khams bzhi po de nyid la /
'bras bu rdo rje bzhir dbang bskur zhing byin gyis brlabs pas gnyug ma'i khams bzhi'i yon tan sad par byas pa las rgyu yi rigs 'dra ma bor bar sangs rgyas kyi rdo rje bzhi mngon du byed par 'gyur te /
'bras bu nyid kyi rgyu la rgyas btab pas 'bras bur byas pa dang /
rgyu nyid kyang rgyu'i ngo bo ma gtang bar 'bras bu sad par byed pa'i phyir smin byed ces bya'o /
khyad par 'dir ni snang srid ye dag chos nyid byang chub sems kyi dkyil 'khor du rang rig spros bral rdzogs pa chen por dbang bskur bas de'i don gcer mthong rang grol du ngo 'phrod pas rig pa'i rtsal dbang zhes bya'o //
de yang rdo rje slob dpon dkyil 'khor gyi bdag po'i gnas la gnas pas /
slob ma skal ba dang dbang po dang lam gyi 'jug pa dang 'tsham par thun mong dang thun mong min pa'i dkyil 'khor du bcug nas /
lam dang 'bras bu'i go 'phang gi chos rgyud la 'jog pa'i las kyis byang chub kyi myu gu mngon du bskyed pa'am skye ba'i nus rung du smin par byed pa ni smin byed kyi dbang ngam rgyu'i dbang du grags pa'o //
de thob nas sa dang lam gyis mtshon pa'i yon tan rnams gong nas gong du na 'phar bar byed pa'i ched du dbang bskur ba ni /
lam gyi dbang ngam grol byed kyi thabs su 'jog pa yin no //
gnyis pa dam tshig bstan pa ni /
thal 'gyur las /
dbang brtan pa yi dam tshig bshad //
bye brag brjod kyis mi lang yang //
mdor bsdus sku gsung thugs nyid bsrung //
zhes pas bsrung bya'i don las mi 'da' bar sdom pa'i sems pa sa bon dang bcas pa ste /
dbye na rtsa ba dang yan lag gi dam tshig ji snyed pa rnams dang /
khyad par sku gsung thugs kyi dam tshig las 'da' bar mi spyod pa nyid yin zhing /
mdor na bsrung bya'i grangs dang dmigs su ma grub pa ye bsrungs bcing sdom med pa ni dam tshig gi dam pa ste /
ye nas bsrung med chen po la //
bsrung mtshams rim par bkod pa med //
ces dang /
bsrung mtshams kun las rgyal bas na //
dam tshig kun gyi rtse mor bshad //
ces gsungs pa bzhin no //
!
//gsum pa gdams ngag gi sgo nas nyams su len pa la /
brtson 'grus rab tshe 'dir 'tshang rgya ba /
'bring bar dor 'tshang rgya ba /
tha ma rang bzhin sprul sku'i zhing du 'tshang rgya bar bstan pa dang gsum las /
dang po la zab lam sgom pa'i snod rung du sgrub pa sngon 'gro'i khrid /
zab lam sgom pa dngos la 'jug pa dngos gzhi'i khrid gnyis kyi /
dang po la yang thun mong gi sngon 'gros rgyud sbyang ba dang /
thun mong ma yin pa'i sngon 'gros gnas lugs gtan la dbab pa'o //
dang po la'ang sngon 'gro'i chings spyir bshad pa dang /
dmigs rim sgom tshul bye brag tu bshad pa'o //
dang po ni /
'das rjes las /
mi rtag snying rje byang sems sbyang //
zhes dang /
rgyud las /
mi rtag snying rje byang sems kyis //
chos 'jug theg chen lam du 'gro //
zhes gsungs pas /
mi rtag pa dang snying rje byang chub kyi sems bsgom pa gsum dngos bstan du gsungs pa ni gtso che ba'i dbang du dgongs kyi /
de yang theg chen gyi 'jug sgo ni byang chub kyi sems nyid yin zhing /
de rgyud la skyes na theg chen pa rnal mar 'gyur bas de'i mi mthun phyogs bsal nas mthun phyogs sgrub pa la thog mar tshe 'di'i mngon zhen zlog pa gal che bas /
tshe ring du mi gnas pa'i 'chi ba dran pa dang /
shi ba'i 'og tu ngan 'gror skye ba'i nyes dmigs bsam nas /
srid pa'i phun tshogs la sred pa'i blo yang 'khor ba mtha' dag gi nyes dmigs shes pas spangs te thar pa la yid phyogs par bya zhing /
de nas rang nyid zhi bde don gnyer gyi blo yang spangs nas byams snying rje byang chub kyi sems sbyang ba la rim pa bzhin bslab par bya dgos te theg chen thun mong gi lam yin pa'i phyir ro //
de yang bla ma so so'i phyag bzhes khrid tshul mi 'dra ba'i dbang gis /
mi rtag pa sgom pa nas mgo gzung ste dngos bstan ltar rkang grangs gsum du bsdu ba dang /
'ga' zhig dal 'byor rnyed dka' nas mgo 'dzin pa sogs yod kyang don gyi gnad gcig ste /
de kha mi rtag pa sgom pa'i gzhi yin pa dang /
mi rtag pa bsgoms pas 'khor ba'i nyes dmigs shes pa dang /
de shes pas las 'bras kyi blang dor la mkhas pa dang /
rgyu de dag las skyabs 'gro dang sems bskyed yang dag pa skye bar 'gyur ba'i phyir /
las dang po pa rnams la khrid tshul de ltar byas na lam gyi go rim rnam pa gsal ba dang /
theg chen gyi khrid tshul spyi khyab dang mthun zhing rtsa ba'i dgongs pa las kyang mi 'da' ba'i phyir legs par yang 'gyur mod /
de ltar byed na khrid yig nang mthun gzhan nas len pa'am spyi khyab sngon 'gro'i chos bshad zur du bkod pa las kyang shes par bya'o //
gnyis pa dmigs rim bye brag tu sgom pa'i tshul la drug las /
dang po thun gyi sngon 'gro ni /
dben pa'i gnas su bde ba'i stan la lus gnad drang por bsrang zhing sems rnal du phab nas /
ngag gnad rlung ro lan gsum phyir bsal bas nad gdon sdig sgrib thams cad sbyangs par bsam /
sems gnad sems can thams cad kyi don du lam zab mo nyams su blang bar bya snyam pas spyi bor bla ma bsgoms nas mos gus tshad med pas /
dus gsum sangs rgyas thams cad kyi ngo bo drin can rtsa ba'i bla ma la gsol ba 'debs so //
bdag gi rgyud byin gyis brlab tu gsol /
zhes 'dod pa'i don la gsol ba rtse gcig tu gdab /
de ni thun thams cad kyi mgor bya ste /
gzhung gi rtsis 'gos ma bsdus kyang bla ma rnams kyi phyag len yin no //
gnyis pa mi rtag pa sgom tshul ni /
de yang 'o skol rnams kyis thog ma med pa nas da lta'i bar du spyir 'khor ba dang khyad par ngan song gsum gyi sdug bsngal bsam gyis mi khyab pa zhig myong du zin kyang /
da dung sdug bsngal gyi mtha' rtogs pa dka' bar 'dug
/des na da res dal 'byor bco brgyad tshang ba'i mi lus shin tu rnyed par dka' zhing rnyed na don che ba'i rten khyad par can thob pa'i dus 'dir gtan gyi 'dun ma 'grub pa zhig ci nas bya dgos /
de yang sang bya gnangs bya snyam pa'i le los phyi bshol du 'jog mi khom /
mi lus thob kyang mi rtag par myur du 'jig ste /
nges par 'chi ba la the tshom med pa mngon sum gyis grub /
nam 'chi'i cha med de 'chi ba glo bur bcar phog tu 'ong /
'chi ba'i rkyen mang nad gdon 'dis mi 'chi bya ba med /
'chi ba la phan pa dam pa'i chos ma gtogs gzhan med /
des na brtsigs pa'i khang khyim /
bsags pa'i longs spyod /
mdza' ba'i gnyen grogs sogs gang gis kyang mi stongs bar las kho na bdag gir byas nas 'gro dgos /
de'i phyir phyi nam zla dus bzhi'i 'gyur ba dbyar dgun ston dpyid lo zla zhag dang za ma skad cig yud tsam gyis kyang mi rtag par 'gyur ba bzhin du rang nyid kyang 'chi ba la je nyer song zhing nges par 'chi bar thag chod /
nang skye 'gro'i 'gyur ba yang dgra gnyen bar ma'i 'gro ba bsam gyis mi khyab pa de tsam zhig shi ba mthong zhing thos pas kyang rang nyid nam 'chi'i cha med par gtan la phebs /
gsang ba rang nyid skyes nas da lta'i bar gyi lus kyi 'gyur ba sems kyi 'char sgo bya byed spyod lam thams cad kyang skad cig skad cig gis mi rtag par 'gyur ba'i rnam 'gyur thams cad dran par bya ste /
rgya che rol pa las /
srid gsum mi rtag ston ka'i sprin dang 'dra //
nye bar len pa'i lus 'di 'jig cing 'bral //
dus bzhi mi rtag 'gyur zhing snying po med //
rgas shing rgud la 'chi ba'i chos can te //
thang cig yud tsam skad cig gnas pa med //
skyes bu'i tshe 'gro ri gzar 'bab chu 'dra //
zhes pa'i tshul bsam nas sang gi bya ba dang tshe phyi ma gang snga mi shes par 'dug
/des na da lta rang dbang yod dus phyi bshol med par chos la 'bad par bya dgos te /
klu sgrub kyis /
mgo 'am gos la glo bur me shor na //
de dag zlog slad bgyi ba gtang nas kyang //
yang srid med par bgyid slad 'bad 'tshal te //
de las ches mchog dgos pa gzhan ma mchis //
zhes gsungs pa ltar /
tshe 'di'i phun tshogs thams cad gnyid 'thums gcig gi rmi lam gyi bde ba ltar shes pas yid phyung ste /
de ring nyid nas 'chi tshis tshags su tshud pa bya dgos /
shi nas skye ba mi len na der zad de /
skye ba len dgos /
de yang ngan 'gro dang bde 'gro gnyis las ma 'das /
gal te ngan 'gror skyes na ngan song gsum ni bzod dka'i sdug bsngal dos drags shing snyugs ring /
bde 'gror skyes na yang sdug bsngal gyi sdug bsngal dang /
'gyur ba'i sdug bsngal dang /
'du byed kyi sdug bsngal rnams kyis bar med du mnar bas /
'khor ba'i gnas mtho dma' gang du skyes kyang sdug bsngal gyi rang bzhin las ma 'das te /
dran pa nyer bzhag las /
sems can dmyal ba dmyal mes nyams //
yi dwags bkres shing phongs pas nyams //
dud 'gro gcig la gcig zas nyams //
mi rnams 'tsho ba thung bas nyams //
lha min 'thab cing rtsod pas nyams //
lha rnams bag med pa yis nyams //
'khor ba khab kyi rtse tsam la //
bde ba nam yang yod ma yin //
zhes gsungs pas sdug bsngal can gyi 'khor ba de las nag can btson dong nas 'bros pa ltar byed dgos /
de las thar bar byed pa'i thabs kyang las 'bras kyi blang dor ma nor ba la rag las te /
rgyu dge sdig gnyis las 'bras bu bde ba dang sdug bsngal so sor smin par nges pas /
mi dge ba bcu sogs mi dge ba phra mo tsam yang srog dang bsdos nas spong zhing /
dge ba bcu sogs dge ba'i las phra mo yang ci nus su sgrub pa dang /
lung ma bstan gyi bya ba thams cad kyang dge ba'i lam srol du ci tshud la 'bad par bya ste /
rin chen phreng ba las /
mi dge ba las sdug bsngal kun //
de bzhin ngan 'gro thams cad do //
dge las bde ba thams cad dang //
rnam pa kun tu dge ba dag
/ces gsungs pa ltar shes par bya'o //
gsum pa de dang rjes 'brel skyabs 'gro ni /
dper na nag can btson dong du chud pa chad las sna tshogs kyis bar med du bcad pas nyam thag cing mthar gsod par yang nyin re bzhin je nye je nyer song bas 'jigs skrag gi sdug bsngal bzod dka' bas nyen pa na /
de las skyob nus pa'i ram zla ci rnyed pha 'bod ma 'bod byed pa bzhin du /
rang cag rnams kyang mi dge bcu spong gi tshul khrims sogs dge ba'i las 'bras kyis re zhig bde 'gror skyes kyang /
sdug bsngal thams cad spangs pa'i thar pa'i go 'phang ma thob na sngar byas kyi dge ba'i 'phen pa zad nas /
slar yang ngan song du lhung ste yun ring la dos drags pa'i sdug bsngal mi bzod pa sna tshogs myang dgos par 'dug
/sdug bsngal de las skyob nus pa ni dkon mchog rin po che rnam pa gsum ma gtogs gzhan su yang med cing /
de yang rang la dngos su snang ba'i sangs rgyas ni bla ma yin te /
sangs rgyas thams cad kyi sku gsung thugs dang dbyer med pa'i phyir /
des na skyabs gnas dkon mchog rin po che rnam pa gsum kho na la skyabs dang ram zla zhu snyam du zhe thag pa nas bsam ste lus sems rnal du phab nas /
rang nyid gang du gnas pa'i sa phyogs 'di nyid rin po che sna tshogs las grub pa'i zhing khams mdzes shing yid du 'ong ba'i dbus su /
dpag bsam gyi sdong po yal ga lnga pa lo 'dab dang me tog 'bras bu phun sum tshogs pas nam mkha'i dbyings khyab pa'i dbus su /
seng ges btegs pa'i rin po che'i khri sna tshogs pad+ma dang nyi zla brtsegs pa'i gdan la /
rtsa ba'i bla ma o rgyan rdo rje 'chang yum dang bcas pa'i rnam pa can la brgyud pa'i bla ma rnams dang yi dam zhi khro'i tshogs kyis bskor ba /
mdun gyi yal ga'i dbus su sangs rgyas shAkya thub pa la phyogs bcu dus gsum gyi sangs rgyas mchog gi sprul pa'i sku rnams dang /
g.yas kyi yal gar 'jam dpal la sogs pa byang chub sems dpa'i dge 'dun rnams /
g.yon gyi yal gar sha ri'i bu la sogs pa nyan thos kyi dge 'dun 'phags pa'i tshogs rnams dang /
rgyab kyi yal gar chos dkon mchog rnams glegs bam brtsegs pa'i rnam pa can dang /
de rnams kyi bar mtshams thams cad mkha' 'gro chos skyong srung ma'i tshogs dang bcas pas bar med du gang ba /
thams cad kyang rang nyid la dgyes shing brtse ba'i tshul du bzhugs par bsam zhing /
de nas rang dang lhan cig tu mkha' mnyam gyi sems can thams cad skyabs yul rnams kyi yon tan dang thugs rje dran pa'i mos gus kyi gdung shugs drags pos /
ma gyur sems can thams cad 'khor ba sdug bsngal gyi 'jigs pa drag po las bskyab tu gsol snyam pa'i bsam pa rtse gcig pas ngag tu /
nam mkha'i gnas su nam mkha' gang ba yi //
bla ma yi dam mkha' 'gro'i tshogs rnams dang //
sangs rgyas chos dang 'phags pa'i dge 'dun la //
bdag dang 'gro drug gus pas skyabs su mchi //
zhes skyabs 'gro ci nus su byas nas thun 'jog khar /
skyabs yul rnams kyi sku las 'od zer byung bas sems can thams cad dag pa'i zhing du drangs /
mthar skyabs yul rnams 'od kyi rnam par bsdus nas rang la thim par bsam zhing /
rang bzhin dag pa'i dge ba 'dis //
'khor ba ngan song dong sprugs nas //
srid na 'ga' yang mi gnas par //
thams cad sangs rgyas myur thob shog
/ces dge ba bsngo /
nyal ba'i tshe skyabs yul ma bsdus pa de nyid la mgo phyogs nas mos gus rtse gcig pa gnyid dang bsre bar bya zhing /
skyabs 'gro'i phan yon dang bslab bya go don rnams kyang nyan pa po'i blo dang 'tsham par ci rigs pa bshad do //
bzhi pa snying rje byang sems sgom pa ni /
rten snying rje dang /
brten pa byang chub kyi sems las /
dang po ni /
phyogs bcu'i nam mkha' la ji ltar gzhal yang mtha' med pa ltar 'jig rten gyi khams la'ang mtha' med /
de thams cad rigs drug gi sems can gyis go mtshams med par khyab /
sems can de rnams kyis bdag gi ma ma byas pa ni gcig kyang med de /
bdag gi skye ba la grangs med pa bzhin du sems can rnams kyis bdag gi ma byas pa la yang grangs dang mtha' med /
ma byas res bzhin tshe 'di'i mas ji ltar bskyangs pa bzhin du gnod pa thams cad las bskyabs /
brtse ba'i sems kyis ni bzung /
byams pa'i spyod lam gyis bskyangs nas mtha' dang tshad med pa'i phan sgo du ma nas btags pa'i drin can gyi ma sha stag yin pa la /
da lta'i ma dang skye ba gzhan gyi ma zhes nye ring ris su gcod pa ci la rigs /
de thams cad 'dod pa bde ba 'dod kyang rmongs shing thabs la mi mkhas pas /
sdug bsngal gyi rgyu dang 'bras bu ci rigs pa la rtag tu spyod cing mnar bas nyam thag par gyur pa'i rnam 'gyur yid la dran pas bzod du med pa'i snying rje mchi ma 'khrug pa tsam gyis blo bskul nas /
gnyis pa brten pa byang sems ni /
thog ma med pa nas drin gyis bskyangs pa'i ma 'di dag ma rig pa'i mun pas ni 'thoms /
nyon mongs pas yid dkrugs pas smyo /
blang dor la blta ba'i mig dang bral /
dge ba'i bshes kyi long khrid ni med /
nyes spyod kyis brdeg 'chos pas 'khor ba dang ngan song gi g.yang sar lhung pa 'di rnams yal bar bor na de las khrel chung ba su zhig yod /
des na 'di dag 'khor ba'i sdug bsngal las bsgral nas thar pa'i bde ba la 'god dgos /
de'i nus pa da lta bdag la mi 'dug pas bdag gis 'gro kun sgrol nus pa'i sangs rgyas kyi go 'phang myur du thob par bya /
de'i ched du zab mo'i lam 'di nyid nyams su blang bar bgyi'o snyam pa'i lhag bsam rtse gcig pas /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
zhes brjod cing don bsam pa nan tan du byas pa'i mthar /
don dam byang sems kyi mtshan nyid sems bskyed yul skyed pa po skyed pa'i kun slong gsum ka 'khor gsum mi rtog pa'i shes rab kyi rgyas btab nas dge ba bsngo zhing /
'dir yang bslab bya phan yon go don sogs skabs dang sbyar te bshad do //
lnga pa rdor sems sgom bzlas ni /
zab mo'i lam gyi nyams rtogs khyad par can skye ba la bar du gcod pa'i 'gal rkyen sdig sgrib yin pas de nyid sbyang dgos /
de sbyong ba'i mchog ni rdo rje sems dpa'i sgom bzlas la rnal 'byor du bya ba yin te /
de yang byang chub kyi sems gnyis sngar bzhin dran pa'i ngang las /

rang gi spyi bor pad+ma dang zla ba'i dkyil 'khor gyi steng du hU~M yig dkar po gsal zhing 'tsher ba /
de yongs su gyur pa las dpal rdo rje sems dpa' sku mdog dkar po zhal gcig phyag gnyis pa zhi zhing 'dzum pa'i nyams can /
rdo rje dang dril bu 'dzin pa dar dang rin po che'i rgyan can yum rdo rje snyems ma dkar dmar gri thod 'dzin pa dang snyoms par 'jug pa /
yab kyi thugs kar zla ba'i steng du hU~M yig dkar po yi ge brgya pa'i phreng bas bskor bar bsam la /
de yang dkon mchog skyabs su bzung nas byang chub kyi sems dang ldan pa rten gyi stobs /
sdig pa mi dge ba'i las thams cad la 'gyod sems byed pa sun 'byin pa'i stobs /
phyin chad srog la babs kyang mi bgyid snyam pa'i sdom sems nyes pa las ldog pa'i stobs /
sngar byas kyi gnyen por rdo rje sems dpa'i sgom bzlas byed pa gnyen po kun tu spyod pa'i stobs te /
stobs bzhi po tshang ba'i bsam sbyor dang ldan pa'i ngang nas /
thugs ka'i sngags phreng la dmigs pa gtad de /
bcom ldan 'das rdo rje sems dpa' mkhyen snyam pa'i mos gus mchi ma 'khrug pa tsam du bskyed nas yi ge brgya pa dang /
A+o~M badzra satwa hU~M/
zhes bzlas pas thugs ka'i hU~M yig sngags phreng dang bcas pa las ye shes kyi bdud rtsi 'o rgyun lta bu babs /
sku'i dbyibs brgyud sbyor mtshams nas bdag gi tshangs bug tu zhugs pas sdig sgrib thams cad rnag khrag dang dud khu la sogs pa'i rnam pas dbang po'i sgo dang /
ba spu'i bu ga thams cad nas thon par bsam zhing sngags brgya stong la sogs pa ci nus su bzlas pa'i mthar /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
zhes gsol ba btab pas lus kyi nang 'khor lo bzhi'i gnas rnams byang chub sems kyi bdud rtsis skya mer gyis khengs /
sdig sgrib thams cad sangs kyis dag
/lus sems zag med kyi bde bas myos par bsam zhing /
rdo rje sems dpa' dgyes shing 'dzum par mdzad de /
rigs kyi bu khyod kyi sdig sgrib nyes ltung thams cad dag pa yin no //
zhes gnang ba byin te 'od du zhu ba rang la bstim /
rang nyid rdo rje sems dpa' snang stong me long gi gzugs brnyan ltar gsal ba la blo bzhag nas /
mthar bde stong brjod bral gyi ngang la mnyam par gzhag
/de yang sbyang bya'i sdig sgrib /
sbyong byed thabs /
sbyong mkhan sgrub pa po ma grub pa ste 'khor gsum mi rtog pa'i shes rab kyis rgyas 'debs pa ni sdig sbyong gi mchog go
/mthar dge ba bsngo /
'di nyid sdig pa dag pa'i mtshan ma ma mthong gi bar du bya'o //
drug pa bla ma'i rnal 'byor ni /
zab mo'i lam gyi mthun rkyen bsod nams dang ye shes kyi tshogs stobs su bya ba'i thabs mchog tu gyur pa yin te /
lam 'di'i rten 'brel gyi gnad thams cad 'di nas bsgrig dgos pa'i phyir ro //
de la tshogs gsag pa dang gsol ba gdab pa gnyis las /
dang po ni /
mdun gyi nam mkhar seng ges btegs pa'i rin po che'i khri sna tshogs pad+ma dang nyi zla'i gdan la rtsa ba'i bla ma brgyud pa'i bla ma kun 'dus kyi ngo bo de nyid /
rnam pa rdo rje 'chang chen po sku mdog sngon po zhal gcig phyag gnyis pa rdo rje dang dril bu 'dzin pa yum phag mo dmar mo gri thod 'dzin pa dang mnyam par sbyor ba /
gnyis ka'ang dar gyi na bza' dang rin po che dang rus pa'i rgyan gyis brgyan pa /
yab rdo rje'i skyil krung dang yum pad+ma'i skyil krung gis rol pa /
sku la bde gshegs zhi khro'i dkyil 'khor rdzogs shing mkha' 'gro'i sprin phung 'phro ba /
'od zer rnam lnga rab tu 'bar ba'i klong na bzhugs pa'i spyi bor A+o~M/
mgrin par AH
thugs kar hU~M/
hU~M las 'od zer 'phros /
bla ma dang sangs rgyas byang chub sems dpa' thams cad spyan drangs nas gnyis su med par thim ste sngar bas kyang gzi mdangs 'bar bar bsam ste /
bla ma bde gshegs 'dus pa'i sku /
dkon mchog gsum gyi rang bzhin nyid //
ces dang /
sdom 'byung las /
bla ma sangs rgyas bla ma chos //
de bzhin bla ma dge 'dun nyid //
ces gsungs pa ltar skyabs gnas kun 'dus kyi ngo bor nges shes bskyed nas /
de nyid tshogs zhing du byas te sku gsum gyi maN+Dal 'bul ba las /
dang po sprul sku'i ni /
rin po che la sogs pa'i maN+Dal bzung ste /
ba byung dang dri bzang gi chus byug cing /
me tog dang bcas pas g.yon du bskor la /
A+o~M badzra b+hU mi AHhU~M/
zhes brjod pas gser gyi sa gzhir bsam /
A+o~M badzra re khe AHhU~M/
zhes pas lcags ri mu khyud /
me tog gi tshom bu rim bzhin dgod pas /
dbus su ri rab /
shar lus 'phags po /
lho 'dzam bu gling /
nub ba lang spyod /
byang sgra mi snyan /
shar gyi g.yas g.yon du lus dang lus 'phags sogs gling phran rnams dang /
gling rnams kyi nang gi shar sogs phyogs bzhir /
glang po /
blon po /
rta mchog
/btsun mo rnams dang /
me sogs mtshams bzhir /
dmag dpon /
'khor lo /
nor bu /
gter chen po rnams dang /
ri rab kyi shar du nyi ma /
nub tu zla ba rnams kyi tshom bu bkod pa so so'i rnam pa gsal ba /
lha mi'i 'dod yon ma tshang ba med pas gang ba dang /
bdag gi lus longs spyod dus gsum bsags yod kyi dge tshogs thams cad phul bar bsam zhing /
rin chen maN+Dal yid 'ong mchod pa'i sprin //
'dod dgu'i 'byor tshogs dpag med dang ldan pa //
dpag yas nam mkha'i rgyan gyur 'di phul bas //
'gro kun rnam dag zhing la spyod par shog
/ces brjod cing tshom bu gso ba dang sems kyis gsal 'debs pa rnams sum phrugs su bya'o //
de ltar tshom bu nyer gsum ma'i lugs su byas pa ni maN+Dal ston byed kyi rtsa ba'i gzhung rnams kyi rjes su 'brangs pa yin la /
tshom bu so bdun ma deng sang yongs grags kyi lag len ltar byas kyang 'gal bar mi sems so //
gnyis pa longs sku'i ni /
tshom bu dgu bkod la /
'og min rnam dag stug po bkod pa'i zhing khams ye shes rin po che'i gzhal yas khang sgeg sogs 'dod yon gyi lha mos mchod pa'i sprin phung nam mkha' gang bar spro bar dmigs te /
'og min bde chen rin chen gzhal yas khang //
sna tshogs mchod pa'i sprin gyi bla re can //
nam mkha' gang bar dmigs te phul ba yis //
'gro kun longs sku'i zhing la spyod par shog
/ces sngar bzhin sum phrugs su 'bul lo //
gsum pa chos sku'i ni /
tshom bu lnga bkod la /
chos nyid 'od gsal gyi zhing khams rang bzhin rnam par dag cing lhun gyis grub pa'i yon tan gyi snang cha ye shes kyi rang 'od du 'tsher ba 'khor 'das ro mnyam chos kyi dbyings su 'byams klas pa'i dgongs pa bskyang zhing /
'od gsal lhun grub ye shes rigs lnga'i zhing //
sku dang thig les ye nas brgyan pa 'di //
rang snang dag pas legs par phul ba yis //
kun bzang chos sku'i zhing la spyod par shog
/ces 'khor gsum dmigs pa med pa'i shes rab kyis zin par byas te 'bul lo //
spro zhing nus na phyi nang gsang ba'i mchod pa'i khyad par ji snyed pas kyang mchod par bya'o //
gnyis pa gsol ba gdab pa ni /
bla ma de nyid dkon mchog kun 'dus kyi ngo bor nges shes bskyed nas /
skyon rtog gi blo ngan spangs te yon tan rjes su dran pas dad pa'i blo sna drangs te /
tshad med pa'i dad pa dang mos gus mchi ma 'khrug pa tsam du bskyed nas bla brgyud kyi gsol 'debs logs na yod pa ltar bya zhing /
bsdu na bla ma sku bzhi'i gsol 'debs tsam dang /
khyad par A+o~M badzra gu ru pad+ma sid+d+hi hrIHma ha ri ni sa ra tsa hri ya sid+d+hi pha la AHhU~M/
zhes ci nus su bzla zhing /
phyi snod gzhal yas khang /
nang bcud bla ma'i rang bzhin /
sgra grags sngags kyi rang sgra /
dran rtog chos nyid kyi 'khor lo las mi 'da' bar byas nas mthar /
dus gsum sangs rgyas thams cad kyi ngo bo sku bzhi'i bdag nyid dpal ldan bla ma dam pa la gsol ba 'debs so //
bdag la dbang bskur byin gyis brlab tu gsol /
zab lam gyi rtogs pa khyad pa can rgyud la skye bar byin gyis brlab tu gsol /
ka dag gnas lugs kyi lta ba rtogs par byin gyis brlab tu gsol /
lhun grub snang bzhi'i ye shes mthar phyin par byin gyis brlab tu gsol /
zhes gsol ba btab pas /
bla ma dgyes shing 'dzum pa'i gnas gsum gyi yi ge gsum las 'od zer dkar dmar mthing gsum 'phros /
rang gi gnas gsum du rim par zhugs shing thim pas lus kyi nang thams cad gang /
sgo gsum gyi dri ma sbyangs /
dbang bzhi thob /
sku bzhi mngon du byas par bsam zhing /
slar yang mos gus gdung shugs drag pos gsol ba btab pas bla ma spyi bor byon /
tshad med pa'i thugs rjes 'od du zhu nas rang gi spyi bo nas thim pas /
rang gi sgo gsum dang bla ma'i rdo rje gsum dbyer mi phyed pa bde stong zung 'jug gi ngang la ci gnas su mnyam gzhag bya zhing dge ba bsngo /
de ltar byin rlabs kyi nus pa thob pa'i rtags ma byung gi bar du 'bad par bya'o //
de dag ni mdo dang sngags gnyis ka'i sngon 'gro thun mong ba'i dbang du byas pa'o ///
/gnyis pa thun mong ma yin pa'i sngon 'gros gnas lugs gtan la dbab pa la gsum ste /
'khor 'das ru shan dbye ba /
sgo gsum gyi sngon 'gro /
rnal du dbab pa'o //
dang po la ru shan dbye bar bstan pa dang /
ji ltar dbye ba'i tshul lo //
dang po ni /
thal 'gyur las /
'khor 'das ru shan ma phye na /
khams gsum lus ngag yid kyis kyang //
'brel pa chod par mi 'gyur bas //
'khor 'das ru shan dbye bar bya //
zhes gsungs pas /
sems can rnams kyi lus ngag yid gsum gyi chos nyid ye nas rang bzhin gyis rnam par dag kyang gnas skabs glo bur 'khrul pa'i snang zhen gyis bsgribs pas /
thog ma med pa nas da lta yan chad rigs drug gi gnas su bar med du 'khor zhing rigs drug so so'i lus kyi rnam 'gyur /
ngag gi smra brjod /
sems kyi rtog dpyod /
sdug bsngal gyi myong tshul grangs kyis mi chod pa zhig byas kyang don med pa 'ba' zhig tu song mod /
da dung zin med kyi las la zhen cing chags pas ci zhig bya /
des na da res 'khor 'das ru shan phyed par byas te phyin chad 'khor bar skye ba'i gzhi rtsa chod pa zhig bya dgos te /
ji ltar dbye na /
'khor ba'i las snang dang rnam pa mthun par lam du byas pas las ngan gyi mtshang rtogs nas phyin chad 'dzin zhen las grol bar 'gyur ba'i phyir /
gsang sngags thun mong pa las kyang /
rnam rtog las ni rnam rtog dang //
srid pa nyid kyis srid pa dag
/ji ltar rna bar chu zhugs pa //
chu gzhan gyis ni dgug par bya //
de bzhin dngos po'i rnam rtog kyang //
rnam par nges pas sbyang bar bya //
zhes sogs gsungs pa dang yang gnad gcig go
/gnyis pa ji ltar dbye tshul la phyi nang gnyis las /
dang po phyi ltar dbye ba ni /
'das rjes las /
lus kyi sngon 'gro bya ba'i phyir //
rigs drug spyod pa sna tshogs spyad //
dkon mchog gsum gyi spyod pa'ang spyad //
zhes sogs gsungs pa ltar /
ri ngogs lung stong sogs mi'i 'gro 'ong med pa'i gnas dben par song ste /
gzhi bdag la gtor ma sbyin nas /
da ni sems can gyi don du 'khor 'das ru shan phye la phyin chad 'khor bar mi ldog par bya'o snyam du sems bskyed nas /
dmyal ba la tsha grang /
yi dwags la bkres skom /
dud 'gro la bkol spyod /
mi la skye rga na 'chi /
lha min la 'thab rtsod /
lha la 'pho ltung sogs rigs drug gi bde sdug spyod tshul thams cad sems kyis rang rgyud la myong bar bsam zhing /
lus kyis 'phyong rgyug 'gro 'dug sogs rnam 'gyur thams cad bya /
ngag gis de dang de'i sgra skad sna tshogs brjod pa sogs shugs 'byung 'gag med du spyad pas ngal dub 'gyu ba spun dag tu ma gyur gyi bar du byas nas rjes shes kyi rang ngo la lta zhing ngal gso /
yang lus kyis bde bar gshegs pa zhi khro'i sku'i rnam 'gyur dang /
ngag gsung sngags kyi sgra skad /
yid de dag gi rnam pa gsal ba dang ngar 'dzin ci nus byas la rjes shes kyi rang ngo bskyang ngo //
de ltar byas pas lus la tsha grang bkres skom chags zhen dgag sgrub med pa dang /
ngag bla ma'i gdams ngag gi tshig don la sgom byung gi shes rab 'char ba dang /
sems gsal stong 'gag med bde ba'i nyams rtsol med du 'char ba rnams ma byung gi bar du sbyang ngo //
de dag gi dgos pa ni /
lus ngag yid gsum gyi sdig pa 'dag
/bar chad zhi /
mngon zhen ldog
/sku gsung thugs rdo rjer 'tshang rgya bar byed pa'o //
gzhung rtsa bar lus ngag yid gsum ru shan so sor dbye ba dang sgo gsum gyi sngon 'gro spel nas byed par gsungs kyang /
ru shan dbye ba kho na sum phrugs su byas na nyams len gnad 'dril zhing chun che bar dgongs nas bshad ma thag pa nyid bla ma rnams kyi phyag len la mdzad do //
gnyis pa nang ltar ru shan dbye ba la dbye bar bstan pa dang /
ji ltar dbye ba'i tshul lo //
dang po ni /
klong gsal las /
nang gi 'khrul rgyu zad pa'i phyir //
'khor 'das ru shan nang ltar dbye //
zhes gsungs pas /
phyi ltar ru shan dbyes pas phyi 'khrul pa'i rkyen snang zad kyang /
nang 'khrul pa'i rgyu dang sa bon ma zad na zhe sdang sogs nyon mongs pa'i kun slong gis mi dge ba'i bag chags sa bon so so la bzhag pas /
de dang de'i nus pa sad par byas te 'bras bu rigs drug gi 'khor rgyud chod par mi 'gyur bas de chod par bya ba'i phyir ro //
gnyis pa ji ltar dbye tshul ni /
'das rjes las /
lus 'di ma rig rgyus bskyed phyir //
rigs drug sa bon nyid du gnas //
rig pa sku gsum dngos yin phyir //
sku gsum yi ge 'bru gsum shar //
yi ge rtsal sbyang ru shan dbye //
zhes gsungs pa dang /
sa bon gnas tshul ni /
klong gsal las /
spyi bo mgrin pa snying ga dang //
lte ba gsang gnas rkang mthil du //
a su nr-i tri pre du gnas //
zhes pas sbyang gzhi 'gro ba rnams kyi lus kyi gnas drug tu /
sbyang bya spyi bor lha'i sa bon a dkar po /
mgrin par lha min gyi sa bon su ljang ser /
snying gar mi'i sa bon nr-i sngo skya /
lte bar dud 'gro'i sa bon tri dmar nag
/gsang bar yi dwags kyi sa bon pre dmar nag
/rkang mthil du dmyal ba'i sa bon du dud kha rnams la 'gro ba drug gi bag chags rnams lhan skyes su gnas pa /
rnam pa sol dong du du ba phyur ba ltar bsam zhing /
sbyong byed rig pa'i ye shes rdo rje gsum rnam pa spyi bor A+o~M dkar po /
mgrin par AHdmar po /
snying gar hU~M mthing ga rnams bkrag mdangs 'od zer 'bar bar bsam la /
yi ge gsum bzlas pa'i rkyen gyis de las ye shes kyi me rang 'od du 'bar bas yi ge drug bag chags dang bcas pa thams cad dngos med du bsregs /
'khor ba dang ngan song gi rgyu 'bras thams cad sbyangs nas rang lus dwangs gsal shel gong phyis pa ltar bsam zhing /
A+o~M AHhU~M 'bum tsho bdun dbyangs snyan pos bzla 'o //
des sdig pa dag pa'i rtags dngos sam rmi lam ci rigs par 'byung zhing lus ngag yid gsum tha mal gyi 'dzin zhen dag
/lus bde ngag dag sems gsal stong mi rtog pa'i nyams ma shar gyi bar du 'bad par bya ste /
klong gsal las /
ru shan nang ltar sus phye ba //
'khrul rgyu 'khor ba'i sa bon stongs //
gsum po 'khor bar ldog pa med //
ces dang /
de ltar sa bon ma zad na //
'khor ba'i 'brel thag chod mi 'gyur //
zhes gsungs pas rgyu sa bon zad na des bskyed kyi 'bras bu mi 'byung ba bzhin no //
gnyis pa sgo gsum gyi sngon 'gro la gsum las /
dang po lus kyi sngon 'gro ni /
thal 'gyur las /
rdo rje skyil mo krung bcas te //
lus sbyangs sems la phan pa 'o //
zhes gsungs pas /
de yang lus la gnad du bsnun na sems kyi dwangs snyigs phyed par 'gyur ba'i phyir /
rkang mthil gnyis sbyar /
sor mo bcu sa la btsugs /
pus mo phyir brgyang /
rgal tshigs drang por bsrang /
lag pa gnyis spyi bor ma reg par thal mo sbyar /
gru mo gnyis thad sor phyir brgyang /
mgrin pa ol mdud non par byas /
nywa bzhi shugs phyung nas bsgrims te rdo rje'i 'dug stangs byas pa bzhin du rdo rje sngon po rtse gsum pa me 'bar ba zhig tu bsgom /
des lus khol bur na zhing tshugs mi thub pa dang drod skye zhing sems rtog med du gnas par 'gyur ro //
de'i tshe lus rang babs su khres se skyur la sems rtog med kyi rang ngo bskyang ngo //
de yang rdo rje'i yar rtse gsum gyis ngo bo rang bzhin thugs rje gsum dang mar rtse sku gsum /
rked pa gcig tu 'dril ba lam dbyer mi phyed pa mtshon pa'o //
de'i dgos pa ni gsum ste /
thun mong du lus kyi sdig pa 'dag cing bar chad zhi /
khyad par lus kyi mngon zhen ldog pas 'khor bar mi ltung /
mthar thug sku rdo rje sprul pa'i skur gnyis su med par 'gyur ro /

/gnyis pa ngag gi sngon 'gro la bzhi ste /
thal 'gyur las /
ngag ni hU~M zhes gnas pa la //
rgyas gdab pa dang rtsal sbyang nyid //
mnyen btsal lam du gzhug pa yis //
zhes gsungs pa'i dang po la gnyis kyi phyi snang ba la rgyas gdab pa ni /
dben par lus gnad chos bdun bcas te /
snying gar hU~M sngon po zhig bsgoms pa gsal snang thon par byas nas so dang mchu ma reg tsam du rlung dang shes pa hU~M gsum gcig tu bsres nas hU~M gi glu snyan la ring bar blangs pas snying ga'i hU~M las hU~M yig mang po thol thol byung /
sna bug g.yas nas thon /
phyi'i snang ba thams cad hU~M gis me re re khengs pas snang ba thams cad hU~M gi rang bzhin du 'char ba ni rgyas thebs pa'o //
des ni snang ba rang bzhin med par grol ba'i dgos pa yod do //
yang nang phung po la rgyas gdab pa ni /
yang hU~M sngar ltar brjod pas phyi rol gyi hU~M rnams sna bug g.yon nas thogs pa med par zhugs lus kyi nang thams cad me re re gang bar bsam zhing rlung gzung /
lus hU~M gis gang bar rtsol med du 'char zhing mi bde ba snyam byed pa ni rgyas thebs pa'o //
des ni phung po rang bzhin med par grol ba'i dgos pa yod do //
gnyis pa rtsal sbyang la gnyis kyi phyi snang ba la rtsal sbyang ba ni /
snying ga'i hU~M yig sngar ltar gsal ba las hU~M drag po ngar dang ldan par brjod pas snying ga'i hU~M las hU~M mthing nag drag la rtsub pa rno zhing myur ba'i shugs dang ldan pa yul che chung gang la spro ba de dang 'tsham pa mang po thol thol byung bas /
phyi rol gyi snang ba thams cad thal byung du phug nas khral khrol du song bar bsam zhing /
snang ba thams cad hU~M gi rang bzhin las sang seng dngos med du dag par 'char ba ni rtsal 'byongs pa'o //
des ni snang ba bden med 'od gsal du grol ba'i dgos pa yod do //
nang phung po la rtsal sbyang ba ni /
sngar ltar hU~M brjod pas hU~M yig mtshan nyid bzhi ldan des rang gi lus rgyab mdun stod smad thams cad nas thogs pa med par thal byung du phug pas sang seng khral khrol du song bar bsam zhing /
lus kyi sha khol bur 'phar zhing na ba dang /
lus chu zla ltar rang bzhin med pa'i nyams 'char na 'byongs pa'o //
des ni phung po 'ja' lus 'od gsal du grol ba'i dgos pa yod do //
gsum pa mnyen btsal ba ni /
mdun du shing bu lta bu'i dmigs rten btsugs te /
ngag gi hU~M snyan zhing ring por brjod pas snying ga'i hU~M las hU~M gi phreng ba bar ma chad du byung /
dmigs rten gyi rtsa ba nas rim par dkris te rtse mor sleb pa dang dar cig klod la ngal gso /
yang rim bzhin bshigs nas nang du bsdus te snying ga'i hU~M la rdzogs par bstims nas ngal gso /
de ltar rlung sems hU~M gsum gcig tu byas nas phyi nang du 'gro ldog la sbyangs pa bzhin lam du longs pas /
rnam rtog gi ngar zhi nas sems shin sbyangs thob ste dmigs pa gang du'ang bsgyur thub pa ni mnyen btsal ba'i don no //
bzhi pa lam du 'jug pa ni /
rang gi lus dang rlung sems gcig dril hU~M yig sngon po'i rnam pa can du byas la mdun na phar srin 'gros lta bu'i lam la zhugs nas song ste 'khyog mtshams su cung zad ngal gso zhing /
rgyang ring po'i mtha' tshad med pa'i pha rol du song bar bsam zhing hU~M ring por brjod la rang babs su ngal gso /
yang sngar bzhin tshur log nas rang sor gnas pa la ngal gso /
des thog mar dga' ba dang skyo ba la sogs pa'i nyams mtho dma' can du skye zhing /
mthar lus sems zag med kyi bde bas khyab par 'char ro //
des ni lus ngag yid gsum yang dag pa'i lam srol du chug pas rnam rtog rang shugs su chod cing bde gsal mi rtog pa'i nyams bogs chod du skye bas de'i rang ngo bskyang /
de dag gi dgos pa ni gsum ste /
thun mong du ngag gi sdig pa 'dag cing bar chad zhi /
khyad par ngag gi mngon zhen ldog pas 'khor bar mi ltung /
mthar thug gsung rdo rje longs spyod rdzogs pa'i skur gnyis su med par 'gyur ro /

/gsum pa sems kyi sngon 'gro la gsum ste /
thal 'gyur las /
sems ni dang po byung sa dang //
bar du gnas dang tha mar 'gro //
de ltar gsum la brtag dpyad na //
sems sbyangs sems kyi gnas lugs shes //
zhes gsungs pas /
dang po byung sa la brtag pa ni /
sems zhes bde sdug thams cad myong ba po rig rig 'gyu 'gyu ba 'di phyi nang snod bcud sogs gang las byung /
phyi 'byung bzhi'i dngos po gang rung las byung ngam snyam na /
de re re nas rdul phran du bshigs nas btsal bas i rnyed /
nang rang lus las byung ngam snyam na /
de yang cha shas nas btsal nas rnyed dam /
gal te stong pa las byung ngam snyam na byung ba'i yul e grub /
snang ba las byung ngam snyam na de'i dmigs i rnyed /
mdor na btsal bya'i sems la phar dpyad /
'tshol mkhan gyi sems la tshur bltas pas ngo bo ngos gzung thams cad dang bral ba'i rang ngo ma mthong gi bar du rtsad bcad cing bskyar ro //
gnyis pa gnas sa la brtag pa ni /
sngar bzhin phyi nang snod bcud lus kyi cha shas sogs gang la gnas /
dbyibs dang kha dog byed las ngo bo gang gis mtshon brtags shing dpyad pas de dag gang du yang ma grub na /
rtog byed kyi shes pa la tshur bltas pas shes pa gsal zhing snang yang rang bzhin ma grub pas gzhi med rtsa bral du gtan la ma phebs kyi bar du bskyar ro //
gsum pa 'gro sa la brtag pa ni /
sems wal gyis shar nas yal gyis song snyam byed pa 'di gang du 'gro ba brtags pas phyi nang snod bcud snang stong yod med sogs gang du yang 'gro ba'i yul med /
yul can gyi sems nyid kyang 'di zhes ngo bo ngos gzung thams cad dang bral bas 'gro ba'i yul dang 'gro mkhan gyi sems zhes ma grub pas rig stong 'gro 'ong dang bral bar gtan la ma phebs kyi bar du bskyar ro //
de dag gi dgos pa ni gsum ste /
thun mong du yid kyi sdig pa 'dag cing bar chad zhi /
khyad par yid kyi mngon zhen ldog pas 'khor bar mi ltung /
mthar thug thugs rdo rje chos kyi skur gnyis su med par 'gyur ba'o //
de ltar yang klong gsal las /
lus ngag yid gsum sngon 'gro ni //
thun mong khyad par mthar thug gi
/dgos pa gsum du shes par bya //
zhes gsungs pa ltar dang /
yang bshad ma thag pa'i dgos pa snga ma gnyis thun mong dang /
phyi ma mchog tu byas nas gnyis su yang bshad de /
thal 'gyur las /
'di la dgos pa rnam pa gnyis //
thun mong mchog gi dbye bas brtag
/ces gsungs pa bzhin no //
gsum pa rnal du dbab pa la gnyis /
rnal dbab dngos dang /
sor 'jug pa'o //
dang po la rnal du dbab dgos par bstan pa dang /
ji ltar dbab pa'i tshul lo //
dang po ni /
klong gsal las /
lus ngag yid kyi 'byung 'khrugs pa //
de dag grol phyir rnal du dbab //
ces gsungs pas /
de yang 'khor ba'i chos spang bya'i rnam rtog dang /
gnyen po'i chos dge ba'i rnam rtog gang shar yang rnam pa gang gsal ba de la shes pa rtse gcig tu gtad nas bsgoms pas rnam par rtog pa gnas 'gyur nas rnam par mi rtog par 'gyur te /
dper na chu bsnyogs ma can de nyid g.yo med du bzhag pas dwangs par 'gyur ba bzhin no //
de yang thog mar rtog pa nan gyis bkag na sems mi gnas pa'i khar slar gegs su 'gro zhing ting nge 'dzin skye dka' bar dgongs nas /
mdo sde rgyan las kyang /
gang phyir chags sogs de nyid la //
tshul bzhin 'jug pa de yi phyir //
de yis rnam grol 'gyur nges na //
de yis de dag las nges 'byung //
zhes dang /
brtag gnyis las /
chags pas 'jig rten 'ching gyur na //
'dod chags nyid kyis rnam grol 'gyur //
zhes thabs la mkhas par gsungs pa dang /
dmigs pa la ni brten nas su //
mi dmigs pa ni rab tu skye //
mi dmigs pa la brten nas su //
mi dmigs pa ni rab tu skye //
de yi phyir na dmigs pa ni //
mi dmigs ngo bo nyid du 'grub //
de lta bas na dmigs pa dang //
mi dmigs mnyam par shes par bya //
zhes dbus mtha' las kyang gsungs pa bzhin te /
de ltar sngar bshad pa'i 'khor 'das ru shan dbye ba sogs tha mal gyi snang ba bag chags kyi zhen snang rags pa blo la 'char bde ba rnams dang /
de nas nang gi shan 'byed dang rgyas gdab rtsal sbyong sogs phra ba rnams la rim gyis bsdus pas dbang shes gzhan du mi g.yeng bar 'ching zhing /
des yid shes tshogs drug gcig tu 'du zhing yul gzhan la 'phro ba'i sems nye bar zhi bar byed /
de nas chos 'dus ma byas pa dang 'brel ba yul drug dmigs pa'i rten de yang yid la mi byed par rang lugs su snang ba dang stong pa dang spang bya dang gnyen po'i mtshan ma gang la yang mi rtog par 'jog pa ste /
rnal ma ni ma bcos pa'i don dang /
dbab pa ni de la rang babs su 'jog pa'i phyir rnal du dbab pa'o //
gnyis pa ji ltar dbab tshul ni /
thal 'gyur las /
'di dus lus ngag sems kyi gnad //
rnal 'byor ldan pas rnal dbab bya //
zhes dang /
'das rjes las /
de nas lus ngag yid gsum po //
rnal du dbab la mkhas par bya //
zhes gsungs pas /
bde ba'i mal du lus sems skyil lam /
tsog pu sogs gang bde rang babs su bsgul bskyod med par bzhag
/ngag smra brjod lta ci rlung la yang bzo bcos med par bzhag
/sems mi dge ba dang lung ma bstan du ma zad dge ba'i rnam par rtog pa tsam yang btang nas rang babs su 'jog ste /
chu ma bsnyog na dwangs pa ltar sgo gsum gzhi thog tu dwangs par 'gyur bas bsam gtan dang zhi gnas kyi rgyu phun sum tshogs pa 'grub pa yin no //
de ltar yang sher phyin las /
shes rab kyi pha rol tu phyin pa la rnal 'byor du byed pa ni nam mkha' la rnal 'byor du byed pa'o //
zhes gsungs pa dang yang gnad gcig go
/des ni gnas skabs su sgo gsum rnal du phebs pas 'byung ba mi 'khrug cing nad rkyen mi 'byung ba dang rang bzhin gyis bsam gtan la gnas /
mthar thug sgo gsum du 'dzin pa rang dag tu grol bar 'gyur ro //
gnyis pa sor gzhug la dgos pa bstan pa dang /
gzhug pa'i tshul lo //
dang po ni /
klong gsal las /
ka dag don ni rtogs bya'i phyir //
rnal du phab nas sor ni 'jug
/ces gsungs pas /
sngar rnal du phab pa'i sems nyid gsal la mi rtog par gnas pa de nyid spyod lam zhi ba dang bar ma dang rtsub mo'i rkyen gyis rim bzhin khrid nas goms pa la bslab par bya ba yin te /
ral gri'i 'phrul 'khor shes par 'dod pas dang por shing gi ral gri la bslab pa bzhin no //
gnyis pa gzhug tshul ni /
'das rjes las /
nyan thos byang sems khro bo yi //
lta stangs nyid kyis sor yang gzhug
/ces gsungs pas /
dang po nyan thos kyi lta stangs lus gnad chos bdun ldan gyis mi g.yo /
ngag mi smra bas rlung gi 'gro 'ong rang shugs su dal bar bzhag
/mig sna rtse'i nam mkha' la hrig ge gtad nas /
tshogs drug gi shes pa ji ltar shar ba las mi spro mi sdud par rang sor bzhag pas rkyen snang rang gi ngo bos gsal yang mi rtog pa'i ngang ma shor ba nyid la bslab par bya ste /
klong gsal las /
nyan thos zhi ba'i lta stangs kyis //
lus ngag yid gsum rnal du phebs //
zhes gsungs pa ltar ro //
gnyis pa byang sems kyi lta stangs ni /
gzhan sngar ltar las mig bar snang la hrig gis bsgyur nas had por bltas pas rkyen des bskyed pa'i shes pa skad cig ma de yang gsal la ma 'gags par shar /
shar tsam nyid nas rang bzhin gyis ma grub pa snang stong dbyer med chu zla ltar rtogs par bya ste /
bo d+hi satwa'i lta stangs kyis //
rnal phebs bde ba nyid thob 'gyur //
zhes gsungs pa ltar ro //
gsum pa khro bo'i lta stangs ni /
bsam gtan gyi ngang ma shor ba nyid la langs te gom pa gya tshoms su dor /
mig g.yo zhing blta /
ngag tu ha ha hi hi zhes sogs brjod cing rig pa hur phyungs te rtsal sbyangs pas /
rang byung rang shar spros bral bsal bzhag med pa chu rlabs rgya mtshor thim pa ltar rtogs pa la bslab par bya ste /
des ni snang rkyen ji tsam mang ba tsam du stong nyid kyi ye shes kyang 'phel bar 'gyur te bud shing mang na me lce mang ba bzhin no //
de ltar yang /
khro bo nyid kyi lta stangs kyis //
rnal phebs yon tan gsum yang 'grub //
ces gsungs pas /
nyan thos kyis sgo gsum rang bzhin du gnas par byed /
byang sems kyis gnas pa brtan par byed /
khro bos brtan pa mthar phyin nas grol bar byed cing /
de dag las gnas skabs su bde gsal mi rtog pa'i nyams dang ldan pa'i zhi gnas khyad par can skye bas sdug bsngal dang nyon mongs rags pa gnon /
mthar thug lhag mthong ka dag gi don rtogs pas nyon mongs rags pa rnams 'joms shing yang dag pa'i lam la srol du 'jug pa yin no //
'das rjes don khrid las sngon 'gro gzhan rnams sngar ltar byas nas /
rnal dbab sor gzhug dngos gzhi'i khongs su bsdus te gsungs pa ni sems bzhag thabs kyi rtsa ba lta bu yin pas skabs su babs par 'gyur mod /
'dir ni khrid gzhung gzhan rnams dang mtshungs par byas so //
de ltar sgom pa'i tshe yid spro zhing 'jug na gegs chung la bogs che bas bsgom /
sun cing mi spro na bsgoms kyang gegs su 'gyur te rta gdong 'drog can bzhin phyis sgom gyis sna sun nas ngan lang du 'gro bas cung zad ngal gsos nas rim gyis goms pa la 'jug par bya'o ///
/don gnyis pa zab lam sgom pa dngos gzhi'i khrid la /
ka dag gi gnas lugs spros bral du ston pa khregs chod kyi lam dang /
lhun grub kyi ye shes mngon sum du ston pa thod rgal gyi lam gnyis /
dang po la gnyis /
gnas lugs gtan la 'beb pa dang /
rig pa'i rang ngo sprad pa'o //
dang po la gsum ste /
'das rjes don khrid las /
dang por rtog pa rtsad gcad /
de nas sems kyi mtshang btsal /
de nas byung gnas 'gro gsum la brtag
/ces gsungs pas /
dang por rtsad gcad pa ni /
bya byed thams cad kyi gzhi lus ngag yid gsum po las 'khor bar 'khyams mkhan dang sangs rgyas su 'gyur ba po de gang /
bde sdug gi rten dang dgag sgrub byed pa po de su /
skye ba snga phyi rgyud 'phen dang 'khor mkhan de lus ngag yid gsum so so bas sam /
tshogs pa gcig pas byed brtags shing dpyad pas /
de thams cad kyi rtsa ba sems su thag chod pa ni rkun po ngos zin pa lta bu ste /
klong gsal las /
nyag gcig 'khor 'das kun gyi gzhi //
zhes dang /
gsang ba'i snying po las /
gzhi rtsa med pa'i sems nyid ni //
chos rnams kun gyi rtsa ba yin //
zhes dang /
do ha las kyang /
sems nyid gcig pu kun gyi sa bon te //
gang las srid dang mya ngan 'das 'phro ba //
zhes sogs gsungs pa'ang don 'di la dgongs pa'o //
gnyis pa mtshang btsal ba ni /
de ltar 'khor 'das thams cad kyi rtsa ba sems 'dis yul thams cad la bdag tu 'dzin cing /
nga zhes zhen par byed na /
de dang 'brel pa can gyi lus dang ngag gnyis po'ang gcig gam tha dad /
gcig na lus ngag mthong thos su grub pa bzhin sems kyang mthong thos su cir mi 'gyur /
sems mthong thos su mi dmigs pa bzhin lus ngag kyang mthong thos su mi rung mod /
de dag so sor tha dad na /
lus rdul phran cha med /
ngag rjes med rang yal /
sems bya lam rjes med du song rjes /
gcig dang tha dad gang du yang grub pa med pa'i mtshang rig pa ste /
de'ang yul dang yul can skye 'gag dang rtag chad la sogs pa gang gi yang phyogs su ma lhung ba /
ci yang ma yin pa'i rig pa gsal dwangs hrig ge ba /
ji lta ba bzhin brjod pa'i yul las 'das pa nyid 'khrul ma 'khrul gyi mtshan ma las gdod nas grol ba'i phyir /
mu tig phreng ba las /
thog ma nyid kyi ka dag la //
'khrul zhes tsam du brjod du med //
de bzhin ma 'khrul pa yang ci //
de phyir 'khrul pa gdod nas dag
/ces gsungs pa ltar ro //
gsum pa gnas lugs la brtag pa ni /
de ltar gzhi'i mtshang ma rnyed kyang bdag med pa la bdag tu 'dzin pa'i sems kyi ngo bo 'di dang po gang nas byung /
bar du gang na gnas /
mthar gang du 'gro /
de yang ji ltar byung /
ji ltar gnas /
ji ltar 'gag sogs la brtags shing dpyad pas /
de dag gang du yang ma grub pas lta byed kyi gnyen pos sleb tshe blta bya'i yul nyid rang bzhin stong pa rtsa bral du dag pas sdong po rtsa ba bcad na lo 'dab ngang gis bskam pa bzhin /
lta byed kyi rig pa nyid kyang 'di zhes mi mtshon pa so so rang rig gi ngo bo gdod nas dag cing lhun gyis grub pa'i ye shes su rang shar /
de'i tshe gnas na gnas pa'i ngo bo la blta zhing /
'phro na 'phro ba'i ngo bo la bltas pas rig bya rig byed dang bral ba'i rang rtsal 'gag med kyi rig pa rang babs su bskyangs pas ye stong ka dag gi gnas lugs mngon du gyur pa ste /
btags grol las /
phyi nang kun brtags ye stong grol //
zhes dang /
gzhan yang /
kun gzhi rnam par dag shes na //
gzhi don mngon gyur rang sar grol //
zhes gsungs pa bzhin no //
'o na byung gnas 'gro gsum la brtag pa sngar yang byung bas so snyam na /
snga ma ni yul la brtags nas ma grub par gtan la 'beb byed yin la /
'dir ni yul can la brtags nas ngo bo'i thog tu 'beb pa yin no zhes 7chos rje kun mkhyen chen pos gsungs pa ltar /
snga ma ni sems gzhi med rtsa bral du gtan la 'beb pa dang /
phyi ma ni phab pa'i don la mnyam par 'jog pa'i gnas lugs ston pa yin no /

/gnyis pa dngos gzhi rig pa'i rang ngo sprad pa la /
byin rlabs 'pho ba'i thabs kyis ngo sprod pa /
gnas lugs lta ba'i thog tu ngo sprod pa /
nyams myong sgom pa'i thog tu ngo sprod pa dang gsum mo //
dang po ni /
tshogs gtor rgya cher bshams pas mchod cing gsol ba btab /
slob ma rnams kyis maN+Dal phul /
lus gnad bcas te /
ngo sprod 'debs pa po bsgom gzhir byas nas /
sngar bla ma'i rnal 'byor du bshad pa'i dmigs rim phog la /
de yang /
skyon kun zad /
yon tan kun rdzogs /
dgos 'dod kun stsol /
dkon mchog kun 'dus kyi ngo bor nges shes bskyed nas ci mdzad khyed shes kyis blo gtad lings bskyur te /
rtsa brgyud kyi bla ma dam pa rnams kyis tshad med pa'i thugs rjes dgongs nas bdag gi rgyud byin gyis rlobs shig
/zab lam gyi rtogs pa khyad par can rgyud la skye bar byin gyis brlab tu gsol snyam du bzod med mos gus kyi gdung shugs mchi ma 'khrugs pa tsam du skyed cig byas la /
bla mas /
chos sku kun tu bzang po la gsol ba 'debs so //
zab lam gyi nyams rtogs rgyud la skye bar byin gyis rlobs shig
/ces sogs brgyud pa'i bshar 'debs kyis byin phab pa'i rjes la /
bla ma nyid tshad med pa'i thugs rjes 'od du zhu /
slob ma'i spyi bo nas thim pas slob ma'i sgo gsum dang bla ma'i rdo rje gsum dbyer med spros bral gyi ngang la shes pa klod nas 'jog tu bcug pas byin rlabs kyi 'ur langs /
sgo gsum gyi snang ba bla mar 'dres /
rnam rtog mos gus su shar /
de'i ngang la lhod kyis klod pas rig mdangs mos gus su lam me /
gshis 'dzin med du khrol ler shar bas mos gus rang rig tu grol /
rang rig skye med ka dag gi dbyings su grol ba zhes bya ste /
de'i ngang la bsal gzhag med par rang babs su bskyang du gzhug go
/'di ni rtsa ba'i dngos bstan la med kyang bla ma rnams kyi phyag bzhes nyams myong bogs chod du skye ba la byin rlabs shin tu che ba yin no //
gnyis pa gnas lugs lta ba'i thog tu ngo sprad pa ni /
don khrid las /
de nas rnam rtog sems su ngo sprad /
sems stong par /
stong pa snang bar /
snang stong gnyis med du /
gnyis med rang grol du /
dug lnga rang grol du /
tshogs drug rang grol du ngo sprad do //
zhes rnam grangs bdun du gsungs pa las /
dang po rnam rtog sems su ngo sprad pa ni /
sgo gsum rang babs su bzhag pa las /
snang grags kyi chos gang yang rung ba zhig yid la wal gyis 'char du bcug nas /
'di ltar sna tshogs su snang ba'i chos thams cad rmi lam gyi snang ba ltar rang gi rnam par rtog pa'i 'khrul ngo tsam las phyi rol na bden par grub pa rdul tsam yang med de /
gzhi gcig la'ang rigs drug sogs las mi mthun pa'i 'gro ba so so la snang ba ris med tha dad du snang ba dang /
skyes bu gcig nyid kyang rnam rtog tha dad pas dgra gnyen du ma nges pa'i phyir /
sems la rnam rtog ji ltar shar yang sems nyid las mi g.yo zhing yul dang yul can gnyis su med pa'i phyir rnam rtog sems su thag chod pa ste /
de yang sems kyi ngo bo ni sangs rgyas kyis kyang ma gzigs mi gzigs gzigs par mi 'gyur na /
mtshan nyid mtshon par byed pa rnam rtog lam mer 'char ba 'di las ci zhig
/klong gsal las /
sems kyi dran bsam rig pa'i rtsal //
snang shes dag tu gyur pa kun //
rig pa dag las logs pa med //
ces dang /
gur las /
rin chen sems las phyir gyur pa'i //
sangs rgyas med cing sems can med //
ces gsungs pa ltar ro //
gnyis pa sems stong par ngo sprad pa ni /
sems de yang /
yod med skye 'gag rtag chad la sogs pa gang du yang ma grub cing /
spros pa thams cad dang bral bas 'di zhes mtshon du med pa'i phyir stong pa nyid du thag chod pa ste /
rgyud las /
'gyu byed nyid la tshur bltas pas //
ma spang rang grol ser bu 'dra //
zhes dang /
bde ba rab 'byams las /
rtsa ba med pa'i sems nyid ni //
btsal bas mi rnyed ngos gzung med //
ji bzhin ye bzhin stong pa'i ngang //
brjod bral rang byung ye shes so //
zhes gsungs pa ltar ro //
gsum pa stong pa snang bar ngo sprad pa ni /
ngo bo stong pa nyid las 'gyur ba med kyang rang rtsal ma 'gags pa'i 'char sgo cir yang snang ba'i phyir /
rgyud las /
'gag med rtsal ni cir yang 'char //
stong gsal rig cing 'gyur ba med //
ces dang /
stong pa'i rang bzhin cir yang snang //
snang ba'i mtshan nyid skye ba med //
ces gsungs pa ltar ro //
bzhi pa snang stong gnyis med du ngo sprad pa ni /
de ltar snang ba yang rgyu rkyen gzhan med de /
stong nyid kyi rang rtsal chu nang zla gzugs bzhin snang stong gnyis med so so rang rig gi ngo bor gnas pa ste /
nyi zla kha sbyor las /
dmigs pas snang ba'i yul rnams la //
rang bzhin med par sus rtogs pa //
'di la snang stong gnyis su med //
ces gsungs pa ltar ro //
lnga pa gnyis med rang grol du ngo sprad pa ni /
de ltar snang stong gnyis med rang byung gi rig pa rang gsal hrig ge ba spros bral 'dus ma byas shing lhun gyis grub pas na sku gsum gyi dbyings su rang grol ba ste /
phra bkod las /
rdzogs sangs rgyas ni rang rig nyid //
ngo bo dus gsum 'gyur ba med //
ces gsungs pa ltar ro //
drug pa dug lnga rang grol du ngo sprad pa ni /
zhe sdang la sogs pa dug lnga'i rnam par rtog pa gang shar yang de nyid kyi ngo bo la cher gyis bltas nas cham gyis bzhag pas zhe sdang ma spang gsal stong ye shes su rang grol /
de bzhin du 'dod chags bde stong dang /
gti mug mi rtog pa /
nga rgyal dang phrag dog rang gsal gnyug ma'i ngo bo rnams su 'char zhing ye shes lnga'i ngang du grol /
des mtshon nas /
rtsa nyon dang /
nye nyon nyi shu sogs mi dge ba'i rtog pa gang skyes kyang thams cad rang shar rang grol du shes par bya ste /
klong gsal las /
nyag gcig 'khor 'das kun gyi gzhi //
rang byung ye shes rang las byung //
de shes ye shes tsam du brjod //
ces gsungs pa ltar ro //
bdun pa tshogs drug rang grol du ngo sprad pa ni /
de bzhin du gzugs la sogs pa tshogs drug gis bsdus pa'i yul dang yul can gyi snang ba dang /
rtog pa phra rag gang shar la bltas pas rang bzhin med pa ye stong rtsa bral chen por rang grol ba ste /
nyi zla kha sbyor las /
dmigs pas snang ba'i yul rnams la //
rang bzhin med par sus rtogs pa //
'di la snang stong gnyis su med //
ces gsungs pa ltar ro //
mdor na gang shar gyi rig pa bcing grol las 'das pa'i rang bzhin spros bral ka dag gi dbyings su rang grol bas /
bsgom bya sgom byed las 'das pa'i gnas lugs mthar phyin pa ste /
thal 'gyur las /
rang rig rtog pa kun bral bas //
grol lugs chen po bzhi dang bcas //
ye nas grol bas bskyar gzhi med //
ngang gis grol bas gnyen po med //
cer gyis grol bas mthong sar yal //
yongs su grol bas 'bad rtsol med //
ces gsungs pa bzhin no //
de yang skye med du rtsad bcad nas ngo rang thog tu sprod pa dang /
'gag med du gtan la phab nas thag gcig thog tu bcad pa /
gnyis med du thag bcad nas rtsal grol thog tu sbyang ba zhes gsungs pa rnams kyang bshad ma thag pa'i don las gzhan med do //
gsum pa nyams myong sgom pa'i thog tu ngo sprad pa la /
rang gnas bsam gtan gyi ngang la ngo sprad pa dang /
rang mdangs ye shes kyi rol pa la ngo sprad pa'o //
dang po ni /
rin chen sgron ma las /
cog gzhag gsum gyi rang bzhin las //
ka dag don nyid mngon du 'gyur //
zhes gsungs pas /
ri bo cog gzhag lus rnam snang gi chos bdun mi g.yo bar 'ching /
rgya mtsho cog gzhag mig mda' gang tsam gyi thad kar mig 'bras mi 'gul bar hrig ge blta /
rig pa cog gzhag sems dus gsum gyi rnam par rtog pa gang gis kyang ma bslad pa da lta'i shes pa gsal la ngos gzung med pa rang babs chos nyid kyi ngang la bsal bzhag med par 'jog tu bcug la /
kye /
skal ldan rnams da lta'i rig pa rang gsal rjen pa 'di la ma yengs par ltos shig
/dri med dag pa'i sangs rgyas ni //
rang rig chos sku 'gyur ba med //
sal le sing nge wal le ba //
sprin med ston ka'i nam mkha' bzhin //
mi 'gyur brtan pa ri bo bzhin du zhog
/mi g.yo dwangs pa rgya mtsho bzhin du zhog
/yangs dog bral ba nam mkha' bzhin du zhog
/gang ltar gnas kyang rig pa'i ngang yin zhog
/gang ltar shar yang rig pa'i gdangs yin zhog
/'phro gnas rang rig dwangs sangs phyed par zhog
/ji ltar bya rnams gang du 'phur na yang //
mkha' las ma 'das de bzhin rig pa'i ngang //
chos rnams rang gsal g.yo ba med par zhog
/ces pas sems gsal dwangs kyi ngang la gnas pa de nyid /
phaTa?/
ces yengs la bor ba'i rkyen gyis sngar gyi mi rtog pa'i dwangs de zhig kyang /
byung tshor gyi rtog pa dang der 'dzin gyi gnyen po med pa'i shes pa rang gsal rgya yan gzhi phyal pa gcig 'char te /
'di nyid rig pa rang gnas kyi bsam gtan yin pas ngo shes par gyis shig
/'di ngos zin phan chad shes pa gnas 'gyu dgag sgrub bzang rtog ngan rtog gi dus su yang /
rang rig rang babs la cer gyis bltas pas 'dzin med rang gnas kyi bsam gtan rjen sangs kyis 'char te 'di kho na rtsol med lhun grub kyi sgom pa chu bo lta bu yin no //
de la cung zad brtan pa thob nas spyod lam 'jam rtsub bar ma rang nyams dang sbyar ba'i rkyen gyis bsam gtan dang bsres pas bya brjod dran rtog thams cad chos nyid kyi rol par shar te mnyam rjes kyi ris med /
nyin mtshan gyi bar med /
blang dor gyi chos med /
bsgom bya sgom byed kyi rtsis med par thams cad rig pa'i rang mdangs chos zad ka dag gi dgongs par la bzlas pa'o //
de ltar yang thal 'gyur las /
ngo bo ka dag ye shes la //
ma rig pa zhes srid med pas //
gcig dang gnyis zhes grangs med de //
ye shes tsam du'ang grub pa med //
ces gsungs pa bzhin no //
gnyis pa rang mdangs ye shes kyi rol par ngo sprad pa la gsum las /
dang po gnas pa sems kyi rgyan du ngo sprad pa ni /
sgo gsum rang babs su lhug par bzhag la /
dgag sgrub kyi rtog pa sna tshogs spros nas cham gyis bzhag pas /
rnam rtog gi spros pa thams cad nye bar zhi ba gsal stong lhan cig skyes pa'i gdod ma'i gnas lugs la rang sor gnas pa rgya mtsho la rlabs zhi ba dwangs la mi g.yo bar gnas pa bzhin te /
rang shar las /
rtag chad gnyis kyi mtha' las 'das //
mtha' bzhi'i dri ma rang sangs nyid //
ces gsungs shing /
de'i tshe sems spros pa dang bral ba chos sku /
gsal la 'dzin pa med pa longs sku /
sna tshogs 'char gzhi ma 'gags pa sprul pa'i sku ste ngo bo rang bzhin thugs rje gsum dbyer med pa'i phyir /
nor bu phra bkod las /
rdzogs sangs rgyas ni rang rig nyid //
ngo bo dus gsum 'gyur ba med //
rang bzhin rtag tu 'gag pa med //
thugs rje kun la rab snang zhing //
zhes dang /
thal 'gyur las /
ye shes rang sor gnas pa la //
gsum gyi tshul du dbyer med pa'o //
zhes gsungs pa bzhin no //
gnyis pa 'phro ba sems kyi rol par ngo sprad pa ni /
sems gsal la mi rtog pa'i ngang las ma 'gags pa'i rtsal gang shar gyi snang ba'i steng du dgag sgrub blang dor med par rang babs su bskyangs pas /
rgya mtshor rlabs ji ltar shar yang rgya mtsho'i ngang las ma g.yos pa ltar /
gang shar gyi rtog pa thams cad chos nyid kyi rol pa las mi g.yo ba ste /
phra bkod las /
'gag med rtsal ni cir yang 'char //
shar ba nyid nas rang sar grol //
grol zhes tsam du brjod du med //
de phyir ma grol ba yang ci //
zhes pa dang /
shar dus nyid nas gnyen po la ma ltos par rang grol ba sbrul mdud bzhin te /
thal 'gyur las /
ji ltar shar ba'i rig pa ni //
sbrul mdud bzhin du rang grol lo //
zhes gsungs pa bzhin no //
gsum pa 'phro gnas gnyis med du ngo sprad pa ni /
sems nyid mi rtog pa'i ngang las ma 'gags pa'i rnam rtog sna tshogs su shar yang /
dgag sgrub blang dor med par rang babs su bzhag pas chos nyid kyi ngang du mi g.yo bar gnas shing /
gnas pa'i rang rtsal 'gag med du 'phro ba'i phyir /
'phro ba dang gnas pa'i rang bzhin gnyis su med pa rgya mtsho las rlabs ji ltar shar yang rgya mtsho'i ngang du zhi zhing dbyer mi phyed pa ltar /
rnam rtog ji ltar shar yang thol skyes thol nub chos nyid kyi ngang las mi 'da' ba'i phyir de ltar shes par bya ste /
rmad byung las /
ji ltar rgya mtsho'i rba rlabs ltar //
sems kyi rba rlabs g.yo ba kun //
gdod ma gzhi yi rgya mtshor thim //
zhes dang /
do ha las kyang /
ji srid sems las rnam 'phros pa //
de nyid mgon po'i bdag nyid de //
chu dang rlabs dag gzhan yin nam //
zhes gsungs pa bzhin te /
de ltar yang sems gnas na gdod ma'i ngang du gnas /
'phro na ye shes kyi rol par 'char /
mnyam na gnyis med kyi ngang du yin pas /
ji ltar byas kyang chos nyid kyi rol pa las mi 'da' ba'i phyir gnas pa mi bsring /
'phro ba mi dgag
/mnyam pa mi bsgrub ste /
ji ltar shar yang de ltar mi 'dzin pas dgag sgrub blang dor las 'das pa'i chos nyid rang bzhin rdzogs pa chen po'i dgongs pa la ngo sprad pa'o //
zhes ngo 'phrod par gdab cing /
de yang /
sngar skabs de dang der bsgom bya'i don la rig thog tu nyams myong skyes pa de nyid ngo sprod btab pas /
gnas lugs kyi thog tu sgro 'dogs chod na de'i rgyun ma nyams par bskyangs pas rim gyis brtan pa thob par 'gyur zhing /
yang dus der bsgom don la myong ba ma skyes par go yul du song na /
skabs 'dir ngo sprod btab kyang bya shor du 'gro bas /
sngar bshad pa'i dmigs rim rnams slar yang 'bad pas bsgom zhing /
phyis nyams myong skye tshul gyi thog tu ngo sprod sbyar nas bstan cing nyams su blangs pas rim gyis don la myong ba'i sne zin par 'gyur ro //
gzhan yang skabs 'dir shes par bya ba ni /
de ltar lam nyams su len pa'i tshe spyir bsam gtan gyi gegs ni /
ji skad du /
le lo dang ni gdams ngag rnams //
brjed dang bying dang rgod pa dang //
'du mi byed dang 'du byed de //
de dag nyes pa lnga yin no //
zhes dang /
de'i gnyen po ni /
de spong 'du byed rnam pa brgyad //
gnas dang de la gnas pa dang //
rgyu dang 'bras bu nyid du 'o //
dmigs pa brjed par ma gyur dang //
bying dang rgod dang rtog pa dang //
de spong mngon par 'du byed dang //
zhi tshe rnal du 'dug pa 'o //
zhes rje btsun byams pas gsungs pa nyid 'dir yang shes par bya ba yin no //
de yang /
gang la mnyam par bzhag pa'i tshe sngar las rnam rtog mang du song ba lta bu dang /
yang /
res 'ga' ha chad de ba la gnas shing /
res mi gnas pa dang /
gnas kyang gting na yid byed phra mo mi khegs pa zhig 'byung bas /
de gsum ga yang gnas par rtsom pa yin zhing /
'on kyang rtog pa 'phro ba bkag pas mi khegs pas /
de la shes pa mtha' med du spros nas ar la gtad pas /
mthar rtog pa mthu rdugs nas gnas pa'i rang so zin pa zhig 'ong bas de'i ngang la 'jog pa ste /
ji ltar rdzings las 'phur ba'i bya rog bzhin //
bskor zhing bskor zhing slar yang de ru 'bab //
ces pa ltar ro //
de yang gnas 'gyu ltos bzhag can ma yin pa phyi tshogs drug dang nang shes pa gnyis ka'i phyogs su ma lhung zhing /
skye 'gag rtag chad las 'das pa'i shes pa rang rig rang gsal gyi ngo bo rtsal mdangs 'gag med kyi snang ba gu yangs chad de ba /
gsal hrig smra brjod kyi yul las 'das pa de'i rang so yengs med du bskyangs pa las gnas lugs kyi rtogs pa je 'phel je brtan du 'gyur ro //
yang bying ba shas che na rlung ro bsal /
lus gnad sgrim zhing lta stangs gtod /
shes pa la ngar btags /
rig pa hur bton pas ar la gtad /
'phro zhing rgod na lta stangs dmad /
lus gnad lhod cha 'tshol /
mig phab /
zhe gting nas klod la rang babs su 'jog go
/yang /
skabs rer nam mkha' dwangs shing sprin med pa'i tshe /
nyi ma la rgyab phyogs pas nam mkha'i mthongs su lta stangs bcun nas bltas pas /
dpe phyi'i nam mkha'i stong mdangs kyis go phye nas /
dpe can nang shes pa'i nam mkha' rnam par dag pa las /
gsang ba 'od gsal snying po'i nam mkha' gsal stong mtha' dbus thams cad las 'das pa'i chos nyid skad cig la 'char ro //
de yang lteng na zhi lhag so sor rtsal sbyang /
bying na gseng /
rgod na dbab /
spyod lam kun dang bsre ba rtsal sbyong bogs 'don gyi gnad yin no zhes chos rje kun mkhyen chen po'i gsung las so ///
/don gnyis pa lhun grub kyi ye shes mngon sum du ston pa thod rgal la gsum ste /
sngon 'gro sgo gsum gyi bya ba gtang ba /
dngos gzhi zag med kyi ye shes rgyud la brten pa /
rjes snang nyams kyi 'char tshul bstan pa'o //
dang po sgo gsum gyi bya ba gtong ba ni /
klong gsal las /
mngon gsum gnad du dbab pa'i phyir //
phyi nang gsang ba'i bya ba ni //
lus ngag yid kyis dgu phrugs gtang //
zhes gsungs pa las /
dang po lus kyi gsum ni /
phyi 'jig rten 'khrul pa'i bya byed dang rnam g.yeng thams cad /
nang phyag dang bskor ba sogs dman pa'i dge ba rnams /
gsang ba rnam g.yeng sgul bskyod thams cad spangs te gcig pur 'dug pa'o //
gnyis pa ngag gi gsum ni /
phyi 'jig rten gyi 'khrul gtam sna tshogs /
nang kha ton dang bzlas brjod la sogs pa /
gsang ba smra brjod thams cad spangs te mi smra bar gnas par bya'o //
gsum pa yid kyi gsum ni /
phyi 'jig rten gyi 'khrul rtog thams cad /
nang bskyed rdzogs kyi sems 'dzin sna tshogs /
gsang ba rnam rtog gi 'phro 'du thams cad spangs nas rtog med kyi ngang la gnas par bya zhing /
des ni sgo gsum gnas pa dang /
brtan pa dang /
grol bar 'gyur ba ste /
'das rjes las /
gnas brtan grol ba'i gding thob nas //
phyi nang bya ba kun btang ste //
zhes gsungs pa ltar ro /

/gnyis pa dngos gzhi zag med kyi ye shes rgyud la brten pa la gsum ste /
sgo gsum gyi gnad gzir ba /
gnad bzhis mngon sum rang thog tu dbab pa /
dbab pa'i don ngo sprad pa'o //
dang po sgo gsum gyi gnad gzir ba ni /
klong gsal las /
mngon sum gnad ni lus ngag sems //
so so'i gnad rnams legs par bstun //
zhes gsungs pa la /
dang po lus kyi gsum ni /
snga ma las /
de yang lus ni sku gsum las //
rgyun du 'da' bar mi bya 'o //
zhes gsungs shing /
de yang mu tig phreng ba las /
seng ge'i tshul dang glang chen dang //
drang srong lta bur gnas par bya //
zhes pas /
chos sku'i bzhugs stangs seng ge lta bu ni /
tsog pur rkang mthil sprad pus mo phyir sgyed /
lag mthil sar btsugs nas ro stod bsrang /
mjing pa yid tsam gyen du gtod /
mig smin dbrag gi steng gi nam mkha' la had por mi 'gul bar blta ba'o //
longs sku'i bzhugs stangs glang chen lta bu ni /
kha bub tu pus brang sbyar gru mo sa la btsugs te /
lag mthil gyis ol ko brten pa'i sor mo 'gram pa la sbyar /
sgal tshigs drang por bsrangs nas thad ka'i nam mkha' la zur gyis hrig por blta ba'o //
sprul sku'i bzhugs stangs drang srong lta bu ni /
tsog pur 'dug pa'i rkang pa'i long bu gshibs /
lag pa gnyis mkhal khung ngam pus mo la bskor /
sgal tshigs drang por bsrangs te mig cung zad phab la zim bur bar snang la gtad do //
de ltar byas pas gnas skabs su bzhugs stangs dang pos 'byung ba rang sar dag
/gnyis pas g.yo byed kyi rlung zin /
gsum pas drod bskyed cing 'byung ba snyoms par byed /
mthar thug sku gsum du grol te mya ngan las 'da' bar 'gyur te /
thal 'gyur las /
chos sku'i bzhugs stangs seng ge yis //
'khrul pa'i 'jigs pa kun bral nas //
rdo rje'i mig gis mthong bar 'gyur //
longs spyod rdzogs sku'i bzhugs stangs ni //
glang chen nyal ba la brten nas //
chos nyid don la longs spyod de //
pad+ma'i spyan gyis mthong bar 'gyur //
sprul pa sku yi bzhugs stangs ni //
drang srong tsog pu la brten nas //
chos nyid snang ba rang sprul nas //
chos kyi mig gis mthong bar 'gyur //
zhes gsungs pas /
rig pa'i ye shes lus la gnas kyang /
thabs lus gnad kyis ma gzir na dbang po'i mngon sum du snang mi nus te /
sbrul la yan lag yod kyang ma gcus na mi gsal ba bzhin no //
gnyis pa ngag gi gsum ni /
'das rjes las /
ngag ni bslab bya'i rim pa dang //
gnas pa brtan cing la yang zla //
zhes gsungs pas /
dang po bslab rim ni /
'khrul pa'i gtam bkag nas smra gcad yun thung ba dang ring ba la bslab /
gnyis pa gnas pa ni /
kha ton bzlas brjod cung zad tsam las gzhan mi smra bar gnas /
gsum pa brtan cing la zla ni /
lag gi brda tsam las cung zad kyang mi smra bar la zla'o //
de ltar byas pas gnas skabs su 'khrul pa'i gtam 'gags pas nyon mongs mi 'phel /
mthar thug brjod med kyi don la reg cing sangs rgyas kyi gsung rdo rje'i klong du mya ngan las 'da' bar 'gyur ro //
gsum pa sems kyi gsum ni /
thal 'gyur las /
sems ni dbyings la gtad pas 'grub //
ces dang /
'das rjes las /
sems ni smin phrag mkha' la gtad //
sku gsum rig pa stong par 'char //
zhes gsungs pas /
rkyen dang bral ba'i phyi'i nam mkha' stong sang nge ba de la dbang po mi 'gyur ba mdung tshugs su gtad nas nam mkha'i dbus su sems thim 'gro ba lta bu'i shes pas drag tu gcun pas /
nang gi dbyings rnam dag sgron ma rig pa stong gsal du lhag gis 'char bar 'gyur ro //
de ltar yang /
klong gsal las /
de ltar sems kyi gnad gzir bas //
sku gsum rig pa stong par 'char //
zhes gsungs shing /
des ni gnas skabs su rig pa'i ye shes mngon sum du mthong zhing /
mthar thug lhag med du 'tshang rgya bar 'gyur ro //
gnyis pa gnad bzhis mngon sum rang thog tu dbab pa ni /
thal 'gyur las /
gnad gsum man ngag 'bral mi bya //
de yang sgo dang yul nyid dang //
rlung dang rig pa'i gnad nyid bstun //
zhes dang /
'das rjes las /
sgo yul rlung gi gnad bstun pas //
yul la ye shes mngon du snang //
zhes pas gnad bzhi'am rlung rig gnyis dbyer med byas pas gsum du yang bshad mod /
sa bcad ni bshad pa'i dbye bsdu tsam las don gyi gnad gcig pa las /
dang po 'char byed sgo'i gnad ni /
thal 'gyur las /
sgo ni sku gsum mig gis blta //
zhes dang /
ji ltar na /
sgo gnad ldog phab zur gyis blta //
zhes gsungs pas /
de yang rig pa'i ye shes snying dbus na bum nang gi mar me ltar gnas pa'i zer gdangs snying nas mig tu 'brel ba'i rtsa dar dkar gyi skud pa lta bu'i nang nas mig gi sgor 'od rtsa'i lam nas 'char bas chos sku'i gzigs stangs gyen du gtsug tor gyi rnam par blta ba /
longs sku'i gzigs stangs g.yas g.yon du zur 'khrid smyug ma bsrang ba lta bu /
sprul sku'i gzigs stangs phyed btsum cung zad thur la phab pa drang srong bsam gtan bsgom pa lta bur bya ste /
de ltar yang /
tsak+Shu zim bus sUr+Yar blta //
shar gyi rgya dkar bzhin du gsal //
zhes pas phyi'i nam mkha' la dbang po mdung tshugs su bltas pas phyi'i dbyings mthong /
g.yas g.yon gyi zur ram zim bus nyi ma la bltas na nang gi dbyings rig mthong /
de dbang pos bar snang la khrid cing bltas pas 'khrul snang zhing khams su 'char ro //
de yang lta stangs gsum po gang rung gis blta ba la bslabs pas /
mig yul la ji tsam gtad kyang tshugs nus par 'gyur ro //
gnyis pa 'char gzhi yul gyi gnad ni /
yul sprin dang bsir bu'i rkyen dang bral ba'i nam mkha' dwangs shing gsal ba nyid la /
snga dro nub dang phyi dro shar du blta ba'am /
'od gsal 'char sla ba'i ched du zer gnyis dang sbyar nas snga dro shar dang phyi dro nub tu blta zhing /
de yang /
nyi ma las 'og tu khru gang tsam gyi nam mkha' stong sang nge ba der blta'o //
de ltar yang /
thal 'gyur las /
yul ni sgrib byed bral ba la //
zhes dang /
'das rjes las /
yul gnad nam mkha' rkyen bral la //
zhes dang /
klong gsal las /
rkyen bral gsum la gsal bar 'gyur //
zhes gsungs pas /
yul rkyen bral nam mkha' stong pa /
dbang po rkyen bral chu'i sgron ma /
gnas rkyen bral dwangs shing mtho ba'i dben pa'o //
gsum pa rlung gi gnad ni /
'das rjes las /
rlung gnad shin tu dal la bslab //
ces gsungs pas /
rlung dal ba ma brten na rlung gis rig pa spur nas mi zin pas /
rlung sna nas mi gtong bar mchu so gnyis ma reg tsam du kha nas dal bus phyi nang du rgyu ba snyoms pa las phyir 'dzin cung zad tsam bya ste /
phyi nang rlung ni dal zhing mnyam //
yid tsam phyi ru 'phur ba yis //
rlung gi 'gro 'ong chad par 'gyur //
zhes gsungs pas /
rlung gi 'gro 'ong zad pas rtog pa'i 'phro 'du zad de dbyings rig g.yo 'gul med par sdod pa'o //
bzhi pa rig pa'i gnad ni /
klong gsal las /
rig gnad lug rgyud btson du gzung //
dngos snang dal ba nyid kyis brten //
zhes dang /
'das rjes las /
lug rgyud rig pa btson du gzung //
zhes gsungs pas /
phyi dbyings nam mkha' stong pa me long dang 'dra bas snang ba'i go phye nas /
nang gi dbyings rnam dag sgron ma bdag po'i byad dang 'dra ba de nyid /
thog mar smin mtshams nas mthing ga khyab pa chen po'i 'od las rim gyis mched nas /
nam mkha'i 'ja' tshon lta bu 'od lnga'i mu khyud thig phran dang bcas pa'i nang du thig le stong pa'i sgron ma rdzing bur rdo bor ba'i ri mo ltar 'al 'ol las mthar thig le dmar zlum gsal dwangs can du 'char te /
sgron ma 'bar ba las /
mthing ga mi 'gyur snang ba las /
kha dog gsal ba'i 'od lngar yang //
'di nyid rab tu gsal 'gyur zhing //
zhes gsungs pa ltar dang /
de'i nang du rig pa rdo rje lu gu rgyud bdag po'i sems dang 'dra ba de lhag gis 'char zhing /
de yang /
thog mar rta rnga la mdud pa btab pa lta bu'am /
gser skud dang /
mu tig gi phreng ba dang /
me tog gi chun po lta bu ste /
thog mar smig rgyu ltar 'al 'ol mi gsal ba 'gul 'phrig can du 'char bas /
de nyid lta stangs kyis khrid nas dbyings kyi ra bar bcug pa la che re gtad nas yin min gyi dpyad pa sogs rnam rtog gis ma bslad par blta mkhan gyi rig pa des /
rig pa rang gi ngo bo blta shes tsam las mi g.yo bar bya zhing /
ci ste /
'od gsal gyi snang ba mi gsal ba'am /
g.yas g.yon steng 'og sogs su yal yol byed na de'i rjes su mig dang sems bcar phog tu mi 'brang bar /
lta stangs kyis mig zur nas dal bus khrid pas sngar bzhin shar ba la sems g.yo med du che re gtad /
blos byas kyi bcos bsgyur mi bya bar dbyings rig gi rang ngo la bltas pas phyi snang ba ma 'gags shing /
nang 'dzin pas ma bslad pa /
brjod med spros pa dang bral ba'i rang so bzung bas yul dang yul can dbyer med du 'dres pas 'od gsal gyi snang ba smin mtshams nas dral te gsal 'grib med par 'char ba sogs snang bzhi'i snang shes kyi nyams rnams rim gyis skye bar 'gyur ro //
des ni gnas skabs su rig pa'i ye shes mngon sum du gsal bas ma rig pa dang bral /
tshe'i dus byas kyang sprul pa'i skur grol /
mthar thug snang bzhi mthar phyin nas lhag med du 'grub pa'o /

/gsum pa dbab don de nyid ngo sprad pa la /
ngo sprod dngos dang /
spro ba bskyed pa /
rnal 'byor bzhis nyams su blang ba dang gsum las /
dang po ni /
ngo sprod kyi khang pa phyogs phyed par snga dro nyi ma'i zer dang ldan pa'i dus su /
tshogs gtor bshams pas mchod cing gsol ba gdab pa dang byin 'beb rnams sngar ltar byas nas /
slob ma sgo gsum gyi gnad 'ching du bcug
/sngar bzhin 'od gsal gyi snang ba rnams mtshon par byas nas rdo rje sems dpa'i me long bstan la /
kye /
skal ldan rnams 'di ltar shes par gyis shig
/de yang /
sngar chos thams cad kyi chos nyid ka nas dag cing spros pa dang bral ba'i ye shes khregs chod kyi lam gyis mtshon par byas pa de yin /
'dir ni lhun grub kyi ye shes mngon sum gyi lam gyis mtshon par byed pa yin la /

de yang /
ngo sprod bya ba ni /
chos gzhan nas bde gshegs snying po dang rgyu'i rgyud sogs su bshad pa de /
'dir ni sangs rgyas thams cad dang dbyer med pa'i rig pa'i ye shes 'dus ma byas shing lhun gyis grub pa /
gzhon nu bum pa sku'i bdag nyid can du ye nas gsal 'grib med par bzhugs pa de nyid /
sgo gsum gyi gnad kyis gzhi gzung /
gnad rnam pa bzhis mtshon par byas pas /
snying nang gi dbyings rnam par dag pa'i sgron ma 'od lnga lhun grub tu yod pa de nyid /
mig ni nam mkha'i khams su blta //
zhes yi ge med pa las gsungs pa ltar /
rgyang zhags chu'i sgron ma'i lam nas gsal ba'i snang ba /
phyi'i nam mkha' stong pa me long lta bu la /
nang gi nam mkha' rnam dag sgron ma'i gdangs byad bzhin du shar ba ni nam mkha'i 'ja' tshon lta bu'i 'od khyim du snang ba 'di 'o //
de'i nang du thig le stong pa'i sgron ma'i rtags 'od kyi 'khor lor gsal zhing dwangs par snang ba 'di 'o //
de'i nang du rig pa'i sku yod pa'i rtags su rdo rje lu gu rgyud du snang ba 'di 'o //
de yang dbyings rig 'du 'bral med pa ni nyi ma dang 'od zer gyi tshul du gnas pa 'o //
thugs rje rang byung gi ye shes rang gsal chen po shes rab rang byung gi sgron ma'i rtags su 'od gsal gyi snang ba 'di dag ltos la mnyam par zhog cig
/de ni shes pa rang gsal snang stong 'dzin med du snang ba 'di rang yin no //
de yang /
ngo bo'i rtags su skye med spros pa dang bral ba /
rang bzhin gyi rtags su 'od sna tshogs su gsal ba /
thugs rje'i rtags su shes pa gsal stong du 'char ba 'di kho na gdod ma'i mgon po kun bzang 'od mi 'gyur ba nyid snying dbus na sku gsum 'du 'bral med pa'i dgongs pa la bzhugs pa shes par gyis shig
/de yang /
klong gsal las /
rig pa rdo rje lu gu rgyud //
mthong ba tsam gyis shes pa dang //
shes pa tsam gyis rtogs pa dang //
rtogs pa tsam gyis grol bar 'gyur //
zhes dang /
thal 'gyur las /
rang gi rang bzhin gshis kyi gnad //
brjod pa'i tshig gis ma yin par //
dbang po'i yul la gsal snang bas //
gcer mthong grol ba'i bdag nyid do //
zhes gsungs pa bzhin no //
'dir rig pa'i ye shes lnga tshan bdun gyi ngo sprod byed par spro na gser phreng las byung ba bzhin shes par bya'o //
mdor na dbyings stong gsal 'dus ma byas pa ni shes rab kyi ngo bo ka nas dag pa khregs chod kyi don no //
rig pa'i rang bzhin 'od gsal gyi snang ba ni thabs lhun grub kyi ngo bo snang stong 'du 'bral med pa yin te /
nor bu phra bkod las /
dbyings kyi rang bzhin shes rab sku /
rig pa'i rang bzhin thabs kyi sku /
'du 'bral med pa'i tshul du gnas //
zhes pa dang /
de ltar snang ba de yang /
kun rdzob snang tshul 'jig pa'i chos su med de /
don dam 'dus ma byas pa chos nyid 'gyur ba med pa'i gnas lugs nyid yin te /
thal 'gyur las /
rig pa'i ngo bo lu gu rgyud //
'das dang ma 'ongs da ltar la //
sus kyang byas pa ma yin pas //
des na 'dus ma byas pa nyid //
lu gu rgyud kyi rang bzhin no //
rnam par rtog pa kun dag pas //
ma 'khrul gzhi yi sangs rgyas so //
mngon sum brten pa'i skal ldan la /
khams gsum 'khor ba'i ming med pas //
srid gsum gdar sha chod pa 'o //
zhes dang /
sgron ma snang byed las /
de ltar sna tshogs shar ba de //
byas shing bsgoms pas byung ba min //
ye nyid nas ni gzhir gnas pa'o //
zhes gsungs pas /
ye nas ma byas shing rang byung rang shar sku gsum 'du 'bral med pa 'od gsal gyi dkyil 'khor zhal mthong ba yin pas sgom pa la brtson par gyis shig
/ces brjod do //
gnyis pa spro ba bskyed pa ni /
'o rigs kyi bu /
'di ltar mthong ba 'di rang byung gi rig pa thig le nyag gcig chos nyid mngon sum gyi snang ba zhes bya ba yin no //
sangs rgyas dang byang chub sems dpa' bla ma yi dam DA ki thams cad kyi zhal mngon sum du mjal ba zhes bya'o //
sku gsum ye shes lnga mngon du gyur pa zhes bya'o //
las dang bag chags sdig sgrib ma rig pa thams cad dag pa zhes bya'o //
nyon mongs pa chos nyid du shar ba zhes bya'o //
las dang skal bar ldan pa zhes bya'o //
bsod nams kyi tshogs rdzogs pa zhes bya'o //
sangs rgyas thams cad kyi dbang dus gcig la thob pa zhes bya'o //
rig pa rtsal gyi dbang thob pa zhes bya'o //
dus de ring nas sangs rgyas kun tu bzang po rigs lnga'i sangs rgyas dang khyod la khyad par rdul tsam yang med do //
zhes bsngags pa brjod la spro ba bskyed do //
gsum pa rnal 'byor bzhis nyams su blang ba la /
lta sgom spyod 'bras bzhi las /
dang po lta ba ni /
'od gsal gyi ngo bo stong nyid /
rang bzhin gsal ba /
thugs rje 'gag med du 'char ba ni mnyam bzhag gi lta ba /
snang srid sna tshogs su snang ba 'di dag snang la rang bzhin med pa chu zla ltar rtogs pa ni rjes thob kyi lta ba'o //
gnyis pa sgom pa ni /
lta ba de las ma g.yos pas mnyam gzhag tu gsal stong 'dzin pa med pa'i rnal 'byor dang /
rjes thob rmi lam sgyu ma lta bur nyams su len pa ni sgom pa'o //
gsum pa spyod pa ni /
bde sdug ci shar yang rang shar rang grol du shes shing /
dbang po'i rim pa dang 'tsham pa'i spyod pas lta sgom gyi bogs 'don pa ni spyod pa'o //
bzhi pa 'bras bu ni /
goms pa klong du gyur pas snang stong 'od gsal gyi 'char tshul la dgag sgrub re dogs dang bral ba'i gnas lugs gdings su gyur pa ni 'bras bu'o //
de dag gi don yang /
sgron ma snang byed las /
ri bo cog gzhag lta ba'i tshad //
rgya mtsho cog gzhag sgom pa'i tshad //
snang ba cog gzhag spyod pa'i tshad //
rig pa cog gzhag 'bras bu'i tshad //
tshad bzhi ldan pa'i rnal 'byor de //
nges pa'i don la blo 'dres pa'o //
zhes gsungs pa'o //
de ltar ngo sprad pas gnas skabs su chos nyid yid dpyod du ma lus par mngon sum du mthong zhing /
mthar thug mngon sum mthong ba'i gnad kyis tshe'i bar chod kyang rang bzhin sprul sku'i zhing du 'tshang rgya bar 'gyur ro //
gsum pa rjes snang nyams kyi 'char tshul bstan pa la gsum ste /
snang bzhi'i 'char sgo ngos gzung /
mtha' rten bzhi'i goms tshul bshad /
'bras bu'i grol tshul bstan pa'o //
dang po la bzhi ste /
klong gsal las /
snang bzhi'i 'char tshul ma shes na //
sa zin med pa'i skyon nyid 'byung //
snang ba bzhi ru shes par bya //
zhes gsungs pas /
dang po chos nyid mngon sum gyi snang ba ni /
gong du bstan pa bzhin lus ngag yid kyi 'phrul 'khor dang /
sgo yul rlung rig gi gnad bzhis bcun pas /
rgyang zhags chu'i sgron ma las /
dbyings rnam par dag pa'i sgron ma 'ja' gur ram rma bya'i mdongs lta bu'i nang du /
thig le stong pa'i sgron ma 'od zlum thig phran can shar ba'i dbus su /
rig pa rdo rje lu gu rgyud gsal la ma yengs par bcings te bltas pas /
gsal stong rnam par mi rtog pa'i ye shes lhag gis skyes pa'i ngang la mi g.yo bar bzhag pa'i shes pa /
gsal la dwangs pa ka dag lhun grub dbyer med kyi ngo bo shes rab rang byung gi sgron ma zhes bya ste /
gdod ma'i gzhi la da ltar gyi snang sems grol bar byed pa ste /
rig pa dbyings kyi ra bar tshud pas thig le sum 'brel gyi snang ba dbang po'i mngon sum du mthong ba tshun chad chos nyid mngon sum gyi snang ba'o //
de yang /
tsit+ta rin po che'i sbubs 'od lnga 'dus pa'i pho brang na /
gdod ma'i mgon po 'od mi 'gyur ba /
ngo bo stong pa /
rang bzhin gsal ba /
thugs rje rig pa'i snying po can nang gsal du bzhugs pa'i gdangs sku dang zhing khams tshad med pa'i snang ba la dbang 'byor pas 'og min chen por sangs rgyas pa zhes bya ste /
de yang /
dbyings kyi rtags su 'od khyim /
ye shes kyi rtags su thig le /
sku'i rtags su lu gu rgyud /
thugs rje'i rtags rang gsal /
ngo bo'i rtags mi rtog pa'i ye shes dus gsum 'pho 'gyur med pa'i dgongs pa mnyam nyid gzhi rdzogs su gyur pa ste /
'das rjes las /
mngon sum gnad 'di sus mthong ba /
khams gsum ldog pa ma yin no //
zhes so //
de ltar mthong bas gnas skabs chos nyid yid dpyod dang bral /
mthar thug gdod ma'i zad sar grol bar 'gyur ro //
gnyis pa nyams gong 'phel gyi snang ba ni /
shes nyams ni blo'i 'dzin cha yin pas mi brtan te /
klong gsal las /
blo ni kun rdzob yin par bshad //
ces gsungs /
nang du rig pa grol ba'i lam rtags kyi snang nyams shar ba ni brtan cing mi bslu ba ste /
de yang gong bzhin nyams su blangs pas dbyings rig res gsal res mi gsal ba las /
rim gyis goms pas dbyings rig smin mtshams nas dral te dbang po'i mngon sum du gsal zhing /
dbyings snang 'od kyi rang bzhin de yang /
gyen 'greng /
rtsibs shar /
dra ba /
dra phyed /
pad+ma dang /
mig mang ris /
nyi zla mkhar thabs lta bu sogs zhing khams thams cad gang ba'i bar du 'char zhing /
thig le yang /
sran ma tsam dang /
me long dang /
kham phor dang /
bse phub tsam gyi bar je che je che dang /
rig pa lu gu rgyud kyang skar mda' 'phro ba tsam dang /
'dab chags 'phur skyen pa dang /
ri dwags rtsibs la rgyug pa dang /
sha ra Na dal gyis rgyug pa dang /
bung ba bcud la 'khor ba lta bu'i bar je 'phel je gsal je brtan du gyur pa las /
thig le'i nang du rdo rje sems dpa' la sogs pa'i phyed sku'am /
sku rkyang pa re tsam shar nas 'gul 'phrig med par shar ba ni nyams gong 'phel gyi snang ba ste /
klong gsal las /
sku shar nyams kyi 'phel rdzogs na //
bar do'i snang ba 'dir chod pas //
longs spyod ngos zin bar do stongs //
zhes gsungs so //
de la slob dpon bi ma la mi tra ni /
dbyings snang zlum 'khrigs kyi nang du pad 'dab bzhi bzhis bskor ba lta bu'i tshom bu 'char ba tshun chad nyams gong 'phel gyi mthong snang du mdzad nas /
lha sku shar ba phan chad rig pa tshad phebs su bzhed na'ang /
'di ni slob dpon chen po pad+ma'i dgongs pa ste /
btags grol don khrid las /
dbyings rnam par dag pa'i sgron ma rang gi smin mtshams nas dral ba'i dus nas thig le'i nang du sems dpa'i sku rkyang pa re smin pa tshun chad nyams gong 'phel gyi snang ba'o //
zhes gsungs so //
de yang 'dir 'od snang gyen 'greng gi tshe mig thur dang /
gru bzhi la g.yas /
zlum po la g.yon /
zla gam la steng dang /
gru gsum la thur du gcun par yang bshad do //
de ltar gong 'phel gyi snang ba mthong bas /
gnas skabs nyams snang gi yon tan rnams thob /
mthar thug bar do'i snang ba rang sar grol ba'i dgos pa yod do //
gsum pa rig pa tshad phebs kyi snang ba ni /
dbyings kyi snang bas thams cad la rgyas thebs pas sa chu me rlung gi snang ba rang dag ste /
'od gsal chen po'i snang ba 'byams klas pa'i dbyings /
thig le re re'i nang du yang rnam snang la sogs pa rigs kyi yab lnga dang /
dbyings phyug ma sogs rigs kyi yum lnga ste rigs lnga'i tshom bu lnga tshan gyi dkyil 'khor tshad med pa nam mkha' gang bar 'char zhing de dag las 'od zer gyi snang ba rang lus dang 'brel par snang bas /
de nas ma bsgom yang tshad la phebs pas 'gyur ba med cing /
phyi'i snang ba 'od gsal du grol bas gdos bcas kyi snang ba nub /
nang sgyu lus 'od gsal du grol bas zag bcas kyi 'dzin pa dag
/gsang ba sems nyid 'od gsal du thim pas 'khrul pa'i snang ba nub pas las dang bag chags kyi 'brel chad pa ste /
klong gsal las /
rig pa tshad phebs snang ba yis //
phyi nang gzung 'dzin gdos bcas grol //
zhes so //
de ltar tshad la phebs pas gnas skabs su ma bsgom yang chog la /
mthar thug longs spyod rdzogs pa'i sku ngos zin pas longs sku'i zhing na spyod par 'gyur ro //
bzhi pa chos nyid zad pa'i snang ba ni /
phyi nyams snang gi 'phel zad /
nang sgyu lus kyi chos zad /
gsang ba rtog tshogs kyi sems zad pas 'khrul pa'i snang ba thams cad rang dag pas snang dang mi snang du 'dzin pa'i blo zad nas 'od kyi nang na sor mo tsam snang ba las 'khor 'das kyi 'du shes bral /
snang ba ci'i ngo bor yang ma grub pas 'byung ba'i dgras mi tshugs /
'gro 'dug gi snang ba dag
/mngon shes la thogs pa med /
thugs rje'i cha las ye shes kyi snang ba ma 'gags par gsal zhing /
phung po'i zag pa phyir mi ldang bar sangs rgyas nas 'pho ba chen po'i sku chu zla lta bus 'gro ba'i don byed pa ste /
thal 'gyur las /
de ltar lus 'byung rgyun chad nas //
zag bcas phung po mi snang bar //
'di la mngon par 'tshang rgya 'o //
zhes gsungs pas /
gnas skabs su snang bzhi'i tshad zin pas sa mtshams phyed /
mthar thug chos zad kyi snang ba mthong nas lhag med du 'tshang rgya bar 'gyur ro //
gnyis pa mtha' rten bzhi'i goms tshul ni /
klong gsal las /
mtha' rten man ngag rnam pa bzhi //
gong ma'i rgyab tu med thabs med //
ces gsungs pas /
mi 'gul ba gsum la gzhi bca' ba /
sdod pa gsum gyis tshad gzung ba /
thob pa gsum gyis gzer gdab pa /
gding bzhi'i grol tshad bstan pa'o //
dang po ni /
thal 'gyur las /
de la mtha' rten yid ches bya //
mi 'gul gsum la gzhi bcas pas //
rlung sems gnad la phebs pa 'o //
zhes pas /
lus bzhugs stangs gsum las mi 'gul bar bya ste /
de yang /
lus ma 'gul bas rtsa mi 'gul /
rtsa ma 'gul bas mig mi 'gul /
mig ma 'gul bas rlung mi 'gul /
rlung ma 'gul bas sems mi 'gul /
des 'gyu byed kyi rtog pa rgyun chad nas rig pa g.yo med du gnas pa'o //
mig gzigs stangs gsum las mi 'gul bar bya ste /
de yang rig pa'i gnad rtsa /
rtsa'i gnad sgo /
sgo'i gnad sgron ma'o //
rtsa ma 'gul bas mig
/mig ma 'gul bas sgron ma /
des sems ma 'gul bas rnam rtog mi 'byung zhing dbyings rig 'du 'bral med pa'i dgos pa yod do //
rig pa ni 'od gsal gyi snang ba mngon sum du mthong ba las mi 'gul bar bya'o //
de yang /
thugs rje'i rig pa phyir gsal me long lta bu la 'od gsal gyi snang ba 'gag med du shar ba gzung 'dzin gyis ma bslad par rang shar rang grol du bskyangs pas snang bzhi'i 'char sgo je gsal je brtan du 'char bar 'gyur ro //
gnyis pa sdod pa gsum gyis tshad gzung ba ni /
snga ma las /
sdod pa gsum gyis tshad bzung bas //
rmi lam ldog dang lus ngag yid //
rtags dang tshad ni nges gzung ba'o //
zhes pas /
dbyings rig mi g.yo bar gnas pas brtan pa'i tshad sdod pa gsum 'byung ste /
phyi snang ba skyod byed kyi rlung zad pas dbyings rig 'gro 'ong med par sdod /
nang phung po skyod byed kyi rlung zad pas lus g.yo 'gul med par sdod /
gsang ba rtog pa skyod byed kyi rlung zad pas rnam rtog 'gyu mi srid par sdod pa'o //
skabs 'dir tshad rmi lam gyis gzung ba dang /
rtags lus ngag yid gsum la 'char ba gnyis 'byung ste /
brtson 'grus rab la rmi lam dbyings su thim nas rgyun chad /
'bring la rmi lam 'od gsal du 'char /
tha ma la rmi lam rmi lam du shes pa'o //
rtags sgo gsum la 'char ba ni /
snang ba bzhi re re la gsum gsum ste bcu gnyis las /
dang po chos nyid mngon sum gyi rtags gsum ni /
lus rus sbal 'khar gzhong du bcug pa ltar bya byed g.yo 'gul med /
ngag lkugs pa ltar smra snying mi 'dod /
sems mkha' 'gro rnyis zin pa bzhin 'phro ba ltar snang yang gar gtad du zin pa'o //
gnyis pa nyams gong 'phel gyi rtags gsum ni /
lus skyes bu nad kyis gdungs pa ltar byi dor dang rgyan gyi sgeg chos bral /
ngag smyon pa ltar zungs med cal col du smra /
sems skyes bu rtsi dug gis thebs pa ltar 'khor bar mi ldog par thag chod pa'o //
gsum pa rig pa tshad phebs kyi rtags gsum ni /
lus glang po che 'dam du tshud pa skad cig la thon pa ltar 'byung ba lnga la thogs pa med par 'gro /
ngag grul bum gyi phru gu ltar ci smras gzhan la phan zhing dad par byed /
sems skyes bu 'brum nad byang ba ltar khams gsum du mi ldog par gding thob pa'o //
bzhi pa chos nyid zad pa'i rtags gsum ni /
lus dur khrod kyi ro ltar gshed ma brgyas bskor kyang ya nga ba dang bag tsha ba med /
ngag brag cha ltar gtam gyi zungs zad de gzhan gyi rjes su zlo /
sems bar snang gi na bun skad cig la yal 'gro ba ltar bag chags kyi phung po mi snang bar 'tshang rgya ba'o //
gsum pa thob pa gsum gyi gzer gdab pa ni /
klong gsal las /
thob pa gsum gyi gzer btab pas //
zag bcas phung po mi snang ba'o //
zhes pas /
dang po skye ba la rang dbang thob pa ni /
phung po'i snang ba 'gags nas gdos bcas su mi snang bas /
sems can gyi don byed na rang gi lag sor la rig pa gtad pas snang ba de kun rang log ste /
snang byed chu zla lta bus sems can gyi don byed pas /
mi sogs sems can la rig pa bcug na mtshams med pa lnga byas pa yang 'di nyid la 'byung ba rang sar dag nas 'tshang rgya ste /
de yang rig pa rang byung gi ye shes gzhi la gnas pa'i gnad kyis so //
de'i tshe bem po la rig pa bcug kyang 'gul zhing skad 'byin nus pa 'ong ngo //
gnyis pa 'jug pa la rang dbang thob pa ni /
sor mo la rig pa gtad nas rang lugs su bzhag pas de nyid la mi snang bar 'tshang rgya'o //
gsum pa rlung sems la rang dbang thob pa ni /
rlung sems las su rung bas rlung gi yon tan thams cad 'byung /
sems can gzhan tshe 'pho ba'i tshe de la rig pa bcug pas mtshams med lnga byas pa yang rang dang mnyam du 'tshang rgya ste las la bzang ngan med pa'i gnad kyis so //
bem po la'ang thogs med zang thal du 'gro zhing mngon par shes pa thogs med du 'char ro //
bzhi pa gding bzhis grol tshad bstan pa ni /
mu tig phreng ba las /
tshad ni gding bzhi'i rnal 'byor nyid //
ces pa dang /
rin chen spungs pa las /
mi 'gyur lta ba'i gding chen bzhis //
mi ldog ye shes tshad kyang gzung //
zhes pas /
yar gyi gding gnyis ni /
dkon mchog gsum gyi yon tan thos kyang thob tu re ba dang ma thob kyi dogs pa med de /
rang rig las gzhan pa'i sangs rgyas med par rtogs pa'i phyir ro //
mar gyi gding gnyis ni /
'gro drug gi sdug bsngal dang tshe tshad thos kyang 'khor bar mi ltung du re ba dang lhung gi dogs pa med de /
rang rig ye nas 'khrul pa med par shes pas 'khor bar 'khyams mkhan ma grub par thag chod pa'i phyir ro //
de dag gi dgos pa ni /
gnas skabs su thad so'i don rnams 'grub cing /
mthar thug gong ma'i rtogs pa mthar phyin par 'gyur ba'o //
de ltar yang /
klong gsal las /
mtha' rten dag gi man ngag gis //
gong gi yon tan mtha' ru phyin //
zhes gsungs pa ltar ro //
gsum pa 'bras bu'i grol tshul bstan pa la gnyis te /
thun mong dang khyad par gyi grol tshul lo //
dang po ni /
klong gsal las /
bden pa mthong ba'i gang zag gis //
dang po'i sa nas bcu drug bar //
rim par nyams su blangs pas 'byung //
gzhan dang sgo bstun gnas skabs kyi //
yon tan 'bras bu'i thob tshul lo //
zhes pa ltar /
sa rnams rim gyis bgrod nas gdos bcas kyi phung po lhag ma dang bcas pa bor nas 'tshang rgya bar 'gyur te /
snying gi me long las /
mngon par rdzogs pa sangs rgyas pa ni 'od dang sgra dang sku dang gdung dang sa g.yo ba la sogs pa 'byung ngo //
zhes gsungs pa ltar ro //
gnyis pa khyad par gyi grol tshul ni /
de nyid las /
yang dag par rdzogs par sangs rgyas pa ni /
phung po lhag ma med par sangs rgyas pa'o //
zhes pas /
nyon mongs pa phra rags dang 'byung lus kyi gdos pa thams cad dag nas /
ngo bo sku ru rgyas pas sku gsum 'du 'bral med /
rang bzhin mkhyen pa'i ye shes su rgyas pas ye shes 'du 'bral med /
thugs rje mdzad pa'i phrin las su rgyas pas thugs rje la rgyun chad med pa ste /
klong gsal las /
ngo bo stong gsal ye shes sku /
rang bzhin thugs rje phyogs ris med //
dbyer med chen por ye sangs rgyas //
zhes dang /
mtshan mar 'dzin pa'i 'khor ba sangs //
ye shes sku nyid don la rgyas //
sangs rgyas zhes kyang de la bya //
zhes gsungs pa ltar ro //
sgyu 'phrul lam rim las /
lhag bcas lhag med go ldog tu bshad pa ni /
rnam smin gyi lus rten bor nas zag med kyi sku 'grub pas 'byung lus kyi lhag ma med pa lhag med dang /
lhag bcas ni /
'byung lus zag med ye shes kyi skur gnas gyur pas 'byung lus kyi lhag ma dang bcas pas na de skad du grags pa'o //
!
//don gnyis pa brtson 'grus 'bring bar dor 'tshang rgya ba'i man ngag la gsum ste /
dang po bar do'i ngo bo ni /
gzhi dbyings ka dag las gzhan du snang ba thams cad bar do'i gnas skabs yin te /
gzhi snang ye shes su shar ba'i snang cha ni dag pa chos nyid kyi bar do dang /
'khrul snang 'gro drug gis bsdus pa'i chos so cog ni ma dag pa 'khrul pa'i bar do yin te /
de yang dbyings ka dag las shar zhing 'char gzhi'i dbyings su ma rdzogs bar gyi sems pa sa bon dang bcas pa ni bar do 'o //
gnyis pa dbye ba ni /
thal 'gyur las /
dbye na rnam pa bzhi dag las //
zhes gsungs pas /
skye 'chi'am rang bzhin gyi bar do dang /
'chi kha'i bar do dang /
chos nyid kyi bar do dang /
srid pa'i bar do dang bzhi'o //
dang po ni /
ma'i mngal du skye ba grub pa nas 'chi nad kyis btab pa tshun chad do //
gnyis pa 'chi kha bar do ni /
'chi ba la phyogs pa nas nang dbugs chad pa tshun chad do //
gsum pa chos nyid bar do ni /
nang dbugs chad de 'od gsal gyi snang ba shar nas lhun grub kyi snang ba thim pa tshun chad do //
bzhi pa srid pa bar do ni /
lhun grub kyi snang ba thim nas phyi ma'i skye srid grub pa tshun chad do //
gsum pa so so'i lam khyer ni /
dpe don gnyis kyis ston pa ste /
dpe skye gnas kyi bar do la sgro 'dogs chod pa rgya khra tshang du 'jug pa lta bu /
don bla ma dam pa la bsten nas des bstan pa'i gdams ngag gi don thos bsam sgom pas nan tan lhur byas te sgro 'dogs chod par bya'o //
de bzhin du /
'chi kha'i bar do la gsal gdab pa sgeg mo me long la blta ba lta bu ni /
sngar goms pa'i gdams pa rnams skabs 'dir blo la gsal thebs pa'o //
chos nyid kyi bar dor rang snang la yid ches pa ma pang du bu 'jug pa lta bu ni /
gdams ngag gi don nyams 'og tu chud pas chos nyid kyi snang cha ji ltar shar yang 'jigs pa med par rang snang ye shes kyi rol par gding chud pa'o //
srid pa'i bar do la las kyi 'phro mthud pa yur ba rkang chad pa la wa 'dzugs pa lta bu ni /
'khrul snang 'jigs skrag ji ltar shar yang sngar goms pa dang 'di ltar 'chad par 'gyur ba'i gdams pa'i gnad kyis dag pa'i skye srid lam du 'jug pa'o //
de dag kyang dbang po'i rim pas grol tshad kyang mu gsum du gsungs pa ste rgyas par gzhan du bshad pa las shes par bya'o //
!
//don gsum pa brtson 'grus tha ma rang bzhin sprul sku'i zhing du dbugs dbyung ste 'tshang rgya ba'i man ngag ni /
rang shar las /
bden pa mthong ba'i gang zag ni //
rtogs pa rgyud la ma skyes kyang //
phyogs bcu sprul pa'i zhing rnams su //
gnas nas mthar phyin grol bar 'gyur //
zhes gsungs pas /
'dir mngon sum gyi don mthong yang brtan pa ma thob par sgom pa 'phro can du gyur te bar do'i grol tshad dang mi ldan pa rnams /
chos nyid kyi bar do shar yang ngos ma zin par srid pa'i bar do rmi lam gyi 'khrul ngo tsam du shar ba las /
chos nyid bden pa'i byin rlabs dang /
rig 'dzin brgyud pa'i thugs rjes rmi lam sad pa'i cha tsam la mngon par dga' ba la sogs pa dag pa'i zhing du skye ba blangs nas /
de bzhin gshegs pa rnams kyi zhal mthong /
gsung thos /
dbang bskur ba dang lung nod /
dbugs dbyung ba thob pas nyon mongs pa'i 'ching ba las grol te gdod ma'i zhing la skad cig gis grol ba thob /
nang gsal sku dang ye shes 'du 'bral med pa'i dgongs pa dus gsum 'pho 'gyur med pa'i dbyings las ma g.yos bzhin du /
phyogs bcu'i zhing khams rgya mtshor longs spyod rdzogs pa dang sprul pa'i sku zla ba las chu zla ltar 'gro ba'i don 'khor ba ji srid pa de srid du mdzad pa ni yid bzhin gyi nor bu dang dpag bsam gyi shing ltar 'bad med lhun grub tu 'byung zhing rgyun mi chad pa yin no //
!
//bzhi pa smon lam gyi mjug bsdu la brten nas rtsis che ba'i bka' rgyas btab pa ni /
'das rjes don khrid las /
yang gsang snying thig mngon sum man ngag 'di //
gang gis reg pa myang 'das dngos la sbyor //
theg brgyad a ti'i thig le skor gsum gyis //
'di nyid don la reg pa ma yin no //
zhes gsungs pa ltar 'di lta bu'i gdams pa yid bzhin gyi nor bu dbang gi rgyal po bas kyang ches shin tu dkon pas /
skal ba dang ldan pa'i slob ma thun mong ma yin pa dag la shin tu gsang ba'i bka' rgya dang bcas te spel zhing /
des kyang nyams len la goms 'dris gding du gyur nas gzhan phan gyi phrin las skyo ngal med cing spro bas sgrub par gyis shig
/ces dam tshig gi bka' rgya dang srung ma la gnyer du bcol nas rtsis kyi rgyas gdab par bya'o ///
/bskyed rdzogs kyi lam yongs rdzogs smin slob tu khrid par 'dod na /
thog mar sngon 'gro rnams kyis rgyud sbyangs nas /
bum dbang bskur te rigs lnga phyi nang gi sgrub pa'i bskyed rim rnams ston /
de nas gsang dbang bskur te gtum mo'i lam rnams ston /
de nas shes rab ye shes kyi dbang bskur te pho nya'i lam rnams ston /
de nas tshig dbang bskur te ka dag khregs chod kyi lam rnams ston /
de nas rig pa'i rtsal dbang bskur te thod rgal gyi lam rnams rim bzhin ston /
yang na dbang lnga ga dus gcig tu rdzogs par bskur nas bskyed rdzogs kyi khrid rnams sngar gyi rim pa bzhin 'chad do //
gang gi tshe yang lam de dang 'brel ba'i gzhung phran rgyab chos dang bcas pa rnams so so'i skabs su 'brel bsdebs te bskyed rdzogs kyi 'gros gcig tu dril nas 'chad par 'dod na /
gter gzhung gi man ngag rtsa ba rnams dang /
dgongs 'grel yang tig yid bzhin nor bu'i legs par bshad pa rnams kyi zab don rig 'dzin brgyud pa'i phyag bzhes smar khrid kyi dbye bsdu'i gnad rnams la 'dris par bya'o //

//rgyal ba kun gyi bgrod pa gcig pa'i lam //
zab rgyas chos kyi snying po a ti zhes //
grub mchog bye ba'i gshegs shul man ngag gi
/mchog gsang rtse mo mkha' 'gro snying thig nyid //
dgongs pa brda dang snyan brgyud zab mo'i lam //
mtshon byed yi ges mtshon bya rang byung gi
/ye shes byin rlabs gtad rgyas skad cig la //
'grub byed zab gter gsang ba bla na med //
gang gi zab don rtogs dka' gsang ba'i gnas //
'phags mchog kho na'i ye shes spyod yul las //
blo rmongs so skye'i rtog pas mtshon min yang //
skal mnyam 'gro la phan par srid na snyam //
de phyir rig 'dzin DA ki'i thugs kyi mtshor //
sbas pa'i zab don yid bzhin dbang gi rgyal //
cha tsam mtshon pa'i snang ba phra mos kyang //
thar 'dod yid kyi re ba skong min nam /
khyad par gsang mchog mkha~X' 'gro~X snyi~Xng thi~Xg gi~X
/zaXb laXm gsaXl byeXd rin chen sgron me 'dis //
rnam grol sku gsum zhing khams mtshon nas der //
'gro kun myur bder khri~Xd pa nyid gyur cig
/de las 'gro 'di'i rang rgyud ka dag gi
/gnas lugs nang gsal gzhon nu bum sku'i gdangs //
lhun grub snang bzhi chos zad 'bras bu'i rtser /
khams gsum 'od skur grol ba'i bkra shis shog
/ces rdzogs pa chen po mkha' 'gro snying thig gi khrid yig zab lam gsal byed ces bya ba 'di ni /
gsang chen rdzogs pa chen po'i rnal 'byor pa me rag chos rje pad+ma phrin las dbang phyug gis gser gyi me tog dang bcas pa'i gsung gis ring mo nas bskul ba dang /
nye bar lam 'di la smon lam gyi mthu grub pa'i dad 'dun blo gros kyi nor ldan rin chen bkra shis kyis phul du byung ba'i skyes kyi maN+Dal dang bcas te nan tan chen po'i gsung gis bskul ba don yod par bya ba'i ched du /
bka' gsang rdzogs pa chen po la mos pa lam du byed pa'i rnal 'byor pa 'gyur med rdo rjes o rgyan smin grol gling gi dge gnas su sbyar pa'o //
sarba mang+ga laM///
/
