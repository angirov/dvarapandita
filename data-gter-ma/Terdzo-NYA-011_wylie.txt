@#//
ma hA gu ru 'chi med sku gsum rigs 'dus kyi dbang gi chog khrigs 'chi bdag g.yul 'joms zhes bya ba bzhugs so //
na mo ma hA gu ru pad+ma saM b+ha bA ya /
'dab brgya mdzes pa'i lhums na rdo rje'i sku
/'chi med lang tshos gang ba'i gzi mdangs can //
dran pas mi shigs tshe dbang sbyin mdzad pa /
khyod zhabs byang chub bar du gus pas bsnyen //
mnga' bdag 'jam dbyangs mkha' 'gro yongs grub rtsal //
kun mkhyen mkha' la snying brtse'i ri dwags can //
sgyu 'phrul chu zla'i gar ram dbang po'i gzhu //
gdul bya'i re ba gcig char skong la 'dud //
bka' gter dag snang chos kyi rgya mtsho las //
zab la bcud 'dril rnam sad bdud rtsi'i thigs //
gang 'di skal ldan snying gi bcud yin pas //
ring 'tshor 'dod rnams skom sel sman du longs //
dben zhing byin rlabs chags pa'i gnas su ting nge 'dzin las su rung ba'i slob dpon gyis skal ba dang ldan pa'i slob bu la 'chi med tshe'i rig pa rtsal gyi don dbang zab mo bskur ba la spyi don gsum /
sbyor ba /
dngos gzhi /
rjes so //
dang po ni /
stegs gtsang mar rdul tshon nam ras bris kyi dkyil 'khor pad+ma 'dab brgyad 'od lngas bskor ba'i lte bar hrIHdkar po bris pa'i khar many+dzi'i steng du /
rin po che'i bum pa rgyan ldan gyi nang du gtsang po'i chu rnyed na mchog
/ma rnyed na rgyun 'babs kyi chu la dri bzang sbyar bas sum gnyis bkang la bum rdzas nyer lnga dang chos sman btab cing gzungs rdor dang bcas pa'i khar mar zan la ka ra lga spod lan tshwa tsha grang gi rdzas rnams dang chos sman bsres pas tshe'i 'brang rgyas rdo rje rtse lnga pa dmar po lte ba man chad ril bu'i phreng bas bskor ba nyi zla'i rgyan can lha tsaka dang bcas pa bkod /
de la tsha rdzas ni dzA ti /
sug smel /
ka ko la /
brag zhun /
pad+ma rak+ta /
se 'bru rnams dang /
grang rdzas ni /
gur gum /
li shi
/cu gang /
byang sems dkar po /
cong zhi /
ga pur rnams te bsre zhing phye mar bya'o //
dkyil 'khor gyi g.yas su me long la mtshal dang chos sman sbyar bas dbus su hrIHmdun du oM/
g.yas su ma dang Ni /
steng du pad /
g.yon du me dang hU~M ste thams cad mgo gyen bstan g.yas bskor du bris pa bkod /
dkyil 'khor gyi g.yon du gong smos tshe 'brang gi rgyu dang grang rdzas bsres pas steng zla ba dang /
de la tsha rdzas bsres pas 'og nyi ma kha sbyor gyi gzugs dkar dmar mdog ldan rgyan spros gang mdzes byas pa bkod /
mdun du thod pa bdud rtsis gang ba la chos sman dang ka ra bsres pas bkang ba'i kha dar dmar gyis bcad pa'i steng rdo rje rtse  lnga bzhag
/rgyab tu thod pa'am rin po che'i snod du tshe chang dang /
tshe mda' rgod sgro ma nyams pa dar dmar me long bla g.yus brgyan pa /
g.yas g.yon du sman raka
/gter srung mchod gtor /
chu gnyis nyer spyod phreng tshar ram bskor mchod du bsham zhing /
tshogs kyi yo byad bgegs gtor sogs nyer mkho rnams sta gon du bya'o //
gnyis pa la gnyis /
sgrub mchod dang dbang bskur ba dngos so //
dang po ni /
rig 'dzin chen po pad+ma phrin las kyis mdzad pa'i chog khrigs ltar /
brgyud 'debs skyabs sems nas bzung bdag mdun sgrub mchod dzapa? bzlas tshe 'gugs gter srung mchod pa tshogs mchod yan grub par bya zhing /
las bum yod na rta sngags kyis byin gyis brlabs te bzhag go
/gnyis pa ni /
slob ma rnams 'dus la /
ji ltar bltams pa sogs kyis khrus bya /
slob dpon rta mgrin gyi nga rgyal la gnas pas /
bgegs gtor la chab bran /
raM yaM khaM gis bsang /
oM AHhU~M/
gsum /
rin po che'i snod yangs shing rgya che ba'i nang du gtor ma 'dod pa'i yon tan lnga dang ldan pa ye shes kyi bdud rtsi'i rgya mtsho chen por gyur /
a kA ro gsum gyis bsngos /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas\u0f8e
chos\u0f8e
dge 'dun\u0f8e
sku gsum 'chi med tshe'i lha tshogs 'khor dang bcas pa rnams kyi bka' bden pa dang /
rig pa 'dzin pa bdag gi sngags dang ting nge 'dzin dang bden pa'i phyag rgya la brten nas /
deng 'dir rdo rje'i slob ma rnams la bar du gcod pa'i bgegs thams cad gtor ma 'dis tshim par gyis la rang rang gi gnas su song zhig
/gal te mi 'gro zhing bar du gcod na lus ngag rdul phran bzhin du brlag par 'gyur ro //
hrI:
gnyis 'dzin snang ba'i log 'dren 'byung po'i tshogs :
zhes sogs las byang ltar bya zhing bgegs gtor 'phang /
gu gul bdug
/sum+b+ha ni brjod cing yungs thun gyis brab //
srung 'khor sgom pa ni /
rdo rje thogs la /
steng thams cad rdo rje'i bla bre /
'og thams cad rdo rje'i sa gzhi /
phyogs mtshams rdo rje'i rwa ba la sogs te srung ba'i 'khor lo yangs shing rgya che bar gyur /
oM badzra rak+Sha rak+Sha hU~M phaT:
lan gsum brjod /
las kyi rdo rjes me tog bkye bsdu byas la /
dbang bshad ni /
'gro ba ma gyur nam mkha'i mtha' dang mnyam pa'i sems can thams cad zung 'jug sku bzhi'i bdag nyid kun bzang tshe dpag med kyi go 'phang la 'god par bya /de'i ched du 'chi med tshe dbang zab mo gsan te don nyams su blang snyam pa byang chub tu sems bskyed de chos gsan pa'i kun spyod kyang legs par gsal btab ste gsan 'tshal /
de la sangs rgyas sgrub pa'i rten phun sum tshogs pa ni dal 'byor gyi chos bco brgyad dang ldan pa'i mi lus rin po che 'di nyid yin pas 'di la brten nas thar pa dam pa'i don myur du bsgrub par bya dgos te /
zhi ba lhas /
mi yi gru la brten nas ni //
sdug bsngal chu bo che las sgrol //
gru 'di phyis nas rnyed dka' bas //
rmongs pa dus su gnyid ma log
/ces gsungs shing /
de lta bu'i lus rten de'ang spyir nam 'chi cha med cing bar chad kyi rkyen mang po dang ldan /
sgos snyigs ma lnga bdo tshe'i snyigs ma'i mthar thug dus min du 'chi ba'i rkyen 'jigs pa chen po bcu drug
/glo bur du 'chi ba'i rgyu dgu la sogs pa rnam grangs du ma yod kyang bsdu na tshe dang las dang bsod nams zad pa gsum du 'du zhing /
de dag gso byed kyi gnyen po'ang mtha' yas par gsungs pa las /
khyad par tshe gso ba'i gnyen po rgyud las /
tshe nyams pa'i rkyen /
nyams pa'i rtags /
gso byed kyi slob dpon /
gso thabs kyi tshul bzhir bsdus pa'i gso thabs cho ga la'ang bka' gter dag snang gi gdams pa'i rnam grangs mtha' yas pa bzhugs pa las /
'dir ni gsung rdo rje'i ngo bo o rgyan gyi slob dpon 'chi med pad+mA ka ra nyid bod du chags phebs pa'i skabs las can rje 'bangs rnams kyis gsol ba btab pa dang /
ma 'ongs pa'i gdul bya rnams la brtse bas dgongs te zab la rgya che ba'i gdams pa mtha' yas pa gnang zhing phyogs bzhi dbus lnga'i gter khar sbas te skal ldan gyi sprul sku rim par byon nas zab mo'i rgya bkrol ba'i nang tshan /
nub gter gsal ba me tog lta bu'i chos sde 'chi med sku gsum rigs 'dus kyi chos skor 'di ni /
rat+na'i bstan pa spyi lung las /
thugs gter lnga po mnga' bdag sprul pas 'don :
ces lung bstan pa'i ya gyal /
rang gter las /
dam rdzas 'di dang 'phrad pa'i skyes bu de :
skye ba du mar zab gter la spyad pas :
sku yi gzi brjid mtshan rtags bcu gsum ldan :
bden pa'i ngag 'grub sgra dbyangs tshangs pa'i gsung :
thugs kyi byin rlabs dgongs pa'i gting dpag dka':
bdag dang rgyal po'i yon tan sprul pa ste :
phrin las rnam pa lnga la rang dbang spyod :
ces mnga' bdag khri srong lde'u btsan gyi 'bras bu mthar phyin yon tan gyi rnam 'phrul du gsal bar bstan cing /
rtsod bral gyi gter kha gzhan mang po las kyang lung gis zin pa'i dpal bkra shis stobs rgyal dbang po'i sde'am /
gsang mtshan mkha' 'gro phrin las yongs grub rtsal gyis spyan drangs pa ste /
de'ang bla ma mtsho skyes rdo rje la rim pa gsum yod pa'i dang po brag srin mo sbar rjes nas mnga' bdag nyang rin po ches spyan drangs /
gnyis pa dwags po dgyer bye ma dkar po nas sangs rgyas gling pas spyan drangs /
gsum pa 'di ni skal ldan thog mtha' bar gsum la dgongs te gtsang rong gdags kyi brag lhang lhang mar gter du sbas pa /
gu ru chos dbang gi gter zhabs dbang po'i sde'i skal par byon pa ste /
bdud rigs mtha' dmag log pa'i dpung :
zlog byed gnas gzhan gang na med :
skal ldan gnyis pa'i spyod yul yin :
zhes pa'i lung bstan dus thog tu babs te lcags sbrul hor zla lnga pa'i tshes bcu la skal ldan kun gyis mthong sar spyan drangs /
chos bdag bu mchog nyer gcig gi nang tshan /
drag po'i bu mchog dpral sme can zhes lung gis zin pa'i sna nam yang srid rig 'dzin ngag gi dbang po sogs la gnang ste 'gro phan rlabs po che mdzad cing /
brgyud pa'i rim pa zam ma chad /
dam sel dang 'dres khyer gyi bsre bslad ma zhugs /
byin rlabs kyi gzi byin dang mkha' 'gro'i kha rlangs ma yal ba'i gdams ngag zab mo'i smin byed kyi sgo 'byed pa la /
slob dpon gyis bgyi bar 'os pa sngon du grub nas khyed rang rnams kyi ngo skal du gyur pa slob dpon dang dkyil 'khor gtso bo tha mi dad pa'i drung du 'chi med tshe'i don dbang zab mo zhu ba'i yon du maN+Dal 'bul bar zhu /
zhes mtshams sbyar la maN+Dal 'bul du gzhug
/de nas snyims pa me tog dang bcas te thal mo sbyor la gsol ba 'debs pa 'di'i rjes zlos /
kye ma gu ru thugs rje'i bdag nyid can :
bdag ni dus min 'chi ba'i 'jigs pa las :
bskyabs te 'chi med tshe yi rig 'dzin nyid :
dus 'dir myur du 'grub pa'i dbang bskur stsol :
ces lan gsum /
slob dpon gyis /
skal par ldan nam rigs kyi bu khyod nyon :
snyigs ma lnga bdo log par spyod dus 'dir :
bar chad rkyen mang tshe srog mthar phyin dkon :
tshe yi dbang sbyin dam tshig bsrung nus sam :
zhes dris pa'i lan du dam tshig srog ltar bsrung bar bgyi'o snyam pas 'di'i rjes zlos /
gu ru sku gsum lha tshogs dgongs su gsol :
bdag ni 'chi med tshe yi rig 'dzin nyid :
mngon thob 'dod pas khyod la skyabs gsol bas :
spyi sgos dam tshig ma lus bsrung bar bgyi :
de nas mdun gyi nam mkhar bla ma dang gnyis su med pa'i mtsho skyes rdo rje sku gsum yongs rdzogs kyi bdag nyid can la rtsa ba gsum gyi lha tshogs sprin gtibs pa lta bus bskor te bzhugs pa'i spyan sngar /
bdag sogs sems can thams cad byang chub ma thob kyi bar du skyabs su 'gro snyam pas 'di'i rjes zlos mdzod /
na mo :
chos sku snang ba mtha' yas tshe yi bdag :
longs sku thugs rje'i mnga' bdag spyan ras gzigs :
'gro 'dul pad+ma 'byung gnas sprul pa'i sku :
sku gsum gdod ma'i lha la skyabs su mchi :
lan gsum /
sems can thams cad kyi don du rdzogs pa'i sangs rgyas kyi go 'phang thob par bya /
de'i ched du 'chi med tshe'i dbang nod cing grol byed kyi gdams pa nyams su blangs nas sems can gyi don bya snyam pas 'di'i rjes zlos mdzod /
bdag gis mkha' mnyam 'gro ba'i don slad du :
sku gsum gdod ma'i lha tshogs bsgrubs nas ni :
'gro kun 'chi ba'i 'jigs pa las bsgral te :
snying po bla med sa la 'god par bgyi'o :
lan gsum /
de yan chad kyis 'jug pa'i chos rnams grub nas /
dngos gzhi dbang gi ye shes pa dbab pa la spyi dang bye brag gnyis las /
dang po spyir dbab pa ni thugs gzhan du ma yengs par spyan dmigs 'di bzhin du mdzod /
slob dpon gyis stong nyid lta ba'i gdings bskyed /
phyag g.yas rdo rje dang bcas pa'i sdigs mdzub slob ma'i snying gar bstan te /
slob dpon gu ru mtsho skyes rdo rjer gsal bas /
hU~M drag po brjod pa'i rkyen gyis khyed rang rnams kyi rtog tshogs gnyis 'dzin gyi bgegs thams cad chos kyi dbyings su bskrad par mos la lus sems khong glod /
'gyu ba'i rlung cha snyoms par zhu /
de'i ngang las slob dpon gyis oM brjod pas khyed rang rnams kyi lus stong nyid du sbyangs /
AHbrjod pas sems nyid stong pa'i rang bzhin las /
hU~M brjod pas rig pa hU~M yig mthing sngon re rer lam gyis gyur par mos la cung zad mnyam par 'jog par zhu /
zhes dar gcig bzhag
/de nas byin dbab pa'i dmigs pa dngos ni 'di ltar du bsgom 'tshal /
steng 'og phyogs mtshams kun dang /
'og min chen po'i zhing khams /
khyad par bde ba can /
po ta la /
srin yul zangs mdog dpal gyi ri bo nas /
chos sku snang ba mtha' yas /
longs sku spyan ras gzigs dang tshe lha yab yum /
sprul sku pad+ma 'byung gnas rnams la dpa' bo mkha' 'gro'i tshogs kyis bskor ba mdun gyi nam mkhar glog 'gyu ba bzhin du byon nas sprin phung 'khrigs pa ltar thibs kyis bzhugs pa la /
khyed rang rnams kyi las dang de rnams kyi thugs rje 'dzoms pas de dag thams cad 'od kyi phung por ltem gyis zhu nas 'od phung de dag kyang oM AHhU~M gi yig 'bru grangs med par gyur pa dang /
gzhan yang phyogs bcu'i zhing khams rab 'byams kyi rgyal ba thams cad kyi sku gsung thugs las byung ba'i byin rlabs kyi 'od zer ba thag 'dzings pa bzhin du byung ba dang lhan cig srid gsum gyi bkrag
/'byung ba'i ro bcud kyang 'od zer gyi rnam par 'dus te khyed rang rnams kyi rig pa'i ngo bo yi ge hU~M mthing sngon du gyur pa la thim par mos shing /
slar yang tshe lha yab yum gyi thugs srog hrIHyig dkar la dmar ba'i mdangs can 'od zer 'phro ba zhig skar mda' lhung ba ltar byon te /
khyed rang rnams kyi rig pa yi ge hU~M mthing sngon du gyur pa de la thim par mos pa mdzod /
zhes brda sprad la /
DA dril sogs rol mo dang /
gu gul sogs spos btul zhing dbyangs dang bcas pas /
kye :
chos kyi dbyings nas 'chi med tshe yi lha :
longs spyod rdzogs sku 'phags pa spyan ras gzigs :
thugs rje'i sprul pa pad+ma 'byung gnas sku :
dbyer med rgyal ba kun 'dus 'gro ba'i mgon :
thugs rjes gzigs la gnas 'dir gshegs su gsol :
dkyil 'khor sgrub pa'i rdzas la byin phob la :
'dir tshogs skal ldan rnams la byin gyis rlobs :
'chi med tshe yi dngos grub bstsal du gsol :
oM AHhU~M hrIHsa ma ya dzaHdza :
zhes brjod la dbab /
slob dpon lhar gsal ba'i phyag gi rdo rje hrIHsa mtshan pas khyed rang rnams kyi gnas gsum du gtugs pas brtan par gyur pa'i mos pa mdzod /
rdo rje gnas gsum du gtugs la hrIHlan gsum brjod /
gnyis pa bye brag tu dbang bzhi so so'i ye shes dbab pa'i slad du dmigs pa 'di ltar mdzad 'tshal /
hrIHbrjod pas skad cig gis sin+d+hu'i rgya mtsho rnyogs pa dang bral ba'i dbus su sna tshogs pad+ma'i sdong po rab tu rgyas pa'i steng du thabs shes nyi zla'i gdan la /
khyed rang rnams kyi rig pa hU~M mthing sngon de nyid yongs su gyur pa las /
mtsho skyes rdo rje zhal gcig phyag gnyis pa dkar la dmar ba'i mdangs chags pa /
dbu skra ral pa'i thor tshugs spyi bor bcings shing rtse mor rin chen dar dmar thod du bcings pa /
phyag g.yas sdigs mdzub dang bcas pa'i rdo rje rtse lnga pa thugs kar 'dzin cing /
phyag g.yon mnyam gzhag gi steng du tshe'i bum pa 'dzin cing yum la 'khyud pa /
zhabs rdo rje'i skyil krung gis bzhugs pa'i pang du yum chen tsaN+Da lI dkar la dmar ba'i mdangs dang ldan pa /
zhi zhing 'dzum pa'i zhal can /
phyag g.yas mda' dar g.yon bum pa 'dzin cing yab la 'khril ba /
yab yum gnyis ka'ang rin po che dang rus pa'i rgyan drug gis brgyan pa /
lha rdzas kyi stod g.yogs dang me tog sna tshogs pa'i phreng bas mdzes par brgyan cing /
mnyam sbyor bde ba chen por rol pa'i phyag rgya lha'i sku
/rtsa khams dag pa dpa' bo mkha' 'gro bsam gyis mi khyab pas bskor zhing dwangs ma lnga ldan 'od phung gi klong na bzhugs pa /
yab kyi dung khang du zla ba'i gdan la spyan ras gzigs dmar po zhal gcig phyag gnyis pa /
phyag g.yas mchog sbyin gyi phyag rgya dang bcas pa'i shel gyi phreng ba dang /
g.yon pad dkar gyi yu ba thugs kar 'dzin pa /
ri dwags kriSh+Na'i pags pas stod g.yogs shing pa ti smug po'i sham thabs can rin po che'i rgyan gyis brgyan pa'i thugs kar yi ge oM dkar po /
yab kyi ljags steng du AHdmar po'i mthar dbyangs gsal gyi phreng ba sbrul 'khyil ba lta bu /
yab kyi thugs kar tsit+ta rin po che'i gur phub pa lta bu'i nang du ye shes sems dpa' pad+ma 'byung gnas dmar smug dbang gi mdog can /
phyag g.yas rdo rje dang /
g.yon bdud rtsis bkang ba'i ka pA la bsnams pa /
dbu la snyan zhu dang /
lha'i gsang gos mthing ga phyag rgya phu dung /
dar gyi chos gos zab chen gyi ber rnams gsol ba /
kha T+wAM rtse gsum dkur brten cing /
thugs kar hU~M yig gis mtshan pa /
yum gyi thugs kar nyi zla'i ga'u'i nang du dbus su hrIHma /
shar du ra ha /
lhor tsa ri /
nub tu hri ni /
byang du ya sa rnams zhal sbyor du bskor ba /
de ltar gsal ba'i yab kyi thor tshugs rtser nor bu rin po che'i tog las 'od zer nyi ma'i zer ltar 'phros pas /
gong ltar sku gsum tshe'i lha tshogs thams cad mkha' la char sprin gtibs pa bzhin du byon te khyed rang rnams la sib sib thim nas rgyud byin gyis brlabs pa'i mos pa mdzod /
kye :
chos kyi dbyings nas 'chi med tshe yi lha :
zhes sogs sam /
bsdu na /
oM AHhU~M hrIHsa ma ya dza dza :
brjod la spos rol bya /
de brtan pa'i phyir tshe'i bum pa phyi rin po che'i bum pa /
nang gzhal yas khang gi dbus su sku gsum gyi lha tshogs rnams bzhugs pa'i sku las bdud rtsi'i rgyun bab /
gnyis 'dzin gyi dri ma dag
/'chi med tshe'i dbang thob par mos mdzod /
bum pa gnas lngar gtugs la /
oM:
rin chen bum pa zlum po gzhal yas khang :
sku gsum lha tshogs 'chi med bdud rtsi'i rgyun :
nyon mongs gnyis 'dzin dri ma kun dag nas :
'chi med ye shes tshe yi dbang thob shog :
oM AHhU~M hrIHgu ru de wa DA ki nI sa ma ya kA ya wA ka tsit+ta ka lA sha a b+hi Shiny+tsa oM AHhU~M hrI:
'chi med bdud rtsi'i rgyun gyis lus gang /
tshe'i bar chad thams cad bsrung bar mos mdzod /
hrI:
zhes brjod la bum chu 'thor ba dang blud par bya'o /
khyed rang rnams tshe lha mtsho skyes rdo rje yab yum du gsal ba'i yab kyi spyi gtsug rin chen 'bar ba gnas gyur te dpal rta mgrin dbu gtsug rta mgo ljang zhur rta skad 'tsher ba /
g.yas pad+ma'i sdong po dang g.yon bdud rtsi'i thod pa 'dzin pa /
dur khrod kyi chas brgyad kyis brgyan pa /
zhabs gnyis brkyang bskum du bzhugs pa'i sku las ye shes kyi me 'bar te khyed rang rnams kyi tshe srog la bar du gcod pa'i bgegs thams cad bsreg par mos pa mdzod /
ces brjod cing dbyangs rol dang bkra shis kyi me tog 'thor bzhin pas /
hrI:
rgyal ba kun gyi chos sku 'od dpag med :
spyan ras gzigs dbang khro rgyal tshe yi lha :
me phung 'bar bas bar chad tshogs rnams 'dul :
dbang chen rta skad bzhad la phyag 'tshal bstod :
zhes brjod /
spyi gtsug gi rta mgrin bdud rtsir zhu bas rtsa khams kun khyab ste nang gi bar chad bsrung /
phyi rol gyi sgo dgu dang ba spu'i bu ga thams cad khro rgyal bdud rtsi 'khyil pa'i ngo bo sna tshogs rdo rjes zhun lugs su gtams par mos mdzod /
pad+ma rta zhal gyis mtshan pa spyi bor bzhag la /
hrI:
rgyal bas dbang bskur rigs kyi cod pan du :
brtson 'grus myur mgyogs rta zhal rngam sgra sgrog :
rta gdong zhal gyi phyag rgyas dbang bskur bas :
bgegs 'dul khro rgyal dbang mchog thob gyur cig :
hrIHha ya grI wa pad+ma ud+b+ha wa a b+hi Shiny+tsa mAM:
spyi gtsug rta mgo ljang gu'i steng rigs bdag 'od dpag med mtshon pa'i thig le dmar pos brgyan par mos mdzod /
gnyis pa gsang ba'i dbang bskur ba'i thog mar ye shes pa dbab pa la dmigs pa 'di ltar mdzad 'tshal /
khyed rang rnams tshe lha yab yum du gsal ba'i yab kyi dung khang du bzhugs pa'i spyan ras gzigs kyi thugs srog oM dkar po las 'od zer 'phros te po ta la'i rtse pho brang shel gyi yang phug gi gzhal yas khang nas spyan ras gzigs kyi lha tshogs spyan drangs nas dung khang gi lha spyan ras gzigs la thim pa'i mos pa mdzod /
spro na sngags rol tsam gyis spyan drangs /
mi spro na dmigs pas 'thus /
de brtan pa'i phyir sogs /
oM:
rin chen bum pa zlum po gzhal yas khang :
sogs brjod cing slar bum dbang bskur /
rtsa bar /
ljags steng AHlas 'od 'phros sngags phreng rnams :
bdud rtsir zhu nas lha tshogs thams cad kyi :
rtsa 'khor kun khyab bum chen rlung gnad brtan :
zhes gsungs pas /
khyed rang rnams lhar gsal ba'i ljags steng gi AHlas 'od 'phros sngags phreng la phog pas sngags phreng dang lte ba'i AHra bcas bdud rtsir zhu nas yab yum gyi rtsa 'khor kun khyab par mos la rlung bum pa can thun re bzung par zhu /
zhes bum can ci rigs 'dzin bcug
/me long mgrin par bzhag la /
me long gi yig bdun las 'phags pa spyan ras gzigs kyi sku tal gyis chad de khyed rang la thim pas 'phags pa'i gsang ba dang dbyer med du gyur bar mos mdzod /
hrI:
yig bdun 'di las 'phags pa'i sku byon nas /
longs spyod rdzogs sku 'gro mgon spyan ras gzigs :
rigs drug 'dren mdzad thugs rje'i bdag nyid can :
lha dang dbyer med mchog gi dbang stsol cig :
oM ma Ni pad+me hU~M hrI:
a b+hi Shiny+tsa A:
zhes brjod do /
gsum pa shes rab ye shes kyi dbang bskur ba'i thog mar ye shes pa dbab pa la dmigs pa 'di ltar mdzad 'tshal /
khyed rang rnams mtsho skyes rdo rjer gsal ba'i yum gyi thugs srog hrIHma zhal sbyor las 'od 'phros pas rang bzhin gyi gnas nas rang 'dra'i yum la 'khor mkha' 'gro'i tshogs dang bcas pa spyan     drangs te khyed rang rnams kyi yum la thim pa'i mos pa mdzod /
ces sngags sogs kyis dbab pa dang /
de brtan pa'i phyir sogs bum dbang bskur ba sngar gyis rigs 'gre /
khyed rang rnams mtsho skyes rdo rjer gsal ba'i yum gyi thugs kar nyi ma 'og dang zla ba steng du byas pa'i ga'u kha sbyor yod pa'i nyi ma g.yon dang zla ba g.yas su 'khor ba'i dbus su rigs bzhi yab yum gyi srog yig kha sbyor rang sgra sgrog pa'i rkyen gyis khyed rang rnams tshe lha yab yum du gsal ba snyoms par zhugs /
lha tshogs thams cad bde ba'i rang bzhin mchog tu rgyas par bsams la /
bde stong gi rang ngo la bltas te cung zad mnyam par 'jog par zhu /
nyi zla'i ga'u lag g.yon du byin la /
ngo bo rgyal ba kun gyi yum tshe'i DA ki tsaN+Da lI/
rnam pa nyi zla'i ga'u byin pa longs spyad pa tsam gyis 'pho med lhan cig skyes dga' rgyud la brtan par mos mdzod /
hrI:
rgyal ba kun gyi yum chen DA ki ma :
'chi med tshe yi lha mo tsaN+Da lI:
gnyis med bde chen thod pa bcud kyis gtams :
dbang bskur shes rab yum 'di khyod la sbyin :
hrIHpra dz+nyA mu dra a b+hi Shiny+tsa hU~M:
zhes brjod cing rdzas la rol du gzhug go
/bzhi pa rig pa rtsal gyi dbang bskur ba'i thog mar ye shes pa dbab pa la dmigs pa 'di ltar mdzad 'tshal /
khyed rang rnams tshe lha yab yum gsal ba'i yab kyi thugs kar pad+ma 'byung gnas ye shes sems dpa'i thugs srog hU~M mthing ka las 'od zer 'phros pas rnga yab gling nas rang 'dra'i lha tshogs spyan drangs te khyed rang rnams kyi thugs ka'i lha la thim pa'i mos pa mdzod /
zhes sngags kyis dbab cing /
de brtan pa'i phyir tshe bum gyi dbang bcas gong ltar ro //
de nas rdo rje g.yas dang thod pa g.yon du blangs te slob ma'i snying gar steng 'og tu gtad la /
hrI:
'das dang ma byon da lta dus gsum gyi :
rgyal sras sprul sku pad+ma 'byung gnas nyid :
brda' thabs 'gro ba'i don mdzad phyag mtshan 'dis :
dbang bskur lha dang gnyis med 'grub gyur cig :
oM AHhU~M hrIHgu ru pad+ma a b+hi Shiny+tsa hrI:
ces brjod cing bdud rtsi sbyin /
lag g.yas pa'i rdo rje ston bzhin du /
bdud rtsi de phyir mi pho /
nang du ma mid par khar bskyil la dbang don tshig gis ngo sprad pa 'di la ma yengs par gsan 'tshal /
kye ho skal ldan rigs kyi bu khyod nyon :
yang dag snying po'i don de khyod la bstan :
snang ba ma 'gag sku gsum lha tshogs rnams :
sna tshogs snang ba pad 'byung rol pa'i rtsal :
gdod nas dag pa pad+ma 'byung gnas sku :
ma 'gag snang ba sku yi don la ltos :
phaT ces sgra skad drag po ngag tu brjod :
brjod par ma nus de yi don la ltos :
brjod med sngags kyi sgra don rig par gyis :
ye nas gsal rig snying po'i don la ltos :
ma mthong snying po don gyi ngo bo mthong :
'di don rtogs grol dus gcig 'byung ba'i gnad :
'khor 'das ma lus kun gyi ngas ma'i srog :
sems can sangs rgyas sa la mnyam par sbyor :
rnam gsum 'chi med don gyi ngo bo 'grub :
gnyis 'dzin 'chi bdag 'jigs pa'i 'phrang las grol :
don 'di rgyun du skyongs shig snying gi bu /
a a a :
zhes dar gcig mnyam par gzhag
/des 'khor 'das gzhi grol rang byung gdod ma'i pad 'byung ma btsal lhun grub tu gyur pa yin pas /
deng phyin chad don dbyings rig
/brda thabs shes /
rtags phyag rgya 'bral med du 'chang nas 'gro ba ma lus pa'i don bya'o snyam pas /
thog mar rdo rje dang thod pa zungs /
bar du brjod med ngang du zhog
/tha mar rdo rje gsor zhing bdud rtsi dkrugs pas yongs rdzogs rig pa rtsal gyi rgya gsum rdzogs par thob pa yin no //
'khor ba'i rgya mtsho gting mtha' dpag med dbus :
nyes pas ma gos pad 'byung rdo rje'i sku :
mdzad pa bcu gcig 'gro kun thabs kyis drangs :
mtha' yas 'gro ba 'dren pa'i spyod pa gyis :
rtags 'di zungs la don du go bar mdzod :
ces brjod /
de ltar dbang bzhi yongs su rdzogs pa'i mtha' rten tshe'i dngos grub sdud cing dbang bskur ba'i slad du dmigs pa 'di bzhin du mdzod /
slob dpon mtsho skyes rdo rje yab yum du gsal ba'i yab kyi dbu gtsug gi rta skad thengs gsum bsgrags pas khyed rnams kyi tshe srog la bar du gcod pa'i bgegs thams cad bskrad pa'i mos pa mdzod /
A+oM AHhU~M hrIHbadzra kro d+ha ha ya grI wa hu lu hu lu nr-i b+h+rU~M badzra rak+Sha rak+Sha :
gnod byed 'byung po u tsa ta ya hU~M hU~M phaT:
ces brjod la mtshams bcad /
slob bu rnams la tshe pra brtags pa'i mar me re re gtad /
slob dpon gyis tshe mda' tshad gzhal ba g.yas su bzung zhing g.yob /
g.yon tshe 'brang bzung ste dbyangs rol dang bcas te /
oM AHhU~M hrI:
bde chen pad+ma bkod pa'i zhing khams nas :
chos sku 'od dpag med pa tshe yi bdag :
lnga ldan longs spyod rdzogs sku'i zhing khams nas :
'gro mgon spyan ras gzigs dbang thugs rje'i gter :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
lho nub srin yul zangs mdog dpal ri nas :
'chi med pad+ma 'byung gnas sprul pa'i sku :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
sin+d+hu rgya mtsho rol pa'i mtsho gling nas :
mtsho skyes rdo rje 'chi med tshe yi lha :
sbyor ba'i yum mchog lha mo tsaN+Da lI:
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
brag phug mA ra tI ka'i gnas mchog nas :
pad+ma saM b+ha 'chi med tshe yi lha :
gnyis med sbyor ba'i phyag rgya man+dA ra :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
brag dmar g.ya' ma lung gi gsang phug nas :
gu ru pad+ma 'byung gnas tshe dbang rtsal :
bde stong gnyis med sbyor ba'i mtsho rgyal yum :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
yang rdzong gtsang rong zab gter gnas mchog nas //
gnubs chen skye sprul zhang khrom mthu stobs bdag
/chos 'khor bsam yas bsam 'grub bde chen nas //
mnga' bdag khri srong gsung sprul chos kyi dbang //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
lhang lhang mtshams phug dge ba'i gter gnas nas //
sprul sku gter ston bkra shis stobs kyi rgyal //
gu ru pad+ma'i e waM lcog sgar nas //
rgyal ba'i sras po rig 'dzin ngag gi dbang //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
thub bstan rdor brag bla ma'i gdan sa nas //
yol mo gter ston bstan 'dzin nor bu'i zhabs //
gung thang bde ba'i rdo rje'i gzhal yas nas //
drin chen bla ma chos dbyings rang grol dpal //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
gangs can yul dbus gru 'dzin pho brang nas //
za hor rig 'dzin bla med rdo rje rtsal //
chos 'khor rnam par rgyal ba'i chos gra nas /
khyab bdag bla ma pad+ma phrin las zhabs //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
rdo rje'i gnas mchog sgrol ma phug pa nas //
tshe bdag chen po 'gyur med rdo rje dang //
gang des byin brlabs grub pa'i gzhal yas nas //
'jam dbyangs rdo rje pad+ma kun gsal zhabs //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
dgon byang smin grol rgya mtsho'i pho brang nas //
chos kyi don grub bstan pa'i rgyal mtshan dang //
phyogs med 'gro ba 'dul ba'i gnas mchog nas //
'jam dpal dbyangs dngos mkhyen brtse nus pa'i dbang //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
spyi gtsug chu skyes bzhad pa'i gdan steng nas //
skyabs gnas kun 'dus rtsa ba'i bla ma'i zhabs //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
kye ho dgongs dang sku gsum tshe'i lha tshogs :
'chi med sgrub pa'i gnas ni nyams re dga':
rig 'dzin sgrub pa po ni brjid re che :
dkyil 'khor sgrub pa'i rdzas ni byin re chags :
tshil chen dud pa'i sprin phung khrigs se khrig :
zhun chen gsal ba'i mar me ya la la :
tshe zan 'brang rgyas nyi zla'i rgyan dang bcas :
phyi ltar snang ba tshe 'brang lu gu rgyud :
nang ltar snang ba sku gsum tshe yi lha :
gsang ba 'chi ba med pa'i dam rdzas gter :
tshe mda' rgod sgro sku gsum tshe phreng can :
'chi med tshe rten bla g.yu dmar po da :
snang srid gsal ba'i me long dwangs mas brgyan :
le brgan dar gyi cod pan pu ru ru :
'dir byon 'dir gshegs sku gsum tshe yi lha :
'byung chen rigs bzhi'i d+hA ki dam tshig can :
phyi nang snod bcud kun gyi tshe bkrag sdus :
'dir khug tshe yi rten la bcud du phob :
sha khrag srog dbugs lus kyi tshe nyams na :
sa chu me rlung 'byung ba'i tshe bcud sdus :
'dir khug nyams pa gsos la gnas pa spel :
'chi med tshe yi dngos grub bstsal du gsol :
rdo rje tshe yi dngos grub bstsal du gsol :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
zhes brjod de mthar tshe mdar phus 'debs shing 'then pa'i stangs ka tsam byas te 'grib 'phel gyis brtag cing /
rtsa bar /
tshe bsrings rtags su mda' nyid ring du 'phel :
tshe zan bdud rtsir zhu dang 'phar dang 'phel :
dri bzang bkrag gsal zil chum 'phro dang 'bab :
dkyil 'khor mdangs legs mar me gsal zhing sme :
sgrub pa byin che tshe chu tshe chang khol :
bzang po'i rtags byung de las zlog pa ngan :
ces gsungs pa'i ltas rnams kyang brtag go
/mthar /
tshe 'brang lha yi rang bzhin du gsal ba khyed rang rnams kyi mgo thog tu bzhag pas tshe lha yab yum gyi sbyor mtshams nas tshe'i bdud rtsi dkar dmar mdangs dang ldan pa'i rgyun rang gi tshangs bug nas zhugs te lus kyi nang thams cad gang bas 'byung ba bzhi'i ngo bo sha khrag drod dbugs kyi tshe nyams pa gsos /
sha sangs rgyas spyan /
khrag mA ma kI
/drod gos dkar mo /
dbugs dam tshig sgrol ma ste lha'i ngo bor gyur pa'i mos pa mdzod /
ces byas la tshe 'brang mgor bzhag la /
oM AHhU~M hrI:
snod kyi 'jig rten b+han+d+ha yangs pa ru :
bcud kyi sems can sku gsum tshe yi lha :
nyon mongs dug gsum sgrib pa kun dag nas :
'chi med sku gsum lha yi dbang thob shog :
oM AHhU~M hrIHA yuHsid+d+hi a b+hi Shiny+tsa oM AHhU~M:
snod bcud thams cad gtor ma'i lha la thim /
de yang yum yab la thim /
dung khang gi spyan ras gzigs yab dang bcas pa ye shes sems dpa' pad+ma 'byung gnas la thim /
de yang thugs srog hU~M la thim /
hU~M zhabs kyu nas gyen rdzogs su klad kor gyi thig le'i bar du bsdus shing /
thig le dkar dmar tshe'i rang bzhin du gyur pa de nyid khyed rang rnams tshe lha yab yum du gsal ba'i spyi gtsug tu thim par mos la tshe 'brang dngos grub tu shes pas rol te rlung rngub cing dgang bar zhu /
hrI:
gtor snod sin+d+hu rgya mtsho dwangs pa'i dbus :
gtor ma mtsho skyes rdo rje yab yum sku :
'chi med bdud rtsi'i tshe phreng lu gu rgyud :
rdo rje tshe yi dngos grub bcud 'di rol :
zhes brjod la tshe 'brang bzar gzhug
/de ltar khyed rang rnams kyis tshe 'brang la rol zhing rlung rngubs pa la brten nas gong gi tshe'i thig le dkar dmar spyi gtsug nas thim pa de khyod rang rnams kyi snying gar nyi zla'i ga'u kha sbyor gyi nang du thugs srog hU~M dang gnyis su med par gyur cing mthar hU~M de yang aHdkar po gcig tu gyur pa'i mos pa mdzod /
ces brjod la de brtan pa'i phyir tshe mda' gtad /
tshe ril tshe chang bum chu sbyin /
rta zhal gyis dbang bskur la /
khyed rang rnams kyi spyi bor rta gdong zhal gyi phyag rgyas mtshan pas /
phyin chad tshe'i bar chad phra rags cis kyang mi tshugs par mos mdzod /
ces byas la tshe'i yang snying bzla /
de nas tshe stong nyid kyi ngang du sba ba'i slad du bsgom don 'di yis rgyas 'debs par zhu /
khyed rang rnams tshe lha yab yum du gsal ba yum yab la thim /
dung khang gi lha dang yab kyang thugs ka'i ye shes sems dpa' la thim /
de aHla thim /
aHnyid kyang nam mkhar 'ja' yal ba ltar mi dmigs par bsams la ka dag gi ngang la ji tsam gnas kyi bar mnyam par 'jog par zhu /
zhes brda sprad la dar cig gnas lugs kyi ngang du mnyam par 'jog pa ni tshe sba bstim rgyas gdab kyi mchog rab phul du gyur pa'o //
de ltar dbang thob pa'i rjes kyi rim pa ni /
gzhung las /
yon phul ma nyams tshogs kyi 'khor lo bskor :
ci 'byor tshe srog bslus pa'i dpral ba ru :
nyi zla'i rtags gdab phyin chad srog mi gcod :
srog mi gcod pa'i khas blang sdo+om pa sbyin :
zhes gsungs pa sogs rtsa ba dang yan lag gi dam tshig spyi dang khyad par srog gcod spangs shing srog bskyab ci nus su bsgrub par bgyi snyam pas 'di'i rjes zlos mdzod /
gtso bos ji ltar sogs dam tshig khas blang /
tshe'i dbang bzhi legs par thob pa'i sku drin gtang rag gi yon du maN+Dal dang /
lus longs spyod 'bul ba spyi ltar /
de dag gis 'chi med sku gsum rigs 'dus kyi dbang bzhi mtha' rten tshe'i don dbang dang bcas pa legs par thob pa yin pas /
gzhung las /
khyad par 'di nyid nyams su blang ba ni :
tshe 'phrang sgrol zhing tshe yi tshad las bsring :
dbang bskur lan res lo re'i tshe spel 'gyur :
brgya dang nyer gcig dbang thob skal pa can :
bdag dang dbyer med byin rlabs mchog thob 'gyur :
ces gsungs pa sogs phan yon rgya chen po dang ldan pa yin pas dga' ba sgoms la rang gzhan gyi don rgya chen po sgrub cing dge rtsa gzhan don du bsngo bar zhu /
bsod nams 'di yis sogs dang bsngo smon bkra shis ci rigs brjod la slob ma rnams gyes so //
gsum pa rjes kyi bya ba tshogs la rol zhing gtor ma gtang ba sogs las gzhung chog khrigs ltar mthar dbyung bar bya'o //
yang zab thugs kyi gter kha'i bcud //
'chi med sku gsum rigs 'dus kyi //
smin byed brgyud pa'i phyag bzhes lus //
mtshams sbyor tshig gi rgyan gyis spras //
rtsa gsum thugs rje'i snang bas nyes pa'i mun //
rab bsal nyams rtogs sbrang rtsi'i gong bu can //
'chi med ut+pal gsar pa'i dga' tshal du //
skal ldan bung ba'i na chung rtag rol shog
/ces tshig brling zhing don zab pa'i rdo rje'i gzhung gi nges don rgyud smin par 'dod pa rnams kyi blo la 'char bde ba'i slad du /
dpal ldan bla ma dang rig 'dzin brgyud pa'i phyag bzhes las ma 'das par /
kun mkhyen tA'i si tu'i bka' 'bangs pad+ma gar gyi dbang phyug phrin las 'gro 'dul rtsal gyis dpal spungs yang khrod du bris pa /
'khor lo'i dbang phyug dang bstan 'dzin skyes bu rnams zhabs pad brtan cing /
bdag gzhan 'brel tshad phyi nang 'chi bdag gi g.yul las rnam par rgyal ba'i rgyur gyur cig
/dge legs 'phel //

//
