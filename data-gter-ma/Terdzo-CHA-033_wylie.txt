@#:
:gu ru rin po che'i las byang yid bzhin nor bu zhes bya ba bzhugs so :
nya'athar+hatha :
rnam dag rang byung chos dbyings nam mkha'i klong chen las :
ye shes rang gsal nyi ma'i 'od zer 




















yongs la snyoms :
ma rig mun nag thibs sel rmongs pa'i gnyid sel mdzad :
stong nyid snying rje'i rang bzhin 'gro don mdzad la 'dud :
theg chen blo ldan sbyangs pa'i las 'phro sad :
bla mas rjes bzung 'khor ba'i nyes dmigs dran :
de las yid 'byung snying po'i don gnyer ba'i :
las can don phyir bla ma'i sgrub pa'i thabs :
nges pa'i lung bzhin g.yo med sems kyis dgod :
rgyud sde rgya mtsho'i nang nas yongs gsungs pa'i :
shis pa'i gnas su dgos pa'i yo byad dag :  thog mar dben pa'i gnas su phyi nang gi yo byad 'tshogs nas /
nye bar bsags la phyi nang brel ba spang :
rnal 'byor pa khrus byas bde ba'i stan la 'dug nas skyabs su 'gro ba dang byang chub mchog tu sems bskyed la /   byang sems ldan pas bsod nams tshogs la 'bad :
las byed khro bo dbang chen skur bsgoms la :    skad cig gis rang nyid khro rgyal rta mgrin dmar po spyi gtsug na rta mgo ljang gu rta skad rab tu 'tsher ba phyag na pad+ma'i dbyug tho dang thod khrag 'dzin pa dur khrod kyi rgyan dang ldan par bsgoms la /
gtor ma gcig phyi rol gyi 'byung po rnams la byin la bden pa brjod la btang /
phyi nang bgegs bskrad mtshams kyi cho ga bya :
hrIHhU~M phaT:
hrI:
dus gsum bla mas byin brlabs pa'i :
bdag nyid dbang chen he ru ka :
rab brjid rgyan ldan gar dgus brjid :
hU~M phaT sgra sgrog me dpung 'bar :
gdug pa'i tshogs 'joms bka' bsgo ba :
nyon cig bgegs dang log 'dren tshogs :
dngos grub bar chad byed pa rnams :
'di ru ma 'dug gzhan du dengs :
nga yi bka' las ma 'da' zhig :
ci ste mi 'gro 'dug gyur na :
rdo rje me dbal khros pa yis :
lus ngag rdul bzhin brlag par byed :
de bas ma gnas myur du dengs :
sarba big+h+nan u tsa ta ya phaT:
sum b+ha nis bskrad :
hrI:
bdag nyid dpal chen thugs ka nas :
hU~M las 'od 'phros khro bo'i sku :
phyogs mtshams kun tu khengs pa yis :
bar chad bgegs rnams rdul du rlog :
rdo rje mtshon cha 'bar 'phros pas :
phyogs mtshams rdo rje mtshon chas gtams :
rlung yang 'gyu ba'i skabs med na :
bar chad bgegs kyis tshugs mi 'gyur :
khro bo mtshon cha'i 'od zer las :
bskal pa'i me dpung rab 'bar bas :
steng 'og phyogs mtshams kun tu 'bar :
bgegs rnams rdul phran bzhin du bsreg :
srung ba'i 'khor lo rab 'bar bsam :
hrIHhU~M badzra kro d+ha badzra tIk+na dz+wa la ram rak+Sha rak+Sha hU~M phaT:
bsrung bya srung byed ngo bos stong :
rtog bral rang grol chos sku'i mtshams :
brjod bral mnyam nyid ngang du bcad :
re dogs bgegs chen bral bar gyur :
sa stegs   dal brtsig   brkyang nul    ba byung lngas byug   chag chag tshul bzhin   bdud rtsi lnga la sogs pas   gdab :
thig gdab tshon dgye sgrub dang mchod pa sogs :
nye bar mkho ba'i yo byad mngon par bsham :   dbang sgrub chen po byed na dkyil chog ltar bri /
mchod sdong pad 'dab la brten pa'am /
yang na tshom bu tsam bkod par bya /
de dag 'byor pa dang long skabs rtsis la bya'o //
sgrub rdzas /
bum thod me long sin+d+hu ra bdud rtsi /
rin po che 'bar ba'i gtor ma la sogs pa'o //
mchod rdzas /
phyi'i rnam lnga nang gi sman raka gtor ma /
rdo rje dril bu thod rnga rkang gling zhun me g.yab dar rol mo /
gsur chen tshogs kyi yo byad /
chas gos /
dbu rgyan rgyan drug DA ru kha T+wAM la sogs /
gar chas /
bla yol gdugs rgyal mtshan 'phan la sogs pa dal mchod pa'o //
lugs ma ras bris sku gsung thugs kyi rten :
mchod rten dmigs yul ji ltar rigs pa dgod :
phyi nang mchod brlab tshogs rten spyan drangs la :
phyag dang mchod 'bul sdig pa bshags pa dang :
rjes su yi rang bskul zhing gsol ba gdab :
lus dbul sems bskyed dge ba yongs su bsngo :
zhes pas :
hrI:
phyi nang mchod rdzas dngos 'dzin dri ma rnams :
chos nyid rnam par dag pa'i byin rlabs dang :
ye shes 'byung gsum 'od kyi ting 'dzin gyis :
rnam dag byang chub sems su sbyang bya 'o :
raM me yaM rlung khaM chu :
sarba d+harma bi shud+d+ho\u0f85 haM:
b+h+rU~M:
rin chen mtshan ldan snod mchog yangs pa ru :
sna tshogs thabs ldan mchod pa'i yo byad rnams :
shes rab zab mo'i ting 'dzin bsgom pa dang :
dus gsum rgyal ba kun gyi byin rlabs kyis :
phun sum tshogs pa mdzes shing rgya che ba'i :
gnyis med bdud rtsi chen por byin gyis brlabs :
oM AHbadzra ar+g+haM:yon chab A ha ra :zhabs bsil puSh+pe :me tog d+hU pe :bdug spos A lo ke :mar me gan+d+he :dri chab nai wid+ya :zhal zas shab+da rol mo pU dza hU~M:
yaM rlung raM me :
oM AHhU~M:thod sgyed gsum /
AHthod pa /
hU~M oM swA AMHhA:bcud bdud rtsi lnga /
s+pha ra Na phaT:'phros /
saM ha ra Na hU~M:'dus /
oM AHhU~M ye shes kyi bdud rtsir gyur sarba pany+tsa a mr-ita hU~M hU~M hrIHlha la gtor re ba skong /
bi shud+d+ha a mr-ita hU~M hrIHThAHrdzas la gtor la sbyang /
d+harma pany+tsa a mr-ita hU~M hrIHThAHbdag la sid+d+hi blang /
badzra yak+sha kro d+ha dz+wa la ha na ha na hU~M phaT:bgegs bskrad par bya'o //
b+h+rU~M:snod /
gtor ma brlab oM AHhU~M:drug brjod /
ma hA ba lin+ta :
te dzo ba lin+ta :
ba la ba ti gu h+ya sa ma ye hU~M swA hA:
rak+ta brlab pa a ka pA la b+han+d+ha b+h+rU~M:
ra rak+ta dz+wa la maN+Da la hU~M:
nam mkha' mdzod kyi sngags na ma sarba ta thA ga ta sogs kyis spel :
b+h+rU~M rat+na maN+Da la gzhal yas khang sUr+Ya tsan+d+ra pad+ma maN+Da la gdan oM AHhU~M:rtsa ba gsum sUr+Ya tsan+d+ra dza :
oM badzra sa ma ya dza :   spyan drangs /
u rgyan yul gyi nub byang mtshams :
pad+ma ge sar sdong po la :
ya mtshan mchog gi sku 'khrungs pa :
pad+ma 'byung gnas zhes su grags :
'khor du dpa' bo mkha' 'gros bskor :
khyed kyi rjes su bdag sgrub kyis :
byin gyis rlob cing gshegs su gsol :
gu ru badzra sa mA dza :
zhal dang zhabs bsil    yang dag don du dag mod cing :
rtog pa'i dri ma mi mnga' yang :
sri zhu gus pa'i tshul gyis ni :
'gro ba'i don du sku bsil lo :
A ha ra ar+g+haM pra tIts+tsha swA hA:
bzhugs su gsol ba   mya ngan mi 'da' thugs rje yis :
nyon mongs mi spong gos pa med :
ma chags rang bzhin dag pas na :
pad+ma'i gdan la bzhugs su gsol :
badzra pad+ma ka ma lA ya satwam :
phyag 'tshal ba   skye shi gnyis spangs rdo rje lta bu'i sku :
sku gsung thugs la mi 'gyur g.yo ba med :
lus ngag yid gsum byin gyis rlob mdzad pa'i :
slob dpon pad+ma'i sku la phyag 'tshal lo :
bA da ban+d+ha naM ka ro mi :
mchod pa   dngos su 'byor dang yid kyis rnam sprul nas :
'dod yon rnam lnga rin chen bdun la sogs :
phyi nang gsang ba'i mchod sprin blos blangs nas :
bla ma sangs rgyas mchog la mchod par bgyi :
sarba pU dzaHho :
sdig bshags   ma rig bdag gi lus dang ngag sems kyis :
bag med tshul gyis dam las 'gal gyur te :
phyi nang sdom dam nyams chag zhig gyur pa :
gnong zhing 'gyod pas bla ma'i spyan sngar bshags :
yi rang   sku gsung thugs kyi rnam thar dpag med kyis :
'gro kun thar pa'i lam la 'god mdzad cing :
ma chags chos kyi 'khor lo bskor ba la :
gsol 'debs bskul zhing rjes su yi rang ngo :
bskul   thog med dus nas bskyangs pa'i ma rnams phyir :
bla med byang chub mchog tu sems bskyed de :
sa lam yon tan ma lus mngon gyur nas :
bsam bzhin mngon du gyur par mdzad du gsol :
mdun gyi   dpang po 'od gyur bdag gi sdig sgrib sbyangs :
snod du rung byas sku gsung gzi byin bcas :
bdag la thim pas dbang thob byin ldan bsam :
dam bca' ba   rgyud drug rang byung ye nas lha :
ma rtogs sdug bsngal 'khor ba yi :
'gro ba'i don du bla ma lha :
'du 'bral med par bsgrub par bgyi :
byin dbab pa   hrI:
bla ma sangs rgyas 'dus pa'i sku :
rje btsun pad+ma thod phreng rtsal :
'khor ba'i skyab mchog 'gro ba'i mgon :
bla med mchog gi dngos grub stsol :
oM AHhU~M badzra gu ru pad+ma sid+d+hi hU~M:
gu ru d+he ba DA ki nI badzra sa ma ya dza :
sid+d+hi pha la hU~M A:
dzaHhU~M baM ho :
'gro rnams sku gsum sa la dgod pa'i blos :
tshig don ldan pas rang gi shes rgyud sbyang :   ma gyur sems can thams cad la byams pa snying rje dga' ba btang snyoms te tshangs pa'i gnas pa bzhi snying thag pa nas bsgoms pa tshad la pheb par sbyang ste /
bla ma'i zhal las longs /
hU~M:
de bzhin nyid kyi sa mA ti   chos nyid stong gsal rnam dag nam mkha'i klong :
gdod nas ma skyes spros pa'i mtha' dang bral :
kun snang sa mA ti   de nyid ma rtogs snrel zhi 'khor ba la :
snying rje byams pa'i 'od zer nyi 'od gsal :
rgyu'i sa mA ti   stong nyid snying rje'i snying po yi ge hU~M:
ma 'gag rang gsal rig pa'i ngo bor shar :
hU~M:
de las 'od 'phros snod bcud zhen rtog sbyangs :
ma lus 'od gyur rnam dag rgyu'i hU~M la thim :
rgyu'i hU~M las e mthing ga 'phros 'byung ba nam mkha'i klong :   mthing ga gru gsum tshad las 'das pa /
chos nyid rnam par dag pa'i ngang du bsgom :
rgyu'i hU~M las yaM ljang gu 'phros 'byung ba rlung gi dal :
skyod byed thogs med klong yangs 'khyil bar bsgom :   zla gam ljang gu rdo rje rgya gram gyis mtshan pa /
rgyu'i hU~M las raM dmar ser 'phros 'byung ba me chen 'bar :
smin byed stobs ldan ye shes rang 'bar bsgom :   dmar po gru gsum pa /
rgyu'i hU~M las khaM dkar po 'phros 'byung ba chu yi klong :
sdud byed rnam dag rgya mtsho rba klong 'khyil :   zlum po sngo skya mer ba /
rgyu'i hU~M las laM sna tshogs mdog 'phros rin chen ri rab dag :   gru bzhi pa rin chen bzhi las grub pa /
brtan byed brjid ldan mi 'gyur mi g.yo bsgom :
de steng yangs par hU~M las 'od 'phros pas :
ye shes rdo rje me ri'i gur nang dbus :
b+h+rU~M las rin chen 'bar ba'i gzhal yas khang :
rin chen sa gzhi pad+ma brdal ba'i steng :
rtsig pa 'dod yon pha gu dra ba dang :
drwa phyed mda' yab rin chen sna lngar ldan :
sgo bzhi rta babs brgyad ldan chos 'khor brgyan :
rin chen ka gdung thog phub 'od lnga gsal :
rgya yangs ma chad rin chen tog dang ldan :
nyi 'od ltar gsal 'ja' tshon 'khor yug ldan :
khyams dang gru chad phyogs bzhi'i sgo rnams dag :
dkar ser dmar ljang kha dog ma 'dres gsal :
dbus nyid mthing ga baiDUr sa gzhi'i steng :
rin chen zur brgyad gser mdog 'od zer 'bar :
lte ba yangs par tsakra rtsibs bzhi pa :
rdo rje'i mu khyud rtsibs bzhi phyogs kyi mdog :
lte bar chu skyes rin chen khrir bcas pa :
seng ges btegs steng nyi zla 'od gsal gdan :
de steng hU~M nyid 'phros 'dus yongs gyur pas :
thugs mchog rdo rje rigs kyi thod phreng rtsal :
zhal gcig phyag gnyis gar gyi nyams dang ldan :
mthing nag sku la rin chen rus pas brgyan :
phyag g.yas rdo rje g.yon pas dril bu 'dzin :
thabs mchog rgyal po yab kyi mdun nyid du :
gsang ba'i yum mchog rdo rje mkha' 'gro ma :
dmar mo phyag g.yas gri gug 'phyar :
g.yon pas thod khrag gtso la stob :
khrag zhag thig le rus pa'i rgyan ldan pa :
shes rab bde chen yab kyi sku la 'khril :
bde stong dbyer med gsal la rtog med bsgom :
yab kyi gsang ba rdo rje hU~M gis mtshan :
yum gyi gsang ba pad+ma AM dang ldan :
mnyam sbyor bde stong 'od kyi 'phro 'du las :
dkar ser dmar ljang hU~M bzhi phyogs bzhir 'phros :
'khor lo rtsibs bzhir chu skyes rin chen khri :
glang chen rta dang rma bya mkha' lding gis :
btegs pa'i steng du nyi zla 'od gsal gdan :
steng du hU~M bzhi yongs gyur pas :
shar du 'khor lo thod phreng rtsal :
dkar po 'khor lo dril bu 'dzin :
bud+d+ha mkha' 'gro yum dang sbyor :
lho ru rin chen thod phreng rtsal :
gser mdog rin chen dril bu 'dzin :
rin chen mkha' 'gro yum dang sbyor :
nub tu pad+ma thod phreng rtsal :
rA ga pad+ma dril bu 'dzin :
pad+ma mkha' 'gro yum dang sbyor :
byang du karma thod phreng rtsal :
ljang gu rgya gram dril bu 'dzin :
karma mkha' 'gro yum dang sbyor :
rgyan dang cha lugs gtso dang mthun :
ye shes me 'od klong na bzhugs :
spyan gsum khro 'dzum 'gying bag can :
'od dang gzi brjid 'bar ba bsgom :
rtsibs mchan bzhi la shugs 'gro bzhi :
dur khrod rgyan ldan mdzes pa bskyed :
yid bzhin rin chen zur brgyad steng :
sprul pa'i mtshan brgyad 'khor gyis bskor :   shar du pad+ma rgyal po dkar /
shar lhor nyi ma 'od zer dmar ser /
lhor blo ldan dkar ser /
lho nub tu thod phreng sngo skya
/nub tu shAkya seng+ge ser po /
nub byang du mtsho skyes dmar skya
/byang du rdo rje gro lod dmar ljang /
byang shar du seng ge sgra sgrog mthing ga
/thams cad longs sku gar stabs /
rdo rje thod khrag kha T+wAM can no //
glo 'bur bzhi la mkha' 'gro ni :   sngo ser dmar ljang bzhi /
shugs 'gro bzhi dang gsang yum bzhi 'khril sbyor du 'dug go
/nyi ma spyan gcig sngon skya man+d+hA ra dmar ser :
ma mo rgyan can dud kha rdo rje sman gcig ma ljang nag :
rigs bzhi'i tshul 'chang rgyan ldan bsam :
gru chad bzhi la gnas pa ni :
rgya mtsho'i gling gi mkha' 'gro ma :
zhi ba mtsho sku mdog ma nges pa gar thabs gri thod kha T+wAM can /
dar dang rus rgyan gyis brgyan pa'o //
dang bdud 'dul ma :
ye shes mkha' 'gro la sogs bsam :
thams cad gcer bu rus rgyan can :
gri gug thod pa kha T+wAM 'dzin :
bar khyams phrin las bzhi yi lha :
ging chen sde bzhi dpa' mo sde bzhi dang :
bdag skyob lha dang rig 'dzin dang :
chos skyong srung ma ma lus bsam :
sgo bzhir ye shes sgo ma bzhi :
rgyal chen bzhi dang mnyam par sbyor :
'gugs 'dren 'ching sdom las mdzad bsam :
steng gi cha phyogs nam mkha' la :
phyogs bcu'i rgyal ba sras bcas bsam :
bar snang sgrub chen bka' brgyad lha :
khro bo khro mo'i tshogs bcas bsam :
phyi rol 'od kyi 'khor yug la :
sprul pa'i zhing khams dpag med bsam :
dur khrod brgyad kyis yongs su bskor :
brda rtags sprul pa'i 'khor lo bsgom :
gtso bo'i spyi bor kun bzang sku :
rigs bdag phyag rgyar bsgom bya zhing :
klad khang mgrin pa snying ga ru :
rnam snang mtha' yas mi bskyod pa :
sku gsung thugs kyi bdag por bsgom :
kun gyi thugs kar yi ge hU~M:
rang rang mdog ldan gsal bar bsam :
gtso bo'i mdun du dbang chen sku :
dmar smug 'od zer rab tu 'bar :
pad+ma thod khrag 'dzin byed cing :
dur khrod rgyan spras rta zhal ldan :
srid gsum dbang du sdud byed bsgom :
ye shes lnga dang sku gsung thugs :
ye nas lhun grub dbang byin rdzogs :
hU~M oM swA AM hA:
oM AHhU~M:
'od kyis dbyings nas ye shes pa :
spyan drangs bstim zhing brtan par bzhugs :
ces pas bla ma yi dam mkha' 'gro'i tshogs rnams spyan drangs te /
rol mo'i sgra bsgrag
/dar gyis g.yab /
spos sna tshogs dang gsur chen gtang /
gdung ba'i dbyangs dang bcas pas /
hU~M:
yul gyi ming ni u rgyan yul :   spyan drang ba yin /
d+ha na ko Sha'i mtsho gling du :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
mtshan brgyad spyan drang ba   rmongs pa'i mun pa sel mdzad pa :
nyi ma 'od zer grags pa spyon :
shes bya kun la ma rmongs pa'i :
blo ldan mchog sred gshegs su gsol :
bdud dang mu stegs tshar gcod pa :
'phags pa seng ge sgra sgrog byon :
log 'dren gdug pa 'dul mdzad pa :
shAkya seng ge gshegs su gsol :
ma chags skyon gyis ma gos pa'i :
pad+ma thod phreng rtsal du grags :
yon tan thams cad rab rdzogs pa :
pad+ma saM b+ha zhes kyang bya :
'khor 'das kun la dbang sgyur pa'i :
pad+ma rgyal po zhes kyang bya :
bod kyi yul du byon pa'i tshe :
gsang mtshan rdo rje gro bo lod :
byin gyis rlob cing gshegs su gsol :
badzra ma hA gu ru sa ma ya dza :
DA ki ma spyan drang ba   skye med chos dbyings pho brang nas :
stong nyid ye shes mkha' 'gro ma :
ye shes mkha' 'gro 'bum gyis bskor :
byin gyis rlob cing gshegs su gsol :
lus gnad rtsa yi pho brang nas :
sems nyid ye shes mkha' 'gro ma :
bde stong ye shes dbyer med pa'i :
mkha' 'gro 'bum dang bcas te gshegs su gsol :
shar rdo rje rigs kyi pho brang nas :
rdo rje rigs kyi mkha' 'gro ma :
mkha' 'gro 'bum dang bcas te gshegs su gsol :
lho rin chen rigs kyi pho brang nas :
rin chen rigs kyi DA ki ma :
DA ki 'bum dang bcas te gshegs\u0f8e
nub pad+ma rigs kyi pho brang nas :
pad+ma rigs kyi DA ki ma :
DA ki 'bum dang bcas te gshegs\u0f8e
byang las kyi rigs kyi pho brang nas :
las kyi rigs kyi DA ki ma :
DA ki 'bum dang bcas te gshegs\u0f8e
dur khrod chen po'i gnas brgyad nas :
mkha' 'gro sde brgyad gshegs su gsol :
byon tshul ni   zhub can stong sgra si li li :
mkha' 'gro 'bum sde thibs se thib :
dpa' bo'i bro brdung khrabs se khrab :
dpa' mo'i glu len kyu ru ru :
gdugs dang rgyal mtshan thibs se thib :
dbu skra thor tshugs shigs se shig :
dar gyi cod pan pu ru ru :
dung gi rna cha wangs se wang :
gser gyi gdu bu si li li :
sil snyan mang po khro lo lo :
rgyan cha mang po khro lo lo :
DA ru cang te'u khro lo lo :
glu len gar byed khyugs se khyug :
byin gyis rlob cing gshegs su gsol :
gnas mchog 'di ru byin phob la :
sgrub mchog bdag la byin gyis rlobs :
bgegs dang log 'dren bar chad sol :
mchog dang thun mong dngos grub stsol :
gu ru d+he wa DA ki nI sa ma ya dzaHhU~M baM ho :
zhabs bsil 'bul ba bzed zhal du dbul   yang dag don du dag mod cing :
rtog pa'i dri ma mi mnga' yang :
sri zhu gus pa'i tshul gyis su :
'gro ba'i don phyir sku bsil lo :
ar+g+haM A ha ra pU dzaHhU~M:
bzhugs su gsol ba   hU~M:
rin chen gzhal yas nyams re dga':
dur khrod gzhal yas byin re che :
pad+ma 'dab brgyad mdangs dang ldan :
nyi zla kha sbyor 'od re gsal :
rtog med ro gdan bag re dro :
bzhugs pa'i gnas su dang re spro :
slob dpon mkha' 'gro ging gi tshogs :
byin gyis rlob cing brtan par bzhugs :
mos pa'i bu la zhal bstan 'tshal :
gsung gis gdams pa'i gnad bsgrag 'tshal :
'gro ba'i don du sku bzhugs 'tshal :
oM AHhU~M badzra gu ru pad+ma sid+d+hi hU~M:
DA ki nI sa ma ya tiSh+Tha lhan :
phyag 'tshal ba   hU~M:
skye shi gnyis spangs rdo rje lta bu'i sku :
sku gsung thugs ldan cir yang sprul pa'i sku :
rdzu 'phrul stobs ldan lha srin dam la 'dogs :
slob dpon pad+ma'i sku la phyag 'tshal lo :
rnam shes gnas gyur zhe sdang rnam dag pas :
me long ye shes badzra thod phreng rtsal :
rdo rje'i rigs mchog nyon mongs zhe sdang sbyong :
thugs mchog pad 'byung thugs la phyag 'tshal lo :
gzugs phung gnas gyur gti mug rnam dag pas :
chos dbyings ye shes bud+d+ha thod phreng rtsal :
de bzhin rigs mchog nyon mongs gti mug sbyong :
sku mchog pad 'byung sku la phyag 'tshal lo :
tshor phung gnas gyur nga rgyal rnam dag pas :
mnyam nyid ye shes rin chen thod phreng rtsal :
rin chen rigs mchog nyon mongs nga rgyal sbyong :
yon tan pad 'byung gter la phyag 'tshal lo :
'du shes gnas gyur 'dod chags rnam dag pas :
kun rtog ye shes pad+ma thod phreng rtsal :
pad+ma'i rigs mchog nyon mongs 'dod sred sbyong :
gsung mchog pad 'byung gsung la phyag 'tshal lo :
'du byed gnas gyur phrag dog rnam dag pas :
bya grub ye shes karma thod phreng rtsal :
las kyi rigs mchog nyon mongs khong khro sbyong :
phrin las pad 'byung grub la phyag 'tshal lo :
chos dbyings rnam dag nam mkha'i dkyil 'khor nas :
'das dang ma byon da lta dus gsum gyi :
phyogs bcu'i sangs rgyas byang chub sems dpa'i tshogs :
rgyal ba rgya mtsho'i tshogs la phyag 'tshal lo :
skye med rnam par dag pa'i mkha' dbyings nas :
rang byung ye shes shugs kyis 'gro mdzad cing :
chos dbyings rnam par dag pa'i mkha' dbyings nas :
gnyis med bde stong rang byung shugs kyis 'gro :
ye shes DA ki rnams la phyag 'tshal lo :
chos nyid don dam rnam dag mkha' dbyings nas :
rig pa'i ye shes thabs kyis 'gro ba'i dpal :
ma bcos shugs las byung ba sprul pa'i tshogs :
mkha' 'gro dam can rnams la phyag 'tshal lo :
gu ru d+he wa DA ki nI sa ma ya ho :
phyag rgya'i pU dza   che mchog pad+ma thod phreng rtsal :
sku gsung thugs kyi gar dang ldan :
phyag rgya bzhi dang mnyam par sbyor :
dang po las kyi phyag rgya ste :
gnyis pa dam tshig phyag rgya 'o :
gsum pa chos kyi phyag rgya ste :
bzhi pa dbyer med phyag rgya che :
phyag rgya gar gyi mchod pa 'bul :
ma hA mu dra nIrti pU dza hU~M:
hU~M:
mdzes pa'i zhing khams phyi nang mchod pas brgyan :
yid 'ong rgya chen mchod pa ji snyed dang :
bdag gzhan lus ngag yid gsum lha la 'bul :
'gro ba'i don du dgyes pas bzhes su gsol :
rat+na maN+Da la pU dza hoH
phyi'i rnam lnga   hU~M:
u rgyan chen po pad+ma 'khor bcas la :
dgyes pa'i mchod pa sna tshogs 'bul ba ni :
me tog bdug spos mar me dri chab dang :
zhal zas rol mo dbyangs snyan mchod pa 'bul :
'gro ba thugs rjes bskyab phyir bzhes su gsol :
'dod yon drug   mdzes pa'i gzugs dang snyan pa'i sgra dbyangs dang :
tshim pa'i dri dang bda' ba'i ro mchog dang :
reg 'jam na bza' chos dbyings lha mo sogs :
'dod yon nam mkha' gang ba'i mchod pa 'bul :
'gro ba thugs rjes bskyab phyir bzhes su gsol :
rgyal srid sna bdun   phun sum tshogs pa'i 'khor lo btsun mo dang :
nor bu rin chen blon po glang po rta :
dmag dpon gter gyi bum pa dpag bsam shing :
'dod 'jo'i ba sogs rin chen sna tshogs 'bul :
'gro ba thugs rjes bskyab phyir bzhes su gsol :
bkra shis rtags brgyad   rin chen gdugs mchog bkra shis gser nya dang :
pad+ma mdangs ldan dung dkar g.yas su 'khyil :
bum bzang dpal be'u g.yung drung 'khyil ba dang :
rdo rje rgyal mtshan 'khor lo la sogs 'bul :
'gro ba thugs rjes bskyab phyir bzhes su gsol :
bla re yol ba dar dpyang lhab lhub dang :
rin chen phreng ba dril bu g.yer kha sogs :
ba dan 'phan dar rnga yab khri gdan bcas :
dgyes pa'i rol mo mnyes pa'i yo byad 'bul :
'gro ba thugs rjes bskyab phyir bzhes su gsol :
lha klu mi sogs 'gro ba pho mo rnams :
mdzes pa'i yid 'ong rgyan dang ldan pa dang :
sa chu me rlung nam mkha' nyi zla'i 'od :
rtsi bcud lo tog snang srid mchod par 'bul :
'gro ba thugs rjes bskyab phyir bzhes su gsol :
sarba pU dza ho :
nang mchod   rdo rje slob dpon gsan cing dgongs su gsol :
rang gi dam tshig bskang ba'i phyir :
rang gi slob dpon gnyan la mchod :
spyi gtsug rgyan du bzhugs su gsol :
yi dam lha tshogs gsan cing dgongs su gsol :
rang gi sems nyid rtogs bya'i phyir :
rang gi yi dam gnyan la mchod :
snying gi pad+mar bzhugs su gsol :
ma mo mkha' 'gro gsan cing dgongs su gsol :
rang gi dngos grub thob bya'i phyir :
rang gi mkha' 'gro gnyan la mchod :
lte ba'i gnas su bzhugs su gsol :
gdod nas rnam par dag pa'i phyir :
gtsang sme'i rnam rtog kun dang bral :
thabs chen ye shes sha chen lnga :
shes rab chos dbyings bdud rtsi lnga :
'byung ba'i bcud dang dam tshig rdzas :
gnyis su med par mnyam sbyar nas :
bla ma yi dam mkha' 'gro rnams la 'bul :
dgyes chen mchog gis bzhes su gsol :
oM sarba pany+tsa a mr-ita khA hi :
bla ma yi dam mkha' 'gro yis :
sku gsung thugs kyi dngos grub stsol :
skye med sku la 'gag med gsung :
spros bral thugs kyi dngos grub stsol :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
gtor ma 'bul ba   hU~M:
mtshan ldan thod pa snod kyi 'jig rten du :
ro mchog ldan pa bcud kyi longs spyod rnams :
ye shes lnga ldan gtor mar byin brlabs te :
bla ma yi dam mkha' 'gro rnams la 'bul :
bzhes nas bla med mchog gi dngos grub stsol :
ma hA ba lin+ta pU dza kha raM khA hi :
bstab pa ni   hU~M:
bde stong rnam dag thugs rje chags pa'i dbyings :
sbyor sgrol rang byung dmar chen rak+ta 'di :
'khor ba'i gzhi rtsa dbyings su gcad bya'i phyir :
bla ma yi dam mkha' 'gro rnams la 'bul :
dbang drag phrin las thugs rje'i dngos grub stsol :
ma hA rak+ta pU dza kha raM khA hi :
sbyor mchod ni   hrI:
snang ba yab la stong pa yum :
dbyer med bde chen byang chub sems :
rtsa bral 'dod sred zhen pa dag :
bde chen mnyam sbyor rol pa'i mchod par bzhes :
lhan skyes bde chen dngos grub stsol :
dz+nyA na d+hA tu bo d+hi tsit+ta ma hA su kha pU dza ho :
bsgral mchod ni   hU~M:
'gro drug sems su gsal brtags nas :
rtsa bral skye med ngang las 'khrul pa'i sems :
'gag med ye shes rig pa'i rtsal gyis bsgral :
nga bdag rtsad bcad bsgral pa'i mchod pa 'bul :
skye med rang grol chos sku'i sid+d+hi stsol :
duHkha mA ra pU dza ho :
longs spyod rgyan gyi mchod pa   mnyam pa'i grub rdzas chen po dag :
bdag dang mnyam pa'i tshogs la dbul :
bza' dang bca' dang btung dang bgo :
longs spyod lnga ldan thams cad kun :
dag mnyam rtogs pa'i mchod par bzhes :
sgo lnga'i zhen 'dzin dag pa'i dngos grub stsol :
rang rig rtogs pa'i mchod pa 'bul :
dbyer med de rtogs mchod pa'i mchog :
ces pas :
gsang mchod   chos sku rnam dag bla ma dgongs su gsol :
snod bcud rang byung chos kyi dbyings :
ma skyes spros bral ngo bo nyid :
rang snang mnyam nyid rang bzhin mchog :
ma 'gag rang gsal mtshan nyid can :
gnas lugs sku gsum dbyer med mchod pa 'bul :
sku bzhi mngon du 'gyur bar byin gyis rlobs :
bstod pa ste glu ye shes so   hU~M:
chos dbyings spros bral rang bzhin rnam dag las :
ma skyes mi 'gag mkha' la 'ja' tshon ltar :
ye shes skur snang pad+ma thod phreng rtsal :
rang byung bla ma mchog la phyag 'tshal bstod :
zhing khams dpag med nam mkha'i mtha' klas par :
gdul bya dpag med mos pa tha dad kyi :
bsam pa'i khyad par ji bzhin don mdzad pa :
rang byung sprul pa'i sku la phyag 'tshal bstod :
chos dbyings rgya mtsho rgya chen klong yangs las :
rnam dag skyon bral dpag bsam pad sdong la :
ye shes rang gsal yid bzhin mchog gi sku :
mtsho skyes rdo rje pad+ma mchog la bstod :
sku mdog phyag mtshan gcig tu ma nges cir yang ston :
la lar thugs rje rnam dag zhi ba'i skur bstan nas :
gdul bya'i tshogs 'dren thar pa'i sa la phyin par mdzad :
'jig rten chos brgyad nyon mongs zhi bar mdzad la phyag 'tshal bstod :
la lar skyon bral yon tan rgyas pa'i skur bstan nas :
thugs rje'i stobs dang smon lam dpag tu med pa'i mthus :
rang rang re 'dod yongs rdzogs yid bzhin nor bu'i tshul :
tshe 'byor ye shes rgyas par mdzad la phyag 'tshal bstod :
la lar dbang sgyur dbang mdzad dbang gi skur bstan nas :
thugs rje'i dbang gis gdul bya gdug pa'i tshogs rnams kun :
dbang du sdud mdzad phrin las lhun grub dbang gi sku :
'khor 'das dbang sgyur pad+ma dbang la phyag 'tshal bstod :
dug gsum rags pas 'khor bar gdug pa'i bsam sbyor can :
khro ba gdul phyir gtum drag 'jigs pa'i skur bstan nas :
gdug pa tshar gcod dug lnga nga bdag rtsad nas 'byin :
bdud 'dul rdo rje drag po rtsal la phyag 'tshal bstod :
phrin las lnga rdzogs sku lnga ye shes lhun gyis grub :
dug lnga rnam dag ye shes lnga ldan rgyal ba'i sku :
'gro lnga rjes 'dzin thar pa'i lam lnga ston par mdzad :
phrin las yongs rdzogs thod phreng rtsal la phyag 'tshal bstod :
chos nyid don dam rnam dag mkha' dbyings la :
rig pa'i ye shes rang byung shugs kyis 'gro :
'byung lnga rnam dag bde chen yum gyi tshul :
sder bcas mkha' 'gro rnam lnga'i tshogs la bstod :
rgyal ba'i 'khor skyong bka' yi tha tshig can :
nyams kyi drod nyul dam can grogs mdzad cing :
dam tshig nyams pa'i gshed ma dregs pa'i tshogs :
bka' nyan srung ma'i tshogs la phyag 'tshal bstod :
rang gi thugs ka'i sa bon las :
'od 'phros 'phags pa'i thugs dam bskul :
thams cad gsang sngags sgrar ldan pas :
'gro kun bde la 'god pa'i blos :
gsang sngags dag cing gsal bar bzla :






oM AHhU~M:
badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes dang /
hrIHma ha ri ni sa :
ra tsa hri ya hU~M dza :   rtsa ba'i bsnyen pa sham bu dang bcas pa'o //
oM AHhU~M:
bud+d+ha thod phreng rtsal badzra sa ma ya dza :
sarba pA paM shAn+tiM ku ru ye swA hA:
oM AHhU~M:
rat+na thod phreng rtsal badzra sa ma ya dza :
A yuHdz+nyA na puN+ye puSh+TiM ku ru ye swA hA:
oM AHhU~M:
pad+ma thod phreng rtsal badzra sa ma ya dza :
a nr-i tri pa shaM ku ru ye swA hA:
oM AHhU~M:
badzra thod phreng rtsal badzra sa ma ya dza :
nr-i tri sha trUM mA ra ya phaT:
oM AHhU~M:
karma thod phreng rtsal badzra sa ma ya dza :
karma sid+d+hi hU~M hU~M:
las la sbyor tshul rim par bzla :
rtags dang sbyar la dngos grub blang :   mchog sgrub pa la rtsa ba'i bsnyen pa 'bum phrag bcu gcig la sogs bzla /
de nas sham bu btags te mkha' 'gro bsgrub /
de la rtags mtshan grub par mngon pa dang dngos grub blang /
de nas las bzhi'i bsnyen pa rim par 'bum phrag re bzla /
de nas gang dgos 'grub bo //
tshes bcu la sogs tshogs 'khor rgyas par byed par 'dod pas /   skal ldan pho mo'i tshogs 'dus la :
tshogs kyi mchod pa rgya cher bsham :
sbyang spel bsgyur nas bdud rtsi la :
'dod yon lnga yi sprin 'phro bsam :
lha dang rig 'dzin mkha' 'gro'i tshogs :
gus pas spyan drangs dad pas mchod :   ces pas /
tshogs kyi 'khor lo rgyas par bya ba ni /
tshogs khang du skal ldan yo byad dang bcas pa 'dus te /
skal pa dang mi ldan pa phyir dbyung zhing :
skal ldan dam la bzhag ste :
hU~M:
rdo rje 'du bar 'dus pa yi :
theg mchog dam pa'i rigs can rnams :
bla 'og rim pa ji bzhin du :
rdo rje gsang ba'i gral 'khod de :
rigs ma yin par rigs mi 'gyur :
rigs can rnams kyi dam tshig ni :
rigs med pa la 'bab mi 'gyur :
de las 'das na de brlag byed :
de las skal ldan tshogs 'khod la :
dam med pa rnams phyir dengs shig :
sa ma ya :
sa ma ya :
dam med uts+tsha ta ya phaT:
hU~M hU~M hU~M:
steng yang hU~M gi rang bzhin la :
'og kyang hU~M gi rang bzhin no :
phyogs mtshams hU~M gi rang bzhin las :
steng yang dpa' bo dpa' mos gang :
'og kyang dpa' bo dpa' mos gang :
phyogs mtshams dpa' bo dpa' mos khengs :
dpa' bo dpa' mo'i rang bzhin la :
bar chad bgegs kyi ming yang med :
dpa' bo dpa' mo'i rol mtshams las :
'das na thal bar brlag par 'gyur :
bar chod bgegs sogs smos ci dgos :
hU~M hU~M hU~M:
zhes glur blang zhing mtshams bcad :
hU~M:
chos sku rnam dag skye ba med pa la :
longs sku 'gag med 'od dpag med du shar :
sna tshogs sprul pa ma hA gu ru'i sku :
che mchog pad+ma dpal gyi thugs ka nas :
raM yaM khaM gsum yig 'bru'i 'phro 'du yis :
tshogs kyi zhal zas 'dod pa'i longs spyod rnams :
mi gtsang dri ma nyes pa'i skyon rnams kun :
bsreg dang gtor dang bag chags sbyang bar bya :
badzra dz+wa la raM:
yaM s+pha ra Na phaT:
khaM bi shud+d+ho\u0f85 haM:
hU~M:
rang gi thugs ka'i sa bon las byung ba'i :
yaM raM kaM dang a yi 'phro 'du las :
rlung me thod sgyed b+han+d+ha'i nang du ni :
bcud kyi snying po yi ge 'bru gsum bsam :
hU~M:
b+han+d+ha mtshan ldan rin chen snod nang du :
oM dang AHhU~M yi ge'i 'phro 'du las :
tshogs kyi zhal zas sha lnga bdud rtsi lnga :
zag med ye shes bdud rtsi'i rgya mtsho las :
'dod pa'i yon tan lnga dang ldan pa ru :
rgyal ba'i thugs dam bskang phyir byin gyis rlobs :
oM AHhU~M sarba ma hA pany+tsa a mr-ita hU~M hrIHThA:
de nas tshogs rten spyan drangs te :
mos gus gdung ba drag pos 'di skad do :
hU~M:
nub phyogs u rgyan dur khrod chen po nas :
gnas gsum mkha' 'gro sprin tshogs 'dus pa'i dbyings :
chags bral pad nyi ro yi gdan steng nas :
rngam brjid stobs ldan pad+ma thod phreng rtsal :
dus ngan snyigs ma'i 'gro ba 'dul ba dang :
bdag cag rjes 'jug thugs rjes bzung slad du :
zhal zas longs spyod tshogs la spyan 'dren na :
thugs rje rdzu 'phrul ldan pa'i sku skyod la :
byin rlabs dngos grub 'beb phyir gshegs su gsol :
dga' bde ye shes rgyud la spor ba'i phyir :
phag mo yum gyi tshogs bcas gshegs su gsol :
zhi bas 'jigs pa brgyad las skyob pa'i phyir :
rdo rje mkha' 'gro'i tshogs bcas gshegs\u0f8e
rgyas pas 'byor drug ye shes spel ba'i phyir :
rin chen DA ki'i tshogs bcas gshegs\u0f8e
dbang mchog mos pa bzhi dang ldan pa'i phyir :
pad+ma DA ki'i tshogs bcas gshegs\u0f8e
drag pos mngon spyod las rnams sgrub pa'i phyir :
las kyi DA ki'i tshogs gshegs\u0f8e
phrin las sna tshogs las rnams sgrub pa'i phyir :
dpa' bo mkha' 'gro'i tshogs bcas gshegs\u0f8e
bstan pa bsrung zhing bar chad bsgral ba'i phyir :
bka' srung chos skyong tshogs bcas gshegs su gsol :
gu ru pad+ma d+he wa DA ki nI e A ral+li pheM pheM:
hU~M:
tshogs khang dur khrod 'bar ba'i gzhal yas 'dir :
nyi zla pad+ma bam chen gdan steng du :
'phan gdugs bla bre khri yol rgyan du bres :
zhal zas tshogs kyi mchod pa gcal du bkram :
yid 'ong skal ldan 'dus pa'i pho brang 'dir :
che mchog pad+ma mkha' 'gro'i tshogs dang bcas :
rngam brjid dgyes pa'i tshul gyis bzhugs su gsol :
gu ru pad+ma de ba DA ki nI sa ma ya tiSh+Tha lhan :
hU~M:
mtha' yas sprul sku skye 'gro yongs kyi mgon :
phyogs bcu dus gsum sangs rgyas thams cad kyi :
dbang bskur byin brlabs pad+ma thod phreng rtsal :
yon tan grangs med che mchog he ru ka :
dbang drag pad+ma'i sku la phyag 'tshal lo :
a ti pU ho :
pra tIts+tsha ho :
a la la ho :
de la mchod gtor tshogs 'bul ba :
bsdus pa byed na 'di kho nas so    dgongs sam rdorje slob dpon rnams :
rje btsun pad+ma thod phreng rtsal :
'dir byon tshogs dang gtor ma 'bul :
byin gyis rlob cing bzhes su gsol :
dgongs sam ma mo mkha' 'gro rnams :
las dang ye shes grub pa mo :
'dir byon tshogs dang gtor ma 'bul :
byin gyis rlob cing bzhes su gsol :
dgongs sam rig 'dzin slob dpon rnams :
gdung ba drag pos bdag 'bod na :
byin gyis rlob cing gshegs su gsol :
'dir byon rgyan gyi mchod pa 'bul :
dam rdzas gtor ma'i mchod pa 'bul :
snang ba snod kyi 'jig rten gtor gzhong du :
srid pa bcud kyi 'jig rten gtor ma bshams :
dpal gyi gtor ma brjid ldan 'gying ba 'di :
ri rgyal lhun po bas kyang mtho zhing brjid :
ma mo'i gtor ma pad+mas bskor ba 'di :
gling bzhi gling phran bas kyang bkod re legs :
dkar gyi thig gdab dmar gyi gur phub pa :
gser gyi ri bdun bas kyang brjid re che :
bdud rtsi chang gi mchod pa sbreng ba 'di :
lha yi zhal zas bas kyang ro re bda':
rak+ta dmar gyi ar+g+haM bskyil ba 'di :
rgya mtsho'i mching snam las kyang gting re zab :
dkar rtsi dmar rtsi dri chen dri chu dang :
sha chen la sogs bdud rtsi rnam pa lnga :
glang rta ba glang khyi sha dang :
mchog chen mi la sogs te sha chen lnga :
ma hA mAM sa la sogs sha sna stong :
ma hA tsit+ta la sogs snying sna stong :
ma hA rak+ta la sogs khrag sna stong :
dbang po lnga dang go ro tsa na dang :
ba su ta dang nang khrol rnam pa lnga :
shing tog me tog 'bru dang sman rnams dang :
mngar dang khur ba thug pa'i bye brag dang :
mar thud spri khrum zho dang 'o ma dang :
rtsi dang tsA ru rtsi chen go snyod dang :
lga dang lan tshwa spod kyi bye brag dang :
ri sgog lung sgog sha bal sna tshogs dang :
ram bu rug pa sha mo sna tshogs dang :
bza' dang bca' dang btung ba'i bye brag dang :
gzugs sgra dri ro reg bya chos la sogs :
'dod yon lnga ldan mchod pa dam pa 'di :
ting 'dzin dgongs brgyud dag pas byin brlabs nas :
bdud rtsir sbyar pa'i gtor ma chen po 'di :
dus gsum bla ma'i tshogs la mchod par 'bul :
rdo rje slob dpon thugs dam bskang gyur cig :
rgyal ba zhi khro'i tshogs la mchod par 'bul :
yi dam lha tshogs thugs dam bskang gyur cig :
dpa' bo dpa' mo rnams la mchod par 'bul :
ma mo mkha' 'gro'i thugs dam bskang gyur cig :
dus gsum bde gshegs tshogs la mchod par 'bul :
rig 'dzin rtsal 'chang thugs dam bskang gyur cig :
dam can srung ma'i tshogs la mchod par 'bul :
chos skyong srung ma'i thugs dam bskang gyur cig :
oM AHhU~M gu ru d+he ba DA ki nI pU dza ba lin+ta ga Na tsakra a mr-ita pU dza kha kha khA hi khA hi :
hU~M:
che mchog pad+ma'i lha tshogs 'khor bcas la :
'dod yon tshogs kyi mchod pa 'bul ba ni :
gzugs kyi lha mo me long 'dzin :
spyan gyi mchod par bzhes su gsol :
sgra yi lha mo snyan pa'i rol mo thogs :
snyan gyi mchod par bzhes su gsol :
dri yi lha mo dri zhim bdug spos thogs :
shangs kyi mchod par bzhes su gsol :
ro yi lha mo zhim pa'i zhal zas 'dzin :
ljags kyi mchod par bzhes su gsol :
reg bya'i lha mo bde 'jam na bza' 'dzin :
sku yi mchod par bzhes su gsol :
chos kyi lha mo bde stong chos 'byung 'dzin :
thugs kyi mchod par 'bul lo bzhes su gsol :
oM ga Na tsakra pU dza rU pa shab+da gan+d+he ra sa spar+she d+harma d+hA tu pU dza oM AHhU~M:
hU~M:
dbang drag pad+ma'i lha tshogs dgongs su gsol :
rnal 'byor dbang phyug rdo rje he ru kas :
bskal pa thog ma med pa'i sngon rol nas :
tha ma lus 'di blangs pa yan chad du :
nyon mongs rnam rtog 'khrul pa'i dbang gyur pas :
lus ngag yid gsum mi dge ci bgyis pa :
rgyal ba'i sku gsung thugs dang 'gal ba rnams :
tshogs kyi mchod pa 'di la brten nas ni :
gnong zhing 'gyod pa'i sems kyis mthol lo bshags :
thugs rje brtse bas tshangs pa yar bzhes la :
ye shes don gyi dngos grub bstsal du gsol :
sa ma ya :
a a a :
tha ma ling gar dgug gzhug bsgral byas te :
hU~M:
dbang drag pad+ma'i lha tshogs sku bzhengs la :
rngams brjid rab tu dgyes pa'i zhal phyes shig :
gru gsum b+han+d+ha 'bar ba'i snod nang du :
bar chad dgra bgegs bsgral pa'i sha khrag 'di :
che mchog pad+ma'i lha tshogs zhal du bstab :
dgyes par rol cig badzra A ral+li :
gti mug sha la chem chem dgyes par rol :
'dod chags khrag la hub hub dgyes par rol :
zhe sdang rus la khrum khrum dgyes par rol :
dug gsum sha khrag rus pa'i mchod pa 'di :
dbang drag pad+ma'i zhal gyis bzhes nas kyang :
byang chub sgrub la bar chad med par mdzod :
ma hA mAM sa la khA hi :
tsit+ta rak+ta go ro tsa na ba su ta :
kiM ni ri ti khA hi :
tshogs kyi dngos grub blang ba ni :
hU~M:
dbang drag pad+ma'i lha tshogs dgongs su gsol :
snyigs ma lnga ldan dus kyi tha ma 'dir :
'khor ba'i rgya mtshor bying ba'i 'gro ba rnams :
khyed la skyabs gsol yun gyi mgon bgyid na :
ye shes thugs rje'i spyan gyis gzigs nas kyang :
khyed kyi sku gsung thugs kyi byin rlabs dang :
mchog dang thun mong dngos grub thams cad kun :
tshogs kyi zhal zas 'di la char ltar phob :
dus 'di nyid du bdag la bstsal du gsol :
'gyur ba med pa sku yi dngos grub stsol :
'gag pa med pa gsung gi dngos grub stsol :
spros pa med pa thugs kyi dngos grub stsol :
lhun gyis grub pa yon tanadangos grub stsol :
thogs pa med pa phrin las dngos grub stsol :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
gu Na sid+d+hi swA:
d+harma sid+d+hi hrI:
karma sid+d+hi hA:
zhes pas tshogs kyi zhal zas dngos grub chen por bsams te :
ho :
rnam dag chos nyid kyi ngang nas :
chos can snod bcud 'khor 'das lha dang lha mo rig 'dzin sprul pa dang bcas par bzhugs pa rnams :
dmigs pa med pa'i thugs rjes 'du 'bral med par bdag la dgongs su gsol :
'dir rnal 'byor 'dus pa'i longs spyod 'dod yon rgyan gyi rol par snang ba rnams :
thabs dang shes rab gnyis su med pa'i dam tshig :
zag pa med pa'i bdud rtsir sbyar ba 'di :
rgyal ba'i sku rnam par dag pa la bkres pa mi mnga' yang :
rnal 'byor mchog gi dam tshig rang byung dag pa'i don :
zhen pa med pa'i tshul gyis re dogs med par 'bul na :
gnyis su med pa'i tshul gyis blang dor med par bzhes nas rnam dag chos nyid kyi dbyings su ye shes rol pa'i longs spyod rang thim par mdzad du gsol :
de ltar gyur pa'i byin rlabs kyis tshogs kyi gzhi 'dzin pa'i rgyal po'am sbyin bdag dang :
tshogs kyi las rdzogs shing mthar phyin par mdzad pa'i rdo rje slob dpon :
mched lcam dral rnams kyi tshogs rnam pa gnyis rdzogs nas rtsa ba dang yan lag gi dam tshig nyes ltung thams cad las grol te :
theg pa chen po'i lam mthar phyin nas sangs rgyas par gyur cig :
'dir yang spang bya mi 'dod cing mi mthun pa thams cad mi 'byung zhing :
bsgrub pa gsang sngags theg pa chen po'i grogs dang rgyur gyur pa rnams mngon du 'gyur ba dang :
re ba thams cad yongs su rdzogs par mdzad du gsol :
des mtshon nas khams gsum sems can thams cad kyang grogs bla ma dam pas rjes su bzung nas :
theg pa chen po'i don mngon du byas nas sangs rgyas par gyur cig :
phyi rol 'byung ba rnam lnga la :   sa chu me rlung nam mkha' lnga po mkha' 'gro sde lnga yin pas /
'bo gcog yul sogs tshogs su mi 'gro ba med pas gnad zhal las zhus /
mkha' 'gro sde lnga'i klong yangs su :
rtsa ba gsum bsam mchod par 'bul :
khyad par me la mchod sbyin bsreg :   phyi'i sbyin sreg gzhung bzhin grub tshar bya'o //
nang du bde chen rol pa yi :   nang gi sbyin sreg gsang dbang ltar gtum mo //
mchod sbyin rtsa khams lha la dbul :   shes rab ye shes ltar thig le spel sbyong shes par bya'o //
gsang ba chos dbyings skye med la :
rang rig ye shes rang gsal dbul :   dbang bzhi pa ltar /
bsod nams tshogs chen rdzogs par 'gyur :
ces pa ltar tshogs la rol :
rdo rje'i glu la sogs pa gsang sngags kyi spyod pa ji snyed pa bya'o //
de nas mchod bstod gsol ba gdab :
dngos grub skul zhing byin rlabs zhu :   ces pas dkyil 'khor la mchod bstod gsol 'debs byas la byin dbab /
bdag 'jug gam slob ma rjes su 'dzin na 'dir bya /
yin na'ang 'dir dngos grub bskul la /
bdag 'jug gi tshul du byin rlabs zhu zhing dngos grub blang ste   gtor ma gu ru rin po che dgos 'dod 'byung ba'i dbyig tu bsam :
de la mchod cing bstod pa bya :
oM AHhU~M:
gu ru d+he ba DA ki nI ma hA ba lin+ta kA ya wA ka tsit+ta sid+d+hi sid+d+hi hU~M:
zhes pa'i 'dzab bya gsol ba gdab :
rgyal ba'i thugs bskul sid+d+hi bsdu :
kun gyi byin rlabs bcud bsdus bsam :
rgyal ba sras bcas srung ma thugs dam can :
sku gsung thugs mnyam gnyis med dngos grub mchog :
tshe chos sna tshogs ci 'dod grub pa'i dpal :
bum pa bzang po dpag bsam nor bu'i tshul :
da lta nyid du bdag la bstsal du gsol :
ces sogs gsol ba btab pa yis :
rtsa gsum spyi bor byon nas kyang :
byin rlabs dngos grub stsol bar bsam :
oM:
bla ma yi dam mkha' 'gro yi :
sku yis byin gyis brlab tu gsol :
lus kyi sgrib pa sbyang du gsol :
lus la gzi byin bskyed du gsol :
sku mi 'gyur tshe yi dngos grub stsol :
lha dbang lus la bskur du gsol :
kA ya a b+hi Shiny+tsa oM:
A:
bla ma yi dam mkha' 'gro yi :
gsung gis byin gyis brlab tu gsol :
ngag gi sgrib pa sbyang du gsol :
ngag la nus pa dbyung du gsol :
gsung snying po lung gi dngos grub stsol :
sngags dbang ngag la bskur du gsol :
wA ka a b+hi Shiny+tsa A:
hU~M:
bla ma yi dam mkha' 'gro yi :
thugs kyis byin gyis brlab tu gsol :
yid kyi sgrib pa sbyang du gsol :
sems la rtogs pa bskyed du gsol :
thugs skye med rdo rje'i dngos grub stsol :
chos dbang sems la bskur du gsol :
tsit+ta a b+hi Shiny+tsa hU~M:
ces pas dbang bzhi bdag gis blang :
oM AHhU~M:
skye med sku la 'gag med gsung :
spros med thugs kyi dngos grub 'di :
su 'dod sbyin gyis nga las longs :
da lta nyid du nga las longs :
zhes gsungs   lha tshogs   dngos grub gnang bar bsam :
bdag dang slob ma   dga' ba'i mdangs ldan gus pa yis :
gong ltar la rjes 'don pa bsgyur   bdag 'dod dngos grub bstsal du gsol :
da lta nyid du bdag la stsol :
ces pas dngos grub blang bya ste :
a la la ho :
a ho ma hA su kha ho :
mched lcam rnams    slob dpon la zhus pa   la'ang de bzhin du :
lan gsum bar du   gong gi   dngos grub   sku gsung thugs kyi sid+d+hi'i rtags su   sbyin :
ho :
bdag cag rdo rje slob dpon mched dang lcam dral rnams kyis o rgyan chen po bla ma yi dam mkha' 'gro'i tshogs rnams kyi sku gsung thugs yon tan phrin las mi zad pa rgyan gyi 'khor lo'i dngos grub thob par gyur cig :
a la la ho :
gtor ma cha bzhir spros byas te :
tsho gcig dngos grub rdzas su rol :
tsho gcig sbyin sreg mchod sbyin bya :   rgyas bsdus gang rung byas te gzhung du'o //
tsho gcig mkha' 'gro dam can bskang :   rgyas par bstod bskul gzhung gzhan bzhin bya /
bsdus par mos na sngags kyis dbul te /
oM badzra bud+d+ha rat+na pad+ma karma DA ki nI pra tI dza ma hA ba lin+ta hU~M oM trAM hrIHAHphaTaHkhA hi zhes so //
zhes pa dang :
de nas gtor ma dbul zhing lhag ma btang :   zhes pas gtor mar lhag phud phul te sde lnga'i mkha' 'gro mchod /
de nas gtor ma shod du phab la :
b+h+rU~M:
oM AHhU~M zhes pas longs spyod lnga ldan du byin gyis brlab cing dbang chen skur gsal bas :
hrI:
pad+ma rgyal po'i bka' 'khor na :
gnas pa'i bran g.yog pho nya'i tshogs :
mkha' 'gro ging dang lang ka'i tshogs :
dbang phyug mkha' 'gro phra men ma :
shugs 'gro ma sring pho nya'i tshogs :
lhag ma phud kyi bdag po rnams :
thams cad ma lus 'dir 'dus shig :
oM badzra A ral+li hring hring :
badzra DA ki nI dzaHdza :
zhes pas spyan drangs mchod pa 'bul :
phrin las bcol la tha tshig brjod :
ces pas /
slob dpon pad+ma'i bka' nyan lhag ma la gtogs pa rnams kyi zhal du sarba pany+tsa a mr-ita khA hi :
ma hA rak+ta khA hi :
ma hA ba liM ta khA hi :
sangs rgyas kyi bstan pa srungs :
dkon mchog gi dbu 'phang stod :
mi nub pa'i rgyal mtshan tshugs :
sdang ba'i dgra thul :
gnod pa'i bgegs choms :
zhing bcu thal ba'i rdul bzhin rlog :
rnal 'byor pa'i 'khor srungs :
rkyen ngan dang bar chod zlog :
tshe dang dbang phyug spel :
bdag cag gi bsam pa yid bzhin du 'grub par mdzad du gsol :
oM AHhU~M badzra a mr-ita oM AHhU~M:
zhes sman khrag bsres la kha phru gdab :
hU~M:
dang po phud kyis mi mchod du :
pad+ma 'byung gnas phud kyi bdag :
bar du tshogs kyis mi mchod du :
ma dang mkha' 'gro tshogs kyi bdag :
tha mar lhag mas mi mchod du :
bran dang pho nya lhag ma'i bdag :
lhag ma kha chus mi bran du :
ma sring dam las 'das kyi dogs :
rnam gsum gcig tu mi bsre ru :
chos kyi dbyings su mnyam pa nyid :
lhag ma rting la mi sbyin du :
las kyi mtha' rnams khyod la 'tshal :
lhag ma'i mchod pa 'di bzhes la :
sngon gyi thugs dam ma g.yel bar :
bcol ba'i phrin las grub par mdzod :
dbang chen pad+ma'i 'khor du gtogs pa yi :
phyi 'khor skyong ba'i srung ma thugs dam can :
dbang phyug mkha' 'gro ging dang lang ka yi :
phra men shugs 'gro ma sring pho nya'i tshogs :
lhag sdud gtor len gshin rje srin po rnams :
'jigs pa'i lus la rngam pa'i cha byad can :
nyes legs stang 'dzin dam tshig rjes gcod ma :
rdzu 'phrul thogs med dpal gyi pha 'bab sdud :
ting 'dzin drod nyul rnal 'byor tshogs khang 'grim :
rang rang srung ma 'khor dang bcas pa rnams :
zhal zas tshogs kyi lhag ma 'di bzhes la :
ji ltar dbang ba'i phrin las grub par mdzod :
oM uts+tshiSh+Ta sarba DA ki nI ba lin+ta kha kha khA hi khA hi :
mchod dang phrin las bcol ba gong bzhin bya'o :
de nas gtor ma phyir btegs la :
hU~M:
sngon tshe slob dpon pad+ma yi :
spyan sngar dam bcas zhal bzhes pa'i :
lha srin pho nya dregs pa'i 'khor :
pho rgyud mo rgyud las mkhan tshogs :
tha tshig bzhin du dam la 'du :
mchod gtor 'di longs phrin las mdzod :
b+h+yo :
mkha' 'gro 'bum sde nye re re :
zhub can stong sde si li li :
pho nya gtor len sha ra ra :
la la gser gyi sked chings can :
la la g.yu yi lan phran can :
la la bye ru'i 'phar chag can :
la la dngul gyi ske rags can :
la la zangs kyi thod gdengs can :
'di ltar ma tshogs bsam las 'das :
phyag na gser dngul gzhong pa bsnams :
gtor ma btud cing btud cing len :
gtor ma 'di longs phrin las mdzod :
slob dpon pad+ma 'byung gnas kyi :
drung du khas blangs dam bcas bzhin :
dgra dang bdud dpung zhi bar mdzod :
thugs dam bzhin du gtor ma longs :
dus la bab kyi phrin las mdzod :
ces pas 'byung po yongs tshims bya :   gong bzhin mchod las bcol /
tsho gcig mi zad gter du sba :   zhes pas dal gyi 'og gam /
ma sgyed 'og tu trAM las rat+nar bsams la sba /
mkha' 'gro lnga yi mkha' dbyings su :
dam rdzas 'dod yon rnam pa lnga :
mi zad rin chen gter sbas pas :
tshe rabs bskal pa thams cad du :
zad med gter la longs spyod shog :
ces brjod la /
gtor snod kha sbub dgra bgegs bsdu :
zhabs kyis mnan te ting 'dzin bsar :
hU~M:
che mchog pad+ma thod phreng rtsal :
dgra bgegs sgrol mdzad 'jigs pa'i sku :
nyon mongs dgra bgegs rdul du rlog :
zhabs kyis bro brdung khrigs se khrig :
che mchog rigs lngas bro brdung pas :
nad gdon bar chad zhi gyur cig :
tshe dang bsod nams rgyas gyur cig :
snang srid dbang du 'dus gyur cig :
dgra bgegs 'byung po brlag gyur cig :
oM laM hU~M laM satwam b+ha ya nan :
dkyil 'khor lha la mchod bstod bya :
pad+ma 'byung gnas 'khor bcas la :
ma rig nongs gyur bzod par gsol :
bag med nyon mongs bzod par gsol :
lhag chad 'gal 'khrul bzod par gsol :
thugs rje chen po 'gro ba'i mgon :
tshangs pa chen po'i dngos grub stsol :
yi ge brgya pa brjod :
oM:
sku gsung thugs rdzogs pad+ma rgyal po ste :
rig 'dzin che mchog bkra shis gang lags pa :
bkra shis dam pa des kyang deng 'dir bde legs shog :
zhi khro rab 'byams lha tshogs sprul par bcas :
lhag pa'i lha mchog bkra shis gang lags pa :
bkra shis dam pa des kyang deng 'dir bde legs shog :
dngos grub kun ster dpa' bo mkha' 'gro'i tshogs :
bsam pa kun 'grub bkra shis gang lags pa :
bkra shis dam pa des kyang deng 'dir bde legs shog :
phun tshogs bde chen lhun grub bkra shis shog :
bde legs chos la spyod pa'i bkra shis shog :
bdag gi dge ba'i rtsa ba 'dis :
mtha' yas sems can thams cad kun :
rig 'dzin rnam bzhi mthar phyin nas :
bla med byang chub thob par shog :
ye shes pa rten yod na de la bstim med na gshegs su gsol te dam tshig pa bdag la bsdu'o    oM:
thugs rje'i bdag po gu ru rje :
sems can don mdzad bde la bkod :
sangs rgyas yul du gshegs nas kyang :
slar yang 'byon par mdzad du gsol :
oM gu ru d+hu ki nI badzra mu :
dmigs med blo bral ngang la bzhag :
las kyi lha rta mgrin nam gtso bo'i nga rgyal gyis   spyod lam yongs su dge la 'bad :
phyi rabs rjes 'jug las 'phro can :
skal ldan rnams kyi don ched du :
bla ma nyid la gsol btab nas :
nam mkha'i snying po bdag gis bkod :
ye shes mtsho rgyal la sogs pa'i :
mkha' 'gro rnams kyis bkra shis byas :
rdo rje bdud 'joms la sogs pa'i :
sngags 'chang rnams kyis smon lam btab :
ging chen rnam bzhi la sogs pa'i :
bka' nyan rnams kyis bsrung bar byas :
mi rje khri srong la sogs pa'i :
rgyal blon dad pas tshogs 'khor bskor :
ma 'ongs tha ma'i dus kyi tshe :
sngags 'chang sbas tshul dpal ming can :
bstan pa'i snying po'i skal pa can :
las can de dang 'di 'phrod la :
bla ma'i bstan pa gsal byed shog :
ces pa ltar yi ger bkod nas :
gcig la stod dpal mor rgya mtsho chen po'i nub tu :
yang dag don gyi gter du bstsal to :
slob dpon pad+ma'i phrin las yid bzhin nor bu zhes bya ba :
shin tu zab pa'i las byang 'di :
nam mkha'i snying pos dpal bsam yas mchims phur bod kyi yi ger bkod nas :
la stod dpal mo'i mtsho 'gram du gter du sbas pa'o :




























thugs gter 'di nyid grub thob rim par byon pa'i gnas /
dpal mang po byang chub gling du skyes pa'i sngags 'chang dpal rgyal mtshan zhes pa'i gter ston gyis spyan drangs te /
de nyid shog ser las bshu bar 'phags pa dge 'dun dar gyis bskul cing /
bdag rkyen bla ma dam pa shAkya dpal gyis mdzad nas /
lho bod kyi mtshams gnya' nam gyi dben gnas su shog ser las zhus shing brda yig bka' phreng rnams bod yig gsal bar byas shing /
kha 'phang dkrug sdeb rnams blo dman 'ga'i don du khrigs ma bklag chog tu bsdebs pa'i nang /
rgyud bla sgrub las byang rang gi dgongs pa min pa rang bzo'i tshig med pas 'gal 'khrul cher med snyam mo //
gal te bdag blo rmongs pas 'gal srid na /
bla ma yi dam chos bdag mkha' 'gro'i spyan sngar bshags /
'dis 'gro ba dpag tu med pa /
lam zab rdo rje theg pa'i lam nas sku lnga ye shes lngar sangs rgyas te /
theg chen bstan pa'i rgyal mtshan phyogs bcur tshugs par gyur cig
/\u0f88sarba mang+ga laM//

//
