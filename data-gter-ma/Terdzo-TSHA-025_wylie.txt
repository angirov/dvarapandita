@#//
'jam dpal nag po yang zab thugs kyi nying khu'i phrin las bdud las rnam par rgyal ba'i rnga sgra zhes bya ba bzhugs so //
oM swasti /
na mo ma hA gu ru kro d+ha rA dza ya mA ri tsa ra NA ya /
rgyal kun mthu stobs nus byin 'dus pa'i dpal //
'jam dbyangs gzi 'od 'bar ba'i zhugs chen gyis //
bdud tshogs tshang tshing gcig car bsregs nas slar //
phan bde yongs 'du bskyed des bkra shis stsol //
log 'dren 'dul phyir mi bzad khro chen po //
yang dag bde chen dbyings su rtag par zhi //
zhi dang khro 'dus 'jam dpal gdod ma'i mgon /
khyed la phyag 'tshal rtag par byin gyis rlobs //
gang gi sgrub thabs mdor byas pa //
rnal 'byor gsal ba man ngag bzhin //
'di ru bkod la 'jam dpal gyis //
dge legs nyid du dbugs dbyung mdzod //
de la lhag pa'i lha 'di nyid kyi dbang bskur byin rlabs thob cing /
dam tshig la brtson pa'i sgrub pa pos nyams su len par bya ste /
de yang bsnyen sgrub kyi thog mar /
sngon 'gro gtor ma gtang ba ni /
oM a kro d+he ka ya mAn+ta ka hU~M phaT/
lan gsum gyis /
bdag nyid 'jam dpal gshin rje'i gshed du gsal btab /
gtor ma ya mAn+ta kas bsang /
swa b+hA was sbyang /
oM AHhU~M ha ho hrIHsa byin gyis brlabs la /
oM in+d+ra ya hrIH
ya mA yaSh+TI/
wa ru NA ya bi /
ku be rA ya kr-i
/I shwa nA ya ta /
ag+na ye a /
n+y+yi+-i t+ye na /
wa ya we na /
brah+mA ye hU~M/
ba sun d+hA ra Na ye phaT/
sarba b+hU te b+h+yoH
ha ha hi hi hU~M hU~M pheM pheM phaT phaT swA hA/
lan bzhis phyogs skyong la bsngos /
a kA ro gsum mam /
bdun gyis sa lha gzhi bdag la phul nas /
gang dag 'dir gnas lha dang klu
/gnod sbyin srin po'am gzhan dag la //
sa 'di bdag gis slong bar bgyi //
dkyil 'khor don du khyed kyis stsol //
zhes lan gsum gyis gsol ba btab nas rol mo'i sgra dang bcas phyi rol du dor ro //
bgegs la bka' bsgo ba ni /
hU~M/
lus ngag sems la gnas pa yi //
bgegs kyi tshogs kun nga la nyon //
nga ni dpal ldan rdo rje 'chang //
srung ba'i 'khor lo rab sbyor byed //
rdo rje rab tu 'bar ba 'dis //
lus srul las skyes 'gas par bya //
gal te kha cig bka' las 'das //
'jigs par 'gyur gyi gzhan du min //
zhes a kro d+he ka dang /
sum b+ha ni sogs drag sngags drag tu bzla /
rol mo dang bcas /
gu gul bdug
/yungs dkar 'thor la bgegs bskrad do //
phur bu bsang sbyang /
stong pa'i ngang las hU~M las byung ba'i khro bo bgegs mthar byed rdo rje dang dril bu 'dzin pa lte ba man chad phur bu'i rnam pa can du gyur /
oM g+ha g+ha g+ha ta ya g+ha ta ya sarba duSh+TAM mA ra ya phaT phaT/
kI li kI la ya sarba pA paM hU~M hU~M hU~M/
badzra kI li kI la ya badzra d+ha rod A dz+nyA pa ya te sarba big+h+nAn kA ya wA [<!TCC Tibetan character 4,200 undefined in unicode!>\u0fa8\u0f72]t+ta badzra kI li kI la ya hU~M phaT/
ces bgegs kyi spyi bor phur bu btab /
oM badzra kro d+ha ha na ha na hU~M phaT/
ces tho bas brdung /
phur bu khro bo las 'od zer 'phros te bgegs kyi lhag ma thams cad tshar bcad /
rdo rje'i ra ba drwa ba gur bla bre me dpung 'bar ba dang bcas pa grub par gyur /
oM badzra rak+Sha rak+Sha hU~M hU~M hU~M phaT swA hA/
ces bsrung ste /
phur pa dngos su gdab na sgrub pa ma grol bar de tshun chad mtshams bzung /
yi dam la gtor ma 'bul skabs yid kyis phur pa'i lha la yang mchod pa'o //
de nas bsnyen pa la /
nar ma rgyun gyi bsnyen pa dang /
sgrub pa dus kyi bsnyen pa gnyis so //
dang po nar ma rgyun gyi bsnyen pa ni /
bsam gtan dang rjes su mthun pa'i gnas su /
sgo gsum lha sngags ye shes nang gi rnal 'byor kho nas nyams su len pa'o //
thog mar skyabs su 'gro ba ni /
ji srid snying po byang chub bar //
sangs rgyas la ni skyabs su mchi //
dam pa'i chos la bdag skyabs mchi //
dge 'dun la ni mi phyed dad //
sems bskyed pa ni /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
tshogs gsag pa ni /
ya mAn+ta ko\u0f85 haM/
rang nyid skad cig gis 'jam dpal gshin rje'i gshed du gsal ba'i snying gar nyi steng hU~M mthing nag las 'od zer 'phros /
mkha' khyab kyi bla ma yi dam sangs rgyas byang sems mkha' 'gro chos skyong thams cad mdun gyi nam mkhar spyan drangs :
badzrA sa mA dzaH
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i bgegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus dbul lo //
tshe rabs bgrangs pa'i las rnams kun //
bsdus te byang chub chen por bsngo //
tshogs zhing rnams dzaHhU~M baM hoHsa //
rang la thim pas gnyis su med par gyur //
oM swA b+hA wa shud+d+haHsarba d+harmAHswA b+hA wa shud+d+ho\u0f85 haM/
oM shUn+ya tA dz+nyA na badzra swA b+hA wa At+ma ko\u0f85 haM/
gzung 'dzin gyis bsdus pa'i chos thams cad stong zhing bdag med de bzhin nyid kyi ngang du mnyam par bzhag
/de ltar ma rtogs 'khrul pa'i sems can sgyu ma lta bu la snying rje chen po kun tu snang bar bya'o //
de nas srung 'khor ni /
stong pa'i ngang las skad cig gis /
hU~M las sna tshogs rdo rje'i lte bar /
b+h+rU~M las 'khor lo ser po rtsibs bcu g.yas su 'khor ba'i nang /
dbus su nyi mar /
b+h+rU~M las rang nyid gtsug tor 'khor los sgyur ba ser po /
dbu steng gdugs dkar po can g.yas 'khor lo dang g.yon des yu ba byas pa'i dril bu 'dzin pa /
phyi rim rtsibs bcur nyi steng hU~M las khro bo bcu thams cad mthing nag be con dang zhags pa 'dzin pa /
'khor lo'i phyi rol du rdo rje'i sa gzhi ra gur drwa ba bla bre dang /
de'i phyi rol phyogs mtshams steng 'og kun tu phyag mtshan sna tshogs kyi gur khang dang /
me dpung rab tu 'bar ba /
nang gi lha tshogs rnams kyi gnas gsum oM AHhU~M las 'od 'phros /
rang bzhin gyi gnas nas khro bo'i dkyil 'khor la sangs rgyas byang sems yi dam dpa' bo mkha' 'gros bskor ba spyan drangs badzra sa mA dzaH
pad+ma ka ma lA ya satwaM/
de la ar+g+haM sogs kyis mchod /
hU~M:
khro bo zhe sdang gnas las skyes //
gsod pa la sogs rtag tu brtson //
bdud bzhi 'joms shing gdul dka' 'dul //
'khor bcas rnams la phyag 'tshal bstod //
ces bstod /
dam tshig pa la thim /
ye shes dang dbyer med 'dres /
dzaHhU~M baM hoH
slar yang dbang gi lha rigs lnga 'khor bcas badzra sa mA dzaH
puSh+pe sogs kyis mchod /
oM sarba ta thA ga ta a b+hi Shiny+tsa tu mAM/
zhes gsol ba btab pas /
oM AHhU~M swA hA/
oM badzrI b+ha wa a b+hi Shiny+tsa hU~M/
zhes dbang bskur sku gang dri ma dag
/chu lhag yar lud rigs so so la so sos dbu brgyan /
gtso bo'i thugs kar nyi steng hU~M las 'od 'phros /
khro bo rnams la phog pas de rnams kyis sngags bzlas /
'khor lo drag tu 'khor bas gnod byed thams cad phye ma dum bur gyur par bsams la /
oM AHuSh+NI Sha badzra tsakra warti sarba lo kI ka lo kot+tA ra yan+t+ra man+t+ra pra yo ga di nI sarba bi Sha bitsur+NA ya bi tsur+NA ya /
ma ma kri te ye na ke na tsi ta kri tan+ta ni ka ni ta ni sarba big+hAn /
tshin+da tshin+da /
b+hin+da b+hin+da /
kaM pa ya /
kaM pa ya /
ha na ha na /
da ha da ha /
pa tsa pa tsa /
bi d+h+wan+sa ya bi d+h+wan+sa ya /
sha ta sa ha sra /
sarba bi Sha bi tsur+NA ya bi tsur+NA ya /
uSh+NI Sha badzra tsakra warti b+h+rU~M b+h+rU~M b+h+rU~M rak+Sha rak+Sha rak+Sha hU~M hU~M hU~M phaT swA hA/
zhes ci nus su bzla la /
rjes gong bzhin mchod bstod bya ste /
de srung ba dam pa'o //
de nas dngos gzhi nyams su len pa la /
sku bskyed pa'i rim pa ni /
srung ba'i 'khor lo'i dbus kyi gtsug tor 'khor los bsgyur ba 'od gsal du bsdus /
de nas skad cig gis srung 'khor dbus der /
rten gzhal yas khang me ri rdor ra bcas par /
brten pa gshin rje gshed lha lnga tshig 'dis gsal btab pa ste /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
stong ngang b+hU~M las gzhal yas khang //
pho brang rta bab sgo khyud bcas //
phyi rim rdo rje me ris bskor //
phyi bltas rin chen gzhal yas khang //
mdzes shing yid 'ong 'od zer 'phro //
nang ni dur khrod gzhal yas khang //
'jigs shing ya nga gzi brjid 'bar //
rgya khyon dbyings dang mnyam par dmigs //
de dbus rdo rje pha lam las //
grub pa'i 'khor lo rtsibs bzhi ni //
rno ngar ldan pa gsal ba'i dbus //
pad+ma nyi ma ro steng du //
thod dbyug ya yis mtshan pa las //
'od 'phros bde gshegs 'phags pa mchod //
'gro drug skye 'gro'i sgrib gnyis sbyangs //
bgegs dang log 'dren bar chad btul //
tshur 'dus yongs su gyur pa las //
rang rig khro rgyal gshin rje'i sku
/dbyar kha'i char sprin 'khrigs 'dra'i mdog
/zhal gcig phyag gnyis gzi brjid can //
zhal gdangs mche gtsigs rkan sgra sgrog
/smin ma ag tshom me ltar 'bar //
se yan ral pa kham nag tshogs //
gyen du 'phyo zhing thur du 'phyang //
spyan gsum sdang mig glog ltar 'khyug
/phyag g.yas thod dbyug nam mkhar gdengs //
g.yon pas thod khrag thugs kar 'dzin //
zhabs gnyis dor stabs brkyang bskum bsgrad //
dbu la thod skam rin chen spras //
snyan cha mgul chu phyag zhabs rnams //
rin chen gdug pa sbrul gyis brgyan //
thod rlon skra 'phyang do shal can //
glang lpags stod g.yogs stag sham dkris //
zhing g.yang sked dkris khrag zhag gi
/thig le zo ris thal chen tshom //
rab brgyan bskal pa'i me dpung klong //
srin po khros tshul 'gying ba yi //
phyogs kyi rtsibs bzhi la gnas pa'i //
rigs bzhi gshin rje 'bar ba ni //
shar du zhe sdang gshin rje mthing //
phyag gnyis rdo rje thod dbyug g.yas //
lho phyogs nga rgyal gshin rje ser //
phyag g.yas rin chen be con 'phyar //
nub tu 'dod chags gshin rje ni //
dmar nag phyag g.yas pad+ma yi //
be con bsgreng thabs tshul gyis 'phyar //
byang du phrag dog gshin rje ljang //
phyag g.yas rgya gram be con 'phyar //
kun kyang g.yon pa thod khrag 'dzin //
cha lugs thams cad gtso dang mthun //
de ltar gsal ba'i lha rnams kyi //
gnas gsum yig 'bru oM AHhU~M//
gtso bo'i thugs kar ya mthing nag
/yig 'bru rnams las 'od 'phros pas //
rang bzhin gnas nas dngos 'dra ba'i //
ye shes sems dpa' spyan drangs gyur /
na mo bud+d+ha ya /
na mo d+harmA ya /
na maHsang+g+he b+h+yaH
kro d+ha ba yi ri sa /
sa ma ye na /
A gats+tsha ya A gats+tsha ya /
oM AHhU~M/
si ta pre ta a sa ma naM/
pre tor ka Ta na /
ra sha ya hUM phaT/
ces pas ye shes pa spyan 'dren /
yang gsur chen dud pa rol mo bcas //
gdung ba'i dbyangs bcas 'di skad do //
hU~M/
'jigs pa'i skur ston 'jam dpal nag po'i sku /
khro rgyal 'bar ba chos nyid 'gyur ba med //
zhi ba'i ngang las drag po'i tshul snang zhing //
cir yang bsgyur ba'i rnam 'phrul du ma yis //
dgra bgegs bar chad log 'dren 'dul bar mdzad //
'dod pa'i don rnams ma lus bsgrub pa'i phyir //
'khor dang bcas pa bdag gis spyan 'dren na //
phrin las stobs 'gyed gang yang thogs pa med //
bdag gi bsam pa bsgrub phyir gshegs su gsol //
dzaHhU~M baM hoH
sa ma ya satwaM/
de ltar ye shes pa dngos su byon pa bdag gis bsgoms pa'i dkyil 'khor la gnyis su med par bzhugs par bsams la /
hU~M/
bskal pa me ltar 'bar ba'i klong dkyil du //
'byung ba rnam lnga 'khrug pa'i pho brang dbus //
dgra bgegs bsgral ba khrag gi klong rum na //
dregs pa khro chen dur khrod gzhal yas khang //
dgra bgegs pho mo bsnol ba'i khri steng du //
bam ro gsar rnying nyi ma'i gdan khri la //
dpal chen khro rgyal 'khor bcas bzhugs su gsol //
sa ma ya tiSh+Tha lhan /
hU~M/
dus gsum bde gshegs rgyal ba thams cad kyi //
sku yi dbang phyug 'phags pa 'jam dpal te //
ngang nyid chos dbyings zhi ba'i bde klong nas //
gdul dka' 'dul phyir drag po'i skur bzhengs shing /
khro bo'i cha lugs dgra bgegs log 'dren 'dul //
thugs rje ye shes 'bar ba'i me dpung gis //
nyon mongs log rtog gzhob tu sreg mdzad pa /
khro rgyal 'khor dang bcas la phyag 'tshal lo //
sa ma ya many+dzu shrI ya mAn+ta ka a h+ye hi /
zhes gdung shugs ldan pas phyag 'tshal nas /
mchod cing bstod pa ni /
hU~M/
sgo lnga'i longs spyod phyi yi mchod pa dang //
dug lnga rnam dag rang byung nang gi rdzas //
bde chen rang grol gsang ba'i mchod pa rnams //
gshin rje gshed po 'khor dang bcas la 'bul //
oM A ha ra badzra ar+g+haM pA d+yaM puSh+pe d+hU pe A lo ke gan+d+he nai wid+ya shab+da pU dza hoH
pany+tsa kA ma gu Na pU dza hoH
sarba pany+tsa a mr-ita rak+ta ba lin+ta khA hi /
ma hA badzra pad+ma yo gi nI a ho su kha hoH
gzugs sgra la sogs drug po ni //
dngos med nam mkha' lta bu la //
longs spyod yul du du mar snang //
shel la tshon chen ji bzhin du //
'dod yon lnga dang chos rnams la //
rnal 'byor rtag tu spyod par shog
/a la la ho /
rol tu gsol /
bsnam par mdzod /
mi 'dzin sgyu ma lta bu la //
dgyes pa'i gar gyis rol par mdzod //
reg bya 'gag pa med pa la //
mig yor bzhin du rol tu gsol //
ho /
chags pa med cing chags par mdzod //
oM sarba ta thA ga ta pU dza badzra swa b+hA wa At+ma ko\u0f85 haM/
hU~M/
dur khrod rgyan gyis rnam brgyan pa'i //
zhe sdang rdo rje gshin rje gshed //
spros med nam mkha' lta bu las //
snying rje thabs kyis skur sprul pa //
ye shes khro rgyal rab 'jigs pa //
dud kha mun can sku la 'dud //
gar dgu'i nyams dang ldan pa yi //
gti mug rdo rje gshin rje gshed //
skye med don dam ngang nyid las //
thabs kyis sprul pa'i skur bstan pa //
'jigs byed drag po'i cha lugs can //
zla ba nya 'dra khyod la 'dud //
bskal pa'i me ltar 'bar ba yi //
ser sna rdo rje gshin rje gshed //
'dzin pa po las grol ba yis //
gdug pa 'dul phyir khro bor sprul //
gter 'chang ser sna khrol mdzad pa //
btso ma gser 'dra khyod la 'dud //
chags pas ma lus dbang mdzad pa'i //
'dod chags rdo rje gshin rje gshed //
skye med rnam dag chos dbyings las /
khams gsum pa dag khro bor sprul //
ma chags spyan ldan thugs rje can //
bin+d+hu lta bu'i sku la 'dud //
shes rab thabs ldan he ru ka
/phrag dog rdo rje gshin rje gshed //
rnam grol dpe dang bral ba las //
thugs rje sprul pa'i khro bo ni //
'gro don brtson pa'i ral gri can //
sna tshogs mdog can khyod la 'dud //
ces pas mchod cing bstod do //
gsung bzlas pa sngags kyi rim pa dzapa? bskul ba /
hU~M/
skye med ngang las 'gag med skur bzhengs te //
thugs srog hU~M las grags stong gsung gi sgra
/rang byung thugs las lhun grub dbyings kyi ngang //
sku gsung thugs yon phrin las dzapa? kyis bskul //
dzapa? kyi dgongs pa /
de nas gtso bo'i thugs ka ru :
nyi steng ya mthar sngags phreng 'khod :
de la ma yengs rig pa gtad :
ngag nas gsang sngags bzlas pa'i tshe :
yig 'bru rnams las sngags rang sgra :
'ur 'ur g.yas skor 'od zer 'phros :
phyogs bzhir 'khor gyi thugs kar phog :
rgyud bskul gtso 'khor thams cad kyis :
sngags sgra ldir sgrog rgyal kun gyi :
rgyud bskul sems can sdig sgrib bsal :
bdag gi tshe bsod ye shes rgyas :
dgra bgegs byad ma thams cad zhi :
oM shrI many+dzu shrI ya mAn+ta ka hU~M phaT:
ces bzla /
thun dngos gzhir mi tshig gis bar ma chod pa sngags kyi skyon lnga spangs la bzla'o //
thugs ye shes kyi rol par la bzla ba rang rig lha'i skur snang ba de la sems ma yengs rtse gcig tu gtad /
phyi nang rtog tshogs kyi rjes su mi 'brang /
dran rig lha dang dbyer med hrig ge ngo bo ngos bzung dang bral ba de ka zab gsal dbyer med yin /
de'i ngang la sngags bzla /
thun mtshams su yang /
spyir yengs med dgos kyang /
re zhig nam dran du de ka'i ngang du ci gnas su bskyang /
lha sku la sems 'dzin pa rang bab bzhag pa nyid dang /
skabs su res bsgrim res lhod nas 'jog
/de rnams sems la gang bde gtso bor bya /
don dam par sems nyid skye med kyi ngang las /
rang gdangs 'gag med lha'i sku zung 'jug bde ba chen por grub pa nyid du shes bzhin skyong ba'o //
de ltar lha sngags ye shes ting nge 'dzin dang ldan pas grangs dang rtags kyi bsnyen pa'i tshad ni /
gzhung las /
grags stong ngang las ngar bskyed cing :
'bum phrag bcu gcig thems par bzla :
de bar gzhan tshig ma 'dres gces :
zhes dang /
yang na rtags rdzogs bar du ste :
de la nges med rab 'bring blos :
khyad par ci bzhin shes par bya :
rtags ni thod mkhar me 'bar dang :
glang smyon mi nag thog ser 'bab :
dar nag phyar dang ral nag bsig :
char mun 'khrigs sogs 'jigs pa'i ltas :
phal cher blo yis dpyad par bya :
'jigs shing skyi g.ya' bag dro dang :
'od dang gzi brjid 'bar ba na :
grub rtags yin pas shes par bya :
zhes pa'o //
thun mtshams kyi rnal 'byor ni /
nar ma rgyun gyi bsnyen pa'i skabs 'dir /
rtsa gzhung du lha'i nga rgyal las mchod gtor rdzogs rim sogs ma dgos pa ni /
rnal 'byor la shin tu brtson pa dang drag sngags chig shur gyi sgrub tshul du yang snang rung de ltar mi lcogs pas ni /
thun mtshams su gtor ma sogs bya ba yang yin no //
gtor ma ni /
thod tshal sogs sam snod bzang po gzhan yang rung ste /
der sha khrag zan chang sogs bldag gzhib spungs pa lnga tshar la /
rak+ta bdud rtsis bran /
rang nyid lha'i nga rgyal dang ldan pas /
gtor ma la sdigs mdzub gtad la /
oM badzra yak+sha hU~M/
oM swa b+hA wa bi shud+d+haHsarba d+harmAHswab+hA wa bi shud+d+ho\u0f85 haM:
de dag ngag tu brjod pas /
nyes skyon rnams bsangs shing sbyangs te stong pa'i ngang nyid las /
'og tu yaM las rlung gi dal gzhu'i dbyibs can 'chang bzung yaM gis mtshan pa /
de'i steng raM las me'i dal gru gsum /
de steng kaM las thod pa'i sgyed bu gsum /
de'i steng du snod ka pA la a las skye med yangs shing rgya che ba phyi dkar nang dmar chos kyi dbyings dang mnyam par gsal /
de'i nang du rdzas kyi ngo bo rnams /
dbus su shu las byang chub sems /
na las mi yi sha /
shar du ma las sha chen gyi dwangs ma klad pa /
da las rta'i sha
/lhor ra las rak+ta /
ha las glang po che'i sha /
nub tu baM las dri chen /
go las ba glang gi sha /
byang du mu las dri chu /
ku las khyi'i sha
/de ltar rdzas rnams dpag tu med par bsam la /
de la lag mthil g.yon bstan la /
lag g.yon mthil du oM las zla ba oM dkar gyis mtshan pa de las 'od zer dkar po 'phros /
nyes skyon dri ma sbyangs /
oM oM oM/
lag mthil g.yas bstan /
lag g.yas mthil du AHlas nyi ma AHdmar gyis mtshan pa de las 'od zer dmar po 'phros snod gang zhing rgya cher 'phel /
AHAHAH
lag gnyis ka'i lag mthil du hU~M 'od zer sngon po byung /
hU~M hU~M hU~M/
rlung g.yos me sbar thod pa dros sha lnga bdud rtsi lnga zhu zhing khol /
nyes skyon lbu bar lud /
rlangs pa 'od zer gyis ye shes bdud rtsi bkug
/dbyer med 'dres zag med bdud rtsir gyur /
oM AHhU~M/
mang du brjod /
pheM pheM zhes 'bar ba'i phyag rgya dang bcas /
gtor mgron ma lus pa mdun gyi nam mkhar spyan drangs /
de rnams ljags hU~M las byung ba'i rdo rje'i sbu gus gtor ma'i bcud drangs te dgyes par gsol bar bsams la /
gtor ma dbus kyi g.yas mar dmigs te /
gu ru zhi drag phur pa rta mgrin phyag rdor sogs bla ma yi dam gyi snying po la gtor sngags /
i daM ba lin+ta kha kha khA hi khA hi /
btags la 'bul /
gtor ma dbus mar dmigs te /
'jam dpal gshin rje gshed kyi sngags la gong gi gtor sngags btags pa'am /
yang na /
oM ya mAn+ta ka te dzo ba lin+ta swA hA/
zhes btags pa lan bdun las mi nyung bas phul /
dbus kyi g.yon mar dmigs la /
legs ldan lcam dral lta bu rang gis bsten pa'i srung ma 'jig rten 'das pa bye brag dang /
spyi la yang dmigs te phul /
g.yas kyi g.yas de /
gong gi
/oM in+d+ra ya hrIHsogs lan bzhis phyogs skyong 'jig rten skyong ba'i tshogs dang /
rang gis brten pa'i srung ma 'jig rten pa la'ang dbul /
g.yon gyi g.yon te /
'gro ba khams gsum rigs drug thams cad par dmigs te /
a kA ro lan brgyad kyis bsngos pas tshim par bsam /
mgron de thams cad kyang khro chen gshin rje gshed kyi rol par bltas la /
oM AHhU~M gis nang mchod 'bul /
ar+g+haM sogs pas kyang mchod /
hU~M/
thugs rje chen po'i dbyings nas skur sprul pa //
gdug pa 'dul mdzad khro bo kun gyi rje //
thabs dang shes rab gnyis med chos kyi sku /
khro rgyal gshin rje 'joms la phyag 'tshal bstod //
hU~M/
bcom ldan gshin rje gshed la sogs //
bla ma bde gshegs ma lus dang //
ya ma rA tsa la sogs te //
las kyi gshin rje gdug pa can //
gtum po 'jigs byed pho mo'i tshogs //
bye ba ther 'bum 'khor dang bcas //
dam rdzas gtor ma 'di longs la //
bka' yi bstan pa bsrung ba dang //
rnal 'byor bdag gi phrin las mdzod //
gzhan yang 'dod don gang yin gyi gsol ba drag tu gdab /
slar yang mgron thams cad la dmigs mchod pa bsdus pa gcig byas la /
bcom ldan dpal chen 'jam dpal khro chen po :
khams gsum skye 'gro 'jam dpal dkyil 'khor cher :
gus pas mchod bstod gsol btab byin rlabs kyis :
blun rmongs blo yi rab rib bsal ba dang :
bdud dang log 'dren bar chad thul ba dang :
grib dang mi gtsang gcong nad zhi la sogs :
'dod pa'i don kun 'grub par mdzad du gsol :
tshe ring nad med longs spyod 'phel ba dang :
mthu dang rdzu 'phrul nus stobs che ba dang :
'jig rten snang srid zil gyis non pa dang :
ngan song thams cad stong par gyur la sogs :
dpal chen khyed dang mthu rtsal mnyam par shog :
ces dngos grub zhu /
yig brgyas lhag chad kha bskang /
oM ya mAn+ta ka sa pa ri wA ra badzra muH
sarba lo ka gats+tshaH
gtor mgron gshegs su gsol /
thun mtshams spyod lam kun lha sku sgyu ma lta bu dang mi bral ba'i lam khyer gsum la bslab pa dang /
thun kun gyi thog mthar /
srung 'khor gyi dmigs pa dran cing sngags ci rigs bgrangs la /
ltas 'tshubs pa'i skabs su bgegs drag tu bskrad srung 'khor dang gtor ma la 'bad pa yang zhal gyi gdams pa'o //
tshogs kyi 'khor lo bya ba ni /
sgrub pa'i skabs su 'jug che yang /
'dir bshad na stabs bde bas /
de yang tshogs rdzas yo byad 'du byas la /
oM ya mAn+ta ka hU~M phaT/
ces dang /
oM sarba big+h+nAn ta kr-ita a mr-ita kuN+Da lI ha na ha na hU~M phaT/
ces pas bdud rtsi rdo rje'i chu 'thor la /
hU~M/
bdag nyid 'jam dpal khro bo'i thugs ka nas //
hU~M las yi ge raM yaM khaM gsum 'phros //
me rlung chu yis tshogs kyi dngos 'dzin dri //
bsregs gtor bkrus nas gtsang ma rnyogs med gyur //
raM yaM khaM/
zhes lan gsum brjod pas tshogs kyi skyon thams cad dag par bsam /
de nas byin rlabs ni /
hU~M/
slar yang dpa' bo 'bru lnga tshogs la 'phros //
sgra dang bcas pas tshogs rnams 'od du zhu //
ye shes bdud rtsi 'od phung ldems se ldem //
'dod yon mchod sprin nam mkha'i khams gang gyur //
oM hU~M trAM hrIHAH
zhes brjod pas tshogs rdzas bdud rtsi'i rang bzhin bsam /
tshogs kyi yul spyan drang ba ni /
hU~M/
skye med chos sku kun bzang klong yangs nas //
ma 'gag gzugs kyi skur bzhengs 'jam dpal lha //
zhi khro'i dkyil 'khor gzhan yang bskang 'os mgron //
ma lus tshogs la spyan 'dren gshegs su gsol //
'dod pa'i yon tan lhun grub tshogs khang 'dir //
tshogs mchod bdud rtsi bzhes slad bzhugs su gsol //
sa ma ya dzaHhU~M baM hoHtiSh+Tha lhan /
de nas tshogs phud rim gsum bcad la /
dang po phul la /
hU~M/
bcom ldan gtum chen gshin rje gshed kyi 'khor //
gzhan yang bka' brgyad dpal mgon bcas rnams la //
phyi nang gsang mchod bdud rtsi sman raka gtor //
rnal 'byor longs spyod 'dod yon tshogs mchod 'bul //
thugs dam gnyan po bskang phyir bzhes nas kyang //
dbang dang byin rlabs dngos grub bstsal du gsol //
oM shrI many+dzu shrI ya mAn+ta ka hU~M/
gu ru d+he wa d+hA ki nI ga Na tsakra pU dza khA hi /
bar pa tshogs bshags ni /
hU~M/
bdag cag ma rig lus dang ngag sems kyis //
bag med tshul gyis dam las 'gal gyur te //
'jam dpal zhi khro'i thugs dang ci 'gal ba //
longs spyod 'dod yon tshogs kyi mchod pas bshags //
oM shrI many+dzu shrI ya mAn+ta ka sarba sa ma ya sogs brjod /
tha ma bsgral bstab ni /
bdag nyid yi dam du gsal ba'i mdun du /
tshogs snod de nyid las kyi rnam smin las grub pa'i gru gsum lcags khang 'bar ba'i nang du /
tshogs rdzas dgra bgegs dngos su gsal /
bdag cag gi sngon las 'phral rkyen gang yang rung ste /
lus ngag yid la gnod 'tshe bar chad dgra bgegs thams cad gcig tu dril nas gzugs ling+ga la thim par gyur /
bden stobs kyis bkug la /
hU~M/
bdag cag rnal 'byor byang chub sgrub pa la //
bar du gcod pa'i dgra bgegs 'byung po kun //
bla ma dkon mchog rtsa gsum bden pa'i mthus //
skad cig tsam gyis gzugs ling 'di la khug
/dzaHhU~M baM hoH
bsgral ba ni /
hU~M/
dug lnga'i las kyis bsags pa'i bag chags rnams //
sku gsum sku lnga'i klong du da lta sgrol //
ma rig bdag 'dzin a 'thas ru dra 'di //
rang shes rig pa'i dbyings su mA ra ya phaT//
zhal du bstab pa ni /
hU~M/
nyon mongs dgra bgegs bsgral pa'i sha khrag rus //
phung khams skye mched bla tshe rnam shes bcas //
zhal du stobs shig gshin rje'i lha tshogs kyi //
chos dbyings bde chen mnyam pa'i thugs su bstims //
oM shrI many+dzu shrI ya mAn+ta ka kA la rU pa hU~M b+h+yoHa mu ka nr-i triHsha trUM mA ra ya /
ma hA mAM sa khA hi /
ma hA rak+ta khA hi /
ma hA tsit+ta khA hi /
ma hA go ro tsa na khA hi /
ma hA ba su ta khA hi /
ma hA kiM ni ri ti khA hi /
de nas tshogs la rol pas /
brda dang brda yis len pa sngon du 'gro bas rdzas la longs spyod /
gsang ba'i mchod pas kyang dgyes pa'i dam tshig bzung /
tshogs lhag 'bul ba /
zhal chab bdud rtsi bran la /
oM AHhU~M ha ho hrIHbrjod nas byin brlabs la /
hU~M/
sbyor dngos rjes tshang 'dod yon phung po'i tshogs //
dang po phud bdag dpal chen lha la 'bul //
bar du 'khor tshogs lhag la dgyes pas mchod //
tha ma chos rnams rgyu 'bras gcig phyir bsre //
nga khyod dam tshig 'dres phyir kha chus bran //
dpal gyi bka' nyan lhag sdud bran 'khor ni //
dregs pa pho mo ma sring ging lang+ka //
dur khrod bdag byed brtan dang zhing skyong tshogs //
sngon tshe khas blangs dam bca' ma 'da' bar //
lhag gtor 'di longs bcol ba'i phrin las sgrubs //
uts+tshiSh+Ta ba lin+ta khA hi /
zhes byang shar gtsang ma'i gnas su bstab /
gshin rje gshed po'i dkyil 'khor du //
tshogs kyi 'khor los mchod pa yis //
bdag gzhan 'gro ba ma lus pa //
'jam dpal go 'phang myur thob shog
/ces sogs smon lam gtab bo //
da ni spyi don gnyis pa /
sgrub pa dus kyi bsnyen pa ni /
gong gi nar ma'i bsnyen pa la go ba chags na /
sgrub gzhung nyid shin tu kha gsal bas /
de kho na ltar nyams su blangs pas 'grub pa'o //
'di ru sa bcad tsam smos na /
bris sku rab gnas can bkram pa'i mdun du /
dkyil 'khor bris pa'i dbus /
rkang gsum khar thod pa ja ril thun rdzas kyis bkang ba'i steng /
ag rtser phur bu lha sngags can 'dzugs /
dar nag gi gur phub /
mtha' skor drag po'i mchod rdzas spyan gzigs bag dro bsham /
bcas 'di rnams gong gi bsnyen pa'i skabs nyid nas bca' na legs /
zhes man ngag las 'byung /
de nas sngon 'gro gtor ma bgegs bskrad mtshams bcad dang /
skyabs sems tshogs gsag srung 'khor rnams gong nas bshad bzhin mthar /
gtsug tor 'khor los bsgyur ba 'od gsal du bsdus pa'i bar bstar chags su byas la /
de nas skad cig dran pa'i rig pa ngar bskyed la /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
zhes pa nas mchod 'bul bar gzhung bzhin bya /
'on kyang 'dir /
bdag dang mdun gyi phur pa de lha ru lhan cig bskyed dgos /
de nas bstod pa gzhung nas 'byung ba /
hU~M/
ya las byung ba'i gshin rje nag po ni //
sogs kyis bstod pa'am /
yang bsdu na spyan 'dren man chad gong du bshad bzhin pas rung /
de nas bzlas pa'i rim pa /
rtsa ba bdag bskyed kyi dzapa? dgongs shas che zhing /
de yang mdun bskyed dang sngags lhan cig bzlas par bsams la thun gsum gyi cha gnyis bya /
thun gcig mdun bskyed dang 'od zer mgal me klad 'khor ltar bya /
de'i mdun bskyed kyi nus pa phur pa dang rdzas la bstim /
gang ltar dmigs pa'i ngo bo gter gzhung nas gsungs pa 'di lta ste /
bdag nyid gtso mchog thugs kar nyi ma'i steng //
gnam lcags mchod rten khri 'phang dgu pa'i dbus //
bre yi nang du rdo rje hU~M gis mtshan //
bum pa'i nang du be con ya yis mtshan //
ri rab nang du thod dbyug b+h+yoHyis mtshan //
mchod rten phyi skor sngags 'bru 'di dag rnams //
oM shrI many+dzu shrI ya mAn+ta ka kA la rU pa hU~M b+h+yoH
gsal 'tsher gzi brjid ldan par dmigs nas kyang //
ngag tu brjod pas sngags rnams sgra dang bcas //
g.yas su 'khor zhing sngags las 'od 'phros pas //
phyi nang snang srid yongs la phog pa yis //
nus mthu bcud bsdus sngags la thim pas kyang //
bkrag dang nus mthu 'od zer 'bar dmigs shing //
yig 'bru bskor la bzlas pa drag tu bya //
de ltar phyogs kyi gshed chen bzhi la yang //
bzlas pa'i 'khrul 'khor gtso dang mthun par bya //
de ni bdag bskyed bzlas pa'i rim pa ste //
mdun bskyed dag kyang tshul lugs de ltar las //
thod pa dur khrod gzhal yas khang du bskyed //
sngags kyi rnal 'byor 'gal me'i 'khrul 'khor bya //
thun gsum la ni lha tshogs phur pa dang //
thod pa'i thun rdzas rnams la bstim par bya //
de ltar rnams kyis bsnyen cing bsgrub la 'bad //
ces pa ji bzhin pa'o //
de ltar bsgrubs pa'i rtags kyi rim pa /
spyir bsnyen pa'i skabs dang 'dra la /
bye brag tu yang 'di ltar gsungs te /
de ltar rim pas bsnyen cing bsgrubs pa yis :
rtags dang mtshan ma'i rim pa 'di ltar 'byung :
dngos dang nyams snang rmi lam la sogs par :
rab 'bring tha ma'i blo dang mthun rnams la :
zhal ston nyams 'bar sngags kyi sgra sgrog dang :
lung ston chos smra phur pa 'phur ba dang :
thod pa 'tsheg dang thun 'khor 'od chen 'bar :
thog dang ser ba bab snyam 'jigs skrag sngangs :
bag dro byin chags rang snang 'gyur ba dang :
khrom tshogs dmag 'dus dar phyar dung 'bud dang :
nyi zla 'char dang khrus byas gos gsar gyon :
gcan gzan btul nas bran bkol bya gcan bzung :
de sogs gzhan yang bsam gyis mi khyab 'byung :
de dag rnal 'byor rang rang rig pas dpyad :
ces pa nyid do //
sgrub pa'i skabs 'dir /
thun mtshams rnams su tshogs gtor nges par gal che bas /
de yang grub na nyin mtshan gung gnyis zer gnyis su bya /
ma lcogs tshe gung gnyis gang rung gcig la btang /
srod thun la tshogs bya ba yin no //
bsnyen sgrub thems nas /
byad zlog gtor ma la brten pa'i bcas gzhung bzhin byas la /
gtor ma'i rjes sam khyad par dgong mo dmar thag skabs gtor zor re nges par bya ste /
zlog sngags dmigs pa ngar bskyed de 'phang /
gal te gtor zor 'phang pa mi byed na yang /
nyi ma dmar thag gi skabs su zlog sngags brgya rtsa brgyad /
bden stobs lan gsum bcas thal mo brdeb pa ni ma chag par bya ste /
de ni gzhan gyis mi thub pa'i nus pa zla med pa'o //
de rjes rang nyid 'khor bcas la srung 'khor bsgom zhing srung sngags ci ltar rigs pa bzla ba'ang man ngag go
/rjes kyi rim pa ni /
mchod bstod mdor bsdus bya /
yig brgya dbyangs gsal rten 'brel snying po ci nus bzlas la /
ma 'byor ba dang nyams pa sogs nas /
bzod par gsol /
zhes lan gsum gyis nongs pa bshags la /
gong bzhin gshegs su gsol /
dkyil 'khor bsdu ba'i rdzogs rim ni /
snang srid gzhal yas tshogs dang bcas pa rnams //
rang la bsdu zhing rang yang thugs ka yi //
yig 'bru bcas pa mchod rten dag la ste //
de nyid hU~M ya b+h+yoHgsum dag la bsdu //
de gsum dag kyang rim gyis mas rim bzhin //
gcig la gcig thim hU~M la thim nas ni //
hU~M nyid dmigs med mkha' la 'ja' yal ltar //
zhen med rtog bral khyab bdag rol par blta //
zhes rnam par mi rtog pa de kho na nyid la ci nus su mnyam par gzhag
/slar yang sngags kyi rang sgras 'jam dpal dpa' bo'i skur ldang /
'jam dpal dpa' bos ji ltar mkhyen pa dang //
kun tu bzang po de yang de bzhin te //
de dag kun gyi rjes su bdag slob cing //
dge ba 'di dag thams cad yongs su bsngo //
dus gsum gshegs pa'i rgyal ba thams cad kyis //
bsngo ba gang la mchog tu bsngags pa der //
bdag gi dge ba'i rtsa ba 'di kun kyang //
bzang po spyod phyir rab tu bsngo bar bgyi //
zhes sogs bsngo smon bzang pos rgyas btab /
bkra shis pa'i tshig ngag gi sbyor ba rgya cher spel lo //
lha mchog gshin rje gshed nag po'i //
bsnyen pa'i rim pa gsal phyes shing //
sgrub pa'i gnad kyang ji snyed bcas //
dbang phyug dam pas bzhed bzhin bkod //
bcom ldan 'jam dpal nag po sgrub pa'i thabs //
gshor dang kha thun tshe bdag kun gyi bcud //
zla med gcig chog rdo rje pha lam che //
thugs kyi yang zhun yin ces kun tu bsngags //
gang gi tshul 'di cung zad bshad pa yi //
dge bas kyang ni rgyal bstan snying po dar //
sa dbang thugs bzhed dam pa'i chos bzhin 'grub //
skye dgus 'jam dpal go 'phang myur thob shog
/ces pa 'di yang //
gangs can dbyig 'dzin la dbang bsgyur ba mi'i lha gcig pu zla med pa stobs kyi 'khor los sgyur ba chen po chos kyi rgyal po 'gyur med phyogs las rnam rgyal mi 'jigs dbang po'i sde'i zhal snga nas bka' lung yang yang bstsal pa la brten /
me yos smin drug zla ba'i sher phyogs dga' ba dang bzang po gnyis par bod kyi tshe brag dpal chen chu bo rir rig 'dzin rgyal khams pa tshe dbang nor bu rdo rje gzi brjid kyis grub par sbyar ba /
sarba mang+ga laM b+ha wan+tu swA hA/
dge'o //

//
