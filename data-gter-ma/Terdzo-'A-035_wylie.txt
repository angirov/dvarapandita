thugs rje chen po ngan song rang grol gyi brgyud pa'i gsol 'debs thugs rje'i chu rgyun zhes bya ba bzhugs so //
oM ma Ni pad+me hU~M/
rang byung 'gyur med bde chen zhing khams na //
rig stong chos sku snang ba mtha' yas la //
gsol ba 'debs so thugs rje'i spyan gyis gzigs //
ka dag gzhi thog phebs par byin gyis rlobs //
gru 'dzin snying rje'i 'od kyi lding khang na //
gsal stong longs sku spyan ras gzigs dbang la //
gsol ba 'debs so thugs rje'i spyan gyis gzigs //
lhun grub zad sar 'khyol bar byin gyis rlobs //
lha ldan 'gro 'dul sprul pa'i pho brang na //
snang stong sprul sku srong btsan sgam po la //
gsol ba 'debs so thugs rje'i spyan gyis gzigs //
'khor ba dong nas sprugs par byin gyis rlobs //
rgyal kun rdo rje'i gsang ba gcig bsdus pa //
bde stong 'gyur med pad 'byung yab yum la //
gsol ba 'debs so thugs rje'i spyan gyis gzigs //
'chi med tshe dbang thob par byin gyis rlobs //
rgyal sras nam snying rig pa 'dzin pa'i tshul //
zab gter mnga' bdag las 'phro gling pa la //
gsol ba 'debs so thugs rje'i spyan gyis gzigs //
bdud bzhi'i bar chad zhi bar byin gyis rlobs //
lung zin chos bdag rig 'dzin mtshan can dang //
spyan ras gzigs dngos karma chags med la //
gsol ba 'debs so thugs rje'i spyan gyis gzigs //
'gro don dpag med 'grub par byin gyis rlobs //
rgyal ba'i gdung 'tshob pad+ma kun dga' dang //
bsam bzhin sku sprul phrin las dbang 'byung la //
gsol ba 'debs so thugs rje'i spyan gyis gzigs //
sgrib gsum rang sar zhi bar byin gyis rlobs //
sbas pa'i sangs rgyas shes rab grags pa dang //
rim gnyis mthar son bstan 'dzin don grub la //
gsol ba 'debs so thugs rje'i spyan gyis gzigs //
'brel tshad don dang ldan par byin gyis rlobs //
'khor lo'i mgon po theg mchog bstan 'phel dang //
zab chos 'dzin pa'i skyes mchog thams cad la //
gsol ba 'debs so thugs rje'i spyan gyis gzigs //
byams dang snying rje 'byong bar byin gyis rlobs //
sangs rgyas kun gyi sprul gzhi rtsa ba'i lha //
nam mkha'i rgyal po yi ge drug ma yum //
nor 'dzin gsang 'dzin rigs bdag 'od dpag med //
rigs lnga yab yum bcom ldan thub pa drug
/bskal bzang sangs rgyas stong dang rtsa gnyis sogs //
phyi nang gsang ba yang gsang de bzhin nyid //
ngan song rang grol dkyil 'khor lha tshogs la //
gsol ba 'debs so thugs rje'i spyan gyis gzigs //
mchog thun dngos grub thob par byin gyis rlobs //
gnas gsum mkha' 'gro dam can rgya mtsho dang //
bstan skyong dge bsnyen rnal 'byor grogs mdzad la //
gsol ba 'debs so thugs rje'i shugs skyed la //
phrin las rnam bzhi 'grub par byin gyis rlobs //
phyi ru rigs lnga gangs chen mtsho yi zhing //
'phags pa'i sku dang yig drug sgra yis khyab //
'od zer spro bsdus ngan song dong sprugs te //
dag snang chen po'i bskyed rim 'byong bar shog
/nang du dug lnga'i rtog pa'i 'phro 'du kun //
ye shes lnga yi spyan ras gzigs su shar //
rlung sems lha skus 'khor ba ma stongs bar //
don mdzad rdzogs pa'i rim par mnga' brnyes shog
/gsang bar 'od lnga'i sbubs su 'khor 'das thim //
gnyug ma'i sgrib sangs chos nyid rang lugs su //
rang gnas rig pa'i gshis la rang dbang thob //
'khrul grol rdzogs pa chen por la bzla shog
/bdag nyid kho nas mkha' mnyam 'gro ba kun //
myur du byang chub chen por 'god nus pa'i //
ye shes thugs rje'i rtsal kha phyogs med rgyas //
'phags pa'i sku gsung thugs dang mnyam gyur shog
/'gal rkyen kun zhi tshe bsod nyams rtogs 'phel //
yang srid med par bde ldan zhing skyes nas //
rgyal ba'i ye shes mngon gyur de srid du //
'jig rten dbang phyug thugs rjes bskyab tu gsol //
zhes pa'ang yi ge drug pa'i rnal 'byor tsam po ba yon tan rgya mtshos 'di nyid bsnyen pa'i thun mtshams su mos pa'i blos 'brel 'jog tu bris pa dge legs 'phel //

//
