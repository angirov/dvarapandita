\u0f88
dgongs gter las gdon gsum mdos kyi lag len bzhugs so :
\u0f88\u0f88\u0f88\u0f88
bla ma dang gu ru drag po gnyis su med pa la phyag 'tshal lo :
snyigs ma'i dus kyi 'gro ba rnams nye bar 'tshe ba'i pho gdon :
mo gdon :
klu gdon gsum la glud gtang thabs la :
gzhi ma gru bzhi bang rim gnyis pa'i steng :
klu gdon mi lus sbrul mgo sbrul mjug can :
lag na gzhong pa bzung ba :
g.yas su ban gzugs bse thebs can :
lag na ral gri dang spar bu bzung ba :
g.yon du bud med nag mo lag na zor ba dang nad rkyal bzung ba :
so sor glud nam sngo dmar nag po re btsugs :
sngon du mar me :
glud gtor :
changs bu :
ting lo :
shel tshigs rnams bsham :
bang rim gnyis par ngar mi :
rang ngam yon bdag gi lo grangs :
tshwa sgog :
g.yer ma :
ram pa :
ja lo :
shel tshigs dang :
gzhan yang gos glud :
nam mkha':
mda' bkra :
'phang bkra :
pho gdong :
mo gdong :
rab lo grangs mnyam pa :
bsdus pa tshar gcig tshang bar bsham :
rnal 'byor pa bde ba'i gdan la 'dug ste :
yi dam gang rung gi bdag bskyed gzhung bsrang :
sngags drug phyag drug gi byin gyis brlabs la 'di skad do :
hU~M:
nga ni dpal chen he ru ka :
dbang drag pad+ma kI la ya :
sangs rgyas yin te ye shes sku :
nga las che btsan su yang med :
snang srid lha 'dre ma lus pa :
thams cad nga yi bka' la nyon :
na mo :
sangs rgyas chos dang dge 'dun dang :
bslu med skyabs gnas dam pa gsum :
gang gi bden pa'i mthu stobs dang :
rgyu 'bras zab mo chos kyi dbyings :
bsam pa dag pa'i mthu byin gyis :
srid pa'i lha 'dre ma lus dang :
khyad par klu dang rgyal po dang :
mo 'dre gnod byed lan chags bdag :
thams cad skad cig mchis par gyur :
skad cig gis lan chags bdag po rnams rang gi mdun du mchis par bsam :
hU~M:
deng 'dir rnal 'byor bdag cag gis :
dka' dgu bsags nas mthun dgu bsdebs :
gzhan nas btsal dang rang gi 'byor :
phun tshogs 'dod pa'i yon tan kun :
yongs tshang mdos glud 'bul gyis bzhes :
bdag dang yon gyi bdag po 'di'i :
sngon gyi bu lon lan chags byang :
'phral gnod bsam sbyor kun spongs la :
zhi ba'i sems dang ldan gyur cig :
klu gdon nA ga du na che :
rgyal rigs rje'u rigs bram ze'i rigs :
dmangs rigs gdol pa dge bsnyen sogs :
gcig nyid du mar sprul zhing brdzu :
'jig rten khams kyi klu rigs kun :
thams cad khyod kyi 'khor du gtogs :
mdog sngo mi lus sbrul mgo can :
lag na rin chen gzhong pa bzung :
dar gos rin chen rgyan dang ldan :
ro smad gdug pa sbrul mjug 'khyil :
glud gtor ngar mi la sogs pa'i :
'dod yon zad mi shes pa'i gter :
bsngo 'o tshim zhing dga' bas rol :
pho gdon rgyal po srog bdag dkar :
rab byung cha lugs bse zhu gyon :
lag na ral gri spar bu bzung :
rgyal po thams cad bran du bsdus :
bka' nyan dgon gnas sa chu dang :
me rlung shing lcags lam gnas pa'i :
rgyal 'gong yid kyi gzugs can kun :
glud gtor ngar mi la sogs pa :
'dod yon zad mi shes pa'i gter :
bsngo 'o tshim zhing dga' bas rol :
ma mo chen mo ral pa can :
mdog nag mi lpags ral gu dang :
re lde nag po gos su gyon :
lag na zor ba nad rkyal thogs :
mo 'dre sman mo 'dre mo'i rigs :
ma bdud thams cad khyod kyi 'phrul :
srid pa nad kyi bdag mo dang :
lan chags sha mkhon gnyer ba yi :
bud med nag mo'i khrom dang bcas :
glud gtor ngar mi la sogs pa'i :
'dod yon zad mi shes pa'i gter :
bsngo 'o tshim zhing dga' bas rol :
rin chen phye ma las grub pa'i :
kham pa ngar gyi mi bo che :
khams dang skye mched tshang la gtsang :
yon bdag lus kyi glud du bsngo :
phyi snod kong bu zlum mdzes nang :
rtsi bcud zhag gi mtsho mos bltams :
ras dkar sdong bu me 'od 'bar :
yon bdag ngag gi glud du bsngo :
'byung bzhi'i kha dog snal ma la :
thags su btags pa stong gsal gyi :
nam mkha' nyid la mngon par 'dud :
yon bdag yid kyi glud du bsngo :
pho shing stag par pho yi gzugs :
mo shing glang mar mo yi gzugs :
mda' 'phang btsag ram tshon bkra can :
yon bdag pho mo'i glud du bsngo :
dro ba'i gos dang mdzes pa'i rgyan :
mthun pa'i bza' btung dkor nor rigs :
srid pa spyi dang mthun pa'i ris :
changs bu shel tshigs 'bru sna tshogs :
yon bdag mi nor glud du 'bul :
'bul ba nged kyis mi nor bas :
bzhes pa khyed rnams ma 'khrul lo :
sngon gyi lan chags byang gyur cig :
'phral rkyen bsam sbyor ngan pa zhi :
bu lon thams cad 'di yis 'khor :
bzung pa thongs la bcings pa khrol :
bsdoms pa klod la mnan pa khyogs :
de ring nyi ma phan chad nas :
khyed rnams byams pa'i sems ldan la :
bdag la sdang ba'i bsam pa dang :
las kun spangs nas zhi ba ni :
byang chub sems kyis gnas par byos :
zhes brjod :
lam bstan khog dbub ltar ro :
gu ru yab yum gyi byin rlabs thugs la zhugs pa'i rig 'dzin 'gro 'dul pad+ma dbang chen bzhad pa rtsal gyis shing bya lor kun gzhi thugs kyi gter nas spyan drangs pa dam can badzra sA d+hus bka' 'di srungs shig :
rak+Sha :
sa ma ya :
rgya rgya rgya :
'gro la phan phyir gdon gsum mdos kyi tshul //
bris 'di'i dge tshogs gnyis 'dzin 'khrul snang gi
/dug gsum rang gzugs phyir shar rgyal srin dang //
klu yi 'tshe ba 'gro la mi 'byung shog
/zab dang mi zab tshad ldan yin min sogs //
tshad ldan lag tu longs dang nges shes yod //
the tshom mkhan yod 'di dor gzhan mdzod dang /
kho bo'i nongs par zad pas mthol lo bshags //
bkra shis ///
/
