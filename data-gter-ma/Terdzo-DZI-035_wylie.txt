bla 'gugs kyi sngags bzla ba ni /
rang nyid yi dam du gsal ba'i ngang nas /
thugs ka'i hU~M las 'od zer lcags kyu'i rnam pa can dpag tu med pa 'phros /
bla ma yi dam sangs rgyas byang sems dpa' bo mkha' 'gro chos skyong srung ma dang bcas pa'i thugs dam gyi rgyud bskul /
slar yang 'od zer sna tshogs steng 'og phyogs mtshams kun tu 'phros pas /
sa 'og sa steng sa bla'i khams thams cad khyab /
bla tshe la bar du gcod pa'i steng gdon gza' dang rgyu skar /
'og gdon sa bdag klu gnyan /
bar gdon btsan dang rgyal po la sogs mdor na gdon bgegs kyi rigs su gyur pas brkus pa dang /
phrogs pa dang /
bzhams pa dang /
yar pa dang /
'khyams pa dang /
stor ba la sogs bkug
/yon gyi bdag por bstims pas /
nyams pa gsos /
chad pa mthud /
yo ba bsrangs /
sngar bas kyang gzi brjid dang ldan nas bla tshe srog gsum mi nor zas gsum la sogs pa rgyas shing brtan par gyur /
spro bsdu'i dmigs pa gsal ba dang /
a ha ri ni sa rdzab rdzab rdzub rdzub b+ha dra slong slong nr-i khug dza dzaH
brgya stong khri 'bum sogs dang /
rtags sbyar te bzla 'o //
thun drug gam bzhi bcad pa'i cho ga bzlas pa dang bcas pa bya /
dngos sam rmi lam gyi ltas dang bstun pa'i skabs /
rgyal po'i pho brang ngam kun dga' ra ba dang /
chos ra chen po 'am grong khyer chen po'i mdo khrom 'dus ra lha srin 'dus ra /
mi ming lo khams 'di zhes pa'i bla tshe nyams pa dang yar pa /
stor ba dang phros pa /
'khyams pa dang phrogs pa /
brkus pa dang bkug pa thams cad rang gnas su khug cig
/ces skad gsang mthon pos 'bod cing bstim pa'i mos pa brtan por byed /
skabs mtshams su yon bdag gam bla rten gang rung gi mdun du kha gtad la bla lug chu dang bcas pa bzhag
/dmod bor kha bskor la /
yon bdag gi bla rten phyogs su kha bstan nas 'dug na khug pa'i rtags yin pas bzang /
bkra shis par shog //
/
