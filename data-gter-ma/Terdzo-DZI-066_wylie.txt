@#//
klong gsal rdo rje'i snying po las /
phag dkar shes rab gsal byed kyi sgrub thabs dbang chog dang bcas pa ye shes stobs 'bar zhes bya ba bzhugs so //
na mo gu ra \u0f74be /
gsang don zab mo rnam 'byed pa'i //
ye shes snang ba skyed mdzad mar //
gus par btud nas de'i sgrub thabs //
zab cing dkon pa'i mchog kyang 'di 'o //
gter kha gzhan du 'di'i sgrub thabs cher mi bzhugs pas shin tu gnyer bar 'os pa 'di nyid dgod pa la gsum /
sbyor ba gshom bkod /
bdag mdun bsnyen sgrub /
de'i smin byed bgyi ba'o //
dang po ni /
rang don bsnyen rkyang tsam la mchod pa rnam bdun /
sman raka gtor gsum spro na bsham /
spros med la de'ang mi dgos /
sgrub pa dang dbang bskur la thog mar gal che ba shes rab ril bu ni /
gzhung las /
shes rab mchog gi rang bzhin gyis :
sgrub pa'i nus pa skyed pa'i rten :
rtsa ba ut+pal sngon po dang :
da li cu gang cong zhi dang :
mtshal dang shu dag gi waM dang :
til dkar gu gul nyungs dkar dang :
de dag cha ni mnyam bgyis nas :
skar ma rgyal la btags par gyis :
phye ma la ni sngags tshig gis :
lan brgya mngon par gdab par gyis :
gtsang ma'i chu yis gcig tu bya :
bsgrubs nas longs spyod rten du spel :
ces gsungs pa'i sman rnams dag cing gtsang la ngos 'dzin ma 'khrul pa dang /
mtshal da chu min pa'i mtshal dkar dgos par mngon zhing gzhan rnams sgra ji bzhin par sbyar la ril bur dril nas skam thag chod pa dang dar ser po'i khug mar blugs /
dkyil 'khor chos 'byung bsnol ma dkar po khor yug zlum skor byas pa'i dbus su /
sku'am yang na phyag mtshan thod pa dang rdo rje hrIHsa mtshan pa bris pa'i dbus su rkang gsum steng /
dbang gi skabs bum pa mgul chings dkar po bcud ldan kha rgyan dang bcas pa bkod /
g.yas su shes rab ril bu'i khug ma thod pa mtshan ldan du bcugs /
g.yon du bdud rtsi'i thod pa dang shel phreng /
mdun du dril bu /
rgyab tu gtor zlum dkar po rgyan ldan /
ril bu sgrub skabs ni ril bu nyid dbus su bkod /
mthar bdag 'jug len na bum pa g.yas su bzhag
/mi len na dbang rdzas rnams mi dgos /
mdun ngos sman raka gtor gsum /
phyi mchod g.yon skor du bsham /
mkho ba'i yo byad rnams kyang tshogs par bya'o //
gnyis pa bdag mdun bsnyen sgrub la /
bdag bskyed bsnyen pa'i rnal 'byor ni /
na mo /
bla ma mchog gsum yi dam lhar //
gus pas skyabs mchi mkha' mnyam 'gro //
bla med ye shes mchog 'thob phyir //
phag mo dkar mo bsgom par bgyi //
zhes skyabs sems lan gsum dang /
spro na rgyun bshags yan lag brgyad pas tshogs gsag bya /
sems can bde dang ldan gyur cig
/sogs tshad med bzhi bsgom /
bskyed bzlas ni /
pad nyi'i steng du rang sems hrIHdkar las :
phag mo dkar mo zhal gcig phyag gnyis ma :
rdo rje rtse lnga phyar tshul thod khrag g.yon :
spyan gsum mche gtsigs ral pa'i zur phud bcings :
skam rlon dbu rgyan do shal rdor phreng dang :
me tog rnam mdzes gru mor kha T+wAM brten :
g.yon brkyang gar gyi nyams dgu'i rnam par ldan :
zhes lha'i ngo bo stong pa /
rang bzhin bde ba /
rnam pa gsal snang la sems rtse gcig tu gzung zhing nga rgyal brtan por bskyed /
rang sems dang bde stong gi lha sku ro mnyam pa'i don dam pa'i dag dran la bslab /
bsgoms pas skyo na /
thugs kar nyi ma'i dkyil 'khor gyi steng du hrIHyig dkar po 'od 'bar ba la sems rtse gcig tu gzung zhing /
A+o~M AHhrIHhU~M:
zhes rlung dang sbyar ba'i rdo rje'i bzlas pa bya /
des kyang ngal na hU~M mthar sngags phreng gis g.yon du bskor ba las 'od zer spro bsdus don gnyis byas /
rang gzhan thams cad kyi rmongs pa'i mun pa bsal /
ye shes kyi snang ba rab tu rgyas par mos la bzlas pa 'bum phrag bzhi'am bcu drug bya'o //
thun mthar rdzogs rim ni /
bzo med ma bcos mnyam pa'i mkha' dbyings nas :
gang shar rol pa'i 'ja' sprin phan gnod bral :
ka dag ma bcos yangs pa'i gding chen la :
blo 'das chos sku'i rol par 'char ba 'o :
rang mdangs mnyam pa nyid du rol pa las :
ched du rtsol sgrub rang grol yengs med la :
blos byas bral ba sna tshogs ched 'dzin stong :
khor yug mi g.yo rje btsun rnal 'byor ma :
don gyi ye shes rang zhal mthong ba ste :
mthong ba don ldan don la rtag tu rol :
ces pa'i don la yun ring du mnyam par gzhag
/'od gsal gyi ngang las thun mtshams zung 'jug sgyu ma'i skur ldang la khyer so gsum gyi grub mtha' bskyang zhing dge ba bsngo 'o //
mdun bskyed sgrub cing mchod pa ni /
mchod rdzas rnams /
raM yaM khaM gis bsang sbyang /
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bu'i //
dpag yas nam mkha' gang bar gyur //
A+o~M badzra ar+g+haM nas /
shab+da pany+tsa kA ma gu Na AHhU~M/
A+o~M sarba pany+tsa a mr-ita rak+ta ba liM ta AHhU~M/
zhes byin brlab /
dkyil 'khor bsang sbyang /
stong pa'i ngang las /
mdun du chos kyi 'byung gnas yangs shing rgya che ba rtsa ba phra ba thur du zug cing kha gdengs g.yel ba gyen du bstan pa'i nang du /
pad+ma dang nyi ma'i gdan gyi steng du yi ge hrIHdkar po las 'od zer 'phros /
'phags pa mchod /
ma rig pa'i mun pa bsal /
tshur 'dus te sa bon la thim pas de yongs su gyur pa las rdo rje rnal 'byor ma ston zla'i mdangs dang mtshungs pa zhal gcig phyag gnyis khro 'dzum sgeg pa'i nyams can /
spyan gsum mche bzhi cung zad gtsigs shing ral pa thor tshugs su bcings pa /
thod pa skam po lngas dbu brgyan cing /
rlon pa lnga bcu dang rdo rje'i phreng ba'i do shal dpyangs pa /
me tog gi rgyan dang rus pa'i phyag rgyas spras pa /
phyag g.yas pas rdo rje rtse lnga phyar zhing g.yon pas thod khrag thugs kar bsnams pa /
gru mo g.yon na rdo rje'i kha T+wAM brten cing zhabs g.yon brkyang pa'i stabs kyis ye shes kyi me 'od dkar po 'bar ba'i klong na bzhugs pa'o //
gnas gsum 'bru gsum thugs srog hrIHlas 'od zer 'phros /
dag pa mkha' spyod kyi gnas nas bsgoms pa dang 'dra ba'i ye shes pa dpag tu med pa spyan drangs nas thim par gyur /
spyan 'dren pa ni /
hrI:
skye med klong las skye ba'i skur snang ba'i :
mkhyen brtse zla ba'i gzugs kyi thugs rje'i mdangs :
bdag sogs dad pa'i chu snod la mngon par :
dbang bskur mchog gi zhal bzang myur du ston :
chos dbyings skur snang gshegs bzhud mi mnga' yang :
thugs rje brtse ba chen pos skur bzhengs la :
dad pa'i yul du mngon par gshegs su gsol :
rnal 'byor byin gyis brlab phyir mkhyen brtses byon :
badzra sa ma ya dzaHdza :
bzhugs su gsol ba ni /
hrI:
rig mdangs rnam shes ut+pal dkyil 'khor du :
thugs rje zla ba'i gzi byin phab nas kyang :
yon tan 'dab rgyas ma 'dres so sor gsal :
'gro kun gdul bya'i phrin las dpal thob shog :
sa ma ya tiSh+Tha lhan :
phyag 'tshal ba ni /
hrI:
rgyal ba'i sems bskyed mkhyen brtse'i mkha' sprin las :
dad pas bskul ba'i byin rlabs char rgyun gyis :
bdag rgyud smin grol bskul phyir thal mo sbyar :
sgo gsum phyag 'tshal mchog thun dngos grub stsol :
a ti pU ho :
pra ti tsa ho :
mchod pa 'bul ba ni /
hrI:
rab 'byams zhing kun gang ba'i mchod sprin ni :
yon chab me tog bdug spos mar me dri :
zhal zas rol mo gzugs sgra dri ro reg :
bkra shis rdzas rtags rgyal srid rnam pa bdun :
rgyal ba'i yum gyur rnal 'byor ma la 'bul :
bzhes nas shes rab phar phyin dngos grub stsol :
A+o~M badzra ar+g+haM nas /
shab+da rU pa shab+da gan+d+he ra sa spar+she mang+ga la rat+na pU dza ho :
hrI:
gnyis med byang chub sems kyi bdud rtsi dang :
chags med rak+ta chags pa'i gnas chen po :
'dod yon gtor ma ye shes rgya mtsho'i sprin :
'bul lo dgyes par bzhes la phrin las mdzod :
ma hA sarba pany+tsa a mr-ita rak+ta ba liM ta khA hi :
bstod pa ni /
hrI:
skye ba med pa'i chos dbyings ngo bo nyid :
'gag pa med pa'i phrin las lhun grub kyi :
dbyer med shes rab pha rol phyin pa mo :
rgyal yum mkhyen brtse'i bdag la phyag 'tshal bstod :
hrI:
skye ba med pa'i rang mdangs ni :
'gag med rab dkar gangs ri 'dra :
yon tan mtshan dpes brtse ba'i nyams :
thugs rjes skur bzhengs la phyag 'tshal :
zhes pas bstod cing /
sngags 'khor dang 'od zer spro bsdu gsal btab la bzlas pa bya /
ril bu bsgrub na de nyid lhar bskyed la 'khor 'das kyi shes rab thams cad 'od dkar po'i rnam par bsdu /
dbang gi skabs bum par skad cig gis lha gsal ba dang /
bdud ci 'beb dmigs spyi mthun bcas bzlas pa'i mthar mchod bstod mdor bsdus /
bum lha 'od zhu bya /
las bum du bgegs mthar byed bskyed bzlas dang /
rig pa'i me tog dor la gnang ba zhu /
ril bu'am sgrub mchod rkyang pa'i skabs ni /
bzlas pa zin nas rjes chog la 'jug go
/gsum pa smin byed ni /
slob ma la khrus bgegs bskrad srung 'khor /
sems bskyed gsal gdab sngon du 'gro bas /
'dir skabs su babs pa /
rgyal ba thams cad bskyed pa'i yum shes rab kyi pha rol tu phyin ma nyid longs sku rtags kyi phyag rgyar bzhengs pa rje btsun rdo rje rnal 'byor ma la sku'i rnam 'gyur zhi chags khro mo'i tshul can dang phrin las kyi sgo mtha' yas pa mchis pa'i nang tshan /
phag mo dkar mo shes rab gsal byed kyi dbang bskur ba ste /
de'ang gsang ba bla med shin tu zab mo'i nges pa'i don la blo gros spobs pa'i mthu thob par 'dod pa dag gis lhag pa'i lha 'di nyid la bsten na /
mtha' drug dang tshul bzhis bcings pa'i rdo rje'i tshig gi rgya mdud grol nas ye shes kyi snang ba yangs po la spyod par 'gyur ba'i gtam mkhas pa rnams la rlung ltar grags shing /
de'i sgrub thabs sngags gsar ma la yongs grags su byon cing nyams bzhes mdzad pa mang yang /
snga 'gyur rnying ma'i phyogs su dkon par snang ba la /
'dir lang gro lo tsA'i yang srid sprul pa'i gter chen klong gsal snying pos khe mi 'gyur gsang ba rdo rje'i sgrom nas spyan drangs pa'i klong gsal rdo rje'i snying po'i chos sde las byon pa'i smin byed bsgrub pa la sogs kyis mtshams sbyar nas maN+Dal 'bul du gzhug
/snyim pa me tog dang bcas pa'i thal mo sbyor la gsol ba 'debs pa 'di'i rjes zlos /
e ma rdo rje 'dzin rgyal dgongs :
chos la lta ba'i mig yangs shing :
blo gros spobs pa che ba yi :
chos dbyings grub pa mchog 'dod na :
go 'phang mgon pos bstsal du gsol :
lan gsum /
slob dpon gyis gnang ba sbyin pa ni /
ho :
chos dbyings rang snang ye shes te :
chos dbyings shes rab phar phyin ma :
phag mo dkar mo mchog yin te :
de yi dngos grub sbyin par bya :
zhes spro ba bskyed /
bla ma dang dkyil 'khor pa'i lha rtsa gsum rgyal ba sras dang bcas pa'i spyan sngar rgyun bshags yan lag brgyad pa'i sgo nas gsag sbyong spel gsum tshul bzhin bya ba'i 'dun pas 'di'i rjes zlos /
rdo rje slob dpon sangs rgyas dpal //
sogs lan gsum /
dung zhal gyi dam chu sbyin la /
ho :
chos dbyings ye shes gsang chen te :
gsang ba 'chal bar mi rung ngo :
dam med rna bar mi sgrog pa'i :
gsang chen 'dzin phyir rten 'brel che :
zhes dam tshig bsgrag
/ye shes pa dbab pa'i slad du dmigs pa 'di rtse gcig tu sgoms shig
/bsang sbyang /
stong pa'i ngang las /
snang srid chos 'byung ye shes kyi gzhal yas khang du dag pa'i dbus su pad+ma dang nyi ma'i gdan la /
khyed rang rnams kyi rnam par shes pa yi ge hrIHdkar po las sogs mdun bskyed skabs ltar la /
klong na bzhugs pa'o //
de'i thugs kar hrIHdkar pos mtshan pa'i 'od zer dpag tu med pa rgyal ba'i zhing khams su 'phros pas :
sangs rgyas byang sems thams cad kyi thugs rje shes rab kyi cha hrIHdkar po'i rnam pa grangs med pa byon nas lus la thim par sgoms shig :
spos rol dbyangs kyi 'gyur bas spyan 'dren sngags bcas brjod /
de ltar phab pa'i ye shes pa de nyid rtag tu brtan par byas par mos shig
/A+o~M su pra tiSh+Tha badzrA ya swA hA:
zhes rdo rje mgor bzhag
/bla ma dkyil 'khor pa'i lha dang dbyer med pas rin po che'i bum par phag mo dkar mo'i byin rlabs bcud kyi rang bzhin rdo rje bdud rtsi'i chu rgyun gyis /
ma rig pa'i sgrib pa gtor zhing mkhyen gnyis ye shes rgyud la blug pa'i cho gas sku bum pa'i dbang skur thob par mos shig
/bum pa thogs la /
hU~M hrI:
ye shes shes rab dkar mo yi :
ye shes gsang chen 'dus pa yis :
skal ldan lus la dbang bskur bas :
phung po lha dang dbyer med shog :
rtsa sngags /
kA ya a b+hi Shiny+tsa A+o~M:
des lus kyi sgrib pa dag
/phung khams lha'i phyag rgyas byin gyis brlabs /
snod bcud dkyil 'khor du bsgom pa la dbang ba yin pas bskyed rim snang stong sgyu ma lta bu rtag tu sgom par gyis shig
/bde chen byang chub sems kyi rang bzhin bdud rtsi lce la sbyin cing phreng ba sngags kyi ngo bos byin gyis brlabs pas gsung gsang ba'i dbang bskur thob par mos shig
/thod pa'i bdud rtsi sbyin /
shel phreng mgrin par bzhag la /
hrI:
gsang chen gsang ba'i rgyud kyi bcud :
rig sngags 'dres pa mchog gi bcud :
skal ldan ngag la dbang bskur bas :
rtsa khams sngags dang dbyer med shog :
rtsa sngags /
wA ka a b+hi Shiny+tsa A:
des ngag gi sgrib pa dag
/smra brjod gsang sngags su byin gyis brlabs /
phyi nang rdo rje'i bzlas pa la dbang ba yin pas grags stong bzlas brjod chu bo'i rgyun lta bu mdzod cig
/dril bu'i sgra 'gro 'ong gnas gsum dang bral bas mtshon dper byas te bsam brjod kyi yul las 'das pa'i bde stong ye shes chen por mnyam par 'jog pa dang thugs shes rab ye shes kyi dbang bskur thob par mos shig
/dril bu 'khrol cing gtad la /
hU~M:
'di ni shes rab mchog gi sgra :
'gro 'ong gnas 'jug ye shes mtshon :
skal ldan yid la dbang bskur bas :
rtsa rlung snang stong dbyer med shog :
rtsa sngags /
tsit+ta a b+hi Shiny+tsa hU~M:
des yid kyi sgrib pa dag
/dran rtog ye shes su byin gyis brlabs /
rang lus gnas lugs bsgom pa la dbang ba yin pas lhan skyes ye shes kyi ngang du mnyam par bzhag pa las ma g.yos par gyis shig
/srid dang zhi ba'i blo gros gzungs spobs mkhyen gnyis ye shes kyi nus bcud gcig tu bsdus pa'i ril bu byin pas yon tan shes rab kyi pha rol du phyin pa'i dbang bskur thob par mos shig
/ril bu sbyin la /
hrI:
rten la sngags kyi rtsal 'byin cing :
rig mdangs 'phro 'du'i bcud dbab pa'i :
yon tan phrin las lhun grub 'di :
skal ldan bu yis spyod par shog :
rtsa sngags /
kA ya wA ka tsit+ta a b+hi Shiny+tsa hrI:
de'i rjes 'brel du tshig dbang rin po ches ngo sprad pa'i don la rtag tu mnyam par 'jog par zhu /
e ma skal ldan blo gros ldan :
shes rab yon tan kun gyi gzhi :
snang stong bde ba chen po'i sku :
ma yengs rgyun du skyong ba gces :
a phaT:
des sgo gsum cha snyoms kyi sgrib pa dag
/mkhyen rab chags thogs dang bral bar byin gyis brlabs /
dngos grub rnam pa gnyis bsgrub pa la dbang ba yin pas gnas skabs dang mthar thug gi ye shes bsgrub pa la 'bad par gyis shig
/gtor ma rdo rje phag mo dkar mo shes rab gsal byed kyi ngo bos byin gyis brlabs pas phrin las 'gro ba 'dul ba'i dbang bskur thob par mos shig
/gtor ma spyi bor bzhag cing lag tu gtad la /
hrI:
thabs kyi spyod pas 'gro ba'i don :
shes rab las byung ye shes kyis :
sangs rgyas phrin las rdzogs mdzad ma :
lhun gyis grub par bya ba byos :
des kun gzhi bag chags kyi shes sgrib dag
/phrin las lhun gyis grub par byin gyis brlabs /
gzhan gyi don bsgrub pa la dbang ba yin pas /
gdul bya gang la gang 'dul gyi phrin las bsgrub pa la brtson par gyis shig
/ye d+har dang shis pa brjod la me tog 'thor /
dbang gi rjes kyi bya ba dam tshig khas blangs phyin spyi ltar bya /
cho ga'i rjes rim /
gtor ma 'bul na /
bla med spyi mthun zhig gis chog
/mchod pa gsos la byin gyis brlab /
mchod bstod dang nongs pa bshags la yig brgya brjod /
mdun bskyed rten yod med dang bstun pa'i bstim gshegs bya /
bdag bskyed bsdu ldang /
bsngo smon bkra shis rnams kyang spyi 'gre bya'o //
rnal 'byor ma dpal ye shes zla 'od kyis //
bdag sogs snying gi mun pa'i mdzod brtol nas //
mkhyen gnyis mig gis zab mo'i lam mchog bgrod /
kha sbyor bde chen rol pas rtag tshims shog
/ces pa'ang rin po che gter gyi bang mdzod chen por las rgyas pa'i bye brag gi dbyig sdud pa'i cha shas su /
'chi med bstan gnyis g.yung drung gling pas rdzong shod bde gshegs 'dus pa'i gnas su bsdebs pa dge legs 'phel ///
/
