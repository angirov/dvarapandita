@#//
'chi ba bslu ba'i cho ga 'chi bdag dpung 'joms zhes bya ba bzhugs so //
a mA ra sid+d+hi rastu /
stobs bcu'i stobs kyis 'chi bdag dpung bcom nas //
'chi med ye shes bdud rtsis tshe yi srog
/rdo rje'i khams su rgyas 'debs gar dbang lhar //
btud nas 'chi bdag zlog byed cho ga bshad //
'dir gar dbang tshe dpag tu med pa'i cho ga dang 'brel bar 'chi ba bslu ba'i cho ga sgrub pa la /
dgos don gang gi ched du bya ba dang /
ji ltar bya ba'i cho ga bshad pa'o //
dang po ni /
'chi ba brtag pa ste dngos dang rmi lam la brtag pa'o //
dngos la brtag pa ni glo bur du lus kyi byad dang mthu nyams shing mdangs shor ba dang skyon yon gyi spyod lam sngar las 'gyur ba dang /
tshe gzugs nyams shing mi gsal ba dang /
rlung gi rgyu ba drag dal mi snyoms shing rngams pa rgod pa /
sna'i rlung phal cher g.yas nas rgyu ba'am mnyam par rgyu ba dang /
don med du yid mi bde zhing chags sdang gi yul la sngar las snang ba 'gyur ba dang /
shes rgyud 'jam rtsub go ldog pa sogs so //
rmi lam la brtag pa ni /
nyi zla nub cing mun srod pa dang /
yid mi bde bas gcig pur lho phyogs su 'gro zhing bong bu dang rnga mong ma he la zhon pa dang /
gnas 'tshol zhing gshin po dang phrad nas bza' btung byed pa dang /
gos dang phreng ba dmar pos brgyan pa sogs shas cher rmis na 'chi ba'i ltas so //
de yang me tog las 'bras bu dang du ba las me dang sprin las char pa 'byung ba bzhin 'chi ba'i snga rol du 'chi ltas 'byung bas so //
gnyis pa ji ltar bslu ba'i cho ga bshad pa la spyir bslu ba dang khyad par du bslu ba gnyis las /
dang po spyir bslu ba ni /
rang gi 'byor pa ci yod kyis dkon mchog la mchod pa dang /
tshogs 'khor /
skong bshags /
sbyin gtong /
sAts+tsha gdab pa nye'u 'don srog bslu tshe sgrub 'byung ba'i rten 'brel sogs spyi dang /
bye brag gis bslu ba'i thabs gsungs pa rnams bslus pa'i mtshan ma ma mthong gi bar du 'bad par bya'o //
gnyis pa khyad par du bslu ba la sbyor ba yo byad kyi bsham dang dngos gzhi cho ga'i khrigs bshad pa'o //
dang po yo byad bsham pa ni /
tshe'i dkyil 'khor gang du bcas pa de'i lho phyogs su 'di'i yo byad rnams bsham mo //
de yang ro thal bra nag tshig nag gi phye rnams sa nag dang bsres pa dug sna dang khrag sna sbyar ba'i chus sbrus pa la 'chi bdag gi gzugs kha dog nag po dbyug pa dang zhags pa 'dzin pa /
kha gdangs shing mche ba gtsigs pa mi sdug pa'i rnam 'gyur can mi lpags kyi gos dang stag sham sogs 'jigs pa'i chas can gdong cung zad smad de 'dug pa'i rnam pa can du byas pa'i lto bar srid pa'i 'khor lo bcug pa /
dur g.yam la ro sol gyis chos 'byung bris pa'i khar bzhag pa'i 'og tu re ba nag po'i stan 'ding /
de'i mdun du dug gi me tog
/nya'i bsur /
tshil chen gyi sgron me /
mkhris pa'i dri chab /
'bru nag dang sha chen gyi zhal zas te nyer spyod lnga bsham /
de'i mdun du kham phor bcu'i nang du zan changs bcu bcu la nya sha dang sha rjen sran chan khrag dang khur ba thug pa dang sgog btsong zho mar bu ram la sogs pas brgyan pa bcu tshar dang /
de rnams kyi gsog snod lcags slang gcig dang bcas pa bzhag
/las sngags bzlas pa'i spos chus bsgrub bya'i lus thams cad dam yan lag lnga bkrus pa'i khrus khus 'bru sna snga'i ngar phye sbrus pa'i zan la de'i gzugs rtse khru gang pa skye mched dod pa zhig byas la /
de'i lto bar 'byung bzhi'i 'khor lo rab gnas can bcug
/spyi bo dang phyogs bzhir mar me lnga bkod /
phrag pa g.yas g.yon la stag pa dang glang ma'i byang bu la 'chi bdag pho mo'i khram bris pa btsug gos dang rgyan btags pa gzhi gtsang ma'i khar ku sha'i stan la bzhag
/de'i mtha' skor du rin chen sna tshogs dang 'bru sna sha mar bu ram sman sna dar zab tshos dang tshwa sogs rdzongs chas kyi dkor cha ji ltar 'byor pa bsham /
dkyil 'khor dang nye bar slob dpon 'khod pa'i mdun du bsgrub bya slob dpon la phyogs te re ba nag po'i stan la bzhag pa tshon skud sna lngas lan bcu dkris pa'i sne mo gshin rje'i gzugs kyi lag tu gtad /
gzhan yang 'og tu dgos pa'i gos stan dkar po dang me tog dkar po sogs shis pa'i rdzas rnams kyang bsham mo //
gnyis pa chog khrigs la rtsa ba'i dkyil 'khor sgrub pa dang /
khyad par gyi cho ga gnyis las /
dang po ni /
rtsa ba'i dkyil 'khor gyi sgrub mchod sngon gtor nas brtsam ste tshe 'gugs bstim gyi bar tshe chog bdud rtsi'i char 'beb bzhin dang /
'jig rten dang 'jig rten las 'das pa'i gtor ma bsngo dgos pa rnams dang tshogs kyi mchod pa byed na yang skabs 'dir bya'o //
gnyis pa khyad par gyi cho ga la dgu las /
dang po rdzas byin gyis rlob pa ni /
raM yaM khaM gis ma dag pa'i dngos 'dzin thams cad bsregs gtor sbyangs te stong par gyur /
stong pa'i ngang las oM AHhU~M swA hA las 'dod yon zad pa med pa'i longs spyod kyi dngos po mkho dgu tshang zhing bzang dgus 'byor pa dgyes dgur spel ba'i mthun rdzas kyi tshogs dang bcas pa rgya nam mkha'i mtha' dang mnyam zhing dus 'khor ba rgyun chad med par 'byung ba /
'dod yon gyi rnam pa thams cad par 'char bas nam mkha'i khams gang bar gyur /
oM AHhU~M gis spyir byin gyis brlabs nas khyad par du /
thal mo khong stong snying gar sbyar ba chos nyid rnam dag gi rgyas /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
zhes lan gsum brjod pas /
rdzas rnams rang bzhin gyis rnam par dag pa'i stong pa nyid du gyur /
thal mo khong stong sor rtse sprad pa tshigs zur bcags nas smin mtshams su bzhag pa nam mkha' mdzod kyi rgyas /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
'dod pa'i yon tan lnga zad mi shes pas nam mkha' gang bar gyur /
thal mo sbyar ba phyir skyed mthe bong gnyis bsnol te kha'i thad kar 'jog pa bdud rtsi thab sbyor gyi rgyas /
oM badzra a mr-ita kuN+Da lI ha na ha na hU~M phaT/
yo byad thams cad bdud rtsi'i rgya mtshor gyur /
g.yas rdo rje khu tshur bcang pa'i mdzub mo sgreng /
g.yon sa gnon bya ba rgya chen shugs ldan gyi rgyas /
oM na maHsarba ta thA ga ta a wa lo ki te oM saM b+ha ra saM b+ha ra hU~M/
yo byad thams cad so so'i bsam pa dang mthun par gyur /
g.yas rdo rje khu tshur snying gar bcang g.yon mchog sbyin gyis snod 'degs tshul ye shes skar mda'i rgyas /
oM dz+nyA na a wa lo ki te na maHsa man+ta s+pha ra Na rasmi b+ha wa sa ma ya ma hA ma Ni du ru du ru hr-i da ya dz+wa la ni hU~M/
yo byad la mgron rnams 'thab rtsod med par spyod par gyur /
lag gnyis sor mo nang du bsnol ba'i mkhrig ma sbyar mthe bong gnyis gshibs te bsgrengs pa spyi bor 'jog pa dbang bsgyur 'khor lo'i rgyas /
na maHsa man+ta bud+d+ha nAM gra he shwa ri pra b+hany+dz+yo ti nAM ma hA sa ma ya swA hA/
mgron rnams thams cad bdag gis dbang du gyur par bsam zhing sngags rnams lan gsum gsum brjod cing phyag rgya 'grol ba na se gol bya'o /
na moH
bdag gi bsam pa'i stobs dang ni //
de bzhin gshegs pa'i sbyin stobs dang //
chos kyi dbyings kyi stobs rnams kyis //
'phags pa rnams la mchod pa dang //
sems can rnams la phan gdags slad //
don rnams gang dag bsam pa kun //
de dag thams cad ci rigs pa //
thogs pa med par 'grub gyur cig
/ces bden pa'i stobs brjod do //
gnyis pa mgron dgug pa ni /
na mo /
dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rang bzhin rnam par dag pa'i bden pa dang /
chos can rgyu 'bras bslu ba med pa'i bden pa dang /
khyad par du yang bcos ldan 'das pad+ma gar dbang tshe dpag tu med pa'i dkyil 'khor gyi lha tshogs 'khor dang bcas pa rnams kyi bden pa dang /
bden pa chen po'i byin gyi rlabs kyis bsgrub bya che ge mo'i tshe srog la bar du gcod pa'i 'chi bdag gshin rje'i dpung tshogs 'khor dang bcas pa thams cad gzugs kyi rten 'di la mchis par gyur cig
/oM badzra A kar+sha ya dza :
dzaHhU~M baM ho :
zhes spyugs pa'i sgra dang nya'i bsur dud dang bcas pas yid ches par bkug nas gzugs brnyan gshin rje dngos su gsal ba la me tog sogs nyer spyod lnga sbyin no //
gsum pa bden pa'i stobs kyis bka' bsgo ba ni /
snying rje byang chub kyi sems dang ldan pas /
oM:
gang dag chos rnams thams cad kyi :
rgyu dang 'bras bu'i mtshan nyid ni :
mngar dang kha ba'i sa bon las :
'bras bu so sor smin pa bzhin :
dge dang mi dge'i las rnams kyi :
'bras bu yang ni de bzhin te :
de bas zhe sdang gdug rtsub sogs :
mi dge'i las rnams kun spongs la :
zhi zhing byams pa'i sems kyis ni :
'gro ba 'di la phan mdzad gsol :
zhes brjod pas de rnams gdug rtsub kyi bsam pa zhi nas gzhan phan byang chub kyi sems dang ldan pas ji ltar bsgo ba'i bka' nod cing gtor ma len par bsam mo //
bzhi pa gtor ma bsngo ba ni /
gtor ma bcu tshan sham pa bsang sbyang /
stong pa'i ngang las gtor snod b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs pa bdud rtsi'i rgya mtsho chen por gyur par bsam la /
oM AHhU~M/
lan gsum brjod pas byin brlabs te gtor ma dang po la dmigs nas /
rang gi lag pa g.yas pa'i mthil du zla ba'i dkyil 'khor gyi steng du bdud rtsi 'byung ba'i oM dkar po gsal ba las bdud rtsi'i rgyun babs pa gtor ma dang 'dres nas 'chi bdag 'khor bcas kyis gsol bas mnyes shing tshim par bsam la :
oM na maHsarba ta thA ga ta a wa lo ki te oM saM b+ha ra saM b+ha ra hU~M:
zhes tshar bcus tshims par bsngos pa'i mthar bsgrub bya la bskor zhing /
oM:
'chi bdag gshin rje nag po 'khor dang bcas pa khyed rnams kyis gtor ma dam pa 'di bzhes la che ge mo 'chi ba'i nad gdon bar chad thams cad myur du zhi bar mdzad du gsol :
zhes gtor ma gsog snod du bzhag la /
de nas rtsa sngags kyi mthar /
oM a kA la mr-i t+yu dz+wa ra duSh+TAM sarba shAn+tiM ku ru ye swA hA:
zhes bdun bzlas nas rdo rje dang bcas pa'i rma bya'i sgros bsgrub bya la byabs nas glud la bstim tshul byas la /
sngar bzhin bden pa'i stobs brjod pa sngon du 'gro bas /
bsgrub bya che ge mo 'chi bdag gi zhags pa las thar bar gyur cig :
gshin rje'i khram las thar bar gyur cig :
mi mthun pa'i phyogs thams cad las thar bar gyur cig :
ces brjod pas 'gal rkyen mi mthun pa'i phyogs thams cad lus las du rlangs kyi rnam pas thon nas glud la thim par bsam zhing las kyi rdo rjes bsgrub bya bcings pa'i tshon skud rim pa gcig bkrol nas glud la dkri zhing byang bu'i khram ris gcig bsrub /
de bzhin du gtor ma gnyis pa nas bcu pa'i bar du bsngo ba dang las 'chol ba dang zhags pa 'grol ba dang /
khram bsal ba rnams sngar ltar shes par bya'o //
lnga pa glud bsngo ba ni /
slar yang ngar glud raM yaM khaM gis bsang sbyang /
stong pa'i ngang las oM AHhU~M swA hA zhu ba las byung ba'i ngar mi phung khams skye mched thams cad rdzogs pa longs spyod bsam gyis mi khyab pa'i dkor nor dang bcas par bsam la nam mkha' mdzod kyi sngags rgyas byin gyis brlabs nas /
hU~M:
'bru bzang ngar gyi mi bo che :
khams lnga'i rang bzhin nyid las grub :
rnam shes tshogs brgyad yang dag ldan :
gzugs mdzes sgeg 'gros lams se lam :
smra mkhas ngag snyan kyu ru ru :
sems kyi rtog dpyod hrig ge hrig :
mdzes pa'i gos rgyan pu ru ru :
bza' btung longs spyod spungs se spung :
'di 'dra'i glud bzang ya mtshan can :
ting 'dzin sngags dang phyag rgya dang :
chos nyid rol pa'i mthu las grub :
mi bas glud dga' bzhes su gsol :
bzhes nas bsgrub bya 'di nyid la :
gdug rtsub sems kyi khro ba spongs :
bzung pa thongs la bcings pa khrol :
zos pa skyugs la shi ba gsos :
zhi dang byams pa'i sems kyis ni :
'chi ba'i 'jigs pa zhi bar mdzod :
ces bsgrub bya'i lo grangs la sogs pa bsngo zhing bskor nas 'chi bdag gi gzugs kyi mdun du bkod /
drug pa dkor cha'i rdzongs 'debs pa ni /
rdzongs chas rnams nam mkha' mdzod kyi sngags rgyas byin gyis brlabs nas bsngos te /
de yang 'dir ma bshad kyang rigs mthun gyi cho ga gzhan las 'byung ba ltar na rdzas 'jal byed kyi bre srang chung ngu re bcas pa'i bre la /
oM asma sarba partsi mur ti thibs swA hA:
zhes bre la bris shing nyer gcig bzlas nas gdab /
de bzhin du bcad shing sngags /
oM thibs ta mthong ba'i rgyal po swA hA:
zhes tshar lnga bzlas te btab /
srang la /
oM ma ti spA ma ni tan thibs swA hA:
zhes bris shing lan gsum bzlas nas btab /
'bru sogs bres gzhal bar 'os pa rnams gzhal zhing /
ho /
'chi bdag gshin rje'i rgyal po 'khor dang bcas pa la 'bru sna lnga sogs longs spyod kyi dngos po bre gcig bcu brgya stong khri 'bum sa ya grangs med pa'i bar du 'bul lo //
bsgrub bya 'di nyid kyi tshe dang srog gi glud du bzhes la gnod pa'i bsam sbyor spangs nas phan pa dang bde ba byang chub kyi sems dang ldan par mdzad du gsol /
zhes grangs kyi tshe mchod g.yog gis de ltar gzhal nas 'chi bdag gi gzugs kyi mdun du spungs nas 'jog
/de bzhin du sha mar bu ram sogs srang la 'jal 'os rnams gzhal nas /
ho /
'chi bdag gshin rje'i rgyal po 'khor dang bcas pa la sha mar bu ram sogs longs spyod kyi dngos po srang gcig bcu brgya stong khri 'bum sa ya grangs med pa'i bar du 'bul lo //
bsgrub bya 'di nyid kyi tshe dang srog gi glud du bzhes la gnod pa'i bsam sbyor spangs nas phan pa dang bde ba byang chub kyi sems dang ldan par mdzad du gsol /
zhes sngar bzhin phul nas /
slar yang /
hU~M:
'chi bdag gshin rje 'khor bcas la :
mthun pa'i dkor cha rdzongs su 'debs :
'dod yon rin chen sna lnga dang :
'bru dang sha mar bu ram thud :
chan dang khur ba mar me dang :
sman dang spos dang dar zab dang :
gos dang rgyan cha du mar bcas :
'dod yon longs spyod rgya chen 'di :
deng gi bsgrub bya 'di nyid kyis :
'chi bdag 'khor bcas spyan lam du :
mi shes pa dang bag med pas :
nyes shing 'gal ba gang bgyis pa :
nongs shing bshags pa'i skong du 'bul :
srog gi rin dang glud du 'bul :
ma bsad pa yi stong du 'bul :
ma brkus pa yi 'jal du 'bul :
ma chags pa yi bu lon du :
'bul lo bzhes shing bsnams nas kyang :
thugs kyi brnags pa zhi ba dang :
zhi dang phan pa'i bsam pa yis :
'chi ba'i 'jigs pa bsal du gsol :
zhes brjod cing rdzongs chas rnams ma lus par gzugs kyi mthar spung ngo //
bdun pa khrus bya ba ni /
de nas sngags bzlas pa'i spos chus bsgrub bya la khrus byas pas 'chi ba'i 'jigs pa thams cad khrus khu dang lhan cig nag 'dur gyis 'thon nas glud la thim pas 'chi ba'i 'jigs pa las thar bar bsam mo //
brgyad pa yas skyel ba ni /
'chi bdag gi gzugs kha lho phyogs su bsgyur ba'i mthar rdzongs chas rnams kyang gsar la /
yi dam gyi nga rgyal drag po dang ldan pas 'di skad do //
hU~M:
nyon cig 'chi bdag gshin rje'i rgyal :
khyod ni las kyi rdzu 'phrul can :
'gro ba'i srog bdag chen po ste :
shi ba kun gyi gshin bu rje :
gson po skos la 'debs pa po :
dge sdig shan thang 'byed pa po :
'khor dang bcas pa khyed rnams la :
de ring yon gyi bdag po 'di'i :
tshe dang srog gi glud 'bul lo :
dgyes shing mgu bar gyur nas kyang :
bzung pa thongs la bcings pa khrol :
bka' dang dam las ma 'da' bar :
mchod sbyin bzang po 'di snoms la :
song zhig gzhan du 'gro bar gyis :
phyin chad gnod pa ma byed cig :
sngon gyi lan chags yod na yang :
mchod sbyin 'di yis bral bar gyis :
bdag nyid chen po sangs rgyas bka'i :
tshig las 'das na rdul du rlog :
de bas bgegs chen khyod song la :
dam tshig gnyan las ma 'da' zhig :
ces brjod cing drag sngags bzlas gu gul gyis bdug cing thun brab rol mo dang bcas pa'i tsham rngam rnams kyis lho phyogs kyi grong zad pa'i mthar bskyal nas srung ba'i 'khor los mtshams bcad do //
dgu pa bkra shis kyis mnga' gsol ba ni /
bsgrub bya stan dkar po'i steng du me tog dkar po bkram pa la bzhag
/tshe dpag tu med par bskyed bstims byas nas /
snying ga nas 'phros pa'i 'od kyis 'khor 'das kyi tshe bcud thams cad bsdus nas bsgrub bya la thim par bsam zhing tshe 'gugs bya /
sngar bsgrubs pa'i bum chu blud de /
hrI:
dus gsum sangs rgyas thams cad kyi :
sku gsung thugs las byung ba yi :
'chi med bdud rtsi'i chu rgyun 'dis :
de ring khyod la dbang bskur bas :
rig 'dzin grub pa ma lus pa'i :
tshe yi dngos grub thob par shog :
oM b+h+rU~M badzra A yu She sid+d+hi sid+d+hi a b+hi Shiny+tsa hU~M:
zhes brjod /
tshe ril dang tshe chang byin la /
hrI:
lha dang rig 'dzin thams cad kyi :
'chi med grub pa'i dam tshig rdzas :
bdud rtsi'i bcud mchog dam pa 'dis :
de ring khyod la dbang bskur bas :
rig 'dzin grub pa ma lus pa'i :
tshe yi dngos grub thob par shog :
oM b+h+rU~M badzra A yu She sid+d+hi sid+d+hi a b+hi Shiny+tsa hU~M:
zhes gtad cing rol du bcug
/rdo rje snying gar gzung ste /
oM:
sangs rgyas chos dang dge 'dun dang :
lha dang 'jig rten skyong rnams kyi :
bden pa'i stobs dang gzi brjid kyis :
'chi bdag bdud kyi g.yul ngo las :
rgyal bar gyur cig de ring khyod :
mi 'gyur tshe srog brtan gyur cig :
ces mnga' gsol bas bsgrub bya 'di zhes bya ba'i tshe mi shigs pa'i rdo rje /
mi 'gyur ba'i g.yung drung /
mi nub pa'i rgyal mtshan du gyur te 'chi ba med pa tshe'i dngos grub la dbang 'byor par gyur cig
/ces dang bkra shis kyi tshigs bcad me tog gi char dbab cing rol mo'i sgra dang bcas pas mtha' brgyan no //
yang 'di dang 'brel bar tshe dbang nyid bskur na yang shin tu legs par 'gyur ro //
de nas dkyil 'khor gyi rjes kyi cho ga rnams ni las gzhung bzhin shes par bya'o //
gzhan yang cho ga 'di nyid sgrub pa dang dus mtshungs par rgyab dpung bskyed pa'i phyir /
dkon mchog gi rten la mchod 'bul bya /
tshe mdo la sogs pa'i gzungs mdo sgrog
/chos skyong la skong bshags bya /
lan chags sbyong ba'i chab gtor gtang /
sAts+tsha gdab /
phongs shing mgon med rnams la sbyin gtong dang /
srog bslu sogs ci 'grub tu bya zhing /
de dag sgrub mkhan yang khrims ldan gtsang sbra la gnas pa dang lhag pa'i bsam pa dge ba dag ji rnyed du bya'o //
sngar bshad srid pa'i 'khor lo zhes pa ni /
'khor lo mu khyud gsum bskor ba'i dbus su /
phag sprul bya rnams brtsegs pa bri /
phyi rim ling tshe drug la /
lha dang lha ma yin dang mi dang byol song yi dwags dmyal ba rnams kyi gzugs sam ming ngam /
a tri nr-i su pre du zhes pa rim bzhin bri /
phyi rim ling tshe bcu gnyis la ma rig pa /
'du byed /
rnam shes /
ming dang gzugs /
skye mched drug
/reg pa /
tshor ba /
sred pa /
len pa /
srid pa /
skye ba /
rga shi rnams gzugs sam ming bris pa'o //
yang 'byung bzhi'i 'khor lo ni /
'khor lo rim pa gsum /
lte ba /
rtsibs bzhi /
mu khyud dang bcas pa lnga la re re bzhin lto ba dang rtsibs la /
e /
yaM/
raM/
khaM/
laM rnams so sor bri /
phyi'i mu khyud la dbyangs gsal bkod /
'byung ba'i rang mdog tu byas pa sa bon so so las 'byung ba lnga'i lha mor bskyed bstims mchod nas so sor rang sngags nyer gcig re bzla /
'od du zhu ba las 'byung ba lngar gyur par bsams nas rten 'brel snying po'i rab gnas bya'o //
pad+ma gar dbang tshe'i sgrub pa'i las tshogs phyi ltar 'chi ba bslu ba'i cho ga 'di ni gter gzhung gi dgongs pa ji lta ba bzhin gnas skabs nye bar mkho ba la 'jug pa bde ba'i ched du bklag chog tu bkod pa ste snyom las pa 'gyur med rdo rjes so //
sarba dA mang+ga laM//

//
