@#//
pad+ma tshe'i snying tig las /
tshe yum tsaN+Da lI'i dbang gi cho ga bdud rtsi'i zil thigs zhes bya ba bzhugs so //
na mo gu ra be /
'chi med bde chen bdud rtsi'i bcud //
mos pa'i snod du 'beb pa dang //
lhan cig ye shes sad mdzad pa //
bla ma dbyings kyi yum la 'dud //
pad+ma tsaN+Da lI'i smin byed sgrub pa la sbyor ba ni /
dkyil 'khor zla gam dmar po sgo gcig gi dbus su chos 'byung bsnol ba'i lte bar lha mtshan lcags kyu tshe bum /
zur drug dang sgo gcig la thig le dmar po re re bkod pa'am /
maN+Dal la me tog dmar po'i tshom bu brgyad de mtshungs bkod pas kyang rung ste /
gang ltar de'i steng khri'ur rnam bum nyer lnga'i bcud dang le brgan mgul chings kha rgyan ldan pa /
g.yas g.yon du tshe ril tshe chang /
mdun du tshe gtor /
rgyab tu 'ja' shel rnams dgod /
phyi mchod /
sman rag gtor ma rnams spyi ltar bsham /
tshogs dang gtor ma nyer mkho'i rigs spyi ltar 'du bya'o //
dngos gzhi'i thog mar skyabs sems nas brtsam phrin las mthar chags su gtang zhing bdag mdun dbyer med du bsgom /
bzlas pa'i thog mar dzapa? khang dbye /
bdag mdun gnyis kar dang khyad par sgrub rdzas rnams la tshe bcud bsdu bstim gyi dmigs pa bcas bsnyen pa ci 'grub bzlas la mchod bstod dang tshe 'gugs gtang /
las bum rta sngags kyis byin brlab /
rig pa'i me tog dor la gnang ba zhu /
de nas slob ma la khrus bya /
bgegs gtor spyi ltar bsngo /
bka' bsgo zhing mtshams bcad la srung 'khor bsgom /
sems bskyed gsal gdab /
skabs dang 'brel ba'i chos bshad ci rigs bya /
khyad par /
de'ang dal 'byor chos ldan ring du 'tsho ba'i thabs la brtson pa ni 'jig rten na don du gnyer bya'i gtso bo yin la /
de'i thabs tshul thun mong dang thun mong ma yin pa'i rnam grangs mtha' yas pa rnams kyi nang nas mchog tu gyur pa /
gsang sngags bla med kyi bskyed rdzogs la brten nas rdo rje'i tshe sgrub pa rnams yin cing /
de dag gi nang nas zab pa'i phul du phyin pa rgyal ba thams cad skyed pa'i yum kun tu bzang mo nyid 'chi med ye shes kyi mkha' 'gro'i skur bstan pa /
dbang gi lha lo tsaN+Da lI'i bskyed rdzogs smin byed dang bcas pa'i gdams ngag shin tu zab la 'dril ba 'di ni /
'jam mgon khri lde'i ye shes kyi rol gar gangs can mkhas grub yongs kyi gtsug gi rgyan gcig 7pad+ma 'od gsal mdo sngags gling pa dgung lo bco lnga bzhes pa shing pho rta lo rgyal zla ba'i nang tshe sgrub zab mo'i ljags bsnyen gnang ba'i tshes bcu'i tho rangs bzlas thun mdzad skabs /
nam mkha' nas DA ma ru'i sgra dang dri bzang gi ngad pa 'thul ba'i rkyen gyis sgrub rdzas kyi steng du 'od dmar po shin tu gsal ba zhig zhugs song ba'i klong na 'chi med man+dA ra ba nyid tshe yum tsaN+Da lI'i rnam pas /
yab bka' tshe dpag med hrIHgcig ma'i skor dang /
tshe yum tsaN+Da lI'i gdams ngag rjes su bstan pa dbang bskur bcas bstsal pa'i mthar shis brjod skabs me tog dmar po'i char sil mar bsnyil pa'i thugs nyams byung /
phyir nang sgrub gzhi'i steng dbyar mo thang lta bu'i me tog dmar po kha shas dngos su yod pa'i dag snang khyad par can byung ba'i de 'phral nyid du las byang rtsa ba tsam gtan la phab ste nyams bzhes mdzad nas gsang ba'i rgyas btab /
phyis dgung lo nga dgu rab tshes sa stag lo'i dbyar thog smin grol gdams pa'i bdud rtsi thog mar bka' drin du bstsal ba'i smin byed zab mo bsgrub par bgyi ba la sogs kyis mtshams sbyar nas maN+Dal 'bul du gzhug
/bla ma dang ye shes mkha' 'gro dbyer mi phyed pa la mos gus gdung shugs drag pos thal mo me tog dang bcas te gsol ba 'debs pa 'di'i rjes zlos /
dga' chen ston pa mchog gcig pu :
bla ma 'chi med tsaN+Da lIs :
bdag la brtse bas nyer dgongs nas :
ye shes tshe yi dbang bskur stsol :
lan gsum /
ces gsol ba btab pas snod du rung ba la /
dbang don gyi ye shes brtan cing mthar phyin pa'i slad du 'da' dka' rdo rje'i dam tshig la gnas par gdams pa dang bdud rtsi'i chu nan sbyin pa yin pas nges 'tshal /
dam chu sbyin cing snying gar rdo rje bzhag la /
'chi med dngos grub don gnyer na :
dad dang snying rjes gzhi gzung ste :
dbang don dam tshig srog bzhin srungs :
zab mo'i lam la brtson par gyis :
pany+tsa a mr-ita u da ka Tha Tha :
rdo rje'i yal gam gnyan po las nam yang 'da' bar mi bgyid snyam pas tha tshig gi bro bor ba 'di'i rjes zlos /
sa ma ya i dan+ti na ra kan :
de nas rgyud rnam par dag par bya ba'i slad du /
bla ma dang 'chi med ye shes kyi mkha' 'gro gnyis su med pa la rtsa gsum tshe'i lha tshogs nam mkha' gang ba'i 'khor dang bcas te bzhugs pa'i spyan sngar /
bdag gzhan mkha' khyab kyi yid can mtha' dag 'di nas gzung ste byang chub ma thob kyi bar du skyabs su 'gro ba dang /
smon pa dang 'jug pa'i bsam sbyor brtan pos byang chub kyi sems rin po che rnam pa gnyis bskyed pa dang /
gsang sngags bla med rdo rje theg pa'i sdom pa brtul zhugs dam tshig rnams tshul bzhin blangs nas legs par bsrung bar bgyi 'o snyam pa'i yid kyis 'di'i rjes zlos /
ye shes mkha' 'gro skyabs kyi mchog tu gzung :
'gro ba'i don du smon 'jug sems bskyed cing :
sku gsung thugs dang mnyam sbyor gsang sngags kyi :
dam tshig sdom pa rtag tu bskyang bar bgyi :
lan gsum /
de nas dbang gi gzhi dgod pa la ye shes pa dbab pa'i don du sgo gsum gyi gnad gcun la dmigs pa 'di dag rtse gcig tu sgoms shig
/chos thams cad rang bzhin mi dmigs pa 'od gsal stong pa nyid kyi ngang las /
rang nyid gnas pa'i go sar chu skyes dmar po dang nyi ma zla ba'i dkyil 'khor steng du rig pa'i ngo bo hrIHyig dmar po 'od 'bar ba /
de yongs su gyur pa las khyed rang skad cig gis 'chi med ye shes kyi mkha' 'gro pad+ma tsaN+Da lI dmar gsal pad+ma rA ga'i mdangs 'od 'tsher ba /
spyan gsum khro zhing 'dzum la rjes su chags pa'i nyams can dbu skra sil bur grol ba /
nu ma 'bur zhing gsang ba'i chu skyes rgyas pa /
dar sna lnga'i cod pan 'phur cing stod g.yogs dang smad sham bklubs pa /
rus pa dang rin po che dang me tog gi phreng bas brgyan pa /
phyag g.yas pas lcags kyu phyar zhing g.yon pas bdud rtsis gang ba'i 'chi med tshe yi bum bzang bsnams pa /
zhabs g.yas bskum g.yon brkyang ba'i gar stabs kyis 'od zer sna tshogs 'bar ba'i klong na 'gying ba'i spyi bor rigs bdag snang ba mtha' yas sprul sku'i cha lugs can /
thugs kar ye shes sems dpa' tshe dpag med longs spyod rdzogs pa /
mig tu gzugs rdo rje ma /
rna bar sgra rdo rje ma /
snar dri rdo rje ma /
lce la ro rdo rje ma /
gsang bar reg bya rdo rje ma /
snying gar chos rdo rje ma rnams dmar mo /
phyag g.yas pa rnams kyis lcags kyu dang g.yon pa rnams kyis 'dod yon drug gi mchod sprin spro zhing cha lugs gtso mo dang mtshungs pa /
yan lag bzhi la pad+ma dbyings phyug ma dmar mo khro mo'i chas can gri gug dang thod khrag 'dzin pa /
gzhan yang sku'i gnas thams cad du rtsa gsum tshe lha rab 'byams til gyi gang bu kha phye ba ltar bzhugs pa'i gnas gsum du oM AHhU~M gis mtshan pa dang /
slob dpon gyi thugs ka nas lcags kyu lta bu'i 'od zer chos dbyings khyab par 'phros pas rang 'dra'i ye shes sems dpa' nam mkha' gang ba tsam du byon /
sgo gsum la sib sib thim pas rgyud byin gyis brlabs par gyur pa'i mos pa mdzod /
'beb pa'i rdzas dang rol mo dbyangs kyis bskul la /
las gzhung gi spyan 'dren /
hrI:
ka dag dbyings las 'chi med mkha' 'gro'i tshogs :
lhun grub rig rtsal rol pas gnas 'dir gshegs :
dam tshig ye shes gnyis su med par bzhugs :
mi 'bral byin rlobs tshe dbang dngos grub stsol :
dz+nyA na DA ki nI ma hA su kha e A ral+li hring hring pheM pheM:
dzaHhU~M baM ho :
zhes dang /
bsnyen sngags mthar /
badzra A be sha ya a A/
btags pa brjod la dbab /
de ltar dbab pa'i ye shes pa'i byin rlabs kyi rgyun brtan par gyur pa'i mos pa mdzod /
tiSh+Tha badzra /
rgya gram mgor bzhag
/de nas tshe 'gugs pa'i slad du dmigs pa 'di ltar du mdzod /
mos gus kyi stobs dang gdung shugs kyis thugs dam bskul pas gtso mo'i thugs ka nas 'od zer 'phros /
'khor gyi rdo rje'i lha mo rnams la phog
/de dag las sprul pa yang sprul nyi zer gyi rdul lta bu 'phros /
khyed rang gi bla tshe srog dbugs gdon bgegs kyis brkus phrogs chad nyams yar pa thams cad dang /
snod kyi 'jig rten 'byung ba bzhi'i bcud dang dwangs ma /
bcud kyi sems can lha klu mi'i tshe bsod dpal 'byor /
rtsa gsum rgyal ba sras dang bcas pa rnams kyi mkhyen brtse nus pa'i byin rlabs thams cad bdud rtsi'i rgyun dang 'ja' 'od zer thig gi rnam par bsdus te ba spu'i bu ga nas zhugs /
lus kyi nang thams cad gang bar gyur pa'i mos pa mdzod /
mda' dar g.yab la las byang gi tshe 'gugs /
hrI:
rang snang rnam dag dbyings kyi dkyil 'khor nas :
ye shes mkha' 'gro pad+ma tsaN+Da lI:
gang 'dul las mdzad rdo rje'i lha mo drug :
gtso 'khor sprul par bcas pa dbyings nas bzhengs :
bdag cag bla tshe chad nyams yar pa khug :
sa chu me rlung nam mkha'i dwangs bcud khug :
'khor 'das tshe dang bsod nams ye shes khug :
srog tshe chad pa chos nyid bden pas mthud :
'tsho khams nyams pa bdud rtsi'i bcud kyis gsos :
bla tshe yar pa pad+ma'i lcags kyus khug :
sgrub pa'i rdzas la brtan g.yo'i dwangs ma stims :
rnal 'byor sgo gsum 'chi med dbang mchog skur :
tshe dang ye shes dngos grub deng 'dir stsol :
rtsa sngags dang :
tshe b+h+rU~M hrIHdza :
g.yu b+h+rU~M nr-i dza :
A yur+dz+nyA na g.yu tshe b+h+rU~M nr-i dzaHsarba sid+d+hi pha la hU~M:
zhes gyer zhing brjod /
dbang dngos la rnam grangs lnga yod pa las /
dang po bum pa'i dbang bskur ba la /
slob dpon gyi thugs ka nas spros pa'i 'od zer gyis dbang gi lha rgyal ba sras dang bcas pa spyan drangs pa rnams dang /
slob dpon lhan cig pas rin po che'i bum pa 'chi med bdud rtsi'i rgyun gyis gang ba spyi bo nas gtor zhing blugs pa'i cho ga stsol bar mos shig
/rnam bum thogs la /
hrI:
bkra shis bum pa spros bral chos sku zlum :
nang bcud gzugs sku mkha' 'gro'i dkyil 'khor shar :
'od zhu 'chi med bdud rtsis dbang bskur bas :
bum pa sku yi dbang mchog thob par shog :
rtsa sngags dang /
kA ya a b+hi Shiny+tsa oM:
bum pa mgor bzhag cing bum chu sbyin /
des sku bum pa'i dbang thob /
lus kyi sdig sgrib nad gdon thams cad zhi /
snang stong lha sku bsgom pa la dbang /
sku rdo rje sprul pa'i sku thob pa'i skal pa can du byas pa yin no //
gnyis pa gsang ba'i dbang bskur ba la /
bla ma tshe bdag tsaN+Da lI rang 'od kyi yab tshe dpag med dang mnyam par sbyor ba'i dkar dmar lhag pa'i byang chub kyi sems thod pa'i bdud rtsi dang ro gcig tu sbyar ba /
lce la bzhag pas rtsa khams thams cad bde ba chen pos khyab par mos shig
/thod pa'i bdud rtsi sbyin la /
hrI:
bla ma 'chi med ye shes tsaN+Da lI:
pad+ma tshe dpag med dang mnyam sbyor ba'i :
snying po byang chub sems kyi dbang bskur bas :
gsang ba gsung gi dbang mchog thob par shog :
sngags mthar /
wA ka a b+hi Shiny+tsa A:
des gsung gsang ba'i dbang thob /
ngag gi sdig sgrib nad gdon zhi /
grags stong rdo rje'i bzlas pa la dbang /
gsung rdo rje longs sku thob pa'i skal pa can du byas pa yin no //
gsum pa sher ye'i dbang bskur ba la /
'khor 'das brtan g.yo'i dwangs bcud thig le'i gzugs su 'khyil pa 'chi med tshe'i ril bu mgrin par myangs pas /
mchog tu mi 'gyur ba lhan cig skyes dga'i ye shes mngon du byas par mos shig
/tshe ril sbyin la /
hrI:
srid zhi'i dwangs ma mi 'gyur thig le'i gzugs :
bcud len tshe yi ril bu 'di byin pas :
rtsa rlung thig le dga' bzhi'i nus stobs 'bar :
bde chen thugs kyi dbang mchog thob par shog :
sngags mthar /
tsit+ta a b+hi Shiny+tsa hU~M:
des thugs bde chen gyi dbang thob /
yid kyi sdig sgrib nad gdon zhi /
bde stong rtsol bcas kyi lam bsgom pa la dbang /
thugs rdo rje chos sku thob pa'i skal pa can du byas par mos shig
/bzhi pa rig pa rtsal gyi dbang bskur ba la /
shel dang 'ja' tshon gyi brdas mtshon te nang dbyings ka dag gting gsal shel gong lta bu las phyir gsal lhun grub kyi snang ba 'ja' tshon lta bur shar yang /
rkyen gyis snang ba tsam las gdod nas gzhi las ma g.yos pa rang grol cog bzhag chen po'i dgongs par la bzla bar gyis shig
/'ja' shel gyi brda bstan la /
hrI:
sems nyid ngo bo ka dag shel lta bu :
lhun grub rol pa 'ja' zer bzhin du shar :
dbyer med gnyug ma don gyi dbang bskur bas :
rig rtsal ye shes dbang mchog thob par shog :
sngags mthar /
dz+nyA na a b+hi Shiny+tsa a a :
des rig rtsal ye shes kyi dbang thob /
sgo gsum cha snyoms kyi sdig sgrib nad gdon zhi /
rig stong rtsol med kyi lam bsgom pa la dbang /
ye shes rdo rje ngo bo nyid sku thob pa'i skal pa can du byas par mos shig
/lnga pa mtha' rten gtor ma'i dbang bskur ba la /
gtor snod zla gam dbang gi gzhal yas khang du gtor ma tshe bdag tsaN+Da lI gtso 'khor rig 'dzin brgyud pa'i bla ma /
rtsa gsum tshe'i lha tshogs rnams mngon sum bzhin du bzhugs pa khyed rang gi spyi bor spyan drangs shing thugs dam bskul bas /
sku gsung thugs ye shes rdo rje'i byin chen phab /
'chi med tshe dang ye shes kyi dngos grub bstsal /
skye 'chi gzhom gzhig dang bral ba dbyings phyug tshe bdag gtso 'khor dang gnyis med du gyur par mos shig
/tshe gtor mgor bzhag la /
hrI:
chos sku'i bdag nyid bcom ldan snang mtha' yas :
lnga ldan longs sku mgon po tshe dpag med :
sprul sku 'chi med lha mo tsaN+Da lI:
sku gsum dbyer med pad+ma saM b+ha ba :
dbyings phyug tshe yi bdag nyid man+dA ra :
rje 'bangs grogs gsum gnubs chen nam snying sogs :
'chi med grub pa'i rig 'dzin mkha' 'gro'i tshogs :
thugs dam bskul lo thugs rje'i gzi byin skyed :
skal ldan slob ma rigs kyi bu rnams kyi :
bla tshe chad nyams yar pa deng 'dir khug :
bar chad tshe 'phrang 'od gsal dbyings su sol :
'khor 'das dwangs bcud snying dbus thig ler stims :
gzhon nu bum sku skye 'chi bral ba'i klong :
tshe dang ye shes mchog thun dngos grub stsol :
sngags mthar /
sarba sid+d+hi a b+hi Shiny+tsa hrI:
gtor ma'i lha 'od du zhu nas khyed rang rnams la thim par mos /
de ltar 'chi med tshe'i dbang bskur pas lus kyi nang thams cad tshe'i bcud kyis gang ba'i dwangs ma thams cad 'ubs kyis 'dus nas snying dbus mi shigs pa'i thig le hrIHyig la thim /
de'ang gdod nas skye 'chi gzhom gzhig dang bral ba gnyug ma 'od gsal chen po'i klong du rgyas btab par mos shig
/rdo rje snying gar bzhag la /
'khor 'das tshe yi dwangs ma kun :
mi shigs thig le hrIHla thim :
de yang brjod bral ka dag klong :
skye 'chi med par rgyas gdab bo :
hrIHb+h+rU~M A yur+dz+nyA na a a :
zhes brjod /
rgyal bas byin gyis brlabs pa'i bkra shis pa'i rdzas rnams mdun du bdar te mnga' gsol bar mos shig
/ces tshigs bcad rgyas bsdus gang rung gis rdzas brgyad sbyin /
shis pa brjod la me tog 'thor /
de dag gis pad+ma tshe'i snying thig las 'chi med mkha' 'gro tsaN+Da lI'i smin byed grub pa ste /
gzhung las /
de ltar zab mo'i dbang bskur mchog :
'dis ni lam gyi snod du 'gyur :
dus min 'chi ba'i 'jigs pa zhi :
tshe dang bsod nams ye shes rgyas :
mthar thug 'chi med sku 'grub phyir :
skal ldan rnams kyis gces par zungs :
zhes gdams par mdzad pa la nges shes drags pos 'di nyid g.yar dam du 'chang ba'i mtshon spyi dang bye brag gi dam tshig rnams tshul bzhin du bsrung ba'i blos 'di'i rjes zlos /
gtso bos ji ltar sogs /
rjes dam tshig khas blang /
gtang rag maN+Dal /
lus 'bul /
dge bsngo spyi ltar bya /
slob dpon gyis srung ma'i gtor 'bul /
tshogs mchod nas shis brjod bar rjes kyi rim pa las gzhung ltar byas pas grub bo //
bde klong 'khyil pa yum gyi mkhar //
zag med ye shes rdo rjer smin //
rtag pa dam par byang chub pa'i //
go 'phang kun la stsol nus shog
/ces pa'ang gter chen bla ma chos kyi rgyal po'i zhal snga nas smin grol bdud rtsi'i bcud mchog thog mar bstsal zhing bka'i gnang ba thob pa la brten /
'du gsum pa pad+ma gar dbang blo gros mtha' yas kyis tsa 'dra rin chen brag gi sgrub gnas su spel ba dge legs 'phel ///
/
