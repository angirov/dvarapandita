maN+Dal 'bul ba'i cho ga tshogs gnyis sprin tshogs bzhugs so //
dpal kun tu bzang po la phyag 'tshal lo //
sku gsum gyi zhing khams maN+Dal du 'bul ba'i rim pa la gsum las /
dang po sprul sku'i zhing khams maN+Dal du 'bul ba ni /
rgyas par byed na tshom bu bzhi bcu rtsa gcig
/'bring la nyi shu rtsa gsum /
bsdus pa la dbus dang phyogs mtshams brgyad de dgu bkod la /
nam mkhar bla ma dang yi dam mkha' 'gro dam can srung ma thams cad bsam la /
gdangs snyan pos mgrin gcig tu /
A+o~M AHhU~M/
dbang chen gser gyi sa gzhi /
ri'i rgyal po ri rab /
shar lus 'phags po /
lho 'dzam bu gling /
nub ba glang spyod /
byang sgra mi snyan /
lus dang lus 'phags /
rnga yab dang rnga yab gzhan /
g.yo ldan dang lam mchog 'gro /
sgra mi snyan dang sgra mi snyan gyi zla /
gser gyi ri bdun /
rol pa'i mtsho bdun /
rgyal srid rin po che sna bdun /
bkra shis kyi rdzas brgyad /
gter gyi bum pa /
dpag bsam gyi shing /
ma rmos pa'i lo tog
/yid du 'ong ba'i 'dod yon /
shin tu mdzes pa'i lha mo /
nyi ma zla ba /
dbus su lha dang mi'i 'dod pa'i yon tan ma tshang ba med pa 'jig rten gyi khams rgya mtsho legs par bkod de /
bcom ldan 'das dpal rnam par snang mdzad la sogs pa phyogs bcu'i de bzhin gshegs pa rigs lnga gang chen mtsho'i sku dang gsung dang thugs mi zad pa rgyan gyi 'khor lo la brten pa'i zhing khams 'byam klas pa /
tshangs chen gyi bskal pa chen po /
legs par brgyan pa 'di nyid bla ma dang yi dam dkyil 'khor gyi lha tshogs dam can rgya mtsho'i tshogs dang bcas pa rnams la /
kun tu bzang po'i mchod pa'i sprin phung chen po bsam gyis mi khyab par dmigs te 'bul lo /

/phyogs bcu'i zhing khams rgya mtsho'i rdul snyed ri rab gling bzhi'i 'jig rten khams //
lha dang mi yi 'dod yon phun tshogs bde gshegs mchod pa'i sprin phung can //
tshangs chen bskal pas legs par brgyan te dge legs rgya mtsho'i bsod nams zhing //
bla ma yi dam dkyil 'khor lha tshogs dam can rgya mtsho'i tshogs la 'bul //
rin chen maN+Dal yid 'ong mchod pa'i sprin //
rgyal ba'i 'byor tshogs dpag med dang ldan pa //
dpag yas nam mkha'i rgyan gyur 'di phul bas //
rang bzhin sprul sku'i zhing la spyod par shog
/ces pa lan gsum brjod do //
!
//gnyis pa longs sku'i zhing khams maN+Dal du 'bul ba ni /
rgyas pa la tshom bu nyi shu rtsa bzhi /
'bring la bcu gsum /
bsdus pa la bdun bkod de /
'og min stug po bkod pa'i zhing khams su dmigs la /
bla ma yi dam dkyil 'khor gyi lha tshogs srung ma dang bcas pa bsam ste mgrin gcig tu /
A+o~M AHhU~M/
'og min gyi gnas rnam dag stug po bkod pa bde ba'i zhing thams cad kyang snang la rang bzhin med pa'i zhing khams na /
shin tu yid du 'ong ba'i gzhal med khang chen po sgo bzhi gru bzhi rta babs bzhi dang ldan pa la /
rin po che'i gdugs /
chos kyi 'khor lo shin tu mdzes pa'i ri dwags /
lha'i gos /
rnam par rgyal ba'i rgyal mtshan /
yid du 'ong ba'i 'phan /
zla ba rlung gis bskyod pa /
rnga yab nor bu'i yu ba can /
gser gyi dril bu g.yer kha'i phreng ba /
rdo rje dang nor bu rin po che'i tog
/rtsig pa lnga dang ldan pa'i steng na /
rin po che'i pha gu /
nor bu sna tshogs kyi drwa phyed /
rdo karma shir+Sha'i mda' yab /
rin po che'i drwa mig
/seng ma'i pu shu /
rab tu mtho ba'i phyur bu /
'dod yon gyi snam bu /
sgeg mo ma /
phreng ba ma /
glu ma /
gar ma /
me tog ma /
bdug spos ma /
snang gsal ma /
dri chab ma /
zhal zas ma /
sil snyan ma /
mchod pa'i sprin phung chen po bsam gyis mi khyab pas /
phyi nang kun tu yang legs par bkod pa'i gnas /
tshangs pa rnga sgra'i zhing khams chen po /
ye shes rin po che'i sprin gyi dra bas brgyan pa 'di nyid /
bla ma dang yi dam dkyil 'khor gyi lha tshogs dam can rgya mtsho'i tshogs dang bcas pa rnams la /
ji srid 'khor ba ma stongs kyi bar du rtag pa rgyun gyi 'khor lor 'bul lo /

/bde chen gnas ni shin tu mtha' yas bkod pa'i sprin gyi 'od zer can //
sgo bzhi gru bzhi rta babs bzhi ldan ye shes rnam lnga'i rtsig pas brgyan //
sgeg mo phreng thog rin chen glu gar mchod pa'i sprin gyi 'od 'phro ba //
bla ma yi dam dkyil 'khor lha tshogs dam can rgya mtsho'i tshogs la 'bul //
'og min bde chen rin chen gzhal yas khang //
sna tshogs mchod pa'i sprin gyi bla bre can //
nam mkha' gang bar dmigs te phul ba yis //
lhun grub longs sku'i zhing la spyod par shog
/ces pa gsum gyis dbul lo //
!
//gsum pa chos sku'i zhing khams maN+Dal du 'bul ba ni /
rgyas pa la tshom bu nyi shu rtsa lnga /
'bring la lnga /
bsdus pa la gsum bkod nas /
rang snang 'od gsal gyi zhing khams ye shes gsal btab la /
bla ma yi dam dkyil 'khor gyi lha tshogs dam can srung ma'i tshogs la chos nyid don dam gyi maN+Dal 'bul ba ni /
mgrin gcig tu /
A+o~M AHhU~M/
chos nyid 'od gsal gyi zhing khams gdod ma nas ngo bo nyid kyis rnam par dag cing /
nam mkha' ltar stong la mtha' dbus med pa /
nyi zla ltar bkra zhing lhun gyis grub pa /
'khor ba dang mya ngan las 'das pa gang du'ang ma phye mi 'byed 'byed pa med pa'i rang bzhin /
sangs rgyas kyi zhing dang 'gro ba drug gi rnam par 'phrul pa dpag tu med pa'i 'byung gnas chen po /
lhun grub rin po che'i sbubs /
sku gsum 'du 'bral med pa'i klong /
dus bzhi mnyam pa nyid kyi ye shes /
gzhon nu bum pa sku'i zhing khams /
phyi dang nang med pa kun tu yang nang du gyur pa /
sngon po dang /
ser po dang /
dmar po dang /
dkar po dang /
ljang gu'i 'od zer phyogs bcur 'phro zhing /
nam mkha'i mtha' klas par sku dang ye shes kyi snang ba chen pos legs par brgyan pa'i bkod pa tshad med pa'i mnga' thang chen po la dbang 'byor pa /
'od gsal rdo rje'i snying po'i zhing khams rang bzhin gyis rnam par dag cing lhun gyis grub pa 'di nyid /
bla ma dang yi dam dkyil 'khor gyi lha tshogs dam can rgya mtsho'i tshogs dang bcas pa rnams la /
dgongs klong rnam par dag pa'i ngang du ye shes kyi mchod pa dam par 'bul lo /

/gdod nas rnam dag 'od gsal zhing ni ma skyes lhun rdzogs 'dus ma byas /
sna tshogs mi dmigs spros kun nyer zhi ye shes rnam lnga'i gzhal yas khang //
sku gsum mdzad pa'i 'od zer dang bcas rang bzhin lhun gyis grub pa'i gnas //
bla ma yi dam dkyil 'khor lha tshogs dam can rgya mtsho'i tshogs la 'bul //
'od gsal lhun grub ye shes rigs lnga'i zhing //
sku dang thig les ye nas brgyan pa 'di //
rang snang dag pas legs par phul ba yis //
kun bzang chos sku'i zhing la spyod par shog
/ces pa gsum brjod do //
tshul 'di gangs ri thod dkar du //
sgo gsum gus pas gsol btab nas //
bla ma mkha' 'gro'i byin rlabs las //
dri med 'od zer zhes byas bkod //
dge bas 'gro kun gdod ma'i gnas //
byang chub snying po thob par shog
/maN+Dal 'bul ba'i cho ga tshogs gnyis sprin tshogs zhes bya ba /
theg pa mchog gi rnal 'byor pa klong chen rab 'byams kyis sbyar ba rdzogs so ///
/
@#//
sku gsung thugs kyi maN+Dal bzhugs so //
ho chos dbyings rnam dag lhun grub chen po nas //
dpag yas thugs rje'i rnam 'phrul 'gyed pa'i lha //
kun bzang rigs lnga rig 'dzin mkha' 'gror bcas //
'dir gshegs bdag la dgongs shing bzhugs su gsol //
gdod nas byang chub rdo rje snying po'i gdung //
dkon mchog gsum dngos dam chos rin chen mdzod //
dus gsum rgyal ba'i phrin las gcig bsdus pa //
da lta mngon bzhugs bla mas byin gyis rlobs //
A+o~M badzra sa ma ya dza dzaH
badzra sa ma ya satwaM/
rol mo dbyangs snyan yid 'ong bdud rtsi'i chu //
yon tan rgya mtsho'i tshogs la khrus gsol zhing //
na bza' rin chen rgyan mchog 'di phul bas //
'gro kun skyon bral yon tan rdzogs par shog
/A+o~M sarba ta thA ga ta a b+hi She ka te sa ma ye shrI hU~M/
A+o~M hU~M trAM hrI A/
ka ya b+hi sho d+ha na ye hU~M/
badzra wasatra ya a laM kA raHye swA hA/
snang srid rnam dag sangs rgyas zhing khams 'dir //
kun bzang mchod pa'i sprin phung 'di phul bas //
nam mkha'i mtha' klas gyur pa'i 'gro ba kun //
bsod nams ye shes tshogs chen rdzogs par shog
/A+o~M sarba ta thA ga ta badzra puSh+pe /
d+hU pe /
A lo ke
/gan+d+he /
nai bid+yA/
shab+da pU dza me ga sa mu dra s+pha ra Na sa ma ye hU~M/
mngon par byang chub chos sku dag pa las //
mdzad pa'i rnam 'phrul sgyu ma'i skur bzhengs pa //
bla ma yi dam mkha' 'gro'i tshogs rnams dang //
dam can rgya mtsho'i tshogs la gus phyag 'tshal //
rdo rje'i gdung 'tshob rnal 'byor tshogs rnams kyi //
'gal 'khrul nyams chag dus 'dir bskang gyur cig
/sa ma ye hU~M/
mchog dang thun mong dngos grub stsol ba dang //
bla med chos kyi 'khor lo bskor du gsol //
A+o~M sarba ta thA ga ta tsakra rat+na pU tsa me ga sa mu dra s+pha ra Na sa ma ye hU~M/
sid+d+hi pha la ho /
de nas sku gsum gyi zhing khams so sor gsal btab nas /
maN+Dal dang po la tshom bu bco lnga ste /
bar pa la dgu /
tha ma la lnga bkod la /
dmigs pas 'bul ba ni /
A+o~M AHhU~M/
dbang chen gser gyi sa gzhi /
ri'i rgyal po ri rab /
shar lus 'phags po /
lho 'dzam bu gling /
nub ba glang spyod /
byang sgra mi snyan /
lus dang lus 'phags /
rnga yab dang rnga yab gzhan /
g.yo ldan dang lam mchog 'gro /
sgra mi snyan dang sgra mi snyan gyi zla /
gser gyi ri bdun /
rol pa'i mtsho bdun /
rgya srid rin po che sna bdun /
bkra shis kyi rdzas brgyad /
gter gyi bum pa /
dpag bsam gyi shing /
ma rmos pa'i lo tog
/yid du 'ong ba'i 'dod yon /
shin tu mdzes pa'i lha mo /
nyi ma /
zla ba /
dbus su lha dang mi'i 'dod yon ma tshang ba med pa /
'jig rten gyi khams rgya mtsho legs par bkod de bcom ldan 'das dpal rnam par snang mdzad la sogs pa phyogs bcu'i de bzhin gshegs pa rigs lnga gangs chen mtsho'i /
sku dang gsung dang thugs mi zad pa rgyan gyi 'khor lo la brten pa'i zhing khams rab 'byams mtha' klas pa tshangs chen gyi bskal pa chen pos legs par brgyan pa 'di nyid /
bla ma dang yi dam dkyil 'khor gyi lha tshogs dam can rgya mtsho'i tshogs dang bcas pa rnams la /
kun tu bzang po'i mchod pa'i sprin phung chen po bsam gyis mi khyab par dmigs te 'bul lo //
phyogs bcu'i zhing khams rgya mtsho'i rdul snyed ri rab gling bzhi'i 'jig rten khams //
lha dang mi yi 'dod yon phun tshogs bde gshegs mchod pa'i sprin phung can //
tshangs chen bskal pas legs par brgyan te dge legs rgya mtsho'i bsod nams zhing //
bla ma yi dam dkyil 'khor lha tshogs dam can rgya mtsho'i tshogs la 'bul //
rin chen maN+Dal yid 'ong mchod pa'i sprin //
rgyal ba'i 'byor tshogs dpag med dang ldan pa //
dpag yas nam mkha'i rgyan gyur 'di phul bas //
rang bzhin sprul sku'i zhing la spyod par shog
/ces pa lan gsum brjod do //

//gnyis pa longs sku'i zhing khams maN+Dal du 'bul ba ni /
A+o~M AHhU~M/
'og min gyi gnas rnam dag stug po bkod pa bde ba'i zhing /
thams cad kyang snang la rang bzhin med pa'i zhing khams na /
shin tu yid du 'ong ba'i gzhal med khang chen po /
sgo bzhi gru bzhi rta babs bzhi dang ldan pa la /
rin po che'i gdugs /
chos kyi 'khor lo shin tu mdzes pa'i ri dwags /
lha'i gos /
rnam par rgyal ba'i rgyal mtshan /
yid du 'ong ba'i 'phan /
zla ba rlung gis bskyod pa /
rnga yab nor bu'i yu ba can /
gser gyi dril bu g.yer kha'i phreng ba /
rdo rje dang nor bu /
rin po che'i tog
/rtsig pa lnga dang ldan pa'i steng na /
rin po che'i pha gu /
nor bu sna tshogs kyi dra phyed /
rdo karma shir+Sha'i mda' yab /
rin po che'i dra mig
/seng ma'i pu shu /
rab tu mtho ba'i phyur bu /
'dod yon gyi snam bu /
sgeg mo ma /
phreng ba ma /
glu ma /
gar ma /
me tog ma /
bdud spos ma /
snang gsal ma /
dri chab ma /
zhal zas ma /
sil snyan ma /
mchod pa'i sprin phung chen po bsam gyis mi khyab pas phyi nang kun tu yang legs par brgyan te bkod pa'i gnas tshangs pa rnga sgra'i zhing khams chen po /
ye shes rin po che sprin gyi drwa bas legs par brgyan pa 'di nyid ni /
bla ma dang yi dam dkyil 'khor gyi lha tshogs /
dam can rgya mtsho'i tshogs dang bcas pa rnams la /
ji srid 'khor ba ma stongs kyi bar du /
rtag par rgyun gyi 'khor lor 'bul lo //
bde chen gnas ni shin tu mtha' yas bkod pa'i sprin gyi 'od zer can //
sgo bzhi gru bzhi rta babs bzhi ldan ye shes rnam lnga'i rtsig pas brgyan //
sgeg mo phreng thogs rin chen glu gar mchod pa'i sprin gyi 'od 'phro ba //
bla ma yi dam dkyil 'khor lha tshogs dam can rgya mtsho'i tshogs la 'bul //
'og min bde chen rin chen gzhal yang khang //
sna tshogs mchod pa'i sprin gyi bla bre can //
nam mkha' gang bar dmigs te phul ba yis //
lhun grub longs sku'i zhing la spyod par shog
/ces pa lan gsum gyis dbul lo //

//gsum pa chos sku'i zhing khams maN+Dal du 'bul ba ni /
A+o~M AHhU~M/
chos nyid 'od gsal gyi zhing khams gdod ma nas ngo bo nyid kyi rnam par dag cing /
nam mkha' ltar stong la mtha' dbus med pa /
nyi zla ltar bkra zhing lhun gyis grub pa /
'khor ba dang mya ngan las 'das pa gang du yang ma phye mi 'byed 'byed pa med pa'i rang bzhin /
sangs rgyas kyi zhing dang 'gro ba drug gi rnam par 'phrul pa dpag tu med pa'i 'byung gnas chen po /
lhun grub rin po che'i sbubs /
sku gsum 'du 'bral med pa'i klong /
dus bzhi mnyam pa nyid kyi ye shes /
gzhon nu bum pa sku'i zhing khams phyi dang nang med pa kun tu yang nang du gyur pa /
sngon po dang /
ser po dang /
dmar po dang /
dkar po dang /
ljang gu'i 'od zer phyogs bcur 'phro zhing /
nam mkha'i mtha' klas par sku dang ye shes kyi snang ba chen pos legs par brgyan pa'i bkod pa tshad med pa'i mnga' thang chen po la dbang 'byor pa /
'od gsal rdo rje snying po'i zhing khams /
rang bzhin gyis rnam par dag cing lhun gyis grub pa 'di nyid /
bla ma dang yi dam dkyil 'khor gyi lha tshogs dam can rgya mtsho'i tshogs dang bcas pa rnams la /
dgongs klong rnam par dag pa'i ngang du ye shes kyi mchod pa dam par 'bul lo //
gdod nas rnam dag 'od gsal zhing ni ma skyes lhun rdzogs 'dus ma byas //
sna tshogs mi dmigs spros kun nyer zhi ye shes rnam lnga'i gzhal yas khang //
sku gsum mdzad pa'i 'od zer dang bcas rang bzhin lhun gyis grub pa'i gnas //
bla ma yi dam dkyil 'khor lha tshogs dam can rgya mtsho'i tshogs la 'bul //
'od gsal lhun grub ye shes rigs lnga'i zhing //
sku dang thig les ye nas brgyan pa 'di //
rang snang dag pas legs par phul ba yis //
kun bzang chos sku'i zhing la spyod par shog
/ces pa lan gsum brjod do //
zhes sku gsum gyi zhing khams maN+Dal du dmigs nas lan gsum 'bul lo //
dge'o //
dge'o //
dge'o ///
/    kun mkhyen gsung bla ma yang tig las so //
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
