@#//
bla ma rdo rje 'chang thub pa'i dbang po la gsol ba 'debs tshul gyi man ngag gi cho ga gser zhun snying po zhes bya ba bzhugs so //
sangs rgyas chos dang tshogs sogs lan gsum sngon du 'gro bas /
e ma ho /
mdun gyi mkha' dbyings mi 'jigs seng ge'i khri //
sna tshogs pad zla nyi ma'i dkyil 'khor steng //
ngo bo rang gi rtsa ba'i bla ma dang //
dbyer med bcom ldan rgyal ba shAkya thub //
sku mdog gser 'dra mtshan dpe'i gzi 'od 'bar //
zhi 'dzum zhal can smin mtshams mdzod spu 'khyil //
dkar nag cha shas ma 'dres spyan gyis gzigs //
'od 'bar gser gyi tog mdzes lhang nger gsal //
phyag g.yas sa gnon g.yon pa mnyam gzhag dang //
dmar ser chos gos gsum gsol skyil krung mdzad //
'od dang 'od zer 'bar ba'i klong dkyil na //
skyabs kun 'dus pa'i ngo bor bzhugs par gyur //
bla ma ston pa bcom ldan 'das rgyal ba shAkya thub pa la gus pa chen pos phyag 'tshal lo //
gsol ba 'debs so //
mchod do //
skyabs su mchi 'o //
lan gsum /
mchod tshogs kun 'bul sdig ltung nyes kun bshags //
dge la yi rang chos 'khor bskor bar bskul //
brtan par bzhugs gsol dge tshogs byang chen bsngo //
gsang gsum yon tan dpag yas khyod la bstod //
thugs ka'i a dkar sngags las 'od 'phros pas //
skyabs kun byin rlabs bsdus nas rang la thim //
'gro kun sdig sgrib sbyangs nas sangs rgyas te //
'od zer slar 'dus sa bon thim par gyur //
oM mu ni mu ni ma hA mu na ye swA hA/
ci nus bzlas la /
mjug tu /
gser gyi 'od 'bar 'dren mchog shAkya thub /
khyod ni bdag gi ston pa gcig pu yin //
de'i phyir khyod la gus pas gsol ba 'debs //
sngon gyi dam bca' ma bsnyel thugs rjes gzigs //
zhes gang mang dang /
dge ba 'di yis myur du bdag
/bla ma thub dbang 'grub gyur nas //
'gro ba gcig kyang ma lus pa //
de yi sa la 'god par shog
/gang gi sku gzugs gser gyi ri 'dra ba //
mthong ba kun grol bsgoms pa'i dge ba dang //
rten mchog rnams la phyag mchod sgrub byed cing //
yang yang mjal zhing phyag mchod dad gus byed //
bdag sogs ser skya pho mo thams cad kyi //
dge ba phyogs gcig bsdoms pa'i mthu la brten //
rgyal bstan dar rgyas yun ring gnas par shog
/bdag sogs pha ma 'gro drug sems can rnams //
sdig sgrib sdug bsngal nyes ltung kun dag nas //
phyi mar sangs rgyas go 'phang myur thob shog
/bla ma thub dbang ngo bo dbyer med la //
gsol ba btab pas bdag cag yon mchod kun //
shAkya'i rgyal po'i+i drung du ngo shes bzhin //
'phrad de lhan cig chos la spyod par shog
/shAkya'i dbang po 'dren pa 'od dpag med //
mi pham 'jam dbyangs gsang bdag spyan ras gzigs //
bde gshegs 'khor bcas rten 'brel mi bslu bas //
bden pa'i smon lam 'di dag myur 'grub shog
/ces bsngo smon yang brjod par bya'o ///
/
@#//
thub chog gser zhun snying po'i 'grel ba gdams ngag thar par 'dren pa'i lcags kyu rnon po zhes bya ba bzhugs so //
na mo gu ru shAkya mu ni b+h+yaH
'dir thub chog gser zhun snying po nyams su len par 'dod na /
gnas gtsang mar byi dor legs par bya ba dang rten bkram pa sogs grub na spyi ltar bya /
ma grub na mos pa byas kyang rung /
de nas stan bde ba la 'dug tshul bdun ldan nam gang bder 'khod nas /
sangs rgyas chos tshogs ma'i tshig 'don skabs mdun gyi nam mkhar bla ma thub pa'i dbang po bzhugs pa skyabs kun 'dus pa'i ngo bo yin snyams nas skyabs 'gro'i rgyu gnyis tshang ba'i sgo nas tshig rkang dang po gnyis kyis skyabs 'gro lan gsum dang /
tshig rkang phyi ma gnyis kyi don rang la sbyin pa sogs dge ba gang yod kyi mthu la brten nas bdag gis sems can thams cad kyi don du sangs rgyas kyi go 'phang thob par shog cig snyam pa dang bcas lan gsum brjod nas sems bskyed /
de nas bdag gis bla ma thub pa'i dbang po'i sgom bzlas byas nas gzugs brnyan yid la 'char rgyu byung na skal pa bzang snyam ste /
e ma ho zhes ngo mtshar ba'i tshig brjod /
de rjes dngos gzhi nyams su len tshul ni /
mdun gyi mkha' dbyings zhes sogs te rang gi mdun gyi nam mkha'i dbyings su gzhan gang gis kyang gzhom mi nus pas na mi 'jigs pa'i seng ge brgyad kyis btegs pa'i rin po che'i khri'i steng du pad+ma kha dog sna tshogs pa dang /
de'i steng du zla ba dang nyi ma'i dkyil 'khor gyi gdan la ngo bo rang gi drin can rtsa ba'i bla ma yin pa la rnam pa de dang dbyer med pa'i rgyal ba shAkya thub pa sku mdog gser btso ma lta bu phyag zhabs 'khor los mtshan pa la sogs pa'i mtshan so gnyis dang /
sen mo zangs kyi mdog ltar dmar ba sogs dpe byad brgyad cus spras pa'i sku la gzi brjid dang 'od zer 'bar zhing /
'gro ba sems can la thugs zhi ba snying rje chen po'i sgo nas zhal 'dzum bag dang ldan pa /
smin mtshams su mdzod spu kha dog dkar po g.yas su 'khyil ba /
spyan gyi cha shas dkar nag ma 'dres par brtse bas sems can la gzigs shing /
dbang sngon te sprin dang bral ba'i gnam gyi mdog sngo nag gi mdangs 'dzin pa'i dbu skra'i mdog shin tu mdzes pa dang ldan pa'i gtsug tor gyi rtse mo na 'od zer 'bar ba'i gser gyi tog mdzes pa lham mer gsal zhing /
phyag g.yas sa gnon mdzad cing g.yon mnyam gzhag gi phyag rgya mdzad pa /
kha dog dmar ser dang ldan pa'i chos gos snam sbyar /
chos gos bla gos /
chos gos mthang gos gsum sku la gsol nas zhabs rdo rje'i skyil krung mdzad pa /
sku las 'od 'phros pa'i 'od 'dom gang ba dang 'od zer mtha' yas pa 'bar ba'i klong dkyil na skyabs gnas thams cad 'dus pa'i ngo bo can du bzhugs par bsgoms na der nges par bzhugs yod pas spyan 'dren gyi tshig gzhan mi dgos te /
mdo ting 'dzin rgyal po las /
'chags dang 'dug dang 'greng zhing nyal ba na //
mi gang thub pa'i zla ba dran byed pa //
de yi mdun na thub pa rtag tu bzhugs //
zhes gsungs pa'i phyir ro //
de nas mtshams 'dir bla ma ston pa bcom ldan 'das zhes pa nas skyabs su mchi'o zhes pa'i bar tshig don dran bzhin lan gsum brjod cing dngos su phyag 'tshal ba'am mos pa dang bcas phyag 'tshal gyi tshig gzhan dang /
ltung bshags sogs 'don par byas kyang rung /
bsdu na mchod tshogs kun 'bul sogs kyi skabs phyi nang gsang ba de kho na nyid kyi mchod pa phul ba'i mos pa dang /
sdig ltung nyes pa'i tshogs thams cad mthol lo bshags so snyam pa dang /
rang gzhan skye 'phags thams cad kyi dge ba la ngo mtshar che snyam pa'i yi rang /
sems can gyi don du chos bstan du gsol snyam pa dang /
mya ngan las mi 'da' bar bskal brgya'i bar du bzhugs zhu ba dang /
dge ba gang yod rdzogs pa'i byang chub kyi rgyur bsngo 'o snyam pa rnams dran tsam byas nas dal bus 'don /
de nas bstod pa ni /
gsang gsum zhes pa'i tshig rkang gcig ste /
de'i don sangs rgyas kyi mtshan dpe la sogs pa'i sku'i yon tan dang /
yan lag drug cu rtsa bzhi la sogs pa'i gsung gi yon tan dang /
ji lta ji snyed mkhyen pa la sogs pa'i thugs kyi yon tan te sku gsung thugs kyi yon tan skye 'phags rnams kyi blor shong dka' bas gsang ba'i gnas su gyur pa lta bu bsam gyis mi khyab pas na dpag yas pa dang ldan pa khyod la bstod ces 'jug pa bde ba'i phyir tshig rkang gcig byas kyang bstod pa thams cad kyi gnad 'dus pa yin no //
de yang skyabs 'gro sems bskyed kyi phan yon spyi ltar /
de nas bla ma thub dbang ngo bo dbyer med byas pa la dgos pa dang phan yon chen po yod pa a b+hi d+ha na'i rgyud las gsungs shing /
grub chen nA ro pas kyang gsungs /
de rjes thub dbang gi sku gzugs yid ngor bsgom na phan yon bsam gyis mi khyab pa mdo ting 'dzin rgyal po dang /
bstan rim sogs su gsungs shing /
rje tsong kha pas kyang gsungs /
de la yan lag bdun 'bul ba'i phyag 'tshal la /
sangs rgyas shAkya thub pa'i mtshan brjod na lo dung phyur mang po'i las ngan sdig sgrib 'dag pa dang /
mthar sangs rgya bar 'gyur zhes mdo sde pad+ma dkar po dang /
paN grub rnams kyi gsung las 'byung /
slob dpon rin po ches kyang mtshan de brjod na bskal pa dung phyur stong phrag brgyad kyi sdig pa 'dag par 'gyur zhes gsungs /
sangs rgyas de la tshul khrims nyams pa zhig gis kyang skyabs 'gro byas na phan yon dpag med yod pa mdo sde nyi ma'i snying po las gsungs /
yan lag bdun pa'i phyag gi phan yon spyan ras gzigs kyi mdo dang 'dul ba gzhi thams cad yod par smra ba nas gsungs /
mchod pa'i phan yon mdo snying rje pad dkar las gsungs /
bshags pa'i phan yon chos bzhi bstan pa'i mdo las gsungs /
yi rangs kyi phan yon shes rab khri pa las gsungs /
chos 'khor bskor bar bskul pa'i phan yon dge rtsa yongs 'dzin gyi mdo las gsungs /
mya ngan las mi 'da' bar gsol ba'i phan yon mdo sde pad dkar las gsungs /
bsngo ba'i phan yon khri brgyad dang blo gros rgya mtshos zhus pa'i mdo las gsungs /
bstod pa'i phan yon mdo sde bskal bzang las gsungs shing zla ba sgron me'i mdo dang tshigs bcad bzhi pa'i mdo las gsungs /
de rnams shes par 'dod na bka' chos kyi dkar chag las btsal te mdo de rnams la ltos shig
/yang na kho bo'i gsung 'bum nang du bkod yod pas der bltas kyang rung /
de ltar mgo nas gzung ste rang rang gi thad nas 'di la phan yon chen po yod gsungs 'dug snyam du re re nas dran bzhin 'don par bya'o //
de nas mtshams 'dir grub na maN+Dal rgyas bsdus gang byung grangs gang mang phul yang rung /
bstod pa yang rgyas bsdus ci byas kyang chog la de ma grub kyang chad pa'i skyon ni med do //
de nas bzlas pa la 'jug pa ni /
thugs ka'i a dkar sngags las zhes sogs te /
tshig don bla ma thub pa'i dbang po'i thugs kar zla gdan la de'i sa bon a yig gi mthar mu ni'i sngags phreng gis bskor ba las 'od zer steng phyogs su 'phros pas skyabs gnas thams cad kyi byin rlabs nus mthu bsdus nas sgrub pa po rang la thim par bsam /
slar 'od zer 'og tu spros te rigs drug gi gnas la khyab pas rang gzhan 'gro ba kun gyi sdig sgrib sdug bsngal thams cad sbyangs nas de thams cad sangs rgyas par bsam /
'od zer slar 'dus te thub dbang gi thugs ka'i sa bon a yig dkar po la thim par mos /
de yang 'dir bzlas pa byed pa la bya ba spyi'i rgyud chen gyi nang tshan bsam gtan phyi ma'i rgyud las /
sgra dang sems dang gzhi la gzhol /
zhes gsungs pa ltar bzlas brjod yan lag bzhi tshang ba'i sgo nas bzlas pa bya dgos pas de'i tshul ni /
rang gi snying gar zla gdan gyi steng du a yig gi mthar sngags phreng bkod pa'i sngags las rang sgra grags par mos pa ni sgra dang /
rang sems zla ba a yig lha sku sngags phreng dang bcas pa'i rnam par shar bar mos pa ni sems dang /
de rang gi thugs ka la dmigs pa ni bdag gi gzhi dang /
mdun gyi bla ma thub pa'i dbang po sogs dang /
sems can gzhan rnams kyang lhar gsal ba'i thugs kar dmigs pa ni gzhan gyi gzhi la dmigs pa ste /
de ltar res mos kyi tshul du bzlas pa bya ba ni bzlas brjod yan lag bzhi bya tshul dang /
gzugs gang snang thub dbang gi sku dang /
sgra gang grags mu ni sogs kyi sngags kyi sgra dang /
sems la dran rtog thams cad lha'i thugs kyi mos pa bzung nas sngags bzla ba 'khyer so gsum ste /
de gang rigs kyi mos pa dang bcas mu ni'i sngags ci mang bzla 'o //
de ltar mu ni bzlas na phan yon bsam gyis mi khyab pa yod de /
rgyud kyi dbang du byas tshe bcom ldan 'das kyis rgyud las /
mu ni lan gcig brjod pas bskal pa bye ba phrag brgyad khri'i sdig pa 'dag par 'gyur gsungs pa'i bskal pa ni bar bskal la bya bas de la lo dung phyur mang po yod do //
de 'dra'i bskal pa bye chen khri tsho brgyad du byas pa'i sdig pa yod kyang de thams cad dag gsungs pa yin la /
mdo'i dbang du byas tshe mdo shes rab sna tshogs las /
yum sras bcu bdun gyi gzhung bshad pa las sras bcu gcig gi nang tshan sher phyin yi ge nyung ngu zhes bya ba ni mu ni yin pas /
de ji ltar gsungs na bcom ldan 'das la 'khor byang sems dang nyan rang mang pos bskor te bzhugs pa'i tshe spyan ras gzigs bzhengs nas /
bcom ldan 'das la sems can rnams kyi sgrib gnyis myur du byang zhing myur du byang chub 'thob pa'i gdams pa khyad par can sher phyin yi ge nyung ngu zhes bya ba bka' bstsal du gsol /
zhes zhus pa na bcom ldan 'das kyis legs par rab tu nyon la yid la zungs shig dang /
ngas bshad do gsungs nas /
tad+ya thA/
oM mu ni mu ni ma hA mu na ye swA hA/
gdams pa 'di la brten nas sngon byon du ma sangs rgyas pa yin /
khyod kyang gdams pa 'di la brten nas byang chub sems dpa' rnams kyi mchog tu gyur pa yin la /
'di la brten nas khyod ma 'ongs pa na sangs rgyas 'od zer kun tu 'phags pa dpal brtsegs kyi rgyal po zhes bya bar sangs rgya bar 'gyur ro zhes ma 'ongs lung bstan dang bcas pa gsungs /
sngags de'i don ni tad+ya thA 'di lta ste /
de yang sangs rgyas kyis sher phyin yi ge nyung ngu 'di lta bu yin gsungs pa'i don yin pas da lta ngag tu ma brjod kyang chog
/oM ni gsang ba gsum gyi mtshon don yin pas ngag tu brjod na bsod nams chen po 'thob bo //
mu ni thub pa /
yang mu ni ni de ltar /
ma hA chen po /
mu na ye thub pas /
swA hA ni legs tshogs thams cad kyi gzhi tshugs /
zhes pa'i don yin pas phan yon de lta bu la bsams nas nyin par 'greng 'chags nyal 'dug gang du ci 'grub bzla /
mtshan mo nyal ran pa'i tshe ci 'grub bzlas nas /
dge ba 'di yis sogs kyi smon lam dang /
khyad par gser gyi 'od 'bar zhes sogs kyi tshig don dran bzhin smon lam snying thag pa nas gdab na dgos pa chen po yod de rgyu mtshan ji ltar zhe na /
sangs rgyas bcom ldan 'das kyis mdo dam chos pad+ma dkar po las /
gang dag bdag la ston pa'i 'du shes sam gus pa'i sems bskyed par 'gyur ba de dag las bdag gis tha na sems can 'ga' tsam zhig spangs te theg pa gsum po gang rung gis phyir mi ldog par lung ston par ma bgyis na bdag cag gis sangs rgyas bcom ldan 'das rnams bslus par 'gyur ba nas bdag 'tshang mi rgya ba'i bar du gyur cig ces dbu snyung bzhes pa lta bu mdzad /
de'i don ni sangs rgyas shAkya thub pa kho rang la gdul bya rnams kyis nged tsho la thar pa dang thams cad mkhyen pa'i lam ston pa po yin snyam pa dang /
sangs rgyas de la yon tan bsam gyis mi khyab pa yod snyams nas gus par byed pa'i mi du tsam yod kyang de thams cad kyi nang nas gcig kyang mi lus par thams cad kyis theg pa gsum po gang rung gis phyir mi ldog pa'i sa 'thob par 'gyur ba lung bstan mdzad pa yin gyi /
de ltar mi mdzad par sems can 'ga' re zhig kyang spangs nas lung bstan par ma mdzad na sangs rgyas khong rang gis sangs rgyas gzhan thams cad bslus pa yin pas khong rang yang 'tshang mi rgya bar gyur cig ces gsungs pa yin pas de phan la dbu snyung bzhes pa'am 'gags chen mdzad rgyu med la /
de ltar theg pa gsum ni theg chen dang /
nyan rang gi theg pa gnyis /
de'i phyir mi ldog pa'i sa ni nyan rang gi dgra bcom pa gnyis /
theg chen gyi sa brgyad pa yan chad yin /
de ji ltar lung ston na ston pa'i 'du shes dang gus pa snying thag pa nas chen por bskyed na tshe 'di'i mthar 'chi khar sa brgyad pa yan 'thob par lung ston /
'bring tsam bskyed na bar dor rang rgyal dgra bcom thob pa dang /
chung ngu tsam bskyed na phyi mar nyan thos dgra bcom thob par lung ston pa yin la /
de'i phyir thog mar gser gyi 'od 'bar 'dren mchog ces tshig rkang gcig gis sangs rgyas shAkya thub pa yid la dran nas /
khyod ni bdag gi ston pa zhes pas ston pa'i 'du shes bskyed /
de phyir khyod la gus pas zhes pa gus pa'i sems bskyed pa ni sngar gyi mdo'i tshig rtsa bstan pa yin la /
bdag gis de'i tshig don ltar gsol ba 'debs par byed pas sangs rgyas khyed kyis sngon gyi dam bca' ste dbu snyung bzhes pa de ma bsnyel ba'am ma brjed par nged cag gdul bya rnams la thugs rjes gzigs shig ces thugs rgyud bskul ba yin pas 'di gnad don shin tu che bas lan 'gar brjod /
tshig lhag ma rnams go sla 'o //
de ltar smon lam btab rjes phyag gsum btsal nas nyal tshe sngas mgo la bla ma thub dbang bzhugs yod snyam nas dran na rmi ltas ngan pa dang 'dre gdon sogs kyi gnod pas mi tshugs par mdo rgyal mtshan dam pa nas gsungs /
de ltar dran bzhin gnyid du song na rmi lam gyi skabs sogs dge sbyor gyi ngo bor 'gyur ba'i dgos pa du ma yod do //
de nas phyir nyin sad pa'i tshe bla ma thub dbang dran nas yar langs te phyag gsum btsal /
slar sngar nyin ltar skyabs 'gro sems bskyed nas nyal tshe'i mjug gi bar bya /
sangs rgyas de la ja mchod kyang phul /
de ltar 'chi ba la nye ba'i bar nyin bzhin rang gi chos skal ma chad par byas nas nyams su blangs na mthar 'chi tshe dgos pa chen po yod de /
mdo ting 'dzin rgyal po las /
lus dang ngag dang yid rab dang ba yis //
rtag tu sangs rgyas dag gi bsngags pa brjod //
de ltar des ni sems kyi rgyun bsgoms pas //
nyin mtshan du ni 'jig rten mgon po mthong //
nam zhig de ni na zhing mi bde nas //
'chi la thug pa'i sdug bsngal tshor byung na //
sangs rgyas la ni dran pa mi nyams shing //
sdug bsngal tshor bas 'phrog par yongs mi 'gyur //
zhes gsungs pa ltar da lta nas sangs rgyas yang yang du mdun du bsgom na rim bzhin 'jig rten mgon po ste sangs rgyas de yid ngor mthong bar 'gyur la /
nam zhig na 'chi khar rang na zhing mi bde bar 'chi ba la thug pa'i tshe sangs rgyas yid la dran pa mi nyams shing sangs rgyas rjes su dran nas 'chi kha'i gnad gcod dam sdug bsngal gyi tshor bas yid 'phrog par mi 'gyur ro gsungs pa yin pas /
de'i tshe sangs rgyas dran nas thub chog 'don pa sogs kyis gsol ba btab tshe rnal 'byor pa rab yin na nga la 'chi ltas yong bar 'dug snyam pa dang mnyam du /
mdun gyi thub dbang gi sku je chung du song ste mthe'u chung gi rtse sor tsam du gyur nas rang gi spyi bo nas byon /
snying dbus kyi rang sems la thim nas rang sems dang thub dbang gi thugs bsres pa'i ngang nas tshe 'phos na dag pa'i zhing bgrod par the tshom med /
yang rnal 'byor pa de las zhan pa zhig gis gong ltar gsol ba btab nas spyan drangs te rang gi snying dbus kyi sems la thim pa'i mos pa bya ma nus kyang /
mdun du bzhugs pa de dran bzhin gsol ba btab nas shi 'phos na ngan song du mi 'gro bar bde rten 'thob pa nges can yin pas /
des na gsol ba btab na 'chi khar sangs rgyas dran thub pa'i lo rgyus mngon sum tshad mas grub pa mang po yod do //
de ltar gong gi cho ga'i rnam bshad zhib tu byas na ha cang mang bas ma spros so //
gong du mdo las /
phyir mi ldog pa 'thob tshul gsungs pa la mkhas pa 'ga' zhig gis de la stong nyid mngon sum du rtogs mi dgos sam snyam du dgongs na /
de dgos mod de /
ston pa'i 'du shes bskyed de snying nas gus pas sdig sgrib mang po dag nas phyi mar stong nyid mngon sum du myur du rtogs te rim bzhin thar pa 'thob par 'gyur ba yin no //
yang mu ni'i phan yon rgyud dang mdo nas gsungs pa dang /
ston pa'i 'du shes bzhag nas gus pa'i sems skyed tshul sogs dam chos pad dkar las gsungs pa /
mkhar rdo bzod pa rgya mtshos bde lam zin bris su drangs te tshad mar mdzad 'dug pa la yid mi ches pa su zhig yod /
gal te yid ma ches na dam chos pad dkar dang /
mdo rgyud de rnams la ltos shig
/des kyang yid ches par ma gyur na gang zag de'i sems rgyud la bdud zhugs nges yin 'dug pas phyi mar ngan song du skye phyir bsam pa log lta de 'dra'i dbang du mi gtong bar /
yid ches dang nges shes bskyed nas rang gi chos skal de tsam ma shi'i bar du ma bsgrub na khyi la skyes pa dang khyad med pas mtho dman rgan gzhon kun gyis sems la zhog la /
tshig nyung zhing gnad zab pa 'di la nyams len snying por byed pa gal che bas tshe 'di'i bya byed kho na la gtso bor ma mdzad ces mthe bong gel nas nan gyis bskul ba yin pas 'bad 'tshal /
ces bla ma thub pa'i dbang po la gsol ba 'debs tshul gyi man ngag gi cho ga gser zhun snying po nyams su len tshul gyi dmigs rim dang /
mu ni dang smon lam gyi phan yon sogs thos na kun la phan che bar 'dug pas /
gong smros kyi+i don tshang ba zhig bri dgos zhes mang dge dbon e mchi ngag dbang bstan dar gyis nan gyis bskul ba dang /
gzhan yang don gnyer can rnams la phan du re ba'i bsam pas kun nas bslangs nas gdams ngag thar par 'dren pa'i lcags kyu rnon po zhes bya ba 'di yang chos brtsegs lhun po'i ri sul gyi rgod tshang ri khrod nas dge bzhi pa shre ya'i ming can gyis sbyar ba'i yi ge pa ni rig gnas du ma la sbyangs pa'i dge tshul shrI ya d+harma kIrti'o //
sarba mang+ga laM///
/
