@#//
zab lam thugs kyi nor bu'i las byang grub gnyis 'dod 'jo zhes bya ba bzhugs so //
oM swasti /
zab lam thugs kyi nor bu'i las byang grub gnyis 'dod 'jo zhes bya ba /
'od dpag med mgon bde chen gar gyi dbang //
mtsho skyes rdo rje 'chang chen thod phreng rtsal //
rab 'byams dkyil 'khor rgya mtshor chu zla bzhin //
mngon par snang mdzad de la phyag 'tshal lo //
gang gi tshad med thugs rje skal bzang 'gror //
rjes chags zab gter nam mkha'i mdzod sgo las //
grub gnyis 'dod 'jo'i las gzhung dbang gi rgyal /
khrigs bsdebs rgyal mtshan rtse na mchod 'di 'o //
de yang gter gzhung rtsa ba las /
ji skad du /
dkyil 'khor gtor mchod bkod pa'i bye brag rnams :
gtsang ldan bag dro rgya cher mdzes par bsham :
sngon 'gro skyabs sems yan lag bdun pa dang :
bgegs la bka' bsgo mtshams gcod mchod byin brlab :
bskyed rim gsal btab spyan 'dren mchod cing bstod :
dzapa? bzlas tshogs mchod thugs dam bskang zhing bskul :
chad tho brtan skyong rta bros gzir zhing mnan :
bzod gsol gshegs bsdu bsngo smon shis brjod de :
de dag rtsa ba'i chings kyi rim pa 'o :
zhes gsungs pa bzhin sgrub pa'i tshul la gsum ste /
sbyor ba /
dngos gzhi /
rjes kyi rim pa'o //
dang po la yang yo byad 'du bya ba dang /
cho ga'i sbyor ba'o /
dang po ni /
dkyil 'khor 'dir dbang gis smin cing dam tshig la gnas pa'i sngags pas dben zhing yid dang mthun pa'i gnas su dam tshig gi bris sku sogs rten bkram /
steng logs rnams rgyan gyi khyad par du mas mdzes par bya /
stegs bu gtsang mar gtor ma sman raka nyer spyod lnga sogs phyi nang gi mchod pa'i tshogs dang /
ji ltar bde bar tshogs rdzas rnga sil sogs nye bar mkho ba'i yo byad thams cad mthong brgyud ltar tshang bar bsham mo //
gnyis pa cho ga'i sngon 'gro lnga'i dang po skyabs su 'gro ba ni /
bde ba'i stan la bsam gtan gyi gnas pas 'dug ste /
rang nyid skad cig gis dbang chen he ru kar gsal ba'i thugs ka nas 'od zer 'phros pas /
phyogs bcu dus bzhi'i rgyal ba sras dang bcas pa thams cad rig 'dzin bla ma'i dkyil 'khor gyi rnam par mdun gyi nam mkhar badzra sa mA dzaH
zhes sad par byas nas /
na mo :
bla ma bde gshegs 'dus pa'i sku :
dkon mchog gsum gyi bdag nyid can :
rtsa gsum zhi khro kun 'dus la :
bdag dang 'gro ba sems can rnams :
byang chub bar du skyabs su mchi :
zhes lan gsum dang sems bskyed pa ni /
mkha' khyab kyi sems can thams cad byang chub mchog gi go 'phang la 'god par bya'o snyam pas /
sems bskyed 'gro ba kun don du :
dkon mchog gsum dang rtsa ba gsum :
thugs kyi nor bu bsgrubs nas kyang :
gang la gang 'dul phrin las bzhis :
'gro don byed par dam bca' 'o :
zhes lan gsum /
gnyis pa bdun rnam dag ni /
skyabs yul du sad pa nyid tshogs zhing du byas nas /
hU~M:
bla ma yi dam mkha' 'gro gshegs :
nyi zla pad+ma'i gdan la bzhugs :
bdag cag gus pas phyag 'tshal lo :
phyi nang gsang gsum mchod pa 'bul :
nyams chag sdig sgrib mthol lo bshags :
bla med don la rjes yi rang :
smin grol gsang sngags chos 'khor bskor :
mya ngan mi 'da' gzhan don bzhugs :
snying po sems can don du bsngo :
yang dag rdo rje'i don rtogs shog :
ces lan gsum gyis rgyud sbyangs nas tshogs zhing rnams rang la bstim /
gsum pa bgegs la bka' bsgo ba ni /
bgegs gtor bshams nas /
raM yaM khaM gis bsreg gtor sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma 'dod yon gyi phung por bsams la /
oM AHhU~M lan gsum gyi byin gyis brlabs la a kA ros bsngos te /
hU~M hrI:
nyon cig bgegs dang log 'dren 'byung po'i tshogs :
chos dbyings ngang las rang byung bka' byung zhing :
rtsa gsum rgyal ba'i dkyil 'khor 'debs 'tshal bas :
'khrul snang yid kyi gdon bgegs 'byung po'i tshogs :
'dod yon mchod sbyin glud gtor 'di khyer la :
khyed rnams 'di nas gzhan du 'gro bar gyis :
gal te mi 'gro 'gal rkyen bar gcod na :
bdag nyid dpal chen 'bar ba'i thugs khros nas :
lus ngag rdul phran bzhin du brlag par 'gyur :
oM hrIHpad+mAn+ta kr-ita gnod byed 'byung po u tsa ta ya phaT:
ces brjod pas rdzas spos dud rol mor bcas pa'i tsham rngam gyis bgegs bsal nas /
bzhi pa mtshams bcad pa ni /
bdag gi thugs ka nas khro bo dang mtshon cha sna tshogs pa'i 'od zer steng 'og phyogs mtshams thams cad du 'phros pa /
rdo rje srung ba'i gur khang ye shes kyi me dpung 'bar bas 'khrigs nas cis kyang mi shigs par bsam zhing /
hU~M:
ye shes rol pa dbang gi dkyil 'khor 'di :
ye nas rnam dag lha yi dkyil 'khor te :
'khrul pa bgegs kyi bar gcod dbyings su dag :
phyogs dang phyogs bral 'od lnga 'ja' zer gtibs :
mtshams kyi dkyil 'khor rang bzhin lhun gyis grub :
gu ru d+he wa d+hA ki nI dz+nyA na rak+Sha maN+Da la hU~M:
zhes mtshams bcad do //
lnga pa 'dod yon mchod gtor byin gyis brlab pa ni /
bdag gi thugs ka nas raM yaM khaM 'phros pa ye shes kyi me rlung chur gyur pas /
mchod rdzas rnams kyi nyes skyon dri ma thams cad bsregs gtor sbyangs te stong par gyur /
stong pa'i ngang las oM AHhU~M gi rang rtsal phyi nang gsang ba'i 'dod pa'i yon tan so so'i mtshan nyid thams cad yongs su rdzogs pa nam mkha' rab 'byams gang ba rnams su gyur par bsam zhing /
phyi nang gsang ba'i mchod pa 'di dag rnams :
ye nas rnam dag mi gtsang mi mnga' yang :
kun rdzob sgyu ma'i ma dag nyes skyon rnams :
raM yaM khaM gis bsregs gtor dri ma bkrus :
oM AHhU~M gis sbyangs spel bsgyur byas nas :
snod bcud rgyu rkyen rten 'brel nus mthur ldan :
rtsa gsum lha tshogs zag med dgyes skong ba'i :
kha dog dri ro phun tshogs rmad byung ba :
bla med mchog gi mchod sprin rgya mtshor gyur :
oM AHbadzra puSh+pe :
d+hU pe :
A lo ke :
gan+d+he :
nai wid+ya :
shab+da pU dza hU~M ho :
zhes brjod cing rol mo bya'o /
khyad par bdud rtsi la /
raM yaM khaM stong pa'i ngang las a las byung ba'i thod pa'i nang du sha lnga bdud rtsi lnga dug lnga rnam par dag pa ye shes lnga'i rang bzhin zag med kyi bdud rtsir gyur par bsams la /
hrI:
dung chen byang sems dbyings dang mnyam pa'i nang :
nyon mongs lnga dag rang byung ye shes lnga :
zag med bde chen lhun grub bdud rtsi'i mtsho :
lha rnams dgyes pa bskyed pa'i bcud du gyur :
oM AHhU~M sarba pany+tsa a mr-ita hU~M hrIHThA:
zhes bdun nam nyer gcig bzla /
rak+ta bsang sbyang /
stong pa'i ngang las a las byung ba'i thod pa'i nang du raM las nyi ma'i steng du ra yig zhu ba las rak+ta'i rgya mtsho rba klong 'khrugs pa la khams gsum gyi rak+ta thams cad bsdus shing thim par bsams la /
a :
dbyings kyi rang bzhin stong nyid b+han+d+ha ru :
ye shes chen po bde ba'i rak+ta 'khyil :
dbyings ye dbyer med zung 'jug dmar 'od 'dres :
khu ba rak+ta'i rgya mtsho rba klong 'khrugs :
oM AHhU~M ma hA rak+ta dz+wa la maN+Da la hU~M hrIHThA:
zhes bdun bzla /
gtor ma bsang sbyang /
stong pa'i ngang las gtor gzhong snod kyi 'jig rten yangs par gtor rdzas bcud kyi sems can rang bzhin rnam par dag pa 'dod yon gyi phung po bsam gyis mi khyab par gyur par bsams la /
hU~M:
snod kyi 'jig rten yangs pa'i gtor gzhong du :
bcud kyi skye 'gro 'dod yon gtor mar sbyar :
bag chags skyon bral 'dod dgu'i phung por spar :
oM AHhU~M ma hA ba liM ta te dzo ba liM ta ba la ba te gu h+ya sa ma ye hU~M hrIHThA:
zhes bdun bzla'o //
de dag ni sngon 'gro'o //
drug pa dkyil 'khor bskyed pa ni /
'khor 'das kyi chos thams cad stong nyid spros pa dang bral ba de bzhin nyid kyi ngo bor ye nas dag pa la blo bzhag ste /
oM:
chos kun gzod nas yongs byang ka dag klong :
stong zhing bdag med brjod pa'i yul las 'das :
de bzhin nyid kyi gshis lugs de'i dbyings nas :
de ltar ma rtogs pa'i sems can kun la snying rje chen po'i rang rtsal 'gag med du sbyangs nas /
A:
mkha' las sprin bzhin de nyid ma rtogs pa'i :
mkha' khyab 'gro la bzod med snying rje shar :
stong nyid snying rje dbyer med pa'i rang rig ye shes kyi snang cha dkyil 'khor gyi 'khor lor 'char bar bsam zhing /
hU~M hrI:
stong dang snying rje zung 'jug rig pa'i rtsal :
rgyu yi yi ge hrIHdmar 'ja' ltar gsal :
de las dbyings kyi nam mkha' mtha' bral dbus :
rig rtsal lug rgyud thig le thig phran 'phros :
ye shes me dpung rdo rje'i gur khang klong :
thar pa chen po'i gzhal yas pha mthar brdal :
gru bzhi sgo bzhi rta bab mtshan nyid rdzogs :
nam mkha'i dbyings su lnga ldan 'ja' ltar gsal :
de dbus sna tshogs pad+ma 'dab brgyad kyi :
lte bar rang rig dbang chen he ru ka :
bskal pa'i me 'bar rdo rje'i tshwa tshwa 'phro :
dmar gsal zhal gcig phyag gnyis 'gying stabs can :
phyag g.yas rdo rje gri gug nam mkhar phyar :
g.yon pas thod bcud g.yon gyi pus steng 'dzin :
rta skad rngam sgrog bgegs dang bar gcod 'dul :
dur khrod chas brgyan g.yon brkyang bdud bzhi brdzis :
thugs kyi bdud rtsi rgya mtshor 'khyil pa'i nang :
snying rtsa pad+ma'i sdong po 'dab bzhi'i dbus :
tsit+ta'i gur khang rin chen zur brgyad nang :
phyogs dus rgyal ba'i thugs rje 'dus pa'i dpyid :
rtsa gsum thugs kyi nor bu 'dus pa'i zhal :
pad+ma 'byung gnas gzhon tshul zhi ma khro :
dmar gsal lo brgyad lang tsho longs sku'i tshul :
rdo rje rtse lnga bdud rtsi'i ka pA la :
zung 'jug bsnol 'dzin rdo rje skyil krung bzhugs :
pang du yid 'dzin mtsho rgyal gzhon nu ma :
gur gum lang tsho gsar pa'i 'jo sgeg can :
gri thod 'dzin pas bde stong mnyam par sbyor :
rjes chags zim bu'i spyan gyis yab la gzigs :
gnyis ka rin chen rus rgyan dar dpyangs spras :
mdun du bla ma thugs mchog rdo rje sems :
mthing gsal rdo rje snyems ma yum dang bcas :
lho ru bla ma yon tan rin chen 'byung :
gser mdog rin chen yum chen skyed byed ma :
nub tu bla ma gsung mchog 'od dpag med :
dmar gsal pad+ma gsang yum tsan+d+ha lI:
byang du bla ma phrin las bde ba rtsal :
ljang gsal rgya gram sgrol ma 'khril sbyor sku :
g.yon rnams rang rtags mtshan pa'i dril bu dang :
yum rnams rdo rje dung chen bdud rtsir bcas :
dgyes tshul phan tshun bde stong mnyam par sbyor :
rang 'od lnga ldan tshom bur shig ge bzhugs :
klad khyim ye shes me 'od 'khrigs pa'i klong :
srin po bdud dang ru dra bsgral ba'i steng :
ma hA gu ru ye shes thugs rje rtsal :
snying rjes rab khros dmar nag me phreng rtsal :
sgeg gtum rdo rje sdig pa g.yas g.yon bsnams :
dbu gtsug rta mgo rta skad phyogs bcur sgrog :
kro d+hI dmar smug gsang ba'i yum dang rol :
mdun du rdo rje drag po mthing nag 'jigs :
badzra kro d+hI yum dang gnyis med rol :
lho ru rat+na drag po rin chen yum :
nub tu pad+ma drag po rang rig yum :
g.yon du karma drag po phrin las yum :
dur khrod chas ldan ye shes me dpung klong :
gar dgu'i nyams ldan me yi tshwa tshwa 'phro :
gsang gnas pho nya rab 'jigs dur khrod ni :
me dpung gur khang 'od kyi dga' 'khyil klong :
shes rab stong pa'i gdangs las rje btsun ma :
mthing nag khro gtum dgyes tshul yid tsam 'dzum :
snyan gong rtog med phag gdong pheM sgra sgrog :
rdo rje gri gug thod pa bdud rtsi rol :
kha T+wAM rtse gsum 'khril tshul g.yon brkyang gar :
nam mkha'i gos can chu skyes 'o 'dzin rgyas :
rus pa'i rgyan dang me long g.yer khas spras :
rin chen snyan cha mgur chu dar dpyang bcas :
mdun nas g.yas skor rdo rje karma dbang :
rin chen d+hA ki las mdog mtshan dpe can :
bde ba'i dpyid 'jo gri thod kha T+wAM bcas :
snang stong 'ja' gur me 'od klong dkyil du :
bde stong gar nyams ye shes spro bar bskyed :
oM AHhU~M badzra gu ru d+he wa d+hA ki nI sarba hU~M:
zhes pas rim gyis bskyed pa rnams dwangs pa'i mtsho la gza' skar shar ba ltar bkra lam gyis gsal bar bsam mo //
bdun pa ye shes kyi 'khor lo spyan drangs pa sogs ni /
de ltar gsal ba'i dwangs ma'i thugs srog las 'od zer 'phros pas lho nub rnga yab pad+ma 'od kyi pho brang sogs rang bzhin mkha' khyab kyi zhing nas bla ma rig 'dzin zhi khro rgyal ba'i dkyil 'khor thams cad sprin phung gtibs pa bzhin spyan drangs par bsam zhing /
hrI:
rang byung thugs rje lhun grub rol pa'i klong :
dam ye gnyis med gshegs bzhugs mi dmigs kyang :
rtsal snang dag pa'i zhing khams so so nas :
ye shes sgyu mar rol cing gshegs su gsol :
rnam dag pad+ma 'od kyi gzhal yas nas :
rgyal kun thugs rje ma lus 'dus pa'i sku :
snang ba mtha' yas ye shes rol pa'i gar :
pad+ma 'byung gnas lha tshogs gshegs su gsol :
khrag 'thung rol pa'i dkyil 'khor chen po nas :
chos kyi dbyings las log 'dren gdug pa'i ngor :
snying rjes khros pa khro rgyal me phreng rtsal :
dbang drag yi dam lha tshogs gshegs su gsol :
pho nya rab 'jigs 'bar ba'i dur khrod nas :
rgyal ba'i yum mchog khro mo'i skur ston pa :
gsang ba ye shes rje btsun rnal 'byor ma :
ye shes mkha' 'gro 'khor bcas gshegs su gsol :
bde gshegs rtsa gsum lha tshogs ma lus pa :
thugs rje brtse bas gnas 'dir gshegs nas kyang :
bdag mdun dkyil 'khor chen por byin chen phob :
sgrub mchog mched lcam rnams la dngos grub stsol :
brgyud 'dzin mos pa'i bu la byin gyis rlobs :
mchog dang thun mong dngos grub bstsal du gsol :
oM AHhU~M hrIHgu ru d+he wa d+hA ki nI sarba sid+d+hi e A ral+li hrIng hrIng :
pheM pheM dzaHhU~M baM ho :
zhes snyan pa'i gdung dbyangs spos rol dang mor bcas pas spyan drang ngo //
bzhugs su gsol ba ni /
hrI:
rang bzhin lhun grub dam tshig sems dpa' dang :
thugs rje'i rnam 'phrul ye shes dkyil 'khor la :
gnyis med du ma ro gcig chos sku'i klong :
mi g.yo dgyes shing brtan par bzhugs su gsol :
sa ma ya tiSh+Tha lhan :
zhes ye shes kyi 'khor lo dam tshig gi rten la chu la chu bzhag pa bzhin gnyis med du bzhugs par bsam mo //
phyag bya ba ni /
e ma ho :
chos sku nam mkha' lta bur dbyer med kyang :
gzugs sku'i bkod pa ma 'dres so sor ston :
gang la ci 'dod phrin las dpag yas pa'i :
sku gsum bla ma rnams la phyag 'tshal lo :
gdod nas rab zhi chos kyi dbyings nyid las :
thabs kyis khro bo'i skur ston gdug pa 'dul :
che ba'i che mchog lha yi lhar gyur pa'i :
dbang drag yi dam lha la phyag 'tshal lo :
shes rab stong nyid bde ba yum gyi mkha':
thabs mchog snang ba'i rang bzhin rig pa'i rtsal :
thabs shes bde stong zung 'jug mnyam sbyor ba'i :
dpa' bo mkha' 'gro'i tshogs la phyag 'tshal lo :
na maHa ti pU ho :
pra tIts+tsha ho :
zhes pas ye nas lha bdag dbyer med du rtogs pa las gnas skabs yon tan khyad par can la gus pa'i sgo nas phyag bya ba'o //
brgyad pa mchod pa 'bul ba las /
phyi mchod ni /
rang gi thugs ka nas mchod pa'i lha mo 'dod yon mchod sprin spro ba mkha' khyab tu 'char bas mchod par bsam zhing /
hrI:
bla ma yi dam mkha' 'gro'i tshogs bcas la :
me tog bdug spos mar me dri zhal zas :
gzugs sgra dri ro reg bya la sogs pa :
dngos su bshams dang yid las byung ba yi :
kun tu bzang po'i mchod sprin rgya mtshos mchod :
oM badzra puSh+pe :
d+hU pe :
A lo ke :
gan+d+he :
nai wi d+yA:
shab+da pra tIts+tsha AHhU~M:
rU pa :
shab+da :
gan+d+he :
rA sa :
spar+she pra tIts+tsha AHhU~M:
zhes mchod /
nang mchod las /
bdud rtsi'i mchod pa ni /
sman bdud rtsi'i rgya mtsho las mtheb srin nyi zla'i ga'us bcus te spros pas zag med kyi bdud rtsi lha rnams kyi zhal du thim pas bde ba chen pos dgyes par bsam zhing /
hrI:
rang byung gdod nas rnam par dag pa'i rdzas :
dbyings dang ye shes mnyam sbyor bdud rtsi mchog :
rgyu drug rkyen bzhi 'dus pa'i sman chen po :
rnam dag bdud rtsi dam rdzas dgyes mchod 'bul :
oM AHhU~M hrI:
sarba pany+tsa a mr-ita kha raM khA hi :
zhes spyir phul nas khyad par du /
khyab bdag ston pa kun bzang snang mtha' yas //
thugs rje'i gter chen 'phags mchog spyan ras gzigs //
rgyal kun spyi gzugs pad+ma thod phreng la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
mkhar chen mtsho rgyal mnga' bdag khri srong rje //
rgyal sras lha rje mchog grub rgyal po dang //
zab gter bka' bab chos rje gling pa la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
thugs kyi nor bu'i dkyil 'khor 'khor lo'i lha //
dpa' bo mkha' 'gro dam can srung ma sogs //
snang srid rgyal ba'i dkyil 'khor chen po la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
zhes mchod nas myong ngo //
rak+ta'i mchod pa ni /
'khor ba khrag gi rgya mtsho phul bas chags med bde chen gyi ngo bor rol par bsam zhing /
hrI:
b+han+d+ha 'bar bar dmar chen rgya mtshor bskyil :
rten 'brel bcu gnyis rak+ta'i ba gam 'khrigs :
bde chen yum gyi gsang ba'i rak+tar bcas :
bkram pa'i lha tshogs rnams la 'bul bar bgyi :
oM AHhU~M hrI:
ma hA rak+ta dz+wa la pU dza khA hi :
gtor ma'i mchod pa ni /
chos dbyings rang bzhin snod kyi gtor gzhong du dam rdzas 'dod yon rnam lnga'i longs spyod kyi phung po phul bas dgyes par bsam zhing /
hU~M hrI:
snod kyi 'jig rten yangs pa'i gtor gzhong du :
bcud kyi 'gro drug dam rdzas gtor mar sbyar :
'dod yon longs spyod rmad byung sprin phung 'phro :
rnam dag bdud rtsi'i zhal zas chen po 'di :
mdzes pa'i dkar thig dmar gur bdud rtsis brlan :
bza' bca' 'dod yon sna tshogs kyis bran pa :
dus gsum bla ma yi dam mkha' 'gro la :
mchod par 'bul gyis blang dor med par bzhes :
oM AHhU~M hrI:
gu ru d+he wa d+hA ki nI i daM ba liM ta kha kha khA hi :
zhes 'bul lo //
dgu pa bstod pa ni /
dkyil 'khor gyi lha tshogs rnams kyi yon tan rjes su dran pas rab tu dad cing 'dud pa'i sgo nas /
hU~M hrI:
thugs rje rol pa dbang gi dkyil 'khor du :
dus gsum rgyal ba kun gyi sku gsung thugs :
mkha' khyab gdul bya'i dpal mgon gu ru rje :
thugs kyi nor bu bla mar phyag 'tshal bstod :
don gyi dbyings la cha lugs ma dmigs kyang :
gdul bya'i mos blor mtshan dpe'i skur ston cing :
rnam 'phrul du mas 'gro ba'i don mdzad pa'i :
rgyan dang cha lugs rdzogs la phyag 'tshal bstod :
zhi ba'i las mdzad thugs mchog rdo rje sems :
rgyas pa'i las mdzad rin chen zhi ba 'tsho :
dbang gi las mdzad mgon po dpag med gsung :
phrin las rol mdzad las rab bde ba rtsal :
rang 'od yum 'khril bde stong gar gyis rol :
rigs 'dus bla ma'i sku la phyag 'tshal bstod :
klad khyim ye shes 'od lnga 'khrugs pa'i klong :
tsit+ta ye shes rig rtsal 'phro 'du las :
chos dbyings ngang las snying rje khros pa'i sku :
thugs rje drag po ston la phyag 'tshal bstod :
mdog dmar me phreng kro d+hI yum dang bcas :
zhe sdang 'joms mdzad badzra drag po rtsal :
nga rgyal 'joms mdzad rat+na drag po rtsal :
'dod chags 'joms mdzad pad+ma drag po rtsal :
phrag dog 'joms mdzad karma drag po rtsal :
rigs kyi yum 'khril 'bar ba'i gar dgus brjid :
khrag 'thung yi dam lha la phyag 'tshal bstod :
gsang gnas bde mchog rab 'jigs dur khrod dbus :
'dod khams dbang phyug rje btsun rnal 'byor ma :
rjes chags bde stong rol mo'i 'phro 'du las :
sdig sgrib zhi mdzad rdo rje mkha' 'gro ma :
tshe bsod rgyas mdzad rin chen dbyings kyi yum :
khams gsum dbang mdzad nus 'byin pad+ma'i rigs :
bdud bgegs sgrol yum bi shwa DA ki nI:
ye shes DA ki sde bzhi las mdog gsal :
bde ba'i dpyid 'jo dngos grub char du 'beb :
bar chad kun sel sku la phyag 'tshal bstod :
ces bstod do //
bcu pa 'dzab bzla ba ni /
bdag gi thugs kar chu skyes la gnas pa'i rdo rje'i lte bar dwangs ma'i srog hrIHyig dmar po sngags kyi phreng bas bskor ba las 'od zer 'phros /
rgyal ba rnams kyi thugs rgyud bskul /
sku gsung thugs kyi dngos grub thams cad 'od zer gyi rnam par thugs srog sngags phreng dang bcas pa la thim par bsam zhing /
oM AHhU~M badzra gu ru d+he wa d+hA ki nI sarba sid+d+hi pha la hU~M:
zhes bzla zhing stong tshigs kyi mchod pa'ang bya /
gzhan yang sngags kyi bzla tshul khyad par ba rnams ni man ngag bzhin shes par bya'o //
bcu gcig pa tshogs kyi mchod pa ni /
dam rdzas su 'os pa'i yo byad rnams bshams nas bdud rtsis bran la /
oM badzra a mr-ita kuN+Da lI ha na ha na hU~M phaT:
ces pas bsang /
zhal zas tshogs kyi glo bur 'bag btsog kun :
raM yaM khaM gis bsreg gtor sbyang byas shing :
oM las 'od 'phros dbyings dang mnyam par spel :
AHlas 'od 'phros rtog tshogs 'khrul pa sbyangs :
hU~M las 'od 'phros ye shes bdud rtsir gyur :
ha las 'od 'phros 'dod yon sprin phung spel :
hoHlas 'od 'phros lha tshogs dgyes pa bskyed :
hrIHlas 'od 'phros mgron kun tshims byed gyur :
oM AHhU~M ha ho hrI:
zhes pas byin gyis brlabs nas /
tshogs zhing gi 'khor lo mdun gyi nam mkhar spyan drangs la /
me tog la sogs pas mchod nas tshogs phud cha gsum du byas la /
dang po mchod pa ni /
hrI:
bla ma yi dam mkha' 'gro'i tshogs bcas la :
tshogs kyi mchod pa gzhung bzhin bshams nas kyang :
bsang sbyangs byin brlabs ro bcud nus par ldan :
rtsa gsum lha tshogs thugs dam gnyan bskangs te :
sgrub mchog bu la mchog thun dngos grub stsol :
gu ru d+he wa d+hA ki nI ga Na tsakra pU dza khA hi :
zhes 'dod yon drug gi mchod pas dgyes par bsam mo //
bar pa bshags pa ni /
ho :
bdag sogs ma rig lus dang ngag sems kyis :
bag med spyod pas dam las 'gal gyur rnams :
dkyil 'khor lha tshogs thugs dang ci 'gal ba :
zhal zas tshogs kyi mchod pas mthol bshags na :
dam tshig 'gal 'khrul nyams chag sor chud de :
sgrib med tshangs pa'i dngos grub bstsal du gsol :
zhes dang yig brgya brjod cing tshogs rdzas bdud rtsi phul bas nyams chag dag par bsam mo //
tha ma bsgral bstab ni /
tshogs zan tha ma de'i 'dod yon gyi lha mo hU~M zhes rang gi snying gar bsdus pa mdun du bkod pa la dmigs bya dgug bstim byas par phur bu btab nas /
hU~M:
che mchog pad+ma thod phreng rtsal :
zhes sogs 'brel chags kyi sgrol tshig drag sngags dang bcas pas tshe khrus kyi dgongs pas bsgral pa'i sha khrag bdud rtsir spel ba phul nas /
hrI:
bla ma yi dam mkha' 'gro'i tshogs bcas la :
gnod byed dgra bgegs ru dra bdud dpung gi :
sha khrag rus pa dbang por bcas pa kun :
snyigs ma'i tshogs sbyangs bdud rtsi dwangs mar sbar :
zhal zas rol pa tshogs kyi mchod pa 'bul :
mAM sa tsit+ta rak+ta go ro tsa na ba su ta ga Na tsakra pU dza khA hi :
zhes phul bas dgyes shing tshims par bsam mo //
tshogs la rol ba ni /
tha mal gyi rtog pa'i 'ching ba dgrol phyir brda' dang brda'i 'bul len gyis dam tshig bsre ba sngon du 'gro bas lus kyi lha rnams nang gi bsreg blugs kyi dga' bas tshim par bsams nas rol lo //
lhag gtor ni /
lhag ma rnams gcig tu bsdus pa'i rme gtor dang phud lhag mtshams sbyar ba la /
slob dpon gyi kha phru btab pas byin gyis brlabs te /
hU~M hrI:
gsang chen rol pa'i dkyil 'khor mu ran nas :
dpal gyi bka' nyan rol pa'i lhag sdud tshogs :
'bum phrag yangs pa'i las byed mkha' 'gro rnams :
gnas bzang dur khrod rgyu zhing tshogs khang 'grim :
gos bzang g.yang gzhi gyon cing ro la za :
dam tshig srung mar rgyu zhing mkha' la 'gro :
las su dpal gyi bka' nyan bstan pa srung :
zas su dgra bgegs nyams pa'i sha khrag spyod :
phud lhag bshal chu'i tshogs mchod 'di bzhes la :
thugs dam rgyud bskul bcol pa'i phrin las mdzod :
uts+tshiSh+Ta b+hak+Sha sI swA hA:
zhes lhag la dbang ba rnams phyi rol du gtong //
bcu gnyis pa thugs dam bskang ba la /
rdzas kyis sku la bskang ba ni /
mchod rdzas su 'os pa spyi dang khyad par bdud rtsi dang mar me thogs la 'cham stabs kyis dkyil 'khor la bskor ba'o //
bshags tshig gsung gi bskang ba ni /
hU~M hrI:
dur khrod gsang ba mchog gi dkyil 'khor 'dir :
gsang ba'i dkyil 'khor gzhung bzhin bshams nas kyang :
sgrub rdzas gnyan po gzhung bzhin bkram lags na :
bla ma yi dam mkha' 'gro'i thugs dam gnyan bskangs te :
rnal 'byor bdag gi g.yar dam sor stsol cig :
gu ru d+he wa d+hA ki nI ru lu ru lu hU~M b+h+yo hU~M:
zhes bskang ngo //
lta bas thugs kyi bskang ba ni /
kun gzhi ma bcos klong yangs las :
rang rig rang gsal kun tu bzang :
gdod nas ma skyes kun bzang mo :
dbyer med bde ba chen po la :
bskang dang bshags bya bshags pa'i yul :
rnam dag spros bral chos kyi sku :
chos kyi sku la gnyis su med :
gnyis med rtogs pas thugs dam bskang :
zhes dang /
de'i mthar slar yang mchod cing bskang ba ni /
hU~M hrI:
dam rdzas gtor chen bshams pa yang :
rtsa gsum lha tshogs bsten phyir 'bul :
bdud rtsi sman mchod sbreng ba yang :
rtsa gsum lha tshogs bsten phyir 'bul :
b+han+d+ha rak+tas bkang ba yang :
rtsa gsum lha tshogs bsten phyir 'bul :
dur khrod rdzas chen bkram pa yang :
rtsa gsum lha tshogs bsten phyir 'bul :
rkang gling thod rnga sgrog pa yang :
rtsa gsum lha tshogs bsten phyir 'bul :
zhun chen snang gsal bltams pa yang :
rtsa gsum lha tshogs bsten phyir 'bul :
mAM sa'i gsur dud gtong ba yang :
rtsa gsum lha tshogs bsten phyir 'bul :
'dod yon ro mchog spungs pa yang :
rtsa gsum lha tshogs bsten phyir 'bul :
thugs dam gnyan po bskang gyur cig :
g.yar dam nyams chag sor stsol cig :
gu ru d+he wa d+hA ki nI ma hA sarba pU dza ho :
bla med thugs dam bskang ba'i mchod pa 'di dag kun :
gnyis med mnyam pa'i ngang du 'bul lags na :
blang dor med pa'i ngang du bzhes nas kyang :
thim pa'i tshul gyis dgyes pa chen por rol :
zhes mchod bya mchod byed thams cad 'khor gsum mi dmigs bde ba chen por ro mnyam du mchod do //
bcu gsum pa thugs dam bskul ba ni /
hU~M hrI:
chos sku skye med zhi ba'i dbyings nyid las :
gzugs sku mtshan dang dpe byad dpag yas 'bar :
rmad byung sgyu 'phrul bkod pa'i lha tshogs rnams :
thugs dam dbyings nas bskul lo sku bskyod 'tshal :
dus gsum bde gshegs rtsa gsum lha tshogs rnams :
zhal zas bdud rtsi'i mchod gtor 'di bzhes la :
mchog dang thun mong dngos grub bstsal du gsol :
bka' srung pho nya las byed chos skyong tshogs :
sprul pa yang sprul 'khor dang bcas pa rnams :
sha khrag dmar gyi gtor ma 'di bzhes la :
sdang ba'i dgra dang gnod par byed pa'i bgegs :
skad cig yud tsam zhig gis med par mdzod :
nyon mongs dug lnga dug gsum dbyings su sgrol :
thar pa'i lam gyi bgegs dang 'tshe ba zlog :
bdag gi las kyi 'bras bu mchis par mdzod :
ces mos gus gdung shugs drag pos rgyal ba rnams skye med chos kyi dbyings las 'gag med gzugs sku'i rnam rol sems can gyi mos pa dang bsam pa'i khyad par bzhin 'char bar gnad nas bskul lo //
bcu bzhi pa chad tho bsgrag pa ni /
gter srung gi gtor ma sogs gtor gral nas phab pa rdo rje 'gros kyis phyi nur du bzhag ste /
sman raka bran pa 'bru gsum gyis bdud rtsir spel la /
hU~M hrI:
sngon tshe 'das dus bskal pa'i dang po la :
ka dag dbyings las lhun grub pho brang du :
thog ma'i mgon po snang ba mtha' yas kyis :
rang byung 'od lnga'i dkyil 'khor zhal phyes tshe :
sprul pa tshogs drug dpa' bo d+hA ki yis :
yul snang rang gzugs bkod pa bstan nas kyang :
'gyur med bstan pa bsrung bar ma chad dam :
rang bzhin ye dag gtor ma 'di longs la :
thugs dam rgyud bskul bcol ba'i phrin las mdzod :
de 'og rtsod ldan bskal pa'i snyigs ma la :
rgyu rkyen las 'das pad+ma 'byung gnas dang :
glo bur ltar snang gter ston 'dus pa yis :
mos blor bkod pa'i dkyil 'khor zhal phyes tshe :
kun rdzob mtshan ma'i bka' srung thams cad kyis :
rnam rtog yid kyi rang gzugs bstan nas kyang :
rang bab bstan pa bsrung bar ma chad dam :
yid dpyod gtor ma len par ma chad dam :
sngon tshe zhal bzhes dam las ma 'da' bar :
ye shes rang rtsal gtor ma 'di bzhes la :
thugs dam rgyud bskul bcol ba'i phrin las mdzod :
ces rol mo'i sgra dang bcas pas phyir 'bul lo //
bco lnga pa brtan ma bskyang ba ni /
sngar gyi gtor gzhong bshal ba'i khrus kyis brtan ma'i gtor mar bran nas 'bru gsum gyis longs spyod kyi gter du spel la /
b+h+yo :
brtan ma skyong mdzad ma sring rgya mtsho'i tshogs :
dam tshig gnyan gyi grogs mdzad DA ki rnams :
'dir gshegs bka' yi gtor mchod bshal chu bzhes :
bka' dang bstan pa phyogs bcur spel ba dang :
rnal 'byor sgrub pa po yi grogs mdzod cig :
ma mA:
la lA:
le lai :
ta tA:
te tai hU~M:
zhes gtsang sar 'bul lo //
bcu drug pa rta bros gzir mnan ni /
gtor gzhong kha sbub pa'i 'og tu phyi 'brang gi dam sri mnan par bsams la /
hU~M hrI:
bde gshegs rtsa gsum rgyal ba'i byin rlabs dang :
chos nyid rang bzhin rnam par dag pa'i mthus :
bde chen byang chub sgrub la bar gcod pa'i :
'khrul snang nyon mongs dgra bgegs rbod gtong rigs :
gtor gzhong ri rab chen po'i 'og tu mnan :
steng du khro rgyal brtul zhugs bro yis gzir :
oM AHhU~M stam+b+ha ya mA ra ya nan :
zhes khro bo'i stangs stabs kyis bro bya'o //
bcu bdun pa dngos grub blang ba ni /
sgrub gtor lhar gsal ba'i sku gsung thugs kyi dngos grub thams cad bdag la bstsal bar dmigs te mos gus gdung shugs drag pos /
hrI:
bde chen yangs pa chen po'i pho brang nas :
byin rlabs mchog stsol gu ru rin po che :
dgos 'dod kun 'byung yon tan gter gyi mdzod :
smin grol dbang dang dngos grub bstsal du gsol :
dngos grub kun ster che mchog drag po rtsal :
mchog dang thun mong dngos grub bstsal du gsol :
rdzu 'phrul mnga' bdag dpa' bo d+hA ki nI:
phrin las rnam bzhi'i dngos grub bstsal du gsol :
rtsa gsum yongs 'dus o rgyan rin po che :
khyed la rtse gcig gus pas gsol 'debs kyis :
bla med mchog dang thun mong yid bzhin sogs :
dngos grub dam pa deng 'dir bstsal du gsol :
'chi med tshe dang zas nor longs spyod sogs :
gnas skabs bde skyid dngos grub bstsal du gsol :
skye 'gag gnas gsum mtha' bral sku gsung thugs :
ngo bo rang bzhin thugs rje yangs pa'i klong :
lus ngag yid gsum smin par mdzad nas kyang :
yang dag mchog gi dngos grub bstsal du gsol :
oM AHhU~M badzra gu ru d+he wa d+hA ki nI sarba sid+d+hi pha la ho :
zhes gtor ma'i ye shes bdag la bstim //
dam tshig pa bdud rtsir zhu bar bsams nas gtor zan dngos grub kyi rdzas su rol lo //
bco brgyad pa bzod par gsol ba ni /
cho ga'i yan lag ma tshang ba sogs nongs pa rnams bshags sdom gyi bsam pa drag pos /
hrI:
bde gshegs rtsa gsum zab mo'i dkyil 'khor 'dir :
phrin las cho ga'i tshul 'dir rmongs pa yis :
ma rig sgrib pa'i nyes ltung ci mchis pa :
ye shes lha la 'dzin rtog mi mnga' yang :
'khor du gyur pa'i legs nyes stangs 'dzin rnams :
g.yel ba mi mnga' bzod par mdzad du gsol :
zhes dang yi ge brgya pa mang du bzla'o //
bcu dgu pa nyer bsdu bya ba ni /
snod bcud skye 'gro lha dang bcas pa kun :
thugs kyi nor bu bla ma nyid la thim :
de yang thugs srog hrIHyig khug par bsdu :
dmigs med rgyas btab gang shar rtog tshogs rnams :
ma bcos cog gzhag so ma lhug par bor :
gshis lugs gtan phebs dbyings rig ma bu 'dres :
gdod ma'i sangs rgyas dgongs pa rang las 'char :
zhes pas dkyil 'khor gyi 'khor lo me long la has btab pa bzhin rang gi snying gar bsdus te 'od gsal stong nyid spros pa dang bral ba'i ngang la mnyam par gzhag
/slar yang dran rig lhar ldang ngo //
'di nyid dkyus su sa bcad tha mar byung yang rtsa ba'i chings dbang btsan du byas nas bkod pa'o //
nyi shu pa bsngo ba smon lam gdab pa ni /
ho :
bdag dang mtha' yas 'gro ba ma lus pa :
dge ba'i rtsa ba 'di la brten nas ni :
tshe rabs las kyi sdig sgrib yongs byang nas :
zab yangs chos sku'i klong du grol bar shog :
ces de ltar bsgrubs pa'i dge tshogs byang chen du bsngo zhing smon lam gdab pa'o //
nyer gcig pa shis pa brjod pa ni /
hU~M hrI:
bde gshegs rtsa gsum lha tshogs ma lus pa'i :
yid bzhin nor mchog sku yi bkra shis shog :
rang byung 'gag med gsung gi bkra shis shog :
mkhyen brtse ye shes thugs kyi bkra shis shog :
yon tan mi zad mchog gi bkra shis shog :
byin rlabs 'gro 'dul mthar khyab bkra shis shog :
ces sogs kyi shis pa rgya cher brjod cing rol mo'i sgra dang bcas me tog gi char dbab par bya'o //
de lta bu'i lam gyi rim pa brtson pas nyams su blangs pa las dngos grub rnam gnyis bde blag tu 'grub par gdon mi za ba yin te /
de ltar las rim nyer gcig gi :
sgrub pa'i phrin las bstan pa'o :
'di ltar lhag chad med par brtsams gyur na :
byin rlabs mchog gi dngos grub ngang gis 'byung :
rnal 'byor 'dod pa'i don kun lhun gyis grub :
zhes gsungs pa bzhin no //
mkha' khyab rgyal ba'i spyi gzugs thod phreng rtsal //
gang gi tshad med thugs rje lnga bdo'i 'gror //
rjes chags zab lam gsang ba'i rgyas btab gter //
skal bzang 'dod 'jo'i sgo 'byed mchog sbyin mkhan //
pad+ma'i gdung 'tshob rig 'dzin chos kyi rje //
gling pa'i mtshan gyis mtha' klas ris can 'gro
/mchog gi go sar khrid de zab gter gyi //
snying po thugs kyi nor bu 'di rmad byung //
de yi phrin las grub gnyis 'dod pa'i dpal //
yid bzhin 'jo ba khrigs su nyer bsdebs pa'i //
bsod nams lhun grub rig 'dzin mchog gi gnas //
dka' ba med par myur du thob byed shog
/ces lha sras mchog grub rgyal po'i rnam rol gter chen chos rje gling pa'i zab gter bla ma thugs kyi nor bu'i las byang grub gnyis 'dod 'jo zhes bya ba 'di ni chos kyi bdag por dbugs dbyung zhing skyes kyi me tog dang bcas te bka'i lung gis rjes su gnang ba gus par nod de snyom las pa 'gyur med rdo rjes o rgyan smin grol gling gi chos grwar sbyar ba'i yi ge pa ni nyang ston rig 'dzin rgya mtsho'o //

//
