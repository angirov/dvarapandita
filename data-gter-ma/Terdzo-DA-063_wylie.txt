sku gsum rigs 'dus zab tig las /
rnam dag zhing du skye ba'i smon lam kun dga'i thig le zhes bya ba bzhugs so //
na mo gu ru bud+d+ha bo d+hi satwa ya /
chos dbyings kun khyab rgyal ba sras bcas dang /
khyad par mi mjed 'jig rten nub kyi phyogs //
pad+mas khebs pa'i zhing na rab bzhugs pa //
sems dpa' kun gtso pad+ma'i myu gu ni //
rgyal sras rgya mtsho'i tshogs dang bcas pa la //
gus pas phyag 'tshal snying nas skyabs su mchi //
sgo gsum longs spyod dge rtsar bcas pas mchod //
sdig sgrib nyes ltung gang mchis mthol zhing bshags //
srid zhi'i dge legs kun la rjes yi rangs //
bla med chos kyi 'khor lo bskor bar bskul //
bskal brgyar mya ngan mi 'da' bzhugs gsol 'debs //
dge rtsa mi gnas byang chub chen por bsngo //
sangs rgyas sras bcas bsod nams mthu dpal dang //
dus gsum bsags pa'i legs spyad gang mchis dang //
stong nyid rten 'byung bslu med bden pa yis //
bdag gzhan 'brel thogs 'gro ba ma lus pa //
nam zhig 'chi ba'i dus byed gyur pa'i tshe //
'khor ba ngan song skye gnas kun spangs te //
dag pa'i zhing mchog pad+mas khebs pa ru //
skad cig tsam gyis brdzus te skye bar shog
/rin chen byang chub sems kyi sa bon ni //
rgyal ba'i sras kyis yongs sbyangs las smin pa /
snyigs ma lnga yi ming yang mi grags shing //
ngo mtshar yon tan bye bas rab brgyan pa //
pad+mas khebs pa'i zhing du skye bar shog
/tha gru yangs shing rgya tshad dpag tu med //
lag mthil ltar mnyam gser gyi sa gzhi la //
rin thang med pa'i rin chen gcal du bkram //
pad+mas khebs pa'i zhing du skye bar shog
/nor bu'i ljon shing gser gyi drwa bas 'brel //
lo 'dab srab 'jam yangs pa'i dar zab gos //
'bras bu lha yi bcud dang rin chen sman //
pad+mas khebs pa'i zhing du skye bar shog
/yan lag brgyad ldan chu klung sna tshogs 'bab //
dri zhim spos chu'i rdzing bus kun nas gtams //
gser gyi bye ma rin chen pha gus bskor //
pad+mas khebs pa'i zhing du skye bar shog
/rma bya khrung khrung ne tso ngang ngur sogs //
sprul pa'i 'dab chags lta bas chog mi shes //
kun kyang sangs rgyas mthu yis chos sgra sgrog
/pad+mas khebs pa'i zhing du skye bar shog
/yid 'ong me tog phreng bas kun tu khebs //
pad+ma'i skyed tshal 'dod rgu yid bzhin 'jo //
bsil byed ngad pa reg na bde ba rgyu //
pad+mas khebs pa'i zhing du skye bar shog
/ngan 'gro'i skye gnas bral zhing lha dang mi //
mtho ris yon tan 'phags pa'i nor bdun gyi //
'byor pa rab rgyas bde zhing lo legs pa //
pad+mas khebs pa'i zhing du skye bar shog
/dwangs ma bsam gtan zas kyis bde bar 'tsho //
tshe rabs dran zhing blo gros gzungs spobs ldan //
der skyes phyir mi ldog pa'i sa la gnas //
pad+mas khebs pa'i zhing du skye bar shog
/rgyan gos yo byad rol mo'i khyad par sogs //
'dod pa'i yon tan bsam pa tsam gyis 'grub //
ting 'dzin bde ldan sdug bsngal zug rngu med //
pad+mas khebs pa'i zhing du skye bar shog
/lha yi me tog spos chu'i char rgyun 'beb //
sprul pa'i lha mos mchod cing bstod dbyangs sgrog
/nyin dang mtshan med rgyal ba'i 'od kyis khyab //
pad+mas khebs pa'i zhing du skye bar shog
/bar dor sangs rgyas sprul pas mdun bsu zhing //
sgrib pa'i drwa ba ma lus phyir bsal te //
skad cig lag pa brkyang bskum tsam nyid la //
dag pa'i zhing khams mchog tu skye bar shog
/zhing dbus rin chen las grub gzhal yas khang //
byang sems smon lam stobs las rnam 'phrul pa //
bkod pa'i khyad par blo las 'das pa'i nang //
rgyal sras rgya mtshos mdun gyis bltas pa'i dbus //
gter chen chos kyi rgyal po mchog gyur gling //
mngon byang dbyings las gzugs kyi skur bzhengs pa //
sems dpa' chen po pad+ma'i myu gu ni //
dmar gsal nyin byed stong gi gzi 'bar ba //
phyag g.yas mchog sbyin 'dod 'byung nor bus mtshan //
g.yon pas skyabs sbyin ut+pal tshe bum bsnams //
dar dang rin chen rgyan spras mtshan dpe rdzogs //
phyed skyil pad+ma nyi zla'i gdan la bzhugs //
thugs rje'i 'od zer phyogs bcu'i zhing du 'phro //
dri med spyan ras gdul byar rtag tu gzigs //
theg chen phyir mi ldog pa'i chos sgo ston //
'brel tshad byang chub snying por dbugs 'byin pa //
rgyal sras mchog de'i zhal ras mngon sum du //
mthong nas zhi bsil bdud rtsi'i ro mchog myang //
rtag tu dam pa'i chos kyi mdzod 'dzin zhing //
byang chub chen por lung bstan thob pa dang //
bzang po spyod pa rgya mtsho mthar phyin nas //
rgyal ba kun bsngags zhing mchog dam pa ru //
tshe dang ye shes gzi brjid dpag med cing //
rnam kun mkhyen pa'i sangs rgyas nyid gyur cig
/sangs rgyas sku gsum brnyes pa'i byin rlabs dang //
chos nyid mi 'gyur bden pa'i byin rlabs dang //
dge 'dun mi phyed 'dun pa'i byin rlabs kyis //
ji ltar bsngos shing smon pa 'grub par shog
/zhing gi smon lam 'di'ang zab gsang gi mnga' bdag kun mkhyen bla ma rin po ches thugs gter 'beb pa'i yig bris kyi zhabs 'degs zhu skabs bgyid dgos pa'i bka' bstsal spyi bor pheb pa dang /
gnas mdo gcod bla sprul sku dang dpal khyim sngags 'chang o rgyan bstan 'dzin sogs snga phyir don gnyer mang po'i bzhed paskong slad /
pad+ma gar dbang blo gros mtha' yas pa'i sdes dben pa'i ri ngogs su bris pa ya thA sid+d+hir+b+ha ba tu /
dge legs 'phel //

//
