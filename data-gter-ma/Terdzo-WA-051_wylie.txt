@#//
dgongs gter tshe sgrub bdud rtsi'i bum bzang gi bsnyen zin mdor bsdus bzhugs so //
mi shigs rdo rje nam mkha'i sku /
khyab bdag bde chen snying po la //
btud nas blo dman ngal 'tsho'i phyir //
gsang sgrub zin bris mdor bsdus dgod //
mchog gi gling pa lnga'i ya gyal chos rgyal rin chen gling pa'i yang srid grub pa'i rig 'dzin chen por yongs su grags shing grub pa dpal ldan dpa' bo'i dbang phyug sku phreng brgyad pa gtsug lag chos kyi rgyal po'am pad+ma /
gar dbang 'gro 'dul rgyal po'i zab mo dgongs pa'i gter kha las byon pa tshe sgrub bdud rtsi'i bum bzang gi rtsa ba rang don bsnyen pa'i rnal 'byor ni tshe'i gsang sgrub ces pa 'di yin pas /
'di nyid nyams su len pa'i sgrub pa po dbang thob cing dam tshig dang ldan pas sngon 'gro sats+tsha gdab cing srog bslu lam 'phrang bcos pa sogs tshe thung ba'i las sgrib sbyong zhing bsod nams kyi dpung skyed pa'i dge ba'i bya ba gang 'grub bya /
bkra shis la byin chags pa'i gnas su yar ngo gza' skar bzang ba'i tho rangs sam nam langs lta bur thun gyi dbu btsug
/bde ba'i gdan la lus sgul spyod /
ngag smra brjod /
sems rnam rtog spro bsdu sogs bsam gtan gyi tsher mar gyur pa spangs la 'khor ba las nges par 'byung ba'i blo dang mthun pa don du gnyer ba'i 'dun pas nyams len dngos la gsum /
sngon 'gro
/dngos gzhi /
rjes kyi rim pa'o //
dang po ni /
mos gus drag pos tshig bdun gsol 'debs dang brgyud 'debs gtang /
mdun mkhar skyabs yul kun 'dus kyi ngo bo bla ma tshe dpag med gsal gdab /
rang gzhan mkha' khyab kyi 'gro ba mtha' dag byang chub ma thob kyi bar du snying thag pa nas skyabs su mchi'o snyam pa dang /
mar gyur sems can mtha' dag mgon po tshe dpag med kyi go 'phang la dgod pa'i slad du bdag gis zab mo'i bskyed rdzogs la 'bad nas bcom ldan 'das tshe dpag tu med pa'i go 'phang ma 'grub bar du mi gtang bar bsgrub par bgyi'o snyam du /
byang chub mchog tu sems bskyed cing las byang ltar skyabs 'gro sems bskyed lan gsum la sogs pa brjod /
gsag sbyong spel gsum tshang ba'i yan lag bdun pa don re re bzhin gsal btab la tshig lan gsum brjod pa'i mthar skyabs yul 'od du zhu nas rang la thim par mos /
bsnyen thun gyi nyin dang por rang nyid dbang chen rta mgrin du gsal bas bgegs gtor byin brlabs nas bsngo zhing bskrad la kun rdzob dang don dam gyi srung 'khor bsgom /
thun rjes ma dang rgyun khyer sogs la bgegs gtor mi dgos /
srung 'khor gsal 'debs tsam byung na legs so //
gnyis pa dngos gzhi la gnyis /
bskyed rim dang /
bzlas pa'o //
dang po ni /
dbang rab kyi rnal 'byor rdzogs pa'i bskyed tshul te /
rang rig gdod nas 'gyur ba med pa dag pa'i kun gzhi spros pa thams cad dang bral ba las 'od gsal gyi rang mdangs skad cig gis lha'i skur shar ba ste /
de'ang shin tu sra zhing brtan pa gnam lcags kyi rdo rje rgya gram dang /
nyi ma zla ba rnams brtsegs pa'i gdan la rang nyid bcom ldan 'das tshe dpag tu med pa sku mdog dmar 'tsher bye ru'i lhun po lta bu zhi zhing 'dzum pa'i nyams can /
dbu skra thor tshugs rin po che'i rgyan brgyad dang dar gyi na bza' gnyis kyis mdzes pa /
phyag gnyis mnyam gzhag gis tshe'i bum pa bdud rtsi'i bcud kyis gang ba dpag bsam shing gis kha brgyan pa 'dzin pa /
zhabs rdo rje'i skyil mo krung gis bzhugs pa'i pang du yum gos dkar mo dmar mo phyag g.yas pas mda' dar dang lcags kyu g.yab cing g.yon tshe bum bsnams pas yab kyi mgul nas 'khyud pa /
dar dang rin po ches brgyan cing zhabs gnyis pad+ma'i skyil mo krung gis yab kyi rked la 'khril ba /
yab kyi gnas gsum du rdo rje gsum gyi rang bzhin oM dkar AHdmar hU~M mthing ga 'bar ba /
snang stong ye shes kyi sku snang srid kun la khyab cing gdod nas dam ye dbyer med lhun rdzogs chen por gsal gdab la gsal snang ma thon bar du sems 'dzin /
dang po zhen pa'i yul /
bar du yid kyi yul /
mthar dbang po'i yul du mngon sum lta bur gsal ba'i gsal snang la bslab pa dang /
rang nyid mgon po tshe dpag med dngos su nges pa'i nga rgyal brtan pos tha mal par zhen pa'i ming rus 'dzin pa 'gog nus pa dang /
de thams cad kyang chos nyid ye shes kyi rol pa 'ba' zhig las dngos mtshan du rdul tsam yang grub pa med pa'i rnam dag snying po dran pa'i rgyas 'debs kyis bskyed rim tshad du phyin par bya'o //
gnyis pa la thog mar bzlas pa'i gzhi dgod pa ni /
rang gi thugs kar 'og nyi ma steng zla ba'i dkyil 'khor gwa'u kha sbyor du gyur pa'i dbus su thugs srog hrIHdmar po /
de'i ha khog nang du tshe'i ngo bo nr-i ljang gu
/nr-i mig tu srog rten a dkar po bcas gsum ka 'od 'bar /
de'i mthar mdun nas brtsam /
oM A yu she hU~M b+h+rU~M nr-i dza :
zhes pa'i sngags phreng ngo phyir bstan /
g.yon skor du 'khod pa gsal btab la sems ma zin bar du bsgom zhing hrIHhrI:zhes yid bzlas bya /
de nas spro bsdu ni /
ngag tu bzlas pa'i rkyen gyis thugs srog las 'od zer dmar po 'phros /
sngags phreng la phog pas g.yas skor drag tu 'khor /
de las 'od zer dmar po nam mkha' khyab par 'phros /
brgyud pa dgu ldan gyi tshe'i rig 'dzin rnams dang /
phyogs bcu'i sangs rgyas byang sems /
yi dam rgyal ba zhi khro
/mkha' 'gro chos skyong srung ma /
khyad par nub phyogs bde ba can na bzhugs pa'i bcom ldan 'das tshe 'od dpag med 'khor dang bcas pa la mchod pa'i sprin phung dpag tu med pas mchod cing thugs dam bskul /
de dag gi sku gsung thugs kyi byin rlabs /
'chi med tshe dang ye shes kyi dngos grub thams cad 'od zer kha dog sna tshogs pa'i rnam par bsdus nas rang la thim /
yang 'od zer 'phros /
rten snod kyi 'jig rten sa chu me rlung 'byung bzhi'i dwangs bcud /
brten pa bcud kyi sems can lha klu mi'i dbang po la sogs tshe bsod dpal 'byor drang srong rig 'dzin tshe la dbang ba rnams kyi byin rlabs nus bcud thams cad 'od zer gyi rnam par bsdus te rang la thim /
yang 'od zer dmar po lcags kyu'i rnam pa can 'phros /
'chi bdag gshin rje gtso bor gyur pa'i sde brgyad lha srin mthu bo che rnams kyis rang gi bla tshe brkus phrogs khyer ba rnams dang /
rang bzhin gyis nyams pa 'thor ba yar ba bros pa thams cad 'od zer gyi rnam par tshur bsdus rang la thim /
yang 'od zer 'phros /
khams gsum rigs drug gi sems can thams cad kyi las nyon sdig sgrib sbyangs /
phyi snod kyi 'jig rten bde ldan dag pa'i zhing khams /
nang bcud kyi sems can 'chi med tshe lha gtso 'khor /
sgra grags sngags kyi rang sgra
/rtog tshogs ye shes kyi 'khor lor gyur /
rgyal ba'i byin rlabs /
brtan g.yo'i dwangs bcud /
tshe dang ye shes kyi dngos grub thams cad sha rul la sbrang ma 'du ba ltar rang shugs kyis 'dus te dwangs srog yig 'bru gsum la thim pas bkrag mdangs gzi brjid rab tu rgyas te skye 'chi gzhom gzhig dang bral ba 'chi med rdo rje'i sku thob par mos la /
hrIHzung sbrel dang /
'bru brgyad gnyis ka 'bum phrag lnga re bzla /
thun mtshams su dbyangs gsal yig brgyas kha bskang /
ye d+har gyis nus pa brtan par byas la stong tshigs spyi ltar 'bul /
mda' dar g.yab la tshe 'gugs gyer ba'i skabs /
sngon tshe bcom ldan 'das tshe dpag med rig 'dzin brgyud pa dang bcas pa rnams kyis 'gro ba'i don du 'chi med tshe'i dngos grub bsgrubs pa de bzhin du snyigs ma'i dus 'dir rjes 'jug rnal 'byor pa bdag gis kyang sgrub cing thugs dam bskul ba lags pas /
khyed rnams kyi thugs rje nus pa'i stobs rtsal chen pos /
bdag gi bla tshe bsod nams /
klung rta chad nyams yar 'thor phrogs pa rnams rang gnas su bsdus te sor chud pa dang /
phyi 'byung lnga'i dwangs bcud /
nang skye dgu'i tshe bsod /
gsang ba rgyal ba sras dang bcas pa'i sku gsung thugs kyi byin rlabs thams cad bsdus la bdag gi lus ngag yid gsum la stsol cig pa'i tshig dang mos gus kyis bskul bas /
phyogs bcu'i rgyal ba sras dang bcas pa rnams tshe bdag mgon po'i rnam par bzhengs te phyag g.yas pa rnams kyis mda' dar g.yab pas tshe bcud rnams rang dbang med par bkug nas g.yon gyi bum par me re re 'khyil /
de las bdud rtsi'i rgyun chen po babs /
rang gi spyi bo nas zhugs te lus thams cad gang /
khyad par snying ga'i tshe rten la thim pas skye 'chi 'pho 'gyur med pa tshe bdag mgon po dang dbyer med pa'i rdo rje'i skur gyur /
nyi zla'i gwa'u kha bsgrigs /
ye shes lnga'i rang bzhin phyag mtshan lnga'i rgyas btab pas nam yang gzhom gzhig dang bral ba rtag brtan bde chen mchog tu mi 'gyur ba'i go 'phang grub par mos la sngags lan gsum mam nyer gcig brjod do //
gsum pa rjes rim ni /
mthar mtshan bcas kyi rdzogs pa'i rim pa bsgom pa ste /
thugs ka nas 'od zer 'phros /
snod zhing khams dang bcud lhar gsal ba thams cad rim bzhin 'od du zhu nas rang la thim /
rang nyid kyang yum yab la thim /
de nyid 'od du zhu nas gser gyi rdo rje rtse lnga par gyur pa'i phyi rol du ye shes lnga'i rang bzhin 'od zer nang nas rim bzhin dmar po /
dkar po /
ser po /
ljang gu
/sngon po'i gur khang lnga rim gyi rgyab tu rdo rje'i gur khang sra zhing brtan la bskal pa'i rlung yang rgyu bar mi nus par bsgoms la yun ring du sems bzung /
'di bar chad srung ba'i man ngag khyad par du 'phags pa yin /
thun 'jog pa'i tshe bkra shis dang bsngo smon las byang ltar bya /
thun mtshams su'ang khyer so gsum gyi rnal 'byor dang ma bral bar spyod yul lam du khyer ba dang tshogs gsog pa'i rim pa la 'bad /
'grub pa'i rtags spyi dang mthun /
bar chad kyi rtags byung na gegs sel gyi rim pa'ang skabs dang bstun no //
zhar byung gsang sgrub zab gnad rlung sbyor nyams su len par 'dod na /
bskyed bzlas sngon du btang /
rang lus lha sku 'od kyi rang bzhin thugs srog tshe rten sngags phreng bcas sngar ltar gsal gdab la rlung ro lan gsum 'bud /
de nas rang bab tu bzhag la dbugs phyir 'gro ba'i rlung kha dog lnga ldan tong skud sna lnga gshibs pa lta bu phra la ldem pa phyir song bas 'khor 'das thams cad khyab /
sangs rgyas sras bcas drang srong rig 'dzin rnams kyi sku tshe'i dngos grub /
lha klu mi'i tshe bsod nams thams cad bung bas me tog gi bcud blangs pa ltar bdud rtsi'i rnam par bsdus /
dbugs nang du rngubs pa na yum gyi zhal du zhugs /
sku'i nang brgyud pad+ma'i ze'u 'brur babs pa rdo rje'i sbu gus nar gyis drangs te thugs srog la thim pas gzi brjid 'od du 'bar /
rang lus tshe'i bdud rtsis gang /
'ja' lus rdo rje'i skur smin /
yang rlung phyir song bas 'byung ba sa chu me rlung nam mkha'i dwangs bcud bsdus /
sngar ltar drangs te thim pas sha khrag drod dbugs sems kyi khams nas tshe nyams pa gsos pa sogs gong ltar bsgom /
de rnams kyi tshe hrI:gcig gi bzlas pa bya /
bsdu rim sngar bshad pa ltar la bdag nyid 'od gsal du bsdu zhing skye 'chi med pa ka dag gi klong du ci gnas su bzhag
/de las ldangs pa na skad cig gis rang lus gser gyi rdo rje rtse lnga par bsgoms la dbyings rig dbyer med kyi dgongs pa las ma g.yos par bsngo smon dang spyod lam bya /
phan yon gter gzhung las bshad pa ltar ro //
de ltar bsnyen pa sngon du song ba'i rnal 'byor pas sgrub pa byed par 'dod na dkyil 'khor bum pa 'brang rgyas tshe ril tshe chang mda' dar phyi nang mchod pa spyi mthun bkod nas /
las byang la brten te bdag mdun dbyer med dam dzapa? khang dbye ba'i sgo nas /
tshe lha gtso 'khor bsgoms nas /
sngags 'khor dang spro bsdu'i dmigs pa rnams bdag bskyed kyi rigs 'gre gsal btab la las gzhung gi bzlas pa bya zhing tshe bcud bsdu /
thun mthar tshe 'gugs kyang zur bkol ltar gyer /
dgong mo'i char bka' srung gtor 'bul tshogs skong ma chag par bya /
bdun gcig gam gsum la sogs pa'i zhag grangs thems pa'i rtags mthong ba'i snga dror dbang len bya zhing /
sngon rjes kyi rim pa thun bzhi'i bcad khrigs rnams gsang ba spyi dang mthun par spyad /
bsnyen sgrub thems nas bdag bskyed la brten pa'i gsang sgrub rlung sbyor dang bcas pa rgyun du tho rangs la ma chag par nyams su blangs na /
dus ma yin pa'i 'chi ba las rgyal zhing tshe ring por 'tsho ba sogs gzhung nyid las ji skad gsungs pa'i phan yon rnams nges par thob par 'gyur ro //
'brel tshad dus min 'chi las skyob //
chos ldan sku tshe ring du brtan //
tshe dang ye shes dpag med rgyal //
bdag gzhan 'gro bas myur 'grub shog
/ces pa'ang dpal ldan dpa' bo rin po che mchog gi sprul sku gtsug lag nyi ma'i zhal snga nas gsung bskul gnang ba ltar pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bris pa dge legs 'phel //

//
