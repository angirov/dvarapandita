bai ro tsa na'i thugs thig rdzogs chen sde gsum gter srung gtor 'bul rgyun khyer bzhugs so //
na mo gu ru d+he wa d+hA ki nI ye /
rdzogs chen sde gsum gter srung bya ra dkar dmar sngo gsum la gtor ma 'bul bar 'dod na /
'bras bshos dkar po /
sha khrag gi dmar gtor /
dkar gsum gyi klu bshos rgyan ldan bshams /
raM yaM khaM gis bsang /
rin po che'i snod yangs shing rgya che ba'i nang du gtor ma kha dog dri ro phun sum tshogs pa'i bdud rtsi'i rgya mtsho chen por gyur /
A+o~M AHhU~M ha ho hrIH
lan gsum gyis brlabs /
rang gi thugs ka'i sa bon las byung ba'i 'od zer gyis gter gyi bdag po 'khor dang bcas pa spyan drangs par gyur /
rnga gling rol mo dang bcas pas spyan drang ba ni /
hU~M/
sngon tshe pad+ma 'byung gnas spyan snga ru //
zab gter srung mar zhal bzhes dam tshig can //
mthu chen gter gyi bdag po chen po rnams //
rang rang g.yog 'khor bcas pa 'dir gshegs shig
/ni d+hi pa tiHsa pa ri wA ra badzra sa mA dzaH
ni d+hi pa tiHsa pa ri wA ra ar+g+haM sogs nas /
shab+da pra tIts+tsha swA hA/
gtor ma 'bul ba ni /
ni d+hi pa tiHde wA rA dza shU la rA dza nA ga rA dza sa pa ri wA ra i dam ba liM ta kha kha khA hi khA hi /
ma hA pany+tsa a mr-ita khA hi /
ma hA rak+ta khA hi /
zhes mchod pa dang sman gtor rak+ta rnams 'bul /
zab gter srung ma'i dbang po lha btsan klu yi rgyal po 'khor dang bcas pa rnams kyis mchod pa dam pa 'di bzhes la /
sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi sdongs grogs mdzod /
sngags 'chang rnams kyi 'phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/bstod cing phrin las gsol ba ni /
kyai :
lha yul de ni shel mkhar du :
gsal ba'i 'od las lha yi rgyal :
shel rmog shel khrab 'od du 'tsher :
dar 'phru dar mdung sprin ltar bskyod :
gser gyi 'khor lo nyi ltar shar :
chu shel nor bu zla ltar gsal :
gnam rta dkar po mgyogs 'gro 'chibs :
lha sman lha dmag 'bum gyis bskor :
'bras bshos rgyan ldan 'di bzhes la :
dkar phyogs skyong zhing bstan pa spel :
kyai :
btsan yul zangs thang dmar po na :
zangs ri rtse dgu'i pho brang nas :
btsan rgyal bskal pa'i me ltar 'bar :
mdung dmar zhags pa glog ltar 'khyugs :
bswe khrab zangs rmog ya la la :
rta dmar rlung gshog dgong mo 'grim :
btsan dmag shan pa 'bum gyis bskor :
sha khrag dmar gyi gtor ma bzhes :
nag phyogs sgrol la bstan pa srungs :
kyai :
klu yul rgya mtsho steng sngon nas :
klu rgyal dkar la sngo ba'i mdangs :
yid 'ong khye 'u gzhon nu'i tshul :
dar gyi na bza' rin chen brgyan :
sbrul mjug g.yas 'khyil klu rta 'chibs :
yid bzhin nor bu gter bum 'dzin :
klu sman klu phran 'bum gyis bskor :
dkar gsum bdud rtsi'i gtor ma bzhes :
snying po'i rnal 'byor thams cad la :
longs spyod dngos grub char ltar phob :
ces brjod la gtor ma phyi rol tu 'bul /
sarba b+hU ta gats+tshas rang gnas su gshegs /
zhes gter gzhung sor bzhag la spyi 'gro'i kha skong phran bus brgyan te 'chi med bstan gnyis g.yung drung gling pas dge slong kun dga' rgyan mtshan thugs bzhed ltar bgyis pa dge legs 'phel ///
/
