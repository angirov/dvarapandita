@#//
byang gter gsol 'debs le'u bdun ma'i dmigs zin mdor bsdus bkod pa snying gi bdud rtsi bzhugs so //
na mo ma hA gu ru sarba sid+d+hi hU~M/
phyogs dus rgyal dang rgyal sras kyi //
gsang gsum phrin las gcig bsdus pa //
gu ru pad+mar gus btud nas //
gsol 'debs dmigs rim mdor bsdus dgod //
byang gter gsol 'debs le'u bdun ma 'di nyid bod khams kun tu dar srol che rung /
rdor smin lugs rnams rten bskyed bsdus pa tsam sbyor ba las gzhan pa kun gyis mgo rkang ci'ang mi 'dug
/'di'i gter ston mang lam bzang po grags pa dang /
shog ser 'beb mkhan rig 'dzin rgod ldem can yin yang de nas brgyud pa'i dmigs rim gang yang med /
phyis su mnga' ris paN chen sku mched kyi gter byon rig 'dzin yongs 'dus chos skor gsol 'debs le'u bdun ma'i sgrub skor dngos yin yang /
gsol 'debs rnams phyi sgrub bsnyen pa /
dkyil 'khor sgom pa nang ltar sgrub pa /
dmigs pa dang bsnyen pa'i kha bsgyur gsang ba las sbyor gyi tshul du mdzad pas gsol 'debs tsam rgyun khyer la stabs mi bde /
chags med rin po ches zhal rgyun yin gsungs pa'i dmigs nyob mang bar snang ba byin rlabs che ba gzhir bcas /
khong nyid kaM tshang bka' brgyud kyi bla ma yin pas lugs de dang sangs gling dang rat+na'i gter chos skor tsam las /
rnying ma bka' gter che gras la gsan bsam cher ma mdzad pas bka' ma'i rigs dang ma gshin phur gsum gyi gzhung cher ma gzigs pas thugs rgyus mi bzhugs 'dug pa ma zad /
zhal rgyun yin gsungs pa de'ang phyis su byang bdag bkra shis stobs rgyal byon skabs sngags 'chang bkra shis dbang phyug nas gsol 'debs dmigs pa zhus pa la thugs la gang shar gsungs pa de khong gi sras sngags 'chang pad+ma dbang drag la bslab /
de'i sras karma chags med kyis yab las gsan pa de rgyas par spel ba yin 'dug kyang dmigs pa nyob che stabs phan thogs dka' bas /
'dir blo dman rnams la phan pa'i sems kyis rig 'dzin yongs 'dus rtsa ba dang gzhan gter byon khungs ldan gyis kha bskangs te dmigs rim khungs ldan zhig bri ba la /
thog mar skyabs sems ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro ba sems can rnams :
byang chub bar du skyabs su mchi :
lan gsum /
sems bskyed pa ni /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba sgrol bar dam bca 'o :
lan gsum /
rten bskyed pa ni /
rang nyid dbang chen rta mgrin sku mdog dmar //
gri gug thod 'dzin phag mo yum dang sbyor //
dur khrod chas ldan rta zhal phag gdong mtsher //
brkyang bskum stabs kyis pad nyi'i gdan la rol //
bla ma sku gsum ma'i gsol 'debs skabs /
mdun mkhar pad sdong zla gdan sum brtsegs kyi //
steng mar gdod ma'i mgon po 'od mi 'gyur //
mthing gsal phyag gnyis mnyam gzhag skyil krung bzhugs //
rang 'od bzang mo dkar mo gnyis med 'khril //
rgyal ba dgongs brgyud bla ma'i tshogs kyis bskor //
bar par kha sarapa Ni dkar gsal mdog
/phyag g.yas mchog sbyin g.yon pa gdan la brten //
pad dkar bsnams shing longs spyod yongs rdzogs chas //
sems skyil stabs bzhugs brda brgyud bla mas bskor //
'og mar pad 'byung rdo rje thod pa bsnams //
pad zhwa ber phod chos gos rnam gsum gsol /
kha T+wAM dkur brten rgyal po rol stabs bzhugs //
snyan brgyud rig 'dzin bla ma'i tshogs kyis bskor //
gzhan yang dkon mchog rtsa gsum rab 'byams tshogs //
'ja' 'od klong du sprin phung gtibs ltar bzhugs //
bstan pa rmad byung la /
mdun gyi nam mkhar pad sdong 'dab ma brgyad //
dbus kyi ze'u 'brur zla ba'i dkyil 'khor steng //
rtsa gsum kun 'dus bla ma gsang ba 'dus //
mthing gsal thor tshugs rus rgyan stag sham gsol //
rdo rje dril 'dzin lha lcam dkar mo 'khril //
skyil krung 'ja' zer lnga'i klong na bzhugs //
dbu gtsug pad zlar chos sku kun tu bzang //
mthing gsal mnyam gzhag bzang mo yum dang 'khril //
mdun du rnam snang shar du mi bskyod pa //
g.yas su rin 'byung rgyab tu snang mtha' yas //
g.yon du don yod grub rnams longs sku'i chas //
rang rtags phyag rgyas skyil krung pad zlar bzhugs //
shar gyi 'dab steng nyi zla ru dra'i steng //
yang dag mthing nag rdo rje dril bu 'dzin //
lho yi 'dab steng ma he nyi zla'i steng //
gshin rje'i gshed mthing 'khor lo sdigs mdzub mdzad //
nub kyi gdan steng chu bdag nyi zla'i steng //
rta mgrin dmar nag rdo rje dril bu 'dzin //
byang gi 'dab steng dbang phyug nyi zla'i steng //
phur pa mthing nag ri rab phur bu 'dril //
shar lho'i 'dab steng ma bdud nyi zla'i steng //
mngon rdzogs mthing nag rdo rje tho ba 'dzin //
lho nub byol song gtso brgyad nyi zla'i steng //
che mchog mthing nag rdo rje dung khrag 'dzin //
nub byang zla steng tshe dpag med mgon dmar //
mnyam gzhag tshe bum longs sku'i rgyan chas rdzogs //
byang shar nyi steng rdo rje phag mo dmar //
gri thod 'dzin cing brkyang bskum gar gyis rol //
mi skyod g.yas su shAka thub gser gyi mdog
/sa gnon mnyam gzhag chos gos rnam gsum gsol //
g.yon du dga' rab rdo rje dkar gsal mdangs //
chos 'khor phyag rgya sprul sku'i cha lugs rdzogs //
mdun phyogs pad zlar 'jam dpal li khri'i mdangs //
ral gri ut+pal shes rab glegs bam mtshan //
g.yas phyogs pad zlar spyan ras gzigs dbang dkar //
mchog sbyin skyabs sbyin pad dkar sdong bu bsnams //
g.yon phyogs pad zlar bcom ldan gsang ba'i bdag
/mthing sngon rdo rje dang ni dril bu 'dzin //
kun kyang longs sku'i cha byad phyed skyil bzhugs //
de mthar lha klu mi yi rig pa 'dzin //
tshom bu 'bum sde gzhan yang mchog gsum dang //
rtsa gsum rgya mtshos sprin phung gtibs ltar bskor //
ye shes gzigs pas byin gyis brlab par gyur //
'di nas nyi ma la /
mdun du mtsho dbus zangs mdog dpal gyi ri //
tsit+ta'i dbyibs can thog mnyam brdal ba la //
pad+ma 'od kyi gzhal yas khang chen po //
rin chen rang bzhin sum brtsegs 'od du 'bar //
gru bzhi sgo bzhi rta babs rgyan bkod rdzogs //
bdud rtsi'i rdzing bu dpag bsam ljon pa'i shing //
me tog sna tshogs skyed tshal kun nas bskor /
khang bzang steng mar rgyal ba rigs drug dang //
bar du gu ru thod phreng sde lnga bzhugs //
'og khang dbus su bam chen pad nyi'i steng //
sprul pa'i gar bsgyur rak+sha thod phreng rtsal //
smug nag dbu skra kham nag spyi bor bcings //
phyag g.yas rdo rje g.yon pas thod khrag bsnams //
ber phod smug nag zhing chen g.yang gzhi gsol //
rus pa'i rgyan ldan brkyang bskum 'gying stabs bzhugs //
phyogs mtshams sgrub sde brgyad kyi lha rnams dang //
de rgyab ging chen mkha' 'gro sde lnga'i tshogs //
dpa' bo rnal 'byor ma tshogs gar stabs bsgyur //
'dod snam mchod pa'i lha mos mchod sprin 'bul //
sgo bzhir rgyal chen sde bzhi dregs pa'i tshogs //
mngon sum bzhin du lham mer gsal ba la //
mos gus drag pos gsol btab rgyud bskul na //
rnga yab gling nas thugs dam chen po yis //
rmad byung cho 'phrul chen po'i dgongs pas byon //
thugs rjes brtser dgongs dbang skur byin brlab gyur //
spros bral bde chen la /
sa phyogs sangs rgyas zhing khams bkod pa'i dbus //
pad+ma'i sdong po khri 'phang gsum dang ldan //
yal ga lo 'dab me tog 'bras bu rgyas //
phyogs mtshams thams cad ye shes 'od gur 'khrigs //
lha rnams khrus gsol me tog char chen 'beb //
lha mo du mas glu len mchod sprin spro //
bya rigs skad sgrog bung bas glu snyan len //
pad sdong steng ma'i dbus su kun tu bzang //
g.yas g.yon rdo rje 'chang dang rdo rje sems //
mdun du in+d+ra b+hU ti rgyal po'i chas //
tan+t+ra bco brgyad glegs bam phyag na bsnams //
g.yas su 'jam dpal rgyab tu spyan ras gzigs //
g.yon du phyag rdor de dag mtha' skor du //
lha klu gnod sbyin srin po mi'i rig 'dzin //
rigs can drwa ma tshom bu bcas pas bskor //
bar ma'i dbus su dga' rab rdo rje bzhugs //
mdun du 'jam bshes g.yas su shrI sing+ha //
g.yon du bi ma rgyab tu sangs rgyas gsang //
rim brgyud rig 'dzin bla ma'i tshogs kyis bskor //
pad sdong 'og mar zla ba'i dkyil 'khor la //
sangs rgyas kun 'dus gu ru rdo rje chos //
mthing nag dar dang rin chen rus pas brgyan //
rdo rje dril 'dzin phag mo dmar mor 'khril //
'ja' zer klong du rdo rje'i skyil krung bzhugs //
gtso bo'i phyogs mtshams zla ba'i dkyil 'khor steng //
shar du yang dag badzra hU~M kA ra //
dkar gsal rdo rje dang ni dril bu 'dzin //
lho ru 'jam dpal many+dzu mi tra ni //
dkar smug be con sgreng zhing sdigs mdzub mdzad //
nub tu rta mchog nA gardzu na che //
dmar ser sprul sku'i chas ldan chos 'chad mdzad //
byang du rdo rje gzhon nu pra hasti //
dkar ljang phyag shing dang ni pusti 'dzin //
shar lhor bla med d+ha na saM kr-i ta //
dmar smug thod rnga pad phor bdud rtsis bkang //
lho nub ye shes d+hA ki tsan+Da lI//
pad mdog rdo rje rtse lnga tshe bum 'dzin //
nub byang dregs 'dul gu h+ya tsan+d+ra ni //
dmar po phyag gnyis lcags kyu'i phyag rgya mdzad //
byang shar stobs ldan shIn+taM gar+b+ha che //
dmar smug 'khor lo gsor zhing gri gug gdengs //
snyan zhu phod ka chos gos rus rgyan gsol //
phyi ltar byang sems nang ltar rig 'dzin brgyad //
dpal chen sgrub sde brgyad kyi ngo bor rdzogs //
steng 'og bar mtshams brgyud gsum rig 'dzin dang //
dpa' bo ging chen mkha' 'gro dam can tshogs //
'ja' zer me 'od klong na gsal bar bzhugs //
lho nub rnga yab la /
mdun mkhar rab tu rgyas pa'i pad sdong rtser //
'dab brgyad gnyis brtsegs nyi zla'i gdan bkod pa'i //
dbus su dkon mchog kun 'dus gu ru rje //
yid bzhin nor bu bde ba chen po'i tshul //
dkar dmar zhi 'dzum spyan zlum lta stangs gzigs //
phyag gnyis mnyam gzhag bdud rtsi'i thod zhal bsnams //
pad+ma'i mnyen zhu gsang gos phod ka dang //
chos gos ber gsol rdo rje'i skyil krung bzhugs //
thugs kar chos sku gsang ba 'dus pa nyid //
phyogs bzhir bud+d+ha rat+na pad+ma dang //
karma thod phreng rang 'od yum dang 'khril //
longs spyod chas rdzogs rang rtags phyag mtshan bsnams //
shar du gu ru mtsho skyes rdo rje dkar //
rdo rje thod zhal 'dzin cing phyed skyil bzhugs //
lho ru pad+ma rgyal po dmar mdangs brjid //
rgyal po'i chas ldan nor bu gser 'khor bsnams //
nub tu shAn+ta rak+Shi dmar smug mdangs /
kha T+wAM thod 'dzin brtul zhugs spyod pa'i chas //
byang du shAka seng blo ldan mchog sred ni //
gser mdog sa gnon mnyam gzhag sprul sku'i chas //
de rgyab shar du pad 'byung dkar dmar mdangs //
lha lcam yum 'khril rdo rje tshe bum 'dzin //
lho ru pad+ma badzra khro chags nyams //
rdo rje dril 'dzin rang 'od yum dang sbyor //
nub tu seng ge sgra sgrog nam mkha'i mdog
khro bo'i chas rdzogs rdo rje sdigs mdzub sgreng //
byang du gu ru mkha' lding mthing gsal mdog
/rin chen rus rgyan rdor dril sdigs mdzub 'phyar //
shar lhor nyi ma 'od zer li khri'i mdog
/kha T+wAM nyi zer bsnams shing thod chang rol //
lho nub rdo rje thod phreng dkar dmar mdangs //
rdo rje dril 'dzin dar dang rin chen brgyan //
nub byang pad+ma saM b+ha dkar dmar mdangs //
rdo rje thod bsnams paN+Di ta yi chas //
byang shar rdo rje gro lod dmar smug gtum //
rdo rje phur gdengs 'chol ba'i khro chas brjid //
ye shes rol pa'i dkyil 'khor sna tshogs pa //
gang 'dul skur ston mngon sum lham mer bzhugs //
sin+d+hu rgya mtsho chung ba la /
snod bcud rang byung 'od gsal 'ja' zer 'khrigs //
mdun mkhar pad+ma'i lte bar zla gdan la //
dus gsum sangs rgyas kun gyi sku gsung thugs //
yon tan phrin las gcig tu 'dus pa'i dpal //
ma hA gu ru pad+ma 'byung gnas ni //
dkar dmar mdangs ldan zhi 'dzum sgeg pa'i nyams //
dbu la pad+ma mthong grol me long dang //
gser gyi rdo rje rgod kyi ldem 'phrus spras //
sku la gsang gos phod ka mthing nag steng //
chos gos rnam gsum za 'og ber chen gsol //
phyag g.yas rdo rje rtse lnga thugs kar 'dzin //
g.yon pa mnyam gzhag bdud rtsi'i ka pA la //
tshe bum pad+ma'i kha rgyan mdzes pa bsnams //
grub mo g.yon du kha T+wAM rtse mo gsum //
DA dril stag ras dar dpyang brgyan pa 'chang /
zhabs gnyis rdo rje'i skyil krung g.yo med bzhugs //
sku yi rang bzhin sangs rgyas zhing kun khyab //
gsung ni mi shigs chos dbyangs rtag tu sgrog
/ye shes thugs dgongs gdul bya'i yul la 'jug
/yon tan bsam yas phrin las lhun gyis grub //
skyabs gnas yongs su 'dus pa'i sku ru gsal //
bsam pa lhun grub la /
mdun mkhar 'ja' sprin kha dog lnga ldan gyis //
btegs pa'i rin chen gzhal yas rgyan bkod rdzogs //
'og min pad+ma drwa ba'i pho brang dbus //
yid 'ong pad+ma 'dab brgyad 'dab bzhi brtsegs //
dbus su pad+ma nyi zla brtsegs pa'i khrir //
gu ru che mchog smug nag brjid pa'i nyams //
phyag g.yas thod 'khar g.yon pas ban+d+ha bsnams //
de yi spyi bor chu skyes nyi zla'i dbus //
bla ma bde ba chen po dkar dmar mdangs //
spyan zung lta stangs bde stong dbyings su gzigs //
phyag gnyis mnyam gzhag thod zhal bdud rtsi yis //
bkang ba'i rba rlabs baM yig dkar pos mtshan //
dbu la she 'u'i snyan zhu brjid ldan gsol //
gsang phod chos gos za 'og ber chen bklubs //
rdo rje skyil krung 'ja' zer klong na bzhugs //
mtshan tsam thos pas bsam pa lhun gyis grub //
brtan g.yo srid zhi'i spyi dpal chen por gsal //
de yi phyi rim pad+ma 'dab bzhi la //
shar du gu ru sman rgyal bai DU'i mdog
/g.yas g.yon sman rkyal bdud rtsi'i ban+d+ha bsnams //
lho ru gu ru nor lha gser gyi mdog
/g.yas g.yon rin chen 'dod 'byung thod pa bsnams //
nub tu gu ru yi dam rA ga'i mdog
/phyag g.yon pad+ma g.yon pas gter sgrom bsnams //
byang du gu ru re skong margad mdog
/g.yas g.yon ba dan 'phyar zhing phur pa gdengs //
de yi phyi rol pad+ma 'dab brgyad kyi //
shar du gu ru ging chen dkar gsal mdog
/g.yas g.yon DA ru ban+d+ha bdud rtsis bkang //
lho ru gu ru 'byung bzhir dbang sgyur mthing //
bum pa ri rab me dpung rlung zhags bsnams //
nub tu gu ru ma rungs skrod mdzad dmar //
lcags kyu zhags gdengs lcags sgrog dril bu 'khrol //
byang du gu ru rdo rje'i go cha ser //
phyag g.yas ral gri g.yon pas lcags kyu 'dzin //
shar lhor gu ru 'chi ba'i 'jigs skyob dmar //
g.yas g.yon skyabs sbyin bdud rtsi'i lhung bzed bsnams //
lho nub gu ru bar do'i 'khrul 'joms dmar //
rdo rje me long rma bya'i mdongs sgro bsnams //
nub byang skye ba sbyong mdzad dmar ljang mdog
/g.yas g.yon gri gug thod pa'i bdud rtsi 'dzin //
byang shar 'gro drug kun skyob dkar ljang mdog
/rdo rje rtse dgu kha T+wAM 'khar ba mdzad //
kun kyang pad+ma'i zhwa mnabs gsang gos steng //
phod chen mthing ga chos gos dmar po gsol //
zhabs gnyis bzhengs stabs sprul pa'i 'khor tshogs bcas //
dngos grub char 'beb gzi byin lam mer bzhugs //
bar chad lam sel skabs /
rang mdun mkha' dbyings 'ja' sprin 'khrigs pa'i klong //
rin chen gzhal yas mtshan nyid yongs rdzogs dbus //
pad+ma 'dab brgyad 'dab bzhi brtsegs pa'i lter //
seng khri pad+ma nyi zla'i gdan gyi steng //
snang srid zil gnon pad+ma thod phreng rtsal //
dkar dmar mdangs ldan khro 'dzum pad zhwa mnabs //
gsang phod chos gos ber phyam brjid par bklubs //
phyag g.yas sdigs mdzub rdo rje rtse lnga gdengs //
g.yon pas mnyam gzhag thod zhal tshe bum 'dzin //
gsang yum kha T+wAM tshul gyis mchan g.yon brten //
zhabs gnyis rgyal po rol pa'i stabs kyis bzhugs //
spyi bor longs sku spyan ras gzigs dbang dkar //
thal sbyar shel phreng pad 'dzin longs sku'i chas //
de steng chos sku tshe 'od dpag med dmar //
mnyam gzhag tshe bum dar dang rin chen brgyan //
phyi rol 'dab bzhi shar nas g.yas skor du //
rgyal ba'i gdung 'dzin dkar gsal rus rgyan can //
ral gri lcags kyu gdengs shing brkyang bskum bzhengs //
smra ba'i seng ge mdog dkar paN chen chas //
chos 'chad phyag rgya ut+pal pusti btegs //
skyes mchog tshul bzang gser mdog paN zhu dang //
chos gos gsum gsol rdo rje sgrom bu 'dzin //
bdud kyi gshed chen dkar smug phur pa'i phyag
/pad zhwa phod mthing chos gos gsol nas 'gyings //
'dab brgyad shar nas bzung ste phyogs mtshams su //
'dzam gling rgyan mchog mdog mthing las bsnyen phur //
bsgril 'chang ber chen rus rgyan 'dor stabs bzhengs //
pad 'byung mthing gsal yum 'khril rdor dril 'dzin //
dar dang rin chen rus brgyan skyil krung bzhugs /
khyad 'phags dkar gsal rdo rje kha T+wAM bsnams //
bzhengs stabs pad zhwa ber mthing chos gos bklubs //
rdzu 'phrul mthu chen dmar smug 'chol ba'i chas //
rdo rje phur gdengs stag gi gdan la 'gyings //
rdo rje drag rtsal dmar nag phag mo 'khril //
rdo rje lcags sdig 'dzin cing khro chas rdzogs //
skal ldan 'dren mdzad mthing nag yum dang 'khril //
rdo rje dung khrag 'dzin cing dpal gyi chas //
rak+sha thod phreng smug nag yum la 'khyud //
dur khrod chas gsol rdo rje dung khrag 'dzin //
bde chen rgyal po dmar gsal yum dang 'khril //
rdo rje dril 'dzin rgyan ldan brkyang bskum gar //
sgo bzhir dpa' bo rigs bzhi yum dang bcas //
bar mtshams rtsa gsum chos skyong sprin ltar gtibs //
snang stong zung 'jug ye shes sku ru gsal //
mthar dbang len pa ni /
'khor rnams 'od zhu gtso bo nyid la thim //
gtso bo'i gnas bzhir oM AHhU~M hrIHlas //
'od zer dkar dmar mthing ser 'phros pa rnams //
rang gi gnas bzhir thim pas dbang bzhi thob //
sgrib pa bzhi byang lam bzhi bsgom la dbang //
'bras bu sku bzhi thob pa'i skal can byas //
bla ma 'od zhu rang thim dbyer med gyur //
ces rgyas par thub na gsol 'debs re re'i gsham dbang len 'di tshar re sbyar nas gsol 'debs phyi ma'i rten bskyed la 'jug
/de tsam mi 'grub na thams cad tshar ba'i rjes su dbang len 'di tsam mam /
rgyas par grub na rig 'dzin yongs 'dus las byung ba 'di ltar bya ste /
mdun bskyed gu ru dngos su gsal ba yi //
dpral bar zla steng oM las 'od dkar 'phros //
rgyal ba kun mchod sku yi byin rlabs bsdus //
lhan cig bdag gi dpral ba'i oM la thim //
'od zer dkar pos lus gang sdig sgrib dag
/bum pa'i dbang thob sku yi byin rlabs zhugs //
snang stong sgyu ma ye shes sku ru gyur //
zhes mos la snying po yid bzlas bya zhing rlung bzung /
ma thub na rlung btang bas sku'i dam tshig nyams chag thams cad stong gsal nam mkha'i dbyings su sangs kyis dag par bsams te yang dag pa'i don la lta ba phyi ma gnyis la 'gre'o //
mgrin par pad steng AHlas 'od dmar 'phros //
rgyal ba kun mchod gsung gi byin rlabs bsdus //
lhan cig bdag gi mgrin pa'i AHla thim //
'od dmar rtsa yig kun gang ngag sgrib dag
/gsang ba'i dbang thob gsung gi byin rlabs zhugs //
grags stong gzhom med rdo rje'i sgra ru gyur //
sngags rlung 'dzin gtong skabs gsung gi dam tshig nyams chag dag
/thugs kar nyi steng hU~M las 'od mthing 'phros //
rgyal ba kun mchod thugs kyi byin rlabs bsdus //
lhan cig bdag gi snying ga'i hU~M la thim //
'od zer sngon pos khams gang yid sgrib dag
/sher ye'i dbang thob thugs kyi byin rlabs zhugs //
rig stong 'gyur med bde chen thugs su gyur /
sngags rlung 'dzin gtong skabs thugs kyi dam tshig nyams chag dag
/slar yang mdun gyi bla ma'i gnas gsum las //
rang 'dra'i bla ma spros nas bdag nyid kyi //
gnas gsum thim pas sgo gsum sku gsung thugs //
ye shes snying po mchog tu mnyam sbyar pas //
shes bya'i sgrib sbyangs bzhi pa'i dbang thob pas //
sgo gsum dwangs ma ye shes dngos su gyur //
rigs gsum gsal ba mngon sum snying gar bsgom //
spros med ye shes thig le nyid la blta //
zhes brjod cing snying po yid bzlas byas la mnyam par bzhag
/sangs rgyas gnyis pa sngags kyi ston pa gu ru pad+ma'i sgrub thabs rnam grangs mang yang gtso bor phyi gsol 'debs kyi tshul du bsnyen pa /
nang yi dam lhar gnas bsgyur gyi sgrub pa /
gsang ba lus dkyil rlung bzlas spro bsdu sogs kyis las la sbyor ba'i tshul grags che zhing /
byang gter le'u bdun ma 'di'ang phyi gsol 'debs dang /
'di'i gzhung dngos paN chen sku mched kyi gter byon bka' brgyad yongs 'dus nyid yin la /
de las kyang gsol 'debs rnams phyi ltar bsnyen par bshad cing /
rten bskyed kyang gcig bsdus nor bu lugs kho nar gsungs pa rdor smin rnams kyi chos spyod gral du'ang thog mar rten bskyed mdor bsdus tsam las med cing gsol 'debs nyid dbyangs sogs spros pa che bar mdzad pa ni don dang mthun /
phyogs 'dir gsol 'debs 'di nyid dar srol shin tu che rung rten bskyed sogs la nges pa med pa phal cher ni ne tso'i yig drug ltar snang ba dang /
yongs 'dus ni dpe tsam yang ma mthong ba mang zhing /
'di nas nang sgrub kyi dkyil 'khor rnams gsol 'debs dang mthun pa'i lha'i dkyil 'khor bkod par snang bas /
ngo bo gu ru rin po che nyid rnam pa yi dam so sor bsgyur nas dmigs pa gtad na las dang dngos grub lhag par myur ba gter kha gzhan du ched du bsngags pa ltar /
blo dman dad ldan la phan pa'i sems kyis dmigs rim gsol 'debs kyi tshig dang mthun pa yongs 'dus rtsa ba dang gter kha tshad ldan gzhan las blangs te 'dus gsal du bkod pa yin /
gsol 'debs tshig tsam brgya stong du ma 'don kyang byin rlabs 'jug par mi 'gyur /
gsol 'debs kyi rtsa ba yongs 'dus kho na yin pas rtsa ba'i bla ma dang gu ru rin po che dbyer med pa la 'di phyi kun tu ci mdzad khyed mkhyen gyi blo rtse gcig tu bkal nas snying thag pa nas mos gus gdung shugs drag pos gsol 'debs tshar gcig bgyis kyang byin rlabs rgyud la 'jug par 'gyur ba the tshom ma mchis so //
gsol 'debs gzhung dang bsam pa lhun grub gnyis gter gnas mi gcig pas bsam lhun le'u bdun gyi grangs su brtsi mi lo skad dang /
spyi tsam du bka' bstsal pa'i bla ma sku gsum gyi gsol 'debs dang zhu ba po rnam lnga la so sor gnang ba lnga bcas le'u drug las med pas /
bdun pa nga yi rjes 'jug sogs gsol 'debs 'don tshul gsungs pa nyid tshig bsgyur nas kha bskangs te le'u bdun du bshad pa la ni dgos pa ci yang med de /
mang lam bzang po grags pa'i shog ser rnams rig 'dzin rgod ldems can gyis gtan la phab pa'i skabs gsol 'debs tshan bdun po dkyus gcig tu bkod nas dpe cha'i rgyab byang du /
gsol 'debs le'u bdun ma bzhugs so zhes bris pa 'di'i rgyu mtshan ni /
lha sras kyi zhal nas /
bu gung thang rgyal po la gsungs pa de //
nyin gung brel ba spongs la gsol ba thob //
ces le'u bdun gyi grangs su gsal bar bstan pa mthong bzhin gzhan du smra ba po ni /
log par rtog pa yin pas rjes su 'brang bar mi bya'o //
'dis byung rnam dkar phra mo'i cha mchis na //
'brel tshad gu ru'i thugs rje'i lcags kyus zin //
rdo rje rtse mo'i sa mchog rab bgrod de //
'khor ba'i rgya mtsho chen po skem byed shog
/ces blo dman kha ton la brtson pa rnams la phan 'dod sems kyis kun nas bslangs te /
rig pa 'dzin pa'i gzugs brnyan pad+ma gar dbang blo gros mtha' yas pa'i sdes rang lo brgyad cu gya bdun pa la smras pa'i yi ge pa ni nye bar gnas pa gsang sngags bstan 'dzin gyis bgyis pa'o ///
/
