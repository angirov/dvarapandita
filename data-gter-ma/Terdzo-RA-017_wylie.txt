@#//
'phags mchog spyan ras gzigs dbang phyug gi sgrub thabs yang gces zab bsdus snying po'i don khrid legs bshad nyung ngu rab gsal dngos grub 'dod 'byung rin chen za ma tog ces bya ba bzhugs so //
oM swasti /
'phags mchog spyan ras gzigs dbang phyug gi sgrub thabs yang gces zab bsdus snying po gsal ba'i don khrid legs bshad nyung ngu rab gsal dngos grub 'dod 'byung rin chen za ma tog ces bya ba /
bla ma mgon po 'od dpag tu med pa de la phyag 'tshal lo //
rgyal ba rgya mtsho'i gtso mchog spyan ras gzigs //
sangs rgyas mtha' dag skyed pa'i yab mchog ste //
de bzhin sangs rgyas kun sras thu bo'i tshul //
dbyer med bla ma'i zhabs la gus phyag 'tshal //
nor bu dmigs med snying rje bde chen thabs //
pad+ma dmigs bcas stong chen shes rab ma //
nor bu stong chen 'gyur med yig lnga waM//
pad+ma thig le stong pa yig drug e //
dbyer med rten brten srid zhi shes shes bya //
bden gnyis chos rnams kun gyi stong pa'i gzhi //
chos nyid kun 'gro byang chub sems zung 'jug
/sangs rgyas nor bu pad+mar phyag 'tshal 'dud //
de bzhin gshegs pa kun gyi rin chen gter //
yongs su gnas gyur za ma tog bkod pa'i //
sgrub thabs mdo rgyud kun gyi dgongs pa'i bcud //
'phags pa'i bka' lung grub gyur gyis nyams skyugs //
kun gyi bcud bsdus bla ma'i zhal gdams gang //
rang myong dang bstun 'jug sla don che nyid //
skal bzang 'gro la legs bshad gsar pa'i gtam //
nyung ngu rnam gsal ngag gis 'dir bshad bya //
de yang ris su ma chad pa'i mkha' khyab 'gro ba yongs kyi mgon po /
bye brag gdul dka' gdong dmar bod yul 'dul mdzad lhag pa'i lha skal rgyal ba rgya mtsho'i ngo bo nyid bcom ldan 'das 'phags pa spyan ras gzigs dbang phyug gi man ngag smar khrid las brtsam ste /
rgyud sde rgya mtsho nas gsungs pa'i yi dam rang gi mos pa gang 'dod kyi khrid rim du sbyor bar rjes su gnang ba'i spyi gzhung chen po la /
zab don mtha' dag gi snying po btus te legs par bshad pa gang nyams su len par 'dod pas 'di ltar bya ste /
de yang sngon 'gro dngos gzhi rjes kyi khrid gsum mo //
dang po la /
spyi dang khyad par thun mong ma yin pa gsum las /
dang po ni /
dal 'byor rnyed dka'/
mi rtag 'chi ba /
las rgyu 'bras /
'khor ba'i nyes dmigs /
thar pa'i phan yon rnams byang chub lam gyi rim pa spyi dang mthun par 'bogs nas /
dad dang nges 'byung gi bsam pa rnam par dag pa bskyed pas /
dkon mchog rin po che la skyabs su 'gro bar bya ste /
rang nyid gang du gnas pa'i sa phyogs gzhi rin po che las grub pa khod snyoms lag mthil ltar brdal ba la /
rang gi g.yas g.yon du tshe 'di'i pha ma /
mdun rgyab mtha' skor du 'gro drug sems can mu med pas bskor zhing kun kyang skyabs su 'gro ba'i bsam pa mthun pa /
steng gi nam mkha'i gnas su bla ma /
yi dam /
sangs rgyas /
chos /
dge 'dun /
byang sems nyan rang 'phags pa'i tshogs rgyu skar bkra ba ltar them me nem mer khengs pa la /
bdag sogs 'gro kun byang chub snying po'i bar du skyabs su rtse gcig gis 'gro bar bsam nas skyabs 'gro brjod de /
'gro rnams bsgral 'dod bsam pa yis //
sangs rgyas chos dang dge 'dun la //
byang chub snying por mchis kyi bar //
rtag par bdag ni skyabs su mchi //
zhes pa'am gzhan yang skyabs 'gro'i tshig gang 'os bya rung ngo //
gnyis pa khyad par gyi sngon 'gro ni /
'di ltar mkha' khyab kyi 'gro ba ma lus pa drin che ba'i pha ma 'ba' zhig yin pa la /
'di dag 'khor ba sdug bsngal gyi btson dong du 'khyams pa rnams snying re rje /
de dag bor nas bdag nyid gcig pu'i zhi bde don gnyer ni shin tu mi rigs pa khrel med ngo tsha bral ba'i spyod pa ste /
des na lhag pa'i bsam pas de dag la phan pa rgya chen po bdag gis btags shing /
khyad par bla na med pa sangs rgyas kyi sa la cis kyang 'god par bya /
de'i ched du 'phags pa spyan ras gzigs dbang phyug gi smar khrid khyad par can nyams su blangs nas tshe 'di nyid la rdzogs pa'i sangs rgyas 'od dpag tu med pa'i go 'phang thob par bgyi'o bsam nas skyabs yul rnams dpang por byas te sems bskyed pa ni /
shes rab snying brtse dang bcas pas //
brtson pas sems can don du bdag
/sangs rgyas mdun du gnas bcas te //
rdzogs pa'i byang chub sems bskyed bgyi //
zhes pa don la dmigs bzhin du brjod /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces pas tshad med pa'ang ci nus bsgom /
rang gzhan 'khor ba'i sdug bsngal las myur du thar bar 'dod na /
skyabs 'gro sems bskyed zhe thag pa nas bya zhing /
dbugs gtang rngubs skabs bdag gi dge tshogs sems can rnams la btang zhing /
de dag gi sdig pa bdag gis blangs nas sbyong bar bsam pa ni nyin re bzhin thun dang thun skabs rnams su ma chags shing ma brjed par bya'o //
gsum pa thun min gyi sngon 'gro ni /
rang gi spyi bo'i gtsug gam mdun gyi nam mkha'i gnas su seng khri pad+ma nyi zla'i gdan la /
rtsa ba'i bla ma'i sku de ka 'khor los sgyur ba'i rgyal po'i chas su zhugs pa'am ngo bo bla ma la rnam pa 'od dpag med dam spyan ras gzigs lta bu blo ngor gang bde zhig gsal ba de /
sangs rgyas byang sems kun gyi ngo bor gyur cing rang la bka' drin che ba'i sgo nas sangs rgyas las kyang lhag la lhag par yang rgyud sde mtha' dag nas gsungs pas de ltar nges pas /
'di nas byang chen snying po'i bar du rtsa ba'i bla ma rin po che las skyabs gnas re sa blo gtad gzhan su yang ma mchis pas sgo gsum gus pa chen pos phyag 'tshal zhing /
bdag lus tshe bsod longs spyod gtan gyi 'dun ma yongs su skyabs gnas khyed la 'bul lo //
legs nyes ci mdzad khyed rang mkhyen no snyam pa'i kha tsam tshig tsam ma yin blo gtad ling bskyur gyis bzhag la /
ngag nas kyang /
dpal ldan bla ma dam pa la bdag phyag 'tshal lo //
mchod do //
sdig pa bshags so //
dge ba la rjes su yi rang ngo //
chos kyi 'khor lo bskor bar bskul lo //
mya ngan las mi 'da' bar gsol ba 'debs so //
dge ba bla na med pa'i byang chub tu bsngo bar bgyi'o //
skyabs su mchi'o //
byang chub tu sems bskyed do //
bla na med pa'i lam bsnyen par bgyi'o //
bdag la thugs rjes bzung du gsol /
zhes brjod cing don bsam /
bla ma'i gnas bzhir sangs rgyas thams cad kyi rdo rje bzhi'i ngo bor bzhugs pa'i oM AHhU~M hoHdkar dmar mthing ser gsal btab ste /
bdag sogs sems can thams cad kyis 'khor ba thog med nas da lta'i bar bsags pa'i sdig sgrib thams cad dus gcig la sbyangs pa'i 'dun pa rtse gcig gis yig brgya ci nus bzlas pas /
bla ma'i sku'i cha dang yi ge bzhi las /
ngo bo ye shes /
rnam pa bdud rtsi /
rang sgra yi ge brgya pa'i sgra sgrog pa'i rgyun bar ma chad pa bdag gzhan rnams kyi spyi gtsug nas zhugs pas /
'khor ba thog med nas bsags pa'i sdig sgrib nyes ltung dri ma bag chags dang bcas pa nag nu ru ru bu ga dgu skra sen ba spu'i sgo nas phyir thon /
de dang lhan du nad gdon bar chad bgegs rigs rnams kyang sang sang thon rang lus shel sgong dri med ltar dwangs par bsam /
khyad par dngos grub thams cad 'dus pa bla ma'i rnal 'byor du yid ches pa'i dad gus phur tshugs drag po dung dung pa yang yang bya zhing /
bla ma la gsol ba 'debs so //
bla ma chos kyi sku la gsol ba 'debs so //
bla ma la gsol ba 'debs so //
bla ma longs spyod rdzogs pa'i sku la gsol ba 'debs so //
bla ma la gsol ba 'debs so //
bla ma sprul pa'i sku la gsol ba 'debs so //
bla ma la gsol ba 'debs so //
skyabs mchog kun 'dus bla ma rin po che la gsol ba 'debs so //
bdag la mchog thun mong gi dngos grub ma lus pa bstsal du gsol //
zhes pa dang /
pha bla ma /
pha bla ma /
pha bla ma /
bla ma rang mkhyen no //
drin chen rtsa ba'i bla ma khyed la gsol ba 'debs so //
zhes gdung ba'i shugs dos drag la yun ring bar bla ma'i mtshan nas kyang gsol ba 'debs la /
bla ma'i gnas bzhi'i yi ge las /
oM las oM dkar yig drug dkar pos bskor ba byung /
bdag gi dpral bar thim /
bum dbang gi sbyang smin thob gsum mngon du byas /
de bzhin AHlas AHdmar yig drug gis bskor ba snga ma ltar mgrin par thim pas gsang dbang gi dang /
hU~M las hU~M sngon sngags phreng snying gar thim pas shes rab ye shes /
lte ba'i hoHlas hoHser sngags phreng bdag gi lte bar thim pas dbang bzhi pa'i sbyang smin thob gsum mngon du byas par bsam la gsol 'debs la 'bad cing /
mthar bla ma rang gi tshangs bug nas mar byon /
snying gar bzhugs shing de yang 'od du yal te /
bla ma'i sku gsung thugs dang bdag gi sgo gsum dbyer med bsam ngang cung zad mnyam par bzhag
/de ltar bskyar bldab kyis ci nus bsgom /
rjes su dge ba bsngo smon gyi rgyas btab cing lam bsgom pa sogs bya'o //
rnam dkar lam kun rtsa ba dad pa ste //
bskyed par gal che 'khor ba'i nyes dmigs dang //
mngon mtho nges legs tshul bsam nges 'byung gis //
skyabs su 'gro ba tshul khrims kun gzhi yin //
sems bskyed ngo bor theg chen byang sdom 'du //
bla ma'i rnal 'byor rig 'dzin sde snod gzhung //
des na sngon 'gror grags pa'i gnas 'di gsum //
sdom gsum nyams len bcud yin 'bad par rigs //
zhes pa'ang smras so /
!
/spyi don gnyis pa dngos gzhi la /
bskyed rim /
rdzogs rim gnyis /
dang po la /
mngon byang lnga la brten nas rang nyid yi dam kun 'dus su bskyed pa /
spyi bor rigs bdag bla ma kun 'dus /
thugs ka'i sa bon sngags phreng dam pa'i chos kun 'dus /
mkha' khyab bzlas pa'i rnal 'byor /
rjes sdud 'pho ba 'od gsal gyi rnal 'byor dang lnga las /
dang po ni /
oM swa b+hA wa shud+d+haHsarba d+hArmAHswa b+hA wa shud+d+ho\u0f85 haM/
zhes pas gzung yul gyi phyi don gyi chos thams cad bar snang la 'ja' ltar yal zhing /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
zhes pas nang phung khams dbang shes bdag 'dzin gyi tshogs nam mkha' dag pa'i dbyings ltar dwangs te /
yul yul can gyi 'dzin pa med pa rnam par rtog gsum spros bral stong nyid kyi ngang du ji gnas su bzhag
/de chos nyid stong pa nyid la mngon par byang chub pa'o //
'di rdzogs rim dngos kyi skabs stong nyid rgyas 'debs zhes phal che bas dgag kyang /
bskyed rim skabs su che thang du ma bcas te gsungs pa yin pas tshul 'di nan du bsgom dgos la /
deng sang gi phal che'i blo ngor bzhag pa'i stong nyid mngon byang 'di tsam ni rgyas 'debs su shor ba'i nang tshan du yin mod kyang /
bla ma dam pa'i man ngag yang dag gis zin na rgyas 'debs su shor ba'i nang tshan de yang ma yin pa go dgos /
de ltar stong nyid ma rtogs pa'i 'gro ba rnams la snying rje dung pa zhig skyes pa'i rkyen la brten sems dag pa zla ba'i gzugs su gyur pa ni sku zla ba la mngon par byang chub pa'o //
zla ba'i steng thad du srog gi rlung dag pa las yi ge hrIHyig dkar po gsung yig 'bru la mngon par byang chub pa'o //
de yang yid gnas su dag pa mi 'gyur bde ba chen po'i ngo bo nyid sdong bu dang bcas pa'i pad+ma'am ut+pal dkar po rgyas shing yid 'ong lhun chags pa hrIHyig gis mtshan pa zhig zla ba la gnas par gyur pa ni thugs phyag mtshan la mngon par byang chub pa'o //
de gsum las 'od zer 'phros 'phags pa rnams la sku gsung thugs mnyes pa'i mchod pa phul /
sems can rnams kyi sgo gsum gyi sdig sgrib sdug bsngal bsal /
'od zer tshur 'dus thim pas zla pad hrIHyig ro mnyam du 'dres nas zab gsal bde ba chen po'i rang bzhin sku yongs rdzogs su rdzogs pa /
me long ngos su lha sku'i gzugs brnyan 'char ba ltar skad cig gis wal gyis snang ba ni sku yongs rdzogs la mngon par byang chub pa'o //
sku yi rnam par rol pa bsam gyis mi khyab pas dbyibs kha dog thams cad pa'am /
yang sgrub thabs rnams nas ji ltar bshad bzhin pa'i 'phags pa'i sku'i rnam pa zhal gcig phyag gnyis pa'am /
zhal gcig phyag bzhi pa dang /
bcu gcig zhal rtsa phyag bcu pa dang /
phyag sum cu rtsa brgyad bcas pa dang /
phyag stong spyan stong bcas pa sogs dang /
spyir yang thugs rje chen po'i rigs dang /
thugs rje chen po bcu gcig zhal rgyal po lugs /
bcu gcig zhal dpal mo lugs /
bcu gcig zhal 'jigs pa brgyad skyob /
bcu gcig zhal pad+ma'i phyag
/bcu gcig zhal rdo rje snying po rab tu 'joms pa /
bcu gcig zhal don zhags sna tshogs dbang po sogs dang /
don zhags zhal gcig phyag brgyad pa /
don zhags zhal gcig phyag bzhi dmar po dang ser po /
don yod lcags kyu /
don yod nor bu /
thugs rje chen po yid bzhin nor bu /
yid bzhin nor bu'i 'khor lo /
seng ge sgra
/yi ge drug pa /
kha sar pa Ni /
su kha wa ti /
sems nyid ngal gso /
'jig rten dbang phyug dang /
spyan ras gzigs gsang ba 'dus pa /
spyan ras gzigs pad+ma drwa ba /
spyan ras gzigs bde mchog yi ge bdun pa sogs dang /
thugs rje chen po pad+ma nyi zla /
'gro 'dul yid bzhin nor bu /
yang snying kun 'dus /
rgyal ba rgya mtsho la sogs te /
de bzhin spyan ras gzigs kyi sgrub thabs brgya rtsa phrag du ma 'phags yul gyi gzhung tshad mar gyur pa da lta yang mang du mchis pas /
de dag rang blor gang bde ba bsgom pa las phyogs ris nges bzung med la /
der ma zad yi dam rgyud sde bzhi drug gi dkyil 'khor 'khor lo'i lha gang yang rung bas /
des na phyogs 'di yi dam lha thams cad kyi smar khrid yin zhes bla ma gong ma rnams kyis rtsis su mdzad pa'i rgyu mtshan te 'phros kyi don du brjod pa'o //
de ltar yi dam rab 'byams gang 'dod bsgom par bya ba la /
'dir deng sang yongs la grags che bas 'jug sla zhing bsgom bde ba /
khyad par 'phags mchog srong btsan sgam po'i gsung bod kyi pha chos snying por gyur pa'i byin rlabs khyad par rmad du byung ba thugs rje chen po yi ge drug pa 'gro 'dul yid bzhin nor bur grags pa'i bsgom rim dang mthun par bshad par bya ste /
de yang gdan gser gyi pad+ma 'dab ma rab tu rgyas pa dang nyi zla'i steng du /
bcom ldan 'das 'phags pa spyan ras gzigs dbang phyug sku mdog dkar la 'od zer dpag med 'phro bas zla ba bye ba grangs med kyi gzi brjid 'phrog pa /
zhal gcig rab tu zhi zhing 'dzum pa /
spyan gnyis sa la 'dom gang thad tsam du gzigs pa /
phyag bzhi'i dang po gnyis thugs kar thal sbyar sbubs stong gis tsin+tA ma Ni 'chang ba /
g.yas kyi 'og mas shel phreng dang /
g.yon gyi 'og mas pad dkar ram ut+pal dkar po yu ba nas 'dzin cing snyan gyi thad kar kha bye ba /
zhabs rdo rje skyil mo krung gis bzhugs pa dbu skra ral pa phyed thor tshugs phyed sku rgyab dang dpung khar sil mar 'phyo ba /
ri dwags lpags pas nu ma g.yon bkab cing dar dang rin po che'i rgyan du mas spras pa 'khor los sgyur ba'i chas su zhugs pa lta bu /
mtshan dang dpe byad kyis shin tu rdzogs par brgyan pa'i sku mtshar sdug lta bas chog mi shes pa bskal pa rgya mtshor bltas kyang ngoms pa min pa /
ba spu'i sgo re re na yang sangs rgyas kyi zhing rab 'byams rgya mtsho mu med grangs 'das rdzogs pa /
'od dang 'od zer grangs med mu med mkha' mnyam du 'phro ba /
de yi dpral bar oM dkar /
mgrin par AHdmar /
snying gar hU~M mthing gis mtshan par bsgom zhing /
de ltar sku yi rnam pa ma gsal bar du thog mar thun chung la grangs mang ba dang rim pas thun yun je ring du gsal btab /
yang thugs ka nas 'od zer lcags kyu dang zhags pa lta bu nam mkha'i khams khyab par 'phros shing /
spyir sangs rgyas byang sems nyan rang 'phags pa'i tshogs thams cad dang khyad par rgyud sde bzhi drug gi dkyil 'khor 'khor lo'i tshogs ma lus mi lus lus pa med par mdun gyi nam mkhar spyan drangs te bzhugs pa la /
yid las de ma thag par sprul pa'i kun bzang mchod sprin mkha' khyab spros pas mchod nas /
badzra sa ma ya dzaHhU~M baM hoH
zhes pas bdag la zhugs /
gnyis med du 'dres /
rab tu dgyes shing brtan par byas pas /
bdag nyid spyan ras gzigs yi dam kun 'dus kyi skur gyur pa la yid gnyis med par rtse gcig gi gsal snang brtan por bzung bar bya ste /
de yang /
bdag gi ming rus bla dwags kyi zhen pa med par bdag rnam pa ma 'gyur spyan ras gzigs kyi sku yin /
ngo bo ma 'gyur spyan ras gzigs dngos te /
khyad chos yi dam mtha' dag 'dus pa rang yin cing /
de dag gi sku gsung thugs yon tan phrin las thams cad kyang bdag la rdzogs pa'o bsam pa'i nga rgyal drag tu bzung /
de ltar sku'i rnam par shar ba de yang snang bzhin du stong pa ye shes kyi sku ste /
gzugs stong pa'o //
stong pa nyid gzugs so //
zhes pa'i don rjes su dran pa ni rnam dag gi rtsa ba ste /
gzhan yang sku mdog zhal phyag rgyan phyag mtshan gyi dag pa yang bsam par bya'o //
spyir btang bskyed rim gang dang gang bsgom yang /
rnam pa gsal ba /
nga rgyal brtan pa /
dag pa dran pa 'di gsum gal che ba'i gnad dam pa yin pas nan tan du bsgom mo //
gong du bshad pa'i mngon rtogs 'dir jo bo rje dI paM ka ra shrI dz+nyA na'i man ngag yig drug gi sgrub thabs kyang 'dus par bstan pa yin la /
de bzhin 'phags pa'i sa bon dang sku mdog phyag mtshan dmar po rtsa phyag thal sbyar sbubs stong can du bsgyur bas rgyal ba rgya mtsho dang /
de la yum rdo rje phag mo 'khyud pa thugs rje chen po nyi zla pad+ma dang /
yang zhal gcig phyag gnyis dkar po thal sbyar yum can byas pas ye shes 'od mchog la /
de dmar po thal sbyar bar du pad+ma 'dzin pa pad+ma rgyal por 'gyur zhing /
spyir yang spyan ras gzigs kyi sgrub thabs thams cad kyi rtsa ba lta bur yid bzhin nor bu yig drug 'gro 'dul 'di nyid snang bas rtsa ba'i thugs rje chen po zhes kyang bya'o //
gnyis pa spyi bor rigs bdag bla ma kun 'dus tshul ni /
bdag gi snying ga'i 'od zer lcags kyu lta bu 'phros /
rang bzhin rnam dag 'og min zhing nas rang gi rtsa ba'i bla ma rin po che spyan drangs te mdun gyi nam mkhar mgon po 'od dpag tu med pa'i rnam pa gdan gsum tshang ba'i ngo bor gnas pa'i mtha' skor du /
phyogs bcu rab 'byams nas spyi 'dren shes rab dbang skong lung gi bla ma'i rigs su gyur pa rnams dang /
dgongs brda snyan khungs lta spyod rtogs pa bslab gsum brgyud pa'i bla ma'i tshogs dang /
gzhan yang dus gsum du byon pa'i bla ma rdo rje 'dzin pa chen po ma lus mi lus lus pa med pa rnams skad cig gis byon te bzhugs pa la /
gong bzhin yid kyis mchod sprin rgya mtshos mchod cing /
oM sarba ta thA ga ta gu ru a b+hi Shiny+tsa tu mAM/
zhes gsol ba btab pas /
oM hU~M swA AMHhA a b+hi Shiny+tsa hU~M/
zhes 'od dpag med kyis bdud rtsi'i bum pas dbang bskur sku gang dri ma dag
/chu lhag spyi bor 'khyil pa las rigs thams cad 'dus pa'i bdag nyid sangs rgyas pad+ma rnam par rgyas pa 'od dpag med pas dbu brgyan /
de la rtsa ba yan lag brgyud pa'i bla ma thams cad ye shes sems dpa'i tshul du bzhugs pas rigs bdag 'od dpag med bla ma kun 'dus pa'i ngo bor gyur par bsam /
gsum pa thugs ka'i sa bon sngags phreng dam pa'i chos kun 'dus tshul spyir bstan pa dang /
bye brag tu'o //
dang po ni /
rang gi snying ga chos kyi 'khor lo'i dbus su snying pad+ma dkar po 'dab brgyad zla ba dang bcas pa'i steng du rang 'dra'i ye shes sems dpa' tshon gang ba'i thugs kar /
ting 'dzin sems dpa' de bzhin gshegs pa'i thugs gnyis med ye shes ngo bo phyag mtshan gang rung zhig gi rnam pa la /
'dir pad+ma'am ut+pal dkar po nas 'bras tsam gyi dbus su yungs dkar tshad kyi zla ba'i lte bar hrIHla yig drug spus bris pa lta bus bskor ba ste /
oM ma Ni pad+me hU~M/
zhes bai DUr+Ya dkar po'am ser po'i kha dog ltar 'bar ba'i hrIHlas 'od zer lcags kyu lta bu 'phros pas rgyal ba'i zhing khams rab 'byams klas pa nas /
lung rtogs dam pa'i chos ma lus mi lus lus pa med pa glegs bam gyi rnam pa rang sgra dang bcas pa gnyis su med pa'i ye shes kyi rang bzhin can mdun gyi nam mkhar spyan drangs /
gong ltar mchod mthar de rnams yi ge drug pa'i rnam par gyur nas rang gi snying ga'i hrIHyig sngags phreng bcas pa la thim par gyur pas /
sngags gcig la dam pa'i chos thams cad 'dus pa'i nges shes drag po bskyed /
'on kyang re zhig de tsam mi nus shing nyung bar dga' na /
snying pad dkar zla ba la hrIHyig sngags phreng bkod pa ste /
de ltar na pad zla ye shes sems dpa' dang /
hrIHyig ting 'dzin sems dpa' yin la 'di khyer bde zhing byin rlabs chen po'i rgyun dang ldan pas legs pa yang yin no //
gnyis pa bye brag ni /
snying pad zla la hrIHyig bkod pa'i 'od zer gyis gong bzhin spyan 'dren mchod de de rnams yig drug rnam par hrIHla thim pas /
de gnas 'gyur te dus gsum du byon pa'i sangs rgyas sras dang slob mar bcas pa'i yum gyur shes rab phar phyin yi ge drug ma rdo rje'i sgra dbyangs can /
bdag bskyed dang mtshungs pa las lha mo'i mtshan nyid 'jo sgeg mtshar sdug gi ngang tshul du mas spud pa'i sku tshon gang ba de ye shes sems dpar byas pa'i thugs kar ting 'dzin sems dpa' gong du bshad pa ltar bsgom pa ste /
'di yang bla ma'i man ngag dmigs gnad shin tu zab cing ma sbas pa zhig go
/gzhan rgyal ba rgya mtsho dang pad+ma rgyal po sogs la ni ye sems h+ya grI wa dang /
dz+nyA na DA ki nI bsgom pa sogs khyad par ba rnams kyang shes par bya la /
'di yan bskyed pa'i rim pa gsal snang ji nus su bsgrub dgos kyang /
de ltar mi nus pa'i dbang brtson dman pa'i rigs kyis ni rnam pa gsal mi gsal la ma ltos par lha de ltar yin no bsam pa'i mos 'dun gyi dran pa rgyun chags su brten pa tsam las 'os med cing /
de ni bskyed rim gyi gzugs brnyan tsam ste /
deng sang skabs de tsam gyis go mi chod ka med du grub pa 'dis rung ba yang gzhir bcas snang la /
the tshom med pa'i dad gus brtan po yod na des kyang dngos grub chen po thob nus pa yang yin par bshad do //
bzhi pa mkha' khyab bzlas pa'i rnal 'byor ni /
thog mar snying ga'i sa bon la yid bzung zhing sngags phreng bklag thabs su yig drug ring thung ran por lan kha shas bzla /
de nas bdag yi dam kun 'dus yin pas bdag gis bzlas pas yi dam kun gyis bzlas par 'gyur /
lus kyi srin bu brgyad khri bzhi stong dang skra nyi khri chig stong /
ba spu bye ba phrag phyed dang bzhi yang thugs rje chen po'i ngo bor gnas pa re re nas yig drug gi sgra re rgyun chad med par byung /
rang dang lhan cig par spyi bo'i bla ma kun 'dus kyis gsungs pas bla ma kun gyis bzlas /
des rgyal ba rnams thugs rgyud 'khul nas byin rlabs dang thugs rje'i 'od zer dpag tu med pa 'phros te mkha' mnyam sems can thams cad kyi sgrib pa bsal /
dngos grub thams cad thob /
thugs rje chen po'i skur gyur nas yig drug rgyun mi chad par sgrog pa dang /
phyi snang ba kun thugs rje chen po'i rang bzhin gyi 'od mdangs /
'byung bzhi'i rdul phra rab re re bzhin nas kyang yig drug gi sgra sgrog cing /
de bzhin sangs rgyas byang sems slob bcas 'phags mchog nam mkha'i khams kun khengs par bzhugs pas kyang bzlas pa'i grogs mdzad de /
sngags kyi sgra rgyun nam mkha'i khyon yongs su khengs shing dus khams de ji srid du chad pa med par sgrog par bsam pa dang yi ge drug pa ci nus su bzla'o //
de lta bu'i ting nge 'dzin mi ldan par bye ba phrag brgya bzlas pa las /
dmigs pa gsal ba'i grangs nyung ngu'i phan yon che bas ji bzhin gsal ma thub kyang mos pa lam khyer tsam gyi sgo nas 'bad pas kyang nus pa bla lhag tu thob par 'gyur ro //
lnga pa rjes sdud la /
'pho ba dang /
'od gsal te /
dang po la yang gsum /
dang po sku yungs 'bru ltar 'pho ba ni /
sbyor dngos rjes 'brel las /
sbyor ba sku rdo rje sgrib byed lus kyi mi dge gsum 'gyod bshags bsdam /
srog skyob sbyin gtong /
tshul khrims blang /
dngos gzhi gdod nas spyan ras gzigs yin pa la /
yin bzhin par sku yi khyer so mi 'bral ba'i rjes /
rang lus phyi 'phags pa'i sku stong ra pad+ma'i 'dab ltar srab pa /
nang dbus dbu ma mtshan nyid bzhi ldan yar sne spyi gtsug tu ha re zug pa'i steng thad du bla ma 'od dpag med la lha yi bu dang bu mo ste byang chub sems dpa' sems mas bskor ba /
de yi thugs ka nas 'od zer lcags kyu lta bu byung /
rang gi snying thad dbu ma'i dbus ye sems tshon gang 'od kyi gong bur gyur par phog
/dbu ma'i lam nas rgyang thon 'od dpag med la thim /
'od dpag med kyang 'ja' lam nas yud kyis bde ba can du bzhud /
rang lus lha sku'i snang cha yang dmigs med ngang du bzhag
/de las ldang tshe thugs rje chen po'i skur gsal /
dge ba bsngo ba'o //
gnyis pa gsung yig 'bru'i tshul du 'pho ba ni /
sbyor ba gsung rdo rje sgrib byed ngag gi mi dge bzhi 'gyod bshags bsdam /
bden smra /
mthun byed /
bsngags brjod /
zhi des smra ba blang /
dngos gzhi gdod nas sgra kun yig drug rdo rje'i sgra dbyangs su gnas bzhin lam du khyer la /
rjes dbu ma'i mar snar hrIHyig shel ltar dwangs pa sran rdog tsam la /
gong ltar bla ma 'od dpag med kyi thugs ka nas 'od zer byung ba hrIHla reg
/dbu ma'i lam brgyud hrIH'od dpag med la thim /
'od dpag med bde ba can du gshegs par bsam la dmigs med ngang du bzhag
/gsum pa thugs 'od gsal du 'pho ba la /
sbyor ba thugs rdo rje sgrib byed yid kyi mi dge gsum 'gyod bshags bsdam /
nor la chog shes /
'gro la byams pa /
las 'bras la yid ches su bya /
dngos gzhi /
sems nyid gdod nas chos skur gnas par yid ches pas /
lha sngags snang grags chos kun sgyu ma lta bu sems kyi rol par grub cing sems nyid skye 'gag gnas bral rang bzhin gyi 'od gsal ba'i ngang nyid du lam du khyer zhing /
rjes su thugs 'od gsal du 'pho ba zhes 'pho bya 'pho byed dang bral ba'i sgo nas 'od gsal ma bu zhal mjal ba de nyid do //
de ltar 'pho ba'i man ngag 'di ni 'phags mchog srong btsan sgam po'i bka' byin rlabs kyi tshan kha zla med pa ste /
khrid rgyun ches nyag phra ba yis /
de mi nub pa'i ched du rgyal po lugs kyi khrid don tshang bar 'dir 'pho ba gsum du bsgril te bstan pa yin la /
gzhan dang ma 'brel yang 'pho ba 'di kho na khrid chen rang rkang thub pa gcig ste /
des na chos 'di la bod kyi pha chos khyad par can gyi zhen gyis shin tu gces shing rtsis su byas nas nyams len 'bad par byos shig
/gnyis pa 'od gsal sdud rim ni /
lha sngags bskyed rim gyi thun bsdu ba la phyogs pa'i skabs su phyi rten kun nang brten pa la thim /
de yang rim pas 'od du zhu nas rang nyid la thim /
spyi bo'i bla ma yang rang la thim /
rang yang snying ga'i ye shes sems dpa' la /
de yang ting 'dzin sems dpa' la /
de sngags phreng /
de sa bon /
de thig le dkar po yungs 'bru tsam gyur cing /
de yang je phra je phrar gyur te /
mthar skra shad brgya stong tshal pa tsam nas yal bar bsam /
stong nyid spros bral gyi rang ngo la ci gnas bzhag
/de las ldang tshe snying rje chen pos /
oM ma Ni pad+me hU~M/
zhes pas skad cig gis thugs rje chen po'i sku sgyu ma lta bur gsal btab /
'di bskyed rim gyi rdzogs rim ste bskyar gyin yun ring du bsgom na 'od gsal 'dzin pa'i rgyu mchog tu 'gyur /
bskyed rim gyi rjes sdud dngos ni 'di yin gyi /
'pho ba gsum rdzogs rim bstan pa ste /
'di gnyis gang rung res rjes sdud byed mod /
'on te 'pho ba dang go rim bzhin bsgom yang 'og ma rgyal po lugs kyi sgrub thabs nas gsungs pa'i sdud rim yin pas 'brel zhing thugs 'od gsal 'pho ba'i nang tshan du 'du bas legs pa yang yin no //
de ltar bsgoms pa'i dge bas bdag dang sems can thams cad 'phags pa spyan ras gzigs kyi go 'phang thob pa'i rgyur gyur cig snyam pas bsngo ba smon lam gdab /
de bzhin dus kun lha yi snang ba sngags kyi rang gdangs dang ma bral ba'i ngang nas phyag dang mchod pa dang bstod pa dang gtor ma dang chab gtor dang /
sdig pa bshags pa dang dge ba la rjes su yi rang ba dang /
bskul zhing gsol ba gdab pa dang maN+Dal phul ba la sogs pa dge ba'i bya ba thams cad bya zhing /
rdzogs rim zab mo yang bla ma'i man ngag bzhin bsgom par bya'o //
rgyal ba rab 'byams bgrang gzhal mi nus shing //
kun kyang ngo mtshar rmad byung 'ba' zhig las //
gdul dka' 'dul la lhag par dam bcas pa'i //
spyan ras gzigs dbang bod kyi lha skal gyur //
brgyad khri bzhi stong chos tshul grangs mang zhing //
gsang rig gzungs sngags nus pa rmad byung yang //
bklag sla 'dzin bde phan yon zla med pa //
dam chos yig drug bod kyi chos skal mchog
/tshul 'dir bsam nas gangs can 'gro ba rnams //
dad gus spro ba lhag par 'phel yang rigs //
lha gcig bsgoms pas sangs rgyas kun rjes dran //
sngags gcig bzlas pas dam chos kun bklags byas //
sangs rgyas sras bcas kun gyi thugs gsung sku'i //
rin chen gcig tu 'khyil pa'i za ma tog
/phyogs dus rgyal ba kun gyis cher bsngags pa //
spyan gzigs bsgom bsgrub snying nas 'bad 'os yin //
zhes pa'ang smras so /
!
/don gnyis pa rdzogs pa'i rim pa la /
bsam gtan gyi rten bca' ba /
ji ltar skyong tshul lam spogs chog
/sems nyid sku dang ye shes zung 'jug chen por ngo sprad pa /
bgegs bsal ba /
nyams ngos bzung ba dang lnga las /
dang po ni /
dben pa'i gnas su bde ba'i gdan la lus gnad dkyus mthun dang /
bskyed rim mu mthud yin na skyabs sems gong gis 'thus la /
bla ma'i rnal 'byor nan tan du bsgoms pa'i mthar /
lus bsam gtan chos bdun rkang pa rdo rje'i skyil krung ngam /
de ye nas ma lcogs na sems dpa'i skyil krung bya /
lag pa mnyam gzhag gam khu tshur brlar bzhag
/dpung mgo phyir bskyed /
rgal tshigs bsrang /
lce rkan la sbyar /
so mchu rang sar bzhag
/mig lta stangs bcas chun ldan du byas te rlung ro lan gsum bsal /
de rjes rlung rang bab tu bzhag
/rang gi mdun khru gang ngam khru phyed do tsam sogs ci bde bar /
gzhi mthing nag mi che tsam ril zlum zhig bzhag ste mig phyed bkab phyed bltas kyis de la tsham tshum med par g.yo med bzhag
/sems sngar byas phyis spyod da lta'i bsam gzhig med par rang bab la ma yengs pa'i rtsi yod tsam byas la /
de ka'i ngang las bcas bcos gang yang mi byed cing /
rnam rtog breng breng 'phros kyang rjes mthud mi byed par kho'i ngo tsir gyis bzung la rang bab tu bzhag
/las dang po pas bsgom dang thog ma nas sna sun med par thun chung la grangs mang bar byas te bsgom /
yang skabs su rang gi dpral ba'i dbus su spyan ras gzigs tshon gang 'od skor bcas pa dang /
sna rtser hrIHdkar dbugs kyi 'gro 'ong can dang /
snying dbus su zla ba dmar skya sen gang bar mi shigs thig le yungs dkar tsam gsal ba ste /
de gsum gang rigs dang /
de bzhin du mig sna rtse'i bar snang du blta ba dang mig btsums pa dang /
nyin mo nam mkha' sngo thing dang mtshan mo mun pa nag thing ba blta nas yang bsgom zhing /
gang bde bde gtso bor byas la mi yengs par bya /
ha cang gi rnam rtog mang ste sun pa ltar snang na /
sngar phan rnam rtog yod kyang ngo ma shes pas lan par gda'/
da bla ma'i man ngag la brten sgom gyi sna zin pa'i snga ltas me 'bar gong du du ba 'byung ba lta bur rnam rtog mang bar ngos zin pa snyam spro ba bskyed /
rim pas rnam rtog je nyung gi mthar rtog med ngang du gnas pa ni bsgom gyi sna kha zin pa'o //
gnyis pa ji ltar skyong tshul lam spogs chog ni /
gong bshad sems 'jog spyi khyab rtsa ba lta bu la /
bye brag sgrim pa ni /
dpe rgyal khrims kyis nyen par til mar gzhong pa bskur nas 'dzag na gsod ces bsdigs pa'i sems lta bu ste /
don du rnam rtog gi 'phro rbad bcad de ma yengs pa'i shes pa la rtse gcig tu bsgrim pa'o //
bar ma ni /
dpe glang rdzis glang skyong bar 'jam rtsub ran pa bzhin /
sems ha cang mi glod par rang bab tu ma yengs par byed pa'o //
glod pa ni /
dpe rgya mtsho'i rdzing nas bya rog btang ba ltar /
sems ci bder bzhag bzhin rang ngo skyong ba'o //
de gsum gang bde gtso bor bsgoms nas /
rig pa'i rang ngo skye 'gag gnas bral dbyibs kha dog sogs kyi ngo bo gang yang ma grub pa'i stong pa /
stong par yang ma chad pa'i stong nyid rang bzhin gyis 'od gsal ba'i byang chub sems ma yengs par skyong ba ste /
go rim khrig khrig ni med la gang zin blo dang bstun pa'o //
mdor na dus thams cad du rnam rtog gang shar wal po rjes med kyi sems nyid stong gsal ngang la ched 'dzin bral ba yul med rang ngo shes pa /
thim la ma rmugs pa /
grims la gnyen pos ma bslad pa /
rig pa rtog par ma 'gyus pa /
gsal la yengs pa med pa /
'bol le /
shig ger /
mnyam gzhag dus rgyun du skyong ba ni gdams pa'i mthar thug ste /
'phags mchog srong btsan sgam po'i bka' thugs chos nyid 'od gsal 'pho ba'i man ngag gi snying po yang mdo don du bstan pa 'di yin no //
gzhan yang lta stangs gyen thur du phyogs pa dang /
kha thon mang nyung blag cor gyi sgra sogs spel nas dang /
tshogs dben gyi sar 'gro ba dal brel sna tshogs dang /
sems dga' bde gya nom pa zug rngu nyon mongs skyes pa'i skabs rnams su rig pa rang bab tu skyong nas blta bar bya'o //
nyams bzang ngan rkyen thog tu 'dres mi 'dres la dga' ba dang mi dga' ba'i blo ni mi bya'o //
gsum pa sems nyid sku dang ye shes zung 'jug chen por ngo sprad pa ni /
sems nyid rang ngo la gnas shing skye 'gag gnas pa'i mtha' yis dben cing rang rig g.yo ba med pa /
gnas 'gyu la sogs chos kun sems nyid kyi ngo bor mnyam zhing /
'khor 'das kyi chos thams cad ma btsal lhun rdzogs rang rig cho 'phrul du rang ngo shes pa 'di ka la chos sku'i rang zhal mjal ba zhes bya ste /
de las gzhan pa'i chos sku zhig 'tshol du med la /
de yang sems nyid smra bsam dpe brjod kyi yul las 'das pa'i stong pa nyid chos sku
/rang mdangs go ma 'gags par chos thams cad 'char rung gi gsal ba sprul sku
/de gnyis zung du 'jug pa'i ngo bo zag med bde bar snang ba longs sku
/de thams cad kyang dbyer mi phyed la gcig tu ma bral ba'i gshis lugs ni ngo bo nyid sku ste /
de ni don dam pa'i nor bu pad+ma ste /
ma Ni pad+me yin la /
gzhan yang 'gyur med don dam bde chen mkha' khyab nor bu rin po che stong gzhi chos nyid kyi pad+ma'i za ma tog tu bzhugs pa ni /
sangs rgyas thams cad kyi gsang ba chen po ste e waM a haM A li kA li rdo rje pad+ma nyi zla dkyil 'khor lha tshogs dang po'i sangs rgyas seng ge'i khri sogs /
bden gnyis thabs shes zhi lhag stong nyid snying rje zung du 'jug pa'i chos ma lus pa thams cad kyi rang bzhin du gyur pa ste ma Ni pad+me zhes bya la /
oM yig snang ba thabs kyi ye shes lnga dang /
hU~M stong pa shes rab kyi ye shes lnga ste /
shes bcu'i bdag nyid can du shes par bya ste /
de dag ni zab cing brling ba'i don bla ma'i man ngag gis zhib par ngo sprad do //
de yang gnas skabs lam du byed pa ni /
tha mal gyi shes pa la rtog med rang bzhin gyi 'od gsal ngo shes pa 'di ka ste zab mo nang don du grags pa kun gyi snying po dbu sems /
zhi gcod /
zab gsal /
phyag rdzogs mtha' dag gi ngo sprod kyi snying po de ka ste /
de ngo shes shing ngo 'phrod par byas la dus kun ma yengs mi bsgom pa'i skyong tshul dang mi 'bral bar bya ba'o //
bzhi pa bgegs bsal ba ni /
ngo sprad pa'i ngo bo ji bzhin mthar ma phyin gyi bar du gegs sel ba la mkhas dgos te /
mdo tsam ni /
bying na lus gnad bsgrims shing lta stangs spar ba dang bsil ba brten /
rmugs na bla ma'am rten khyad par can la phyag bskor bya /
'thibs na rig pa ngar btags shing phaTaHmang du brjod /
'phro na lus gnad shes pa glod cing lta stangs phab /
rgod na sgrim glod rnam rtog ar gtad gsum gang gnad du 'gro ba de bya /
'thor na lha sku yig 'bru la sems bzung /
gzhan yang sems bde+e ba la mi chags /
gsal ba la mi zhen /
mi rtog pa la dga' bar mi bya la /
de rnams spang ba yang ma yin /
dgag sgrub dang spang blang med par ma bcos bzo med rang rig rang grol du lam khyer bya ba ni gnad dam pa'o //
lnga pa nyams ngos bzung ba ni /
sgom la 'jug pa dang po'i skabs su rnam rtog ri gzar gyi chu rlabs bzhin bar mi chad pa ni g.yo ba'o //
de nas rim pas rnam rtog cung zad tsam dal ba rong gi gzhung chu lta bu ni thob pa'o //
rnam rtog 'phro ba nyung zhing rtog med gnas pa shas che ba dal 'bab kyi klung chu lta bu ni goms pa'o //
rkyen drag po med tshe phal cher rtog med ngang du 'byams pa gang+gA rgya mtshor 'dres nye ba lta bu ni brtan pa'o //
rkyen gyis mi brdzi bar ma zad rkyen gyi ngo bor gsal btab pa rgya mtsho'i klong lta bu ni mthar phyin pa ste nyams rim pa lnga'o //
gzhan yang gnas pa sems kyi rgyan du shar ba gnas pa'i nyams sam rtse gcig rnal 'byor dang /
'gyu ba sems kyi rol par stong pa mi g.yo ba'i nyams sam spros bral rnal 'byor /
rnal 'byor de gnyis kyi nor bu pad+ma'i don dpe yi zhi lhag nyams su myong ba dang /
chos dang chos nyid ro mnyam du myong ba mnyam nyid nyams sam ro gcig rnal 'byor dang /
chos kun bya rtsol med par rig pa'i rang rtsal rdzogs pa ni lhun grub kyi nyams sam sgom med rnal 'byor te /
rnal 'byor 'di gnyis ni ma Ni pad+me'i don zhi lhag zung 'jug dpe yi 'od gsal tshul bzhin rtogs nas don gyi 'od gsal la 'jug ste zung 'jug gi sku thob par byed pa'o //
de dag snying por brjod pa tsam las mngon rtogs rgyas pa ni gzhan du brtag go /
de ltar 'dir bstan pa'i rdzogs rim don tshan lnga la zab mo'i phyogs kyi rdzogs rim mtha' dag gi man ngag gnad du 'dus par dgongs dril du bstan pa yin la /
'on kyang gnas lugs zab mo'i nyams rtogs dpe bklag tsam kho nas shes pa ni ma yin pas /
thog mar bla ma nyams rtogs kyis brgyan pa ma nor ba'i bzang po la gtugs nas log lta dang mnyam 'grogs ye nas ma shor bas sangs rgyas thams cad kyi ngo bor shes pa'i dad pa /
ji mdzad legs mthong ji gsung tshad mar bzung ba'i gus pa /
dgyes pa sgrub cing mi dgyes pa spang ba'i mos pa /
lus srog la bab kyang rtsa ba'i bla ma'i dam tshig mi gtong ba'i dung pa ste /
mtshan nyid 'di bzhi dang ldan pas bla ma la gsol ba phur tshugs su gdab pas rgyud la nyams rtogs kyi yon tan yar zla ltar skye ba yin zhes /
rgyal ba'i bka' lung man ngag thams cad kyi dgongs pa'i yongs bcud dam pa'i gsungs pa yin pas /
snying gi dkyil du bzung nas gsar ngas ltem rkyang ngos lkog tu ma song bar /
rang sems dpang por bzhag ste zhu dag pher ba zhig ji srid 'tsho yi bar du dgos par ma zad byang chub ma thob bar du'ang spyod pa'i 'dun pa gzung ba yin gyi /
spyir yang sangs rgyas go 'phang thob zin nas bla ma bsten dgos pa min yang /
bla ma dor ba ma yin pa'i tshul ston du 'phags mchog spyan ras gzigs kyi spyi bor 'od dpag med bzhugs pa lta bu ste /
des na slob pa lam gnas pa rnams kyis ni bla ma bsgom dgos pa smos ma dgos so //
des na byang chub don gnyer gyi thog mar bla ma ma nor bar bzang ba btsal nas bar du mos gus kyis bzung /
dam tshig srog phur btsugs nas mthar son par byed pa rang gal che'o //
gzhan yang 'khor bas sun pa dang /
'di snang la zhen pa chung ba /
nges 'byung gi bsam pa brtan pa /
lhag bsam snying rje rgya che ba /
rnam dkar bsgrub la brtson 'grus brtson pa /
dka' thub la zhe bcad dam pa rnams kyang lam mchog sgrub pa la nges par gal che zhing gces pa'i chos so //
de ltar 'dir lam gyi gnad don sa bon ming smos tsam las zhib rgyas bla ma'i zhal las blang bar bya'o //
rgyal bas gsungs pa'i mdo sngags dam pa'i chos //
kun gyi gnad bsdus rgyu lam 'bras bu'i chos //
yongs la khyab pa zab gsal dbyer med de //
de don gtan la 'beb byed thabs kyi sgo
/du mar 'char rung gcig tu 'dus pa'i bcud //
'phags mchog sgrub thabs bskyed rdzogs lam 'di rmad //
rmad byung snying po'i gdams pa rdzogs rim chos //
rgyal ba sras bcas kun shul bgrod gcig lam //
lhan skyes ye shes sems nyid chos kyi sku //
rang ngo ji bzhin ston pa'i man ngag gnad //
don bsdus do+on tshang bzung 'dril spro na rgyas //
bcang bde nyams su blangs bde khyad 'phags chos //
'di ko tshe dbang nor bu'i blo dpal las //
legs phyung skal bzang yid gsos bdud rtsir byin //
rtog ge'i blo dang tha snyad tshig skam rjes //
ma 'brangs don bsgom snying por dril mdzod kye //
zhes pa'ang smras so /
!
/spyi don gsum pa rjes la /
rgyun gyi spyod lam dang /
'pho ba dang /
bar do'i rnal 'byor gsum ste /
dang po ni /
ldang ba'i skabs su 'phags pa la sangs rgyas byang sems dpa' bo rnal 'byor ma'i tshogs kyis bskor ba mdun gyi nam mkha' la byon nas /
rol mo sngags sgras bdag sogs ma rig gnyid las bslangs te skad cig mar rang rig 'phags pa'i skur wal gyis gsal btab /
snod bcud thams cad rang dang lhan cig sgrog par bsam la yig brgya A li kA li rten 'brel snying po tshar bdun nam gsum brjod /
skyabs yul mdun gyi nam mkhar dmigs la /
oM na mo many+dzu shrI ye swA hA/
na ma su shrI ye swA hA/
na ma ut+ta ma shrI ye swA hA/
zhes lan gsum bzlas te ldang phyag bya /
sngags des rkyang phyag re dang phyag gsum byas na /
sde snod gsum thos bsam sgom gsum byas pa'i bsod nams dang mnyam zhing /
des nyin re bzhin phyag gsum re byas na mthong lam ye shes tshe 'dir skye zhing de srid mi dang mi ma yin 'byung po nad rims kyi gnod pas mi tshugs par bsrung bar gsungs so //
gos bgo ba na /
'bru gsum gyis gos ngo bo bzod pa'i pha rol tu phyin pa la rnam pa lha yi dar zab pany+tsa li kar gyur pa de bdag nyid 'phags pa'i sku bla ma yi dam kun 'dus skra ba spu srin bu'i tshogs kyang /
thugs rje chen por bzhugs pa la bgos pas de dag rab tu dgyes te sems can thams cad kyi tshogs rdzogs par bsam /
bza' btung longs spyod pa na /
'bru gsum gyis byin rlabs gong ltar byas /
rin po che las grub pa'i snod yangs shing rgya che bar bza' btung 'chi med bdud rtsi'i rang bzhin du gyur pas bdag nyid thugs rje chen po bla ma yi dam sogs gong ltar dang /
der ma zad sems can thams cad 'phags par gsal ba'i sku lus phyi nang du thugs rje chen po'i bye brag rang dang mtshungs par bzhugs pa la /
bdag gi snying ga nas spros pa'i mchod pa'i lha mos bdud rtsi'i tshogs 'khor phul zhing /
thams cad kyis bdag dang lhan cig tu longs spyad pas dgyes shing tshims par bsam zhing mthar dge ba byang chen du bsngo ba sogs bya /
gnad 'di ma shes phan chad zas zos pa byol song gi kha zas za ba ltar la gnad 'di shes shing 'bad pas nyams su blang na zas kham gang skom hub gcig kyang tshogs 'khor re bskor bar 'gyur bas dkor sgrib dag
/tshogs rdzogs pa'i yon tan khyad par can bla na med pa thob pas shin tu gal che'o //
lus kyi zag rdzas 'dor ba'i skabs su spyi bo'i bla ma las bdud rtsi babs pa bdag 'phags pa'i sku'i bdud rtsir 'dres te phyir babs nas gshang gci dri ma za ba'i mi ma yin thams cad kyis thob ste ngoms shing tshims par bsam la /
mchil ma la /
oM a sh+le sma A ha re b+h+yaHswA hA/
lud pa la /
oM a khre ra A ha re b+h+yaHswA hA/
snabs la /
oM a b+hi g+ha na A ha re b+h+yaHswA hA/
lus kyi dri mar /
oM a ma la A ha re b+h+yaHswA hA/
dri chen la /
oM a b+hi s+d+ya A ha re b+h+yaHswA hA/
dri chu la /
oM a mU tra A ha re b+h+yaHswA hA/
de za ba rnams kyis thob par gyur cig
/ces pas bsngo ste /
de yi phan yon ni dpag tu med pa yod de nyin re bzhin du mu to ba 'bum 'bum kha zas kyis tshims par byas pa dang mnyam par gsungs pas 'bad de bya'o //
yang 'gro ba'i skabs su rang gi phrag pa g.yas kyi thad nam mkha' la pad+ma'i sa gzhi yangs shing rgya che ba tshad bzung las 'das pa'i dbus su /
rin po che sna tshogs las grub pa'i de bzhin gshegs pa'i mchod sdong rtse mo 'og min chen por snyogs pa'i steng du bla ma 'od dpag med la bla ma'i tshogs dang bcas pa /
bum pa'i dbus 'phags mchog spyan ras gzigs rgyud sde rab 'byams yi dam ma lus pas bskor ba /
bang rim rnams la sangs rgyas byang sems nyan rang 'phags pa'i tshogs dang /
de dag gi bar mtshams su gsung rab glegs bam bgrang 'das yod pa /
de bzhin gshegs pa'i gdung rigs lnga dang /
gzhan yang dkon mchog gi rten tshogs kyi zhing du gyur pas phyur bur gtams pa /
de las cung zad rim gyis dma' ba'i mchod sdong brten pa gong mtshungs kyis pad+ma'i sa gzhi yongs su khengs pa la /
thog mar phyag 'tshal sngags bcas 'gro phyag gsum 'tshal mthar /
na mo b+ha ga wa te rat+na ke tu rA dzA ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM rat+ne rat+ne ma hA rat+ne rat+na bi dza ye swA hA/
zhes lan gsum bzlas pas bskor ba gcig byas pa yang dpag tu med pa byas par 'gyur bar gsungs so //
bdag sogs sems can thams cad kyis de la bskor ba'i tshul gyis 'gro bar bsam pa ni gom gang 'dor bas kyang bsod nams kyi phung po bsam gyis mi khyab pa thob pa'i thabs bla na med pa'o //
sdod pa ni /
thang stong ngam gnas khang gang yin kyang rung bde ba can gyi zhing gi bkod pa phun sum tshogs pa'i dbus su rin chen khang bzang pad+ma'i snying por bdag 'phags pa'i skur gsal ba'i ngang du sher snying snying po lan bdun nam gsum brjod de gnas par bya'o //
gnyid log pa na /
mal du tsog pu'am seng ge'i nyal stabs gang bder byas la /
rmi lam 'od gsal 'dzin pa'i dran 'dun drag po yang yang dang /
bla ma la gsol 'debs phur tshugs su nan shin tu che bas gdab cing spyi bo'i bla ma snying gar byon nas ye shes sems dpas dbu brgyan /
snying pad+ma 'dab ma brgyad kha zum pa bum sku ltar gyur pa bla ma dang ye shes sems dpa'i 'od kyis nang khengs te rim gyis mched de /
lus dang lus kyi tho phyi snang srid kun khyab ste slar bsdus nas snying ga 'od kyis khengs pa la sems gtad /
gal te snying gar ye shes sems dpa' zhal phyag can mi bsgom tshe hrIHyig bla ma dang ro mnyam ste bla ma'i sku bsgom pa'i khyad par ro //
gzhan gong gi bskyed rim gyi rjes sdud kyang spogs chog tshul du ring por bsgoms pas /
thog mar rmi lam mthar 'od gsal gyi dge sbyor yang dag pa skye'o //
'di rnams spyod lam tshogs su bsgyur ba'i man ngag khyad par can yin pas blo la bzhag ste bsgom par gces shing /
gzhan yang chos spyod bcu la ci nus su 'bad pa dang /
sbyor dngos rjes kyi chos bskyed rdzogs lam gyi rim pa sogs tshogs kyi rgyur gyur pa che phra ji 'dra zhig la spyad kyang rung /
mthar dge ba byang chen du bsngo zhing theg pa chen po'i smon lam bzang po spyod pa'i ngang tshul rgya che bar gdab pa yang shin tu gal che ba yin pas dus kun tu ma brjed cing mi chad par bya'o //
de ltar byas na tshe ring nad med pa dang longs spyod dbang phyug phun sum tshogs la /
dgra dang chom rkun dang me dang chu la sogs pa mi dang mi ma yin pa'i gnod pa thams cad zhi ba dang bsam pa dge zhing las su rung ba dang /
chos dang mthun pas 'chi ba'i 'jigs pa'i snang ba de dag mi 'char bar rje btsun spyan ras gzigs dbang phyug 'khor dang bcas pa'am /
de yi rnam 'phrul bsam gyis mi khyab pas bsus nas po ta la'am bde ba can du pad+ma la brdzus te skyes nas /
skyes ma thag tu gzungs dang ting nge 'dzin la sogs pa'i yon tan thams cad yongs su rdzogs nas mgon po spyan ras gzigs dang mtshungs pa'i go 'phang thob par 'gyur ro //
gnyis pa 'pho ba ni /
rab bum pa ltar 'chi ba zhes zhi lhag zung 'jug gi nyin mtshan 'khor yug tu 'byams shing 'thug po'i 'od gsal rgyun chad med par 'char ba ni /
de las gzhan pa'i 'pho ba mi dgos te chos sku lta ba rgyas 'debs kyi 'pho ba zhes bya la /
'bring bskyed rim gyi ye shes pheb pa'i mthar thug pa yan bskyed rim gyi nus pas mkha' spyod kyi gnas gang 'dod du 'pho nus la /
dam tshig bskyed pa'i rim pa ye shes dag pa'i mngal du 'jug btub /
longs sku zung 'jug gi 'pho bar grags la /
de gnyis gnas skabs lam du byas pa ni gong gi 'pho ba gsum yang yin no //
de las gzhan pa rlung sems sgra sogs la brten pa sprul sku'i 'pho ba ste /
de ltar bsgom pa ni 'dir rang nyid 'phags pa'i sku phru ma phus btab pa lta bur gnas pa'i bu ga dgu hrIH'od zer 'bar ba dgus bkag cing /
lus dbus lte 'og sor bzhi'i mtshams nas chos 'byung phyi dkar nang dmar ba lte 'og mkhal khung gnyis su phyogs shing /
rtse mo bshang bar du zug pa'i dkyil nas 'od kyi sbu gu sngo skya drang thal le yas sna je sbom gyis spyi gtsug tshangs pa'i sgor zug pa zla ba'i kha chod can /
de steng bla ma kun 'dus bzhugs pa snying ga'i 'od lam dbus su ye shes sems dpa' bsgom bde ba'i dbang gis hrIHdkar po gsal kyang rung la /
lte 'og chos 'byung gi nang du rang sems ngo bo thig le'i rnam pa kha dog sngo dmar tsa na ka'i 'bras bu tsam bsam la /
bla ma la gsol ba phur tshugs su gdab mthar rlung ro lan gsum bsal nas 'jam rlung cung zad gcig bzung ste phyir btang ba dang /
phaTaHkyi sgra bcas lte 'og thig le'i dkyil nas ti la dkar ser yungs 'bru tsam 'thon /
'od kyi sbu gu'i dbus brgyud snying ga'i yi dam mam hrIHla g.yas su bskor /
zla ba'i dbus nas thogs med du thon /
'od dpag med kyi thugs kar zhugs te gnas /
yang 'jam rlung bzung nas phyir btang tshe snga ma ltar lan bdun 'pho /
de mthar rlung nang du sngar las yun ring tsam gyis 'then te hU~M zhes pa'i sgra dang bcas 'od dpag med kyi thugs ka'i thig le bdun gcig tu gyur te zla ba la thogs pa med par bab /
hrIHla g.yon du lan gsum bskor te lte ba'i thig le'i dbus su thim par bsam la cung zad bzhag
/yang sngar ltar 'pho ba dang 'beb pa rnams mang du byas la rtags thon par sbyangs mthar thun bzhag skabs 'od dpag med las tshe yi bdud rtsi'i rgyun bab pa hrIHdang thig ler thim zhing /
mthar lus khengs /
bla ma yang rang la thim /
'od sbug gi yas sna zlum po tshigs 'gag par bsam /
lte 'og gi thig ler sems bzung ste yig drug brgya rtsa tsam bzlas pas 'pho ba'i log non dang tshe sgrub pa'i mchog tu 'gyur ro //
nam zhig 'chi rtags tshang nas dus la bab pa na chags zhen spang zhing mi dge ba bshags pa dang /
bla mar mos gus gnad du bsnun nas gsol 'debs ting 'dzin dbang ci nus su blang /
de nas dmigs pa'i gzhi snga ma lta bu la ti la dkar ser rigs bdag thugs kar thim mthar /
bla ma'i thugs las 'od dpag med pa'i sku chung ngu zhig thon pa'i thugs kar gong gi thig le de 'dzin bzhin rgyang gis bde ba can du gshegs nas gtso bo 'od dpag med kyi thugs kar thim /
de ltar lan kha shas dang /
mthar thig le sngo dmar phaTaHkyi sgra drag po dang bcas 'phar /
snying ga'i lha sku'am hrIHdang lhan cig slar yang phaTaHkyi sgra bcas shugs drag tu 'phar /
zla ba'i kha khebs kyang 'phar nas 'od dpag med kyi thugs kar thug pas 'od dpag med nam mkhar yer gyis lding ba dang /
chos 'byung 'od sbug kyang 'ub kyis 'od dpag med la thim pas /
'od dpag med gyad kyis mda' 'phang ba ltar skad cig gis bde ba can du bud+d+ha a mi ta b+hA'i thugs kar 'phos te ro gcig tu 'dres par bsam /
de 'dra lan kha shas kyis 'pho nus par gsungs la /
sngar mtshams med spyad pa'am so thar gyi pham ltung phog pa yin yang /
bla ma'i mos gus ltem rkyang ma shor bar gsol 'debs la brtson zhing /
bla ma dgyes pa'i gnas gyur zhig yin na 'pho bas nges par dag zhing ngam mtho ris su skye bar nus la /
sngags kyi sgor zhugs nas dge ba gzhan 'bad kyang dam tshig sel yod cing bshags pa ma byas pa la ni 'pho ba thebs pa'i re che dang bral gyi gang gis kyang mi ldog ste brag ri zhig pa'i rbab brten du med pa ltar mar gyi zang thal lo //
de bas 'pho ba thebs shing bde 'gro 'dod pa rnams dam tshig la rab tu brtson par gces so //
'pho ba'i mngon par rtogs pa mtha' dag ni 'dir brjod kyis ga la langs /
'dir dang po'i blo can la phan slad dmigs rim cung zad spros te bkod par byas pa'o //
gsum pa bar do'i rnal 'byor ni /
spyir 'khor ba'i chos mtha' dag bar do yin mod /
bye brag tu bar do rnam pa drug dang /
rnam pa bzhi dang /
rnam pa gsum du bzhag pa mang yang /
don gyi snying po rang bzhin bar dor 'du zhing /
der sgro 'dogs gcod pa'o //
spyir ni dus kun tu nga 'chi ba yin /
da lta bar do'i snang ba yin /
lam yar 'gro mar 'gro'i sa mtshams chen po yin pas /
bla ma la gsol 'debs /
sems can la snying rje /
ma yengs pa'i dran pa rnams brtson pa chen pos 'khrul pa'i dbang du skad cig kyang mi btang bar 'od gsal chos sku ngo shes par bya dgos snyam pa'i zhe bcad drag po'i dran pa rgyun chags su brten nas rang bzhin 'od gsal gyi ngang du bzhag
/'chi dus kyi 'byung ba'i thim ri+im snang mched thob pa nyer thob rnams blor bzhag ste ngos bzung gi 'dun pa dang khyad par gzugs snang thams cad 'phags pa'i sku
/sgra grags thams cad yi ge drug gi sngags /
'gyu rtog thams cad thugs chos nyid kyi rol par shes shing dgra gnyen gyi yul la chags sdang gi zhen pa chen po dang /
pho mo la mig ser gyi 'dzin chags rang rgyud pa rnams spang zhing /
bdag gzhan snod bcud thams cad snang stong grags stong dran stong shar grol 'dzin med sgyu ma lta bu'i blo dang spyod lam thams cad du ma bral ba gal che'o //
de ltar bar do lam byed kyi chos kyi gnad thams cad 'dus pa'o //
spyod lam tha mal gyur pa'i lcags khams la //
thabs la mkhas pas tshogs bsgyur bcud len thebs //
'dzad med byang chub gter du longs spyod pa'i //
rin chen 'di ltas don gnyis dbul ba bral //
rlung sems rten 'brel nus pa'i mkha' lding gis //
bde chen sum rtsen gnas bgrod ngo mtshar phul //
rang sems bar ma dor 'khyams yun ring de //
bde chen btsan sa da ni gzung bar rigs //
zhes pa'ang smras so //
de ltar thugs rje chen po'i smar khrid las brtsams te man ngag du ma'i snying po btus pa'i gzhung /
bskyed rdzogs lam gyi rim pa'i stong thun yi dam rab 'byams la 'jug pa'i spyi khrid khyad par can tshe gcig sangs rgyas kyi go 'phang ma lus pa bgrod pa'i gang zag gcig la chos gcig gis chog pa /
rim gnyis sbyor dngos rjes gsum tshang ba tshig nyung la don rgya che khyad par 'phags pa'i chos yin pas thar pa byang chen don du gnyer ba rnams kyis 'di la 'bad pas nyams su len par mdzod cig
/lar yang gdams pa nyams len dang bral na pusti brgya la bskyar sbyangs byas /
bshad pa rgya mtsho'i rlabs ltar g.yo zhing mkhas pa'i nga rgyal seng ge ltar dregs kyang /
'chi ba'i dus la bab tshe phan par mi 'gyur bas nyams su blang bar shin tu gal che la /
spyir thos bsam kun bsgom la gzhol ba'i ched kho na yin zhing /
deng sang dus snyigs ma tshe yi lang tsho dman pa'i skabs 'jig rten gyi bya ba smos kyang ci 'tshal /
bstan pa la lhag bsam 'ba' zhig ma yin pa'i chos brgyad dang 'dres pa'i thos bsam za zi las /
bla ma'i mos gus ltem rkyang ngos lkog med par rtse gcig gis sgom sgrub kho nar 'bad pa zab ces kyang snying por gdams pa'o //
de ltar mdo rgyud yongs kyi dgongs pa'i bcud //
nor bu pad+ma'i sgrub thabs rmad byung gang //
nyung ngu'i tshig gis don mang gsal byed dag
/sngon med bshad dang bskyar zlos kyang min par //
ngo mtshar gtam gyi dga' ston gzhon nu'i tshul //
thogs med bstan med glegs bam nang nas te //
legs par bshad kun bla ma'i mthu las yin //
tshul 'di 'gro 'dren don yod lcags kyur sems //
'on kyang nyes pa'i cha kun bdag blo yis //
nongs pas dpang gyur rnams la bzod gsol na //
nyes med bstsal zhing dge legs yon tan du //
dbugs dbyung thugs rje mnga' ba rnams kyis stsol //
tshul 'di lhag pa'i bsam pa kho na yis //
'bad pa bgyis las byung ba'i dge ba gang //
yongs su bzlums te nam mkha'i mthas gtugs pa'i //
jo bo sems can rnams kyi don du bsngo //
de mthus 'gro kun srid zhi las grol ba //
gdod ma'i dbyings su rnam grol byang chub sems //
bral smin yon tan yongs rdzogs spyan ras gzigs //
ji 'dra'i go 'phang de la myur sbyor shog
/ces 'phags mchog spyan ras gzigs dbang phyug gi sgrub thabs yang gces zab bsdus snying po gsal ba'i /
don khrid legs bshad nyung ngu rab gsal dngos grub 'dod 'byung rin chen za ma tog ces bya ba 'di ni /
tshul 'di lta bu la mos pa'i skal pa can rnams la sman pa'i ched du bgyi 'dun ldan cing dge ba'i bshes gnyen du gyur pa mang pos ring nas bskul ba dang /
nye bar rig pa'i gter chen kun mkhyen sangs rgyas 'phel gyi ring lugs dri med 'dzin pa gtsang rong 'bras yul skyed mos tshal gyi /
sde snod 'dzin pa mkhyen rab bstan pa dar rgyas la sogs pa'i lung rig smra ba chen po du mas gsol ba btab pa'i rkyen la brten /
gu ru'i sgrub gnas gtsang g.yas ru lhang lhang brag gi 'dabs kham bu lung mtsho rgyal sgrub phug tu rab byung nyi ma'i me 'brug nag zla'i tshes lnga nas brgyad kyi thun skabs su /
cung zad bris te grub par shAkya'i dge bsnyen rig 'dzin tshe dbang nor bu 'jam dbyangs rgya mtsho'i sde dpal kun tu rgyas pas sbyar ba ste /
slar yang 'phags mchog 'jig rten dbang phyug gi sprul gar skye ba'i phreng bas byin gyis brlabs pa'i bsti gnas sa la gnas pa'i 'og min stod lung mtshur mdo bo yi gan+d+ho la yi rtse mor /
lo de ka'i sa ga zla ba'i yar ngor rang blo la ji 'thad pa thun mong ma yin pa'i tshul gyi zhu dag bgyis pa'i snga ma'i yi ge pa ni dad gus brtson pa'i nor can dge slong kun bzang nges don gzhan phan dang /
phyi ma ni dge tshul shes rab bstan 'dzin gyis bgyis pa kun tu dge legs 'phel bar gyur cig
/dge'o //
dge'o //
gong gi thugs rje chen po'i khrid ka yig cha 'di yi steng nas nyan pas rgyal po lugs dang smar khrid bzhi'i rgyun gcig tu thob par 'gyur la /
smar khrid gzhan thob pas khrid 'di thob pa'i go ni mi chod kyi /
des na khrid yig 'di ka'i steng nas zhal lung smin por nyan bsgom bgyis nas /
gdod rang gis nyams su blang zhing gzhan la 'chad spel 'gro ba'i don rgya che la rgyun mi chad par bgyid 'tshal lo //
don bzang rnyed par 'dod pa'i skye bo rnams //
don ldan rin chen gter sgo 'di phyes la //
don mchog gtan gyi 'dun ma bsgrub pa yis //
don grub rgyal ba'i go 'phang myur 'dzeg mdzod //
ces pa'ang smras so //
dge'o //
dge'o //
mang+ga laM b+ha wan+tu ///
/
