@#//
paN+Di ta ma ti nas brgyud pa'i 'jam dbyangs dkar po'i sgrub thabs rjes gnang las tshogs dang bcas pa bzhugs so //
rgya gar skad du /
Ar+Ya many+dzu shrI sAd+ha ni nA ma /
bod skad du /
'phags pa 'jam dpal gyi sgrub thabs zhes bya ba /
'jam dpal gzhon nur gyur pa la phyag 'tshal lo //
skyabs 'gro byang chub sems bskyed tshad med bsgom //
sngags 'di brjod la mi dmigs ngang la bzhag
/oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
stong pa'i ngang las baM paM a dkar las //
rgya mtsho'i steng du pad+ma zla ba bsam //
de steng rang sems a dkar nyid gyur las //
'od 'phros don byas 'dus pas lhar gyur te //
zhal gcig phyag gnyis mchog sbyin ut+pal bsnams //
rdo rje'i skyil krung 'od zer rab 'phro ba //
dar dkar na bza' rin chen rgyan gyis spras //
ston zla'i mdog can lang tsho ldan par bsgom //
oM wAkye daM na maH
rig sngags rgyal po 'bum phrag gcig gis 'grub //
zla ba gcig gis blo 'phel rig pa 'dzin //
dngos sam rmi lam nyid du mthong thos shing //
grub pa'i mtshan ma gzhan yang snang bar 'gyur //
snying dbus zla ba'i 'khor lo rtsibs drug la //
'bru drug yi ge bkod pa g.yas g.yon 'khor //
shugs drag rtse mo rno zhing rab dkar bas //
nyes 'joms stobs ldan myur 'dzin rab gsal gyur //
gre phugs a dkar dag las 'od 'phros pas //
rgyal ba kun gyi blo gros dpag med dag
/bsdus nas khong du thim pas lus khengs nas //
mi brjed dran pa'i gzungs ni thob par 'gyur //
yang na ral gri nyid bzung rig 'dzin 'gyur //
nyi zla gzas zin dus su mA sha nyid //
dar dkar gyis dril lce 'og bcug la bzla //
myu gu byung gyur de ni grub pa yin //
pha rol phyin dang bstod pa mang po dang //
mtshan nas brjod dang mchod pa mang po dang //
maN+Dal dbul zhing gsol ba btab par bya //
'di yis myur du 'grub par 'gyur ba yin //
'phags pa 'jam dpal gyi sgrub thabs zab pa las kyang ches zab pa /
slob dpon chen po sgeg pa'i rdo rjes mdzad pa rdzogs so //
rgya gar gyi paN+Di ta chen po shAkya shrI dang /
bod kyi lo tsA ba gnubs byams pa'i dpal gyis bsgyur ba'o ///
/
!
rgya gar skad du /
Ar+ya many+dzu shrI stotra nA ma /
bod skad du /
'phags pa 'jam dpal la bstod pa /
'phags pa 'jam dpal gzhon nur gyur pa la phyag 'tshal lo //
don zab sngags kyi stobs kyis rab sbyangs shing //
stong gsal nam mkha' dang mtshungs dri med la //
baM yig las grub dkar dwangs bdud rtsi'i mtsho //
gting zab yangs pa can la phyag 'tshal lo //
mtsho mtha' glang chen thal dkar gyis bskor zhing //
mnyen lcug 'khril ldem pad zlum drwa bas khyab //
lo ma'i khur lding dkar mdzes me tog las //
yid 'phrog dri bsung ldan la phyag 'tshal lo //
mtsho chen dbus su paM yig las byung ba'i //
pad sdong yal ga lo ma phun tshogs mdzes //
'dab rgyas dkar gsal ge sar dmar ser can //
lte ba ljang ser mtho la phyag 'tshal lo //
de steng yi ge mchog rab yongs gyur las //
rab zlum 'khor lo rnam dag phun tshogs mdzes //
shin tu mdog dkar ri bong 'dzin gzugs can //
bsil zer phyogs bcur 'gyed la phyag 'tshal lo //
der bzhugs a dkar las byung dpa' bo'i sku
/zung bzhi'i na tshod rdo rje'i skyil krung bzhugs //
chu shel dri med dang mtshungs rab dkar dwangs //
mtshan mchog dpe byad 'bar la phyag 'tshal lo //
thor tshugs rtse na rin chen tog gis mdzes //
rtse mo lnga ldan zur phud shin tu gsal //
snyan gong ut+pal dri ldan dar dpyang 'phur //
snyan shal nor bu 'phyang la phyag 'tshal lo //
de bzhin mgul rgyan dpung rgyan phyag gdub dang //
zhabs gdub ska rags do shal bzang po las //
sna tshogs na bza' rin chen rgyan gyis mdzes //
sil sil sgra snyan 'khrol la phyag 'tshal lo //
phyag g.yas mchog sbyin legs par brkyangs mdzad cing //
g.yon pas ut+pal sdong po thugs kar 'dzin //
srab 'jam dung mdog na bzas rnam mdzes pa'i //
mu med 'od zer 'phro la phyag 'tshal lo //
dpal mchog sku yi rnam pa dran gyur nas //
rig sngags cung zad bzlas pa tsam gyis kyang //
dus der dar dkar mA sha'i sbyor ba yis //
phun tshogs blo gros 'phel la phyag 'tshal lo //
gzhan yang gzhon nu dpa' bo legs bsten pa'i //
ting 'dzin sngags dang sna tshogs rdzas sbyor gyis //
gnas skabs mthar thug yon tan ma lus pa //
bslu med nges par 'grub la phyag 'tshal lo //
ngo bo ma nor chos nyid rab mkhyen cing //
rnam pa ma lus chos can lhang nger gzigs //
thugs rje che dang thabs tshul dpag med kyis //
srid mtsho mtha' yas skyob la phyag 'tshal lo //
'jam dbyangs mgon khyod gus pas rjes dran zhing //
sgom bzlas legs mchod mngon par bstod pa yis //
blo ngan ma rig 'thibs po'i tshogs rnams kun //
sprin med nyi shar ji bzhin dwangs par mdzod //
ces pa 'jig rten na mkhas pa rnams kyi nang nas rgyal mtshan gyi rtse mo ltar mngon par mtho zhing gsal bar gyur pa'i paN+Di ta ma tis 'jam pa'i dbyangs la bstod pa /
sgrub thabs bskyed rim dang mthun par mdzad pa rdzogs so ///
/
!
'di'i lo rgyus ni /
dze tA ri dgra las rnam par rgyal ba'i zhabs de 'jam dpal las chos dngos su gsan cing grub pa brnyes pa yin /
lan gcig 'jam dbyangs byon nas da lta khyod kyis mi lo brgya dang bcu lon /
da bcu las lus 'dis mi thub pas snod dang ldan pa'i bu gcig tshol la nga'i chos 'di ston la chig brgyud kyis shod gsungs nas lung bstan /
der dze tA ri dgra las rnam par rgyal ba rdzu 'phrul gyis nam mkha' la 'phur te phyogs kun tu snod ldan gyi bu btsa' bas ma rnyed /
slar ma ga d+ha'i yul du gzigs pas ma he'i rdzi bo rgas shing 'khogs pa 'tsho ba dang bral ba gcig 'dug pas de snod ldan du gzigs nas der byon nas /
khyod snod dang ldan par 'dug pas las 'di bshol la chos sgor zhugs shig gsungs pas /
de na re bdag rgas shing 'khogs pas 'tsho ba yang med /
yi ge yang mi shes pas tshe phyi ma la rjes su gzung bar zhu zer /
der slob dpon gyis thabs yod gsungs nas sgrub thabs 'di byin te /
bsgrubs pas zhag lnga nas   lo rgyus kha cig las zhag bdun zhes pa'ang gda'/mchan /chos thams cad rang grol du shes pa'i paN+Di tar gyur te /
paN+Di ta ma ti zhes grags so //
der slob dpon gyis 'jam dpal zhi khro'i dkyil 'khor du dbang bskur te /
gsang mtshan sgeg pa'i rdo rje zhes grags so //
nor bu gling du sku 'khrungs pas nor bu gling pa zhes grags so //
de nas slob dpon la phyag byas nas slob dpon gyis bdag rjes su bzung pas mkhas par gyur kyang nga rgas pas bshad pa byed mi khom sgrub pa zhig byed zhus pas /
slob dpon gyi zhal nas khyod rang la tshe lhag po lo bcu yod pa dang nga la yi dam gyi lung bstan thob pas lo bcu yod pa las gnyis 'das /
da lo brgyad yod pas khyod la sbyin gyis lo bco brgyad bar du 'gro don gyis /
de nas yi dam la gsol ba thobs dang tshe nyi zla dang mnyam pa yong srid gsungs nas slob dpon mkha' spyod du gshegs so //
de nas sgeg pa'i rdo rjes nor bu gling pa chung ba la bshad /
des 'byung gnas sbas pa la gsungs /
des paN+Di ta chen po shAkya shrI la gnang /
khong bod du khro phu lo tsA bas gdan drangs nas dbus kyi srin po rir dbyar gnas mdzad pa'i dus su /
bod rnams kyis rgya gar gyi shes rab ma do nas /
khro phu lo tsA bas bla ma la shes rab 'phel ba'i gdams ngag zhus pas /
paN+Dita yis gsungs nas /
nga la gdams pa rgya mtsho tsam yod pa'i nang nas gdams pa khyad par can bzhi yod /
bde mchog dkar po la bsten nas byang chub sgrub pa dang /
'jam dpal dkar po la bsten nas blo 'phel ba dang /
yang dag me gcig thod gcig la bsten nas ras thub pa dang /
dzaM b+ha la nag po la bsten nas nor sgrub pa dang bzhi las /
'di 'jam dpal dkar po blo 'phel yin gsungs nas thams cad la gnang /
bde mchog dang /
dzaM b+ha la'i bka' rjes gnang zhu na khyod rang bal yul du 'gro na ngas byed gsungs nas /
der khro phu lo tsA bas bal yul thug par skyel thung byas nas zhus pas /
der mi khom gsungs nas ma gnang /
der khro phu lo tsA bas yang yang gsol ba btab nas zhus pas /
khyod de tsam du gdung sems che na sbyin gyis gsungs nas gnang ba yin /
paN+Di tas dbu snyung bzhes pa'i gdams pa yin no gsungs /
khro phu lo tsA ba la /
mkhan po dbang phyug seng ges zhus /
des rgya ston a nan+da bdag la'o ///
/
!
'di'i rjes gnang byed par 'dod pas maN+Dal dpe'u chung ltar bris la dbus su mtshan brjod dang 'jam dpal gyi sku bzhugs /
mthar mchod pas bskor /
dkar gtor gcig bshams /
de nas slob dpon gyis /
mngon rtogs nas 'byung ba bzhin rang 'jam dpal du bskyed la /
bzlas pa mchod bstod yan lag bdun pa bya /
gtor ma de a kA ro mu khaM sarba d+harmA NAM Ad+ya nut+pan+na twAta oM AHhU~M phaT swA hA/
zhes lan gsum mam bdun gyis byin gyis brlabs la /
oM na maHsarba ta thA ga ta many+dzu shrI ba liM ta kha kha khA hi khA hi /
zhes brjod pas ljags rdo rje'i sbu gus gtor ma gsol bar bsam la mchod bstod bya /
de nas slob ma rnams kyis maN+Dal phul la /
dus gsum sangs rgyas thams cad dang //
sogs gsum gyis gsol ba gdab /
dkon mchog gsum la bdag skyabs mchi //
sogs kyis rgyun bshags bya /
de nas khyad par gyi gsol gdab gang yang rung ba'i sgo nas yan lag bdun pa byed du gzhug
/de'i rjes su rjes gnang sbyin te /
sku'i rjes gnang lus la bskur ba dang /
gsung gi rjes gnang ngag la bskur ba dang /
thugs rnam par mi rtog pa'i rjes gnang sems la bskur ba dang /
yon tan dang phrin las gnyis kyi rjes gnang lus sems gnyis ka la bskur ba'o //
dang po sku'i rjes gnang gi don du gsol ba gdab pa ni /
gang tshe blta bar 'dod pa 'am //
cung zad 'dri bar 'dod na yang //
mgon po 'jam dbyangs de nyid ni //
gegs med par ni mthong bar shog
/ces lan gsum gyis gsol ba btab nas /
de nas 'jam dpal gyi sku slob ma'i spyi bor bzhag la /
khyod rang 'jam dpal du bsgoms pa'i spyi bo'i gtsug tu 'jam dpal gcig byon nas sku la thim par sgoms shig
/ces brjod la /
sangs rgyas kun gyi sku che ba //
sangs rgyas kun gyi sku yin te //
sangs rgyas sku yis byin brlabs pas //
'jam pa'i dbyangs kyi sku thob shog
/dzaHhU~M baM hoH
zhes brjod pas slob ma dang 'jam dpal gnyis su med par bsam /
de la phan yon gnyis te gnas skabs su nad med pa dang /
mthong ba tsam gyis 'gro ba dad pa dang /
mthar thug mtshan dpes brgyan pa'i 'jam dpal gyi sku thob par 'gyur ro //
de nas gsung gi rjes gnang gi don du gsol ba gdab pa ni /
brtse ldan khyod kyi mkhyen rab 'od zer gyis //
bdag blo'i gti mug mun pa rab bsal te //
bka' dang bstan bcos gzhung lugs rtogs pa yi //
blo gros spobs pa'i snang ba bskyed du gsol //
zhes lan gsum gsol ba 'debs so //
de nas dpon slob gnyis kas 'jam dpal du bskyed la /
slob dpon gyi thugs ka nas sngags kyi 'od zer zhal nas thon /
slob ma'i khar zhugs snying gar thim par bsam la /
phreng ba gtad la sngags kyi rjes zlos byed du gzhug
/de la phan yon gnyis te gnas skabs su 'chad rtsod rtsom pa la mkhas pa dang /
mthar thug gsung dbyangs yan lag drug cu thob par 'gyur ro //
de nas thugs rnam par mi rtog pa'i rjes gnang gi don du gsol ba gdab pa ni /
shes pas srid la mi gnas shing //
snying rjes zhi la mi gnas pa //
mya ngan 'das dang 'khor mi gnas //
'jam dbyangs thugs la gsol ba 'debs //
zhes lan gsum gyis gsol ba gdab bo //
de nas slob ma rnams rkang pa skyil krung /
lag pa mnyam gzhag
/sgal tshigs bsrang /
mig bar snang la gtad /
nam mkha' la a dkar po gcig bsam la /
a nyi shu rtsa gcig brjod /
a de yang me long la has btab pa bzhin du mi dmigs par ci yang yid la mi byed pa'i ngang la bzhag go
/de nas slob ma'i spyi bor me tog bzhag la /
oM AHhU~M brjod pas brtan par bya'o //
de la phan yon gnyis te /
gnas skabs su blo chos la 'gro zhing /
mthar thug shes bya ji lta ba dang /
ji snyed pa mkhyen pa'i ye shes rdo rje lta bu'i ting nge 'dzin 'thob par 'gyur ro //
de nas yon tan dang phrin las kyi rjes gnang ni /
dang po gsol ba gdab ste /
dus 'di nas ni gzung nas su //
phyi ma byang chub ma thob bar //
bcom ldan 'jam dbyangs mgon gyis ni //
bdag gi bla ma mdzad du gsol //
zhes lan gsum gsol ba gdab /
de nas slob ma'i lag tu mtshan brjod gtad la rjes gnang sbyin no //
de la phan yon gnyis te gnas skabs su rig pa'i gnas thams cad la mkhas shing sems can gyi don 'grub pa dang /
mthar thug 'jam dpal la mnga' ba'i yon tan phrin las dang mnyam par 'gyur ro //
gtso bos ji ltar sogs dang /
maN+Dal /
deng nas sogs /
rjes kyi bya ba rnams spyi dang 'dra bar mdzad do //
de nas bsngo ba ni /
'di bsgrubs pa las byung ba yi //
dge ba bdag gis gang thob pa //
des ni skye bo thams cad kyis //
bde gshegs shes rab thob par shog
/de nas bzod par gsol /
gtor ma gtsang sar bskyal /
dkyil 'khor bsdu /
bkra shis brjod /
'jam dpal dkar po'i rjes gnang gi cho ga paN+Di ta shAkya shrI'i phyag len ji lta bar lo tsA ba byams pa'i dpal gyis bsdebs pa'o //
sarba dA mang+ga laM///
/
!
'jam dpal dkar po'i rtsa ba'i sgrub thabs dang las kha tshar bzhi bcas bzhugs so //
shin tu dkar ba'i mdangs ldan mtsho yi dbus na pad+mo'i ge sar gyi //
sdong por 'khrungs shing ri bong 'dzin pa'i steng na rje btsun 'jam dbyangs ni //
gzhon nu'i tshul 'dzin rdo rje'i skyil krung gis bzhugs gangs ri dang mtshungs pa //
zhal gcig phyag gnyis mchog sbyin ut+pal legs bsnams 'jam dbyangs khyod la 'dud //
de ltar bstod nas de yi sgrub thabs cho ga ni //
mkhas pa'i rjes 'brang bdag gis gsal bar bshad par bya //
de la gnyis te /
rtsa ba'i sgrub thabs dang las phran tshegs bstan pa'o //
dang po la bzhi /
sngon 'gro dang /
dngos gzhi lha bskyed pa /
bzlas pa bya ba /
rjes kyi bya ba'o //
dang po tshad med pa bzhi sngon du 'gro bas /
sems can thams cad kyi gti mug gi mun pa bsal la shes rab kyi snang ba la bkod /
de'i ched du 'jam dpal bsgrub snyam du byang chub kyi sems bsgom /
de nas snang srid brtan g.yo'i chos thams cad swa b+hA wa'i sngags kyis stong par bsgom pa sngon 'gro'o //
dngos gzhi lha bskyed pa ni /
stong pa'i ngang las baM las rgya mtsho dkar zhing yangs pa mtha' ne'u gseng gis brgyan pa'i steng na glang po che sna tshogs gnas pa mtsho steng me tog sna tshogs bkra ba'i steng na /
chu bya skad snyan pa sgrog pas brgyan pa /
de'i dbus su paM ljang ser las pad+ma'i sdong po yal ga dang lo ma gser las byas pa /
'dab ma rgyas pa /
dbus su pad+ma 'dab brgyad ge sar dmar ser du yod pa'i steng na a las zla ba'i dkyil 'khor nya gang ba /
de'i dbus su rang gi sems nyid a dkar po gcig tu gyur /
de las dpag tu med pa'i 'od 'phros /
'phags pa rnams mchod /
sems can thams cad kyi gti mug gi sgrib pa sbyangs /
shes rab kyi snang ba la bkod /
'od zer tshur 'dus yongs su gyur pa las /
rang nyid 'jam dpal sku mdog dkar po zhal gcig phyag gnyis /
g.yas mchog sbyin /
g.yon ut+pa la'i yu ba thugs kar 'dzin zhing snyan gyi thad kar kha gyes pa'i steng na stong phrag brgya pa'i po ti 'dzin pa /
zhabs skyil krung gis bzhugs shing /
dar dang rin po che'i rgyan gyis spras pa /
brgyad gnyis lon pa'i na tshod tsam du bsgom par bya'o //
bzlas pa bya ba ni /
rang gi snying gi rtse mo gyen du bstan pa'i dbus su 'khor lo dkar po rtsibs drug pa /
lte ba la a /
rtsibs drug la mdun gyi phyogs nas brtsam ste yi ge drug bkod la 'khor lo la ma reg pa'i tshul gyis g.yas skor du bsam /
de nas 'khor lo g.yas la yig 'bru g.yon du bskor zhing sdig sgrib thams cad sangs sangs dag par bsam zhing /
oM wAkye daM na maH
zhes 'bum tsho gsum bzlas pa ni grangs kyi bsnyen pa'o //
zla ba gcig gis bsnyen pa ni dus kyi bsnyen pa'o //
zhal mthong zhing gsung thos pa'am /
gzhan yang po ti dang mtshon cha thogs pa dang /
me tog btus pa dang /
mar me bltams pa nyi zla shar ba dang /
dar 'phyar zhing rol mo 'bud dkrol byed pa /
nam mkha' la 'phur ba dang /
lus la me 'bar ba dang /
chu brgal ba dang /
gos dkar po gyon pa la sogs pa rmis na mtshan ma'i bsnyen pa yin no //
rjes la bya ba ni /
oM sarba ta thA ga ta Ar+Ya many+dzu shrI ar+g+haM pra tIts+tsha ye swA hA/
zhes pas yon chab /
puSh+pes me tog
/d+hU pes bdug spos /
A lo kes mar me /
gan+d+hes dri chab /
nai bid+yAM gyis zhal zas /
shab+das rol mo rnams kyis mchod /
maN+Dal tshom bu bdun pa bshams la /
'dzam bu gling dang gling gzhan rnams //
nor bu rin chen gyis bkang ste //
stong gsum la sogs ma lus pa //
zhum pa med par byas te 'bul //
zhes brjod la maN+Dal 'bul /
mtshan brjod 'don /
bstod pas bstod /
bcom ldan 'das 'jam pa'i dbyangs kyis bdag la shes rab phun sum tshogs pa skyed du gsol /
zhes mos gus dang bcas pas gsol ba gdab /
de'i dus su mdun du 'jam dpal bskyed la /
rang nyid tha mal pa'i gzugs su bya'o //
las kha tshar bstan pa la bzhi ste /
nyes byas 'joms pa'i 'khor lo /
yon tan sgrub pa'i 'khor lo /
gzhan dang rtsod pa bya thabs /
mA sha sran ma la brten pa'i las sbyor ro //
dang po ni /
rang nyid 'jam dpal du bsgoms pa'i snying gi rtse mo gyen du bstan pa'i nang du 'khor lo dkar po rtsibs drug gi lte ba la a /
rtsibs drug la mdun phyogs nas brtsam ste g.yas skor du /
oM wAkye daM na maH
zhes pa bkod la 'khor lo g.yas la yig 'bru g.yon du 'khor bas sdig sgrib sangs sangs dag par bsam la bzlas pa bya'o //
'khor lo shugs drag tu 'khor bas ni /
snying rlung la sogs pa'i nyes pa mi 'byung /
'khor lo'i rtse mo rno bar bsgoms pas ni blo rno zhing stobs dang ldan par 'gyur ro /
kha dog dkar po bsgoms pas 'dzin blo bzang bar 'gyur ro //
gnyis pa yon tan sgrub pa'i 'khor lo ni /
rang gi lce'i steng du a dkar po gcig bsam /
de las 'od zer 'phros pas sangs rgyas dang byang chub sems dpa' thams cad mdun du spyan drangs la /
'od zer gnyis pa 'phros pas /
de rnams kyi thugs ka nas shes rab kyi ngo bo a dkar po grangs med par spyan drangs la /
rang gi lce steng gi a la thim pas /
lus thams cad a dkar pos mer gyis gang bar bsam la bzlas pa bya'o //
de ltar byas pas mi brjed pa'i gzungs thob par 'gyur ro //
gsum pa rtsod pa bya thabs ni /
rang gi lag pa g.yas pa'i mthe bong la ral gri sngo bsangs yu ba la as mtshan cing gri rtse la me 'bar ba gcig bsgom /
de'i a las 'od zer 'phros pas phyir rgol ba'i snying gar shes rab kyi ngo bo a dkar po la phog
/rdo khab len la lcags 'du ba bzhin tshur 'dus ral gri'i so la thim /
de nas rang gi snying gar thim pas kho'i shes rab rang gi grogs su gyur par bsgom /
yang gri rtse las me mched /
phyir rgol ba'i lce steng du phog pas lce thul gyis tshig par bsgom mo //
de ltar byas na rang rtsod pa las mi rgyal mi srid de /
paN+Di ta shAkya shrIs mu stegs pa btul pa bzhin no //
bzhi pa sran ma'i las sbyor ni /
sran dkar mes ma 'tshig pa /
snum gyis ma reg pa /
dar dkar pos dril la rang 'jam dpal du bsgom pa'i lce 'og tu bcug ste /
nyi ma'am zla ba gzas bzung nas ma grol gyi bar du bzlas pa byas na myu gu 'byung bar 'gyur ro //
de nas sran ma de ba dmar mo'i 'o ma'am ra dkar mo'i 'o ma'am /
chu gtsang mas phul te /
sos ma reg par mid par bya'o //
de ltar byas pas shes rab 'phel zhing lus skra dkar dang gnyer ma med cing tshe ring bar 'gyur ro //
bdag sogs 'gro drug gti mug mun pa'i nags khrod gnas pa la //
'jam dbyangs nyi ma'i 'od kyis gsal mdzad de yi sgrub thabs ni //
ma ti'i rjes 'brangs gsal byed 'di ni rgya ston bdag gis sbyar //
nor 'khrul bzod mdzod dge bas 'gro kun 'jam dbyangs nyid 'gyur shog
/sarba mang+ga laM///
/
!
'jam dbyangs dkar po ma ti lugs kyi sgrub thabs shin tu bsdus pa bdud rtsi'i yang snying zhes bya ba bzhugs so //
na mo gu ru many+dzu g+ho ShA ya /
'jam dpal dkar po bsdus te bsgom par 'dod pas /
skyabs sems spyi ltar bya /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
stong pa'i ngang las baM paM a dkar las //
rgya mtsho'i steng du pad+ma zla ba'i gdan //
de steng rang sems a dkar nyid gyur las //
'od 'phros 'phags mchod 'gro kun sgrib gnyis sbyangs //
tshur 'dus yongs gyur bdag nyid 'jam pa'i dbyangs //
zhal gcig phyag gnyis mchog sbyin ut+pal bsnams //
rdo rje'i skyil krung 'od zer rab 'phro ba //
dar dkar na bza' rin chen rgyan gyis spras //
ston zla'i mdog can brgyad gnyis lang tsho ldan //
snying dbus zla ba'i 'khor lo rtsibs drug pa'i //
lte bar a dang rtsibs drug sngags kyis mtshan //
'khor lo g.yas dang yig 'bru g.yon 'khor bas //
sgrib dag blo gros snang ba rgyas par gyur //
oM wAkye daM na maH
zhes ci nus bzlas mthar /
oM Ar+Ya many+dzu shrI ar+g+haM nas /
shab+da pra tIts+tsha swA hA'i bar gyis mchod /
thal mo sbyar te /
ngo bo ma nor chos nyid rab mkhyen cing //
rnam pa ma lus chos can lhang nger gzigs //
thugs rje che dang thabs tshul dpag med kyis //
srid mtsho mtha' yas skyob la phyag 'tshal lo //
'jam dbyangs mgon khyod gus pas rjes dran zhing //
sgom bzlas legs mchod mngon par bstod pa'i mthus //
blo ngan ma rig 'thibs po'i tshogs rnams kun //
sprin med nyi shar ji bzhin dwangs par mdzod //
ces bstod cing gsol ba gdab /
'di bsgrubs pa las byung ba'i dge tshogs kyis //
'gro kun 'jam dbyangs go 'phang myur thob nas //
srid dang zhi ba'i legs byas snang ba yis //
phan bde'i pad+mo rgyas pa'i bkra shis shog
/ces pa'ang don gnyer can 'ga' la sman pa'i bsam pas slob dpon sgeg pa'i rdo rje'i rgya gzhung sor bzhag ste /
mtshams sbyor cung zad bcas 'jam dbyangs mkhyen brtse'i dbang pos bris pa sid+d+hi rastu ///
/
!
'jam dbyangs dkar po sgrub pa'i skabs su nye bar mkho ba'i bstod tshig gi kha skong
bzhugs so //
oM swasti /
'jam dbyangs dkar po ma ti lugs kyi sgrub pa'i skabs mdun bskyed dang mthun pa'i bstod pa ni /
paN+Di ta ma tis mdzad pa'i bstod pa las /
mu med 'od zer 'phro la phyag 'tshal lo //
zhes pa yan dkyus ltar la /
de nas /
g.yas su kun tu bzang po nam mkha'i mdog
/zhal gcig phyag gnyis rnga yab nor bu bsnams //
gang gis dran pas byang chub spyod mchog gi
/smon lam rdzogs par mdzad la phyag 'tshal lo //
g.yon du spyan ras gzigs dbang zla shel mdangs //
zhal gcig phyag gnyis rnga yab pad dkar bsnams //
snying rje chen pos mtha' yas yid can kun //
phan bde'i dbugs 'byin stsol la phyag 'tshal lo //
steng gi nam mkhar chu 'dzin phreng ba'i dbus //
'chi med rigs kyi rig 'dzin gzhon nu gnyis //
lha rdzas me tog phreng ba legs 'dzin cing //
mchod pa'i char chen 'beb la phyag 'tshal lo //
mdor na dad pa'i yid mkhar shar ba yi //
'phags pa'i zhing khams rten dang brten par bcas //
'jam mgon ye shes rol mo las byung phyir //
rtag tu gus pa'i yid kyis phyag 'tshal lo //
dpal mchog sku yi sogs sbrel lo //
zhes pa'ang mkhyen brtse'i dbang pos gsol ba btab pa dge legs su gyur cig
/sarba mang+ga laM b+ha ba tu ///
/
