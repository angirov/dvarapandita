@#//
'chi med 'phags ma'i snying tig gi bdag 'jug ngag 'don ye shes dwangs bcud ces bya ba bzhugs so //
gang sku'i dkyil 'khor yid la shar tsam gyis //
grub gnyis zil dngar bde blag stsol mdzad pa //
bla ma yid bzhin 'khor lor gus btud na //
dbang bzhi'i ye shes zab mos rgyud smin mdzod //
de'ang lam dus kyi dam tshig gso zhing ye shes spel ba la shin tu gal che zhing /
sgrub mchod sogs kyi skabs su'ang nye bar mkho ba /
bdag nyid dkyil 'khor du 'jug pa'i cho ga
/yang zab dgongs pa'i gter kha rgya mtsho'i yang bcud 'chi med tshe lha rnam gsum gyi dril sgrub /
sgrol dkar 'phags ma'i snying tig gi bdag 'jug mdor bsdus te blang ba'i tshul ni /
las byang gi gzhung bsrangs nas bsnyen sgrub las gsum gyi bzlas pa'i mjug tu dbang don du rnam bum bsang sbyang /
stong pa'i ngang las pad zla'i steng :
kha dog lnga ldan yi ge b+h+rU~M:
yongs gyur phyi ni rin po che'i :
rang bzhin bum pa bzang po che :
mtshan nyid yongs rdzogs 'od du 'bar :
nang ni lha tshogs bzhugs pa'i gnas :
rin chen gzhal med khang chen por :
gtso 'khor sprul par bcas pa yi :
dkyil 'khor 'khor lo rab 'byams kun :
snang stong chu zla lta bur gsal :
kun kyang spyi mgrin thugs ka ru :
rdo rje gsum gyi yi ges mtshan :
zhes sogs gnas gsum byin brlab nas gzung /
mchod bstod kyi bar las rim rgyas bsdus ci rigs bya /
de nas gzungs thag blangs la /
rang gi thugs nas sngags kyi phreng :
rdo rje'i gzungs thag las brgyud de :
bum lha'i thugs dam rgyud bskul bas :
bde stong rol pa'i 'od zer sprin :
mkha' khyab kun tu snang ba yis :
'phags mchod 'gro ba'i don kun bsgrubs :
tshur 'dus thugs kyi dpal ber 'khyil :
sku dang sngags las bdud rtsi'i rgyun :
dpag med byung nas bum pa'i bcud :
dngos grub kun gyi snying por gyur :
ces gsal btab nas bsnyen sgrub las sbyor gyi bzlas pa gtso 'khor gyi 'gros sbyar ba ci nus mthar dbyangs gsal rten snying /
mchod bstod /
yig brgya /
oM AHhU~M gis bdud rtsi'i mchod yon phul /
bum lha 'od zhu bdud rtsir gyur /
las bum la dmigs te /
las bum nang du pad nyi'i steng :
pad+ma rta mgrin sku mdog dmar :
phyag gnyis pad+ma dril bu 'dzin :
dur khrod chas rdzogs dor stabs bzhugs :
sku las rdo rje'i bdud rtsi'i rgyun :
babs pas bum pa gang bar gyur :
oM hrIHpad+mAn ta kr-ita sarba big+h+nAn ha na ha na hU~M phaT:
ci rigs bzlas mthar kha rgyan gyis bum chu blangs te 'thor zhing /
hU~M/
khro bo chen pos dbang gi bya ba ma grub bar bgegs thams cad zlog pa'i phrin las mdzod cig
/ces gsol bas zhal gyis bzhes te lha 'od du zhu ba las chu dbang drag gi nus pa dang ldan par gyur /
de nas tshe 'gugs sogs nas tshogs mchod bar dkyus ltar bya /
bdag 'jug dngos la /
las bum gyi chus khrus bya /
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la ha la hU~M zhes gu gul yungs dkar rol mo'i tsham rngam dang bcas bgegs bskrad /
badzra dz+nyA na rak+Sha oM AHhU~M gis srung 'khor gsal gdab /
maN+Dal phul la /
oM tsak+ShuHb+han+d+ha ba ra ma NA ya swA hA dang /
A khaM bI ra hU~M gis mig dar 'ching tshul dang me tog blang /
ho :
bde chen dgyes pa'i ye shes sku :
rdo rje 'dzin pa dgongs su gsol :
thar pa mchog gi grong khyer du :
slob dpon chen pos bdag gzhug gsol :
lan gsum /
na mo :
bdag sogs 'gro kun byang chub bar :
dkon mchog gsum gyi ngo bo nyid :
bla ma yid bzhin 'khor lo la :
mi phyed gus pas skyabs su mchi :
zhes dang /
ho :
mkha' mnyam sems can ma lus kun :
sdug bsngal mtsho las bsgral bya'i phyir :
rje btsun 'phags ma'i rnal 'byor gyis :
'chi med bsgrub par sems bskyed do :
zhes dang /
ho :
phyogs dus rgyal ba sras bcas dang :
yum gyur sgrol ma'i zhabs pad+mor :
zhing rdul kun gyi grangs snyed kyi :
sgo gsum gus pas phyag 'tshal lo :
phyi nang gsang ba bla med pa'i :
kun bzang mchod sprin rgya mtshos mchod :
sdig sgrib nyes ltung mthol zhing bshags :
tshogs gnyis spyod la rjes yi rang :
chos kyi 'khor lo bskor bzhin du :
mya ngan mi 'da' bzhugs gsol 'debs :
dge tshogs byang chub snying por bsngo :
gzhan don sangs rgyas myur 'grub shog :
ces lan gsum gsum gyis skyabs sems tshogs gsag bya /
pad+ma'i rigs mchog bla ma dang :
dkyil 'khor lha tshogs dgongs su gsol :
bdag gis dus 'di nas gzung ste :
byang chub snying por mchis kyi bar :
mtha' yas 'gro kun sgrol ba'i phyir :
gzhan gnod gzhir bcas yongs su spang :
gzhan phan byang chub sems mchog bskyed :
gnyis ka mnyam pa chen po yi :
thabs chen gsang ba sngags kyi srog :
spyi dang khyad par lhag pa yi :
rig pa 'dzin pa'i dam tshig dang :
sdom pa ma lus yongs su gzung :
tshul bzhin du ni bslab par bgyi :
lan gsum gyis sdom gzung bya /
b+h+rU~M dz+nyA na pra be sha ya phaT kyis sgo dbye /
dzaHhU~M baM hoHsa nang du gzhug
/oM na ma ste hU~M/
oM na ma mi hU~M/
oM na mo na ma hU~M gis phyag gsum bya /
hU~M:
thungs shig rdo rje'i bdud rtsi'i chu :
lce la bzhag kyang snying dkyil thim :
ma bsrung 'dod pa'i dngos grub nyams :
bsrungs na ye shes tshe 'dir rnyed :
sa ma ya a mr-ita u da ka hU~M:gis dam chu myang /
ye shes dbab pa ni /
snod ni pad+ma bkod pa'i zhing :
bcud kyi rtog pa 'phags ma'i sku :
rang 'od yab dang mnyam sbyor ba'i :
thugs srog tAM la sems bzung zhing :
snyoms 'jug sgra dang 'od zer sprin :
gdung ba'i glu yis thugs dam bskul :
sku gsung thugs kyi phyag rgya ni :
char ltar babs te dbyer med thim :
ye shes chen po'i byin thob gyur :
spos rol bcas /
oM AHhU~M:
a la la ho :sogs las byang ltar dbab /
rdo rje spyi bor bzhag
/oM badzra dz+nyA na tiSh+Tha b+h+rU~M:gyis brtan /
oM rat+na puSh+pe pra tIts+tsha ho :sa me tog dor zhing /
oM pra ti gr-ih+Na i maM satwa ma hA ba la tiSh+Tha oM:gyis 'ching /
oM badzra dz+nyA na tsak+ShuHpra be sha ya phaT:kyis mig dar bsal /
'chi med 'phags ma'i dkyil 'khor rten dang brten par bcas pa mngon sum du mthong bar gyur /
dngos gzhi'i slad du maN+Dal phul /
ho :
rigs rnams kun bdag slob dpon gyis :
thugs rjes brtse bas nyer bzung nas :
go 'phang mchog tu dbugs dbyung phyir :
ye shes dbang bskur bstsal du gsol :
lan gsum gyis gsol ba gdab /
bla ma dang dkyil 'khor gyi gtso mo dbyer med pa'i thugs ka nas 'od zer 'phros pas dbang gi lha nam mkha' gang bar spyan drangs nas bkra shis pa'i rnam pa du ma dang bcas dgyes bzhin du dbang bskur bar gyur /
bum pa spyi bor blangs la /
oM AHhU~M:
dkyil 'khor rab 'byams thams cad kyi :
ye shes bdud rtsi'i bcud ldan pa'i :
bkra shis bum pas dbang bskur bas :
sku dang ye shes yongs rdzogs shog :
badzra ka la sha a b+hi Shiny+tsa hU~M:
su ra tA stAM a haM:
sku gang sgrib dag nus pa bzhag :
chu lhag gyen du 'khyil ba las :
rdo rje sems dpas dbur brgyan gyur :
dzaHhU~M baM hoH
nam mkhar bzhugs pa'i dbang lha rnams rang la thim /
oM su pra tiSh+Tha badzrA ya swA hAs me tog spyi bor bzhag cing brtan /
oM badzra ar+g+haM nas shab+da pra tIts+tsha swA hAs mchod /
shis brjod gang rigs bya /
de ltar na bum pa'i dbang thob /
lus kyi dri ma dag
/lam bsnyen pa'i rnal 'byor bskyed rim sgom pa la dbang /
'bras bu sku rdo rje sprul pa'i sku 'grub pa'i skal pa can du byas pa'o //
gsang dbang ni /
bla ma dang dkyil 'khor gyi gtso mo tha mi dad pa rang 'od kyi yab dang snyoms par zhugs pa'i byang chub kyi sems bdud rtsi lce thog tu bzhag par gyur /
thod pa'i bdud rtsi thogs la /
A:
dga' ba mchog gis drangs pa'i bcud :
byang chub sems kyi dam tshig gis :
rtsa khams rlung la dbang bskur bas :
gsal stong zung 'jug nyams myong shog :
oM bo d+hi tsit+ta a b+hi Shiny+tsa A:
bdud rtsi myang /
de ltar na gsang ba'i dbang thob /
ngag gi dri ma dag
/lam nye bsnyen rtsa rlung gtum mo sgom pa la dbang /
'bras bu gsung rdo rje longs spyod rdzogs sku 'grub pa'i skal pa can du byas pa'o //
sher dbang ni /
rang nyid skad cig gis dpal gar gyi dbang phyug tu gsal ba la mdun bskyed kyi thugs ka nas rigs dang lang tsho rdzogs pa'i rig ma 'chi med 'phags ma'i ngo bo can re spros te thar pa bsten par bskul bar gyur /
rig tsag gam dril bu blangs la /
hU~M:
rnam pa kun ldan ye shes ni :
rig ma'i brtul zhugs bla na med :
'du shes gsum gyis mnyam sbyar bas :
dpe yi lhan skyes rtogs par shog :
oM karma mu drA dz+nyA na a b+hi Shiny+tsa hU~M:
rang dang rig ma 'du shes gsum ldan gyis snyoms par zhugs pas dga' ba bzhi'i rim pas lhan skyes kyi bde ba rgyud la skyes par gyur /
'khyud rgya bya /
de ltar na shes rab ye shes kyi dbang thob /
yid kyi dri ma dag
/lam sgrub pa pho nya'i rnal 'byor sgom pa la dbang /
'bras bu thugs rdo rje chos kyi sku 'grub pa'i skal pa can du byas pa'o //
dbang bzhi pa ni /
rdo rje sems dpa'i me long 'ja' shel bzung la /
ho :
dbyings ni rnam dag shel lta bu :
rig pa ye shes 'ja' ltar shar :
zung 'jug 'dus ma byas pa'i ngang :
don gyi dgongs pa mngon 'gyur shog :
oM d+harma d+hA tu dz+nyA na a b+hi Shiny+tsa ho :
zhes dpe'i brda thabs kyis mtshon te /
a :
lta ba blo 'das gdod ma'i babs :
sgom pa ma bcos lhug par bzhag :
spyod pa rang grol gnyug ma'i ngang :
'bras bu gzhi snang chen por rdzogs :
a a a :
zhes dgongs pa bskyang /
de ltar na dbang bzhi pa thob /
bag chags kyi dri ma dag
/lam sgrub pa chen po dbyings rig zung 'jug sgom pa la dbang /
'bras bu ngo bo nyid sku 'grub pa'i skal pa can du byas pa'o //
rjes /
gtso bos ji ltar sogs /
maN+Dal /
deng nas brtsam ste sogs spyi ltar dang /
tshogs rdzas 'chi med kyi bdud rtsir brlabs shing rol pa dang lhag ma sogs bkra shis bar phrin las ltar mthar dbyung ngo //
'di'i sgo nas slob ma rjes su bzung na snga 'gyur spyi'i bzhed srol ltar don dbang gi smin byed du 'gyur bas mtshams sbyor ji ltar rigs pa dang bcas 'di kho na ltar bsgrubs pas chog cing /
cung zad spro na bum dbang gi rjes /
nang nus pa 'jug pa'i sku gsung thugs kyi dbang dang /
dbang bzhi pa'i mthar maN+Dal gsol gdab nas gzung thun mong tshe'i rjes gnang rgyas gdab dang bcas pa bgyis na skabs su bab cing legs par 'gyur la /
mthar bkra shis rdzas rtags sna bdun bcas sbyin pa dang /
shis brjod ji ltar rigs pa'ang bya'o //
lhag pa'i lha gang la bsten kyang rim pa gnyis nyams su len pa'i cha rkyen lam dus kyi dbang len pa 'di nyid med du mi rung ba yin yang snga 'gyur gyi ring lugs 'dzin pa phyis byon phal mo che sla chos kho na'i dbang du song ba la /
snga 'gyur bstan pa'i nyi ma gter chen 'gyur med rdo rjes lam srol gsar du snang bar mdzad pa ltar 'dir yang shin tu gal po che'i gnad gsang ji bzhin gzigs nas zab gter 'di nyid kyi mnga' bdag gter chen bla ma thams cad mkhyen pa 7pad+ma 'od gsal mdo sngags gling pas bkas gnang ba'i zhal lung gtsang ma yid brtan tu rung ba'o //
bcom ldan 'das ma'i rdo rje'i ye shes bzhi'i //
byin rlabs sgo gsum thig ler 'bad med zhugs //
'chi med rtag brtan g.yung drung dpal brnyes te //
srid zhi'i khyab bdag 'khor lo'i mgon gyur cig
/ces pa'ang rje btsun bla ma gang gi gsang gsum ye shes snang bas byin gyis brlabs pa'i gzhal med khang bkra shis 'chi med grub pa'i dga' tshal du blo gros mtha' yas kyis bris pa dge legs 'phel ///
/
