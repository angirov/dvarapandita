\u0f01\u0f83:
zab bdun rtsa gsum tshe'i zab pa las :
rtsa gsum kun 'dril snying po'i rgyud bzhi bzhugs so :
rgya gar skad du :
gu ru d+he ba DA ki nI saM tan+t+ra nA ma :
bod skad du :
yang dag pa rtsa ba gsum gyi rgyud ces bya ba :
dpal tshe dpag med kyis rang byung dgongs pa'i klong nas ye shes chen po'i snang char rtsa ba gsum mngon par sprul te 'di gsungs so :
e ma ho :
bde bar gshegs pa thams cad ni :
rtsa ba gsum gyi ngang du rdzogs :
sangs rgyas thog ma bla ma ste :
sangs rgyas kun kyang bla mar bsten :
bla ma kun gyi rtsa ba yang :
bdag nyid ngo mtshar mtsho las 'khrungs :
pad+ma badzra 'chi med rgyal :
dus gsum bla ma thod pa rtsal :
rgyal kun 'dus pa de kho na :
zhi bar snang ba spyan ras gzigs :
khro bo dbang chen drag po rtsal :
dngos grub kun gyi bdag nyid rdzogs :
rdo rje phag mo la sogs pa'i :
mkha' 'gro rnams dang lhan cig rol :
phrin las rab myur dngos grub che :
sku lnga mtshan brgyad cir yang snang :
rol pa rgyal ba zhi khro'i tshogs :
bla ma'i sku yi ngang du rdzogs :
yan lag drug cu'i dbyangs ldan pas :
brgyad khri bzhi stong chos kyang gsungs :
thugs ni dbyings rig gnyis su med :
yon tan rgya chad phyogs lhung bral :
phrin las nam mkha'i mtha' dang mnyam :
bsam gyis mi khyab brjod mi lang :
chos kyi dbyings las ma g.yos bzhin :
ye shes rtsa ba gsum du shar :
'gro ba smin mdzad bla na med :
de nyid bsnyen cing sgrub pa'i tshe :
bsnyen dus bla ma spyi bor bsgom :
gsol 'debs tshul du bsnyen par bya :
sgrub dus bla ma snying gar bsgom :
mchod bstod tshul du dzapa? bzla 'o :
las sbyor gnas skabs thun mong gi :
'chi med tshe yi sgrub pa ni :
bla ma gnas lngar bsam byas te :
'byung lnga'i bcud bsdus tshe sgrub dang :
dug lnga sbyangs pas mchog kyang 'grub :
las bzhi'i phrin las lhun gyis grub :
bye brag bla ma'i dbang lnga dang :
yi dam tshe yi bcud len dang :
mkha' 'gro'i las lnga sgrub pa la :
gnas lngar rigs chung bsgom pa 'o :
zhes gsungs so :
rtsa gsum kun dril ye shes klong yangs kyi rtsa ba'i rgyud bstan pa'i le'u dang po'o :
de nas thugs rje chen pos slar gsol pa :
kye ho mgon po tshe bdag dgongs su gsol :
bde gshegs rtsa gsum ngang rdzogs ci yi don :
bla ma sangs rgyas thog mar gyur don ci :
sangs rgyas bla mar bsten pa ci yi don :
de dag thams cad mgon pos bshad du gsol :
slar yang tshe dpag med kyis bka' bstsal pa :
nyon cig thugs rje chen po spyan ras gzigs :
phyogs bcu dus bzhi'i bde bar gshegs pa rnams :
mkhyen brtse nus pa can du ma gyur med :
mkhyen pa'i byin rlabs rtsa ba bla ma rje :
brtse ba'i dngos grub rtsa ba yi dam lha :
nus pa'i phrin las rtsa ba mkha' 'gro ma :
bla ma sangs rgyas thog mar byung ba'i don :
rang rig rgyal po rang gsal bla ma'i mchog :
tshogs ma gsag par mthong ba kun tu bzang :
de phyir kun bzang sngon du'ang bla ma byung :
rang rig bla mar ston pa'i 'dren pa de :
bla ma gzugs sku'i bdag nyid cig la ltos :
kun bzang ma gtogs der ma bsten pa yi :
sangs rgyas byung ba bdag gis ma mthong ngo :
de phyir bla ma dam pa bsten pa gces :
zhes bde bar gshegs pa thams cad rtsa ba gsum du 'dus shing spyir bla ma che bar bshad pa'i le'u ste gnyis pa'o :




de nas spyan ras gzigs kyis yang zhus pa :
kye ho :
mgon po tshe bdag dgongs su gsol :
bde gshegs bla ma kun gyi rtsa ba yang :
mgon po khyed kyi sprul pa mtshor 'khrungs pa :
mtshan yang pad+ma badzra 'chi med rgyal :
dus gsum bla ma kun 'dus thod pa rtsal :
rgyal kun 'dus pa de kho nar ston pa :
zhi khro'i rnam pa cir yang sprul tshul rnams :
mgon po mchog gis yang dag bshad du gsol :
zhus pas slar yang ston pas bka' bstsal pa :
kye ho nyon dang snying rje'i bdag nyid che :
kun khyab kun bzang gzugs su shar ba la :
snang tshul mang yang phal cher mthun snang du :
bdag gi sprul pa mtsho las 'khrungs pa ste :
drang don tha snyad tsam du go bar gyis :
nges tshig kun bzang pad+ma badzra ste :
rgyal ba thams cad kun bzang cho 'phrul yin :
de bas rang rig bla ma kun gyi gzhi :
stong nyid dri bral shes rab pad+ma'i klong :
snang ba bde chen 'gyur med rdo rje gnyis :
zung 'jug sku brnyes yod do cog thams cad :
kun 'dus phyir na pad+ma badzra zhes :
thog ma'i sangs rgyas kun kyang 'dus pa dang :
da lta'i sangs rgyas rnams kyang de las byung :
ma 'ongs rnam 'dren 'byung tshad 'di yis sprul :
theg dgu'i yang rtse gsang sngags bla med ni :
rags pa'i khams rdzogs mi lus la ltos pas :
mi yi yul du gsang sngags ston pa'i rgyal :
khyad 'phags 'jig rten 'di ru rtsal dbang can :
thod rgal rig pa'i rtsal dbang thob pa 'o :
rgyal ba kun gyi spyi gzugs 'di kho na :
chags shing zhi bas 'dul la zhi ba dang :
sdang zhing khro bos 'dul la khro bor snang :
cir yang 'phrul pa rgyal sras pad+ma 'byung :
rang rig bla ma'i rgyal por bdag gis bshad :
ces rig 'dzin pad+ma badzra mi yi thod pa rtsal gyi rgyu mtshan bstan pa'i le'u ste gsum pa'o :



de nas snying rje can gyis yang zhus pa :
kye ho mgon po tshe bdag dgongs su gsol :
dbang chen rta mgrin pad+ma drag po rtsal :
dngos grub kun gyi bdag nyid rdzogs pa'i don :
bdag cag rnams la mgon pos bshad du gsol :
zhes zhus slar yang mgon pos bka' bstsal pa :
dbang dang ldan pa rgyal kun 'dus pa'i sku :
che ba'i che mchog kun gyi bdag nyid do :
sa lam bgrod pa'i rta mchog chos kun kyang :
mgrin par rdzogs pa'i dpa' bo de nyid ni :
sangs rgyas kun gyi dngos grub 'byung ba'i zhal :
rta zhal phyungs te pad+ma drag po rtsal :
'jig rten mthu chen kun gyi gshed du snang :
bla ma dbang chen drag po rtsal de yi :
ye shes brgyad las sgrub sde brgyad du ston :
yi dam kun gyi khyab byed bdag gis bshad :
ces rta mgrin dang pad+ma drag po rtsal gyi mtshan nyid bshad pa'i le'u ste bzhi pa'o :



de nas phyag na pad+mas yang zhus pa :
kye ho mgon po tshe bdag dgongs su gsol :
bla ma rig 'dzin pad+ma dbang chen de :
rdo rje phag mo la sogs mkha' 'gro mas :
rtag tu 'khyud cing phrin las myur ba'i don :
sku lnga mtshan brgyad zhi khro mi zad rgyan :
ma lus ston pas de dag bshad du gsol :
zhes zhus slar yang mgon pos bka' bstsal pa :
rgyal kun yum gyur stong nyid kun bzang mo :
bzang ngan med par kun khyab phag zhal can :
rdo rje btsun mo'i klong du chos kun rdzogs :
rten cing 'brel 'byung phrin las tshul des myur :
don du rtsa gsum btsun mo'i mkha' las byung :
rang rig bla ma'i sku las sku lnga dang :
ye shes las ni mtshan brgyad ces su grags :
gzugs sku thams cad mtshan dang dpe byad rdzogs :
gsung gis theg pa du ma'i thabs tshul ston :
thugs ni rang bzhin spros dang bral ba nyid :
yon tan bsam gyis mi khyab brjod mi lang :
phrin las gdul bya dus las mi yol bar :
sku ni mdun rgyab med cing phyogs lhung bral :
gsung ni grags shing ma grags rang byung gsung :
thugs ni 'dzin rtog bral bar lhun gyis grub :
yon tan zhing khams longs spyod bsam mi khyab :
phrin las rang bzhin shugs 'byung dus mi yol :
nam mkha'i sprin dang 'ja' shel bzhin :
rtsol med rang byung rang shar bas :
'gro la sna tshogs snang bas 'dul :
bla med sa la sbyor ba 'o :
zhes rdo rje phag mo'i klong nas rtsa ba gsum shar zhing sku lnga mtshan brgyad sku gnyis kyi mi zad rgyan rnams bstan pa'i le'u ste lnga pa'o :




de nas spyan ras gzigs kyis yang zhus pa :
kye ho mgon po tshe bdag dgongs su gsol :
bla ma bsnyen cing sgrub pa'i las tshogs las :
gnas lngar tshe sgrub dug sbyong dbang las sogs :
mgon pos bdag la nges par bshad du gsol :
zhes zhus slar yang mgon pos bka' bstsal pa :
bsnyen dus bla ma rdo rje 'chang chen bsgom :
sgrub dus snying gar bla ma tshe dpag med :
thun mong las sbyor bla ma tshe bdag lnga :
yab yum bcas pas tshe bcud thams cad dang :
'byung lnga'i bcud rnams so sor bsdu ba dang :
khyad par las kyi phyag rgya bsten pa zab :
dbang don ye shes 'od kyis dug lnga sbyang :
dbang bzhi phrin las bzhi la dbang ba dang :
las bzhi gang bsam sgrub pa las lnga 'o :
ces gsungs 'khor rnams yi rang legs so gsol :
zhes rtsa rgyud rgyas par bshad pa'i le'u ste drug pa'o :


de nas spyan ras gzigs kyis slar gsol pa :
e ma mgon po rtsa ba gsum gyi bdag :
bsnyen sgrub las gsum sbyor ba'i cho ga dang :
lha sngags lta ba ji ltar mchis zhus pas :
mgon pos legs so snying rje'i bdag nyid nyon :
sbyor ba phun sum tshogs pa'i gnas dag tu :
sku 'bag thod pa gtor ma dkyil 'khor bsham :
cho ga bskyed pa'i rim pa gsal btab ste :
de yang rin chen pad+ma spel ba'i steng :
dbang chen rta dbu phag zhal gnyis 'khril pa'i :
spyi bor bla ma yab yum thugs ka ru :
ston pa bdag nyid bsgoms pa'i rol rtsal las :
bar khyams kun tu 'khor tshogs rab 'byams bsgom :
mchod bstod dzapa? kyi rim pa 'di lta ste :
oM AHhU~M badzra gu ru pad+ma sid+d+hi hU~M:
oM a mA ra Ni dzI ban+ti ye swA hA:
oM oM oM sarba bud+d+ha DA ki nI yai badzra war+Na nI yai badzra bai ro tsa nI yai hU~M hU~M hU~M phaT phaT phaT swA hA:
lta ba rang byung rang shar rang grol lo :
zhes phyi ma'i rgyud bstan pa'i le'u ste bdun pa'o :


de nas spyan ras gzigs kyis slar zhus pa :
e ma :
mgon po tshe dang ye shes dpag med dgongs :
rang byung dgongs pa bskyang tshul ji ltar bgyi :
zhus pas lan du mgon pos bka' bstsal pa :
dad pa shes rab nges 'byung gtan pheb dang :
brtson 'grus mi rtag sgrib sbyang tshogs bsags nas :
rang sems skye 'gag gnas bral rang byung ba :
dug lnga nyon mongs rtog tshogs rang shar ba :
rang rig ye dag rtog med ngang du bsgom :
zhes gsungs ston 'khor ston bya med par rdzogs :
phyi ma'i phyi ma man ngag gi rgyud bstan pa'i le'u ste brgyad pa'o :



zhes rtsa ba gsum gyi rgyud bzhi 'di ma 'ongs lha sras yab yum dang 'phrad nas chos sgo mtha' yas pa sa man+ta b+ha dra shing stag lo pa dang :
shA sa na'i ming can shing sprel lo pa dang 'phrad par shog cig :
sa ma ya :
rgya rgya rgya :




kho bo mchog gyur bde chen gling pas nam mkha' mdzod nas gdan drangs shing skyid 'byams 'chi med seng ge rdzong du dag par phabs pa ste /
bla ma rtsa gsum yongs rdzogs kyi bshad bya rtsa ba'i rgyud le'u gcig
/'chad byed bshad pa'i rgyud le'u lnga /
bshad pa'i snying po mdor dril ba phyi ma'i rgyud le'u gcig
/phyi ma'i phyi ma man ngag gi rgyud le'u gcig ste rgyud bzhi le'u bkra shis pa'i grangs kyis phye bas /
rtsa ba gsum gyi rgyud bzhi zhes grags pa rgya che ba dang zab mo'i gzhung dang man ngag thams cad kyi 'byung gnas sa bon lta bu'i chos sde snying po'i snying po bla na med pa ngo mtshar can no //
mang+ga laM b+ha ba tu //

//
