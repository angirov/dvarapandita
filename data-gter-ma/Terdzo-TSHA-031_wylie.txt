@#//
rta mgrin gsang ba 'dus pa las /
'jigs byed me'i spu gri'i dbang bskur gyi cho ga gsal bar bkod pa 'gyur med snying po zhes bya ba bzhugs so //
na mo gu ru badzra b+hai ra bA ya /
'khor 'das thams cad 'jigs par byed //
rdo rje'i gar mkhan mthu bo che //
bla ma dus dgra'i dbang po la //
'dud do sgo gsum byin gyis rlobs //
dbang chen gsang ba 'dus pa'i sku sgrub 'jigs byed me'i spu gri'i dbang bskur ba la /
sbyor ba dkyil 'khor dbus su gru gsum mthing nag bsnol ma'i nang du zla gam sgo gcig pa /
mthar thod phreng gis bskor ba'i rgyab tu 'khor lo rtsibs bzhi dmar la rtsibs mchan mthing ga
/sgo rta babs sogs khro dkyil spyi mthun bris pa'am /
ma 'dzom na 'bru nag gi tshom bu gtso 'khor lnga bkod pa'i khar many+dzi'i steng du bum pa mgul chings sngo dmar bum rdzas kha rgyan gzungs thag bcas bkod /
kha rgyan gseb tu sku tsaka bkod /
bum pa'i steng ngam rgyab phyogs su lcags sam thod pa'i snod du sgrub gtor bra gzugs ma nag po gtso 'khor lnga pa rgyan dang dar mthing gi gdugs bcas bkod /
mdun du mchod gtor gyi g.yas g.yon sman raka
/drag mchod phreng tshar du bsham /
rgyab phyogs su ban+d+ha mtshan ldan chang dang chos sman sbyar bas bkang la me long dang dar dmar gyis bkab pa /
gzhan yang gtso bo'i sku tsaka dang me long /
rdor dril /
gri gug ban+d+ha /
ral gri dang be con /
'khor lo satwa re /
glang ko zhing g.yang stag sham sbrul chun rnams phyogs bsdus kyi tsaka li rnams gang bder bzhag
/las bum /
dam chu sogs mkho ba'i yo byad rnams tshogs par byas /
chags med yig cha ltar las gshin bka' gtad byed na de'i gtor ma /
sku dang phyag mtshan sogs kyang mdun rgyab gang bder bkod do //
dngos gzhi chags med rin po ches mdzad pa'i 'don 'grigs ltar bdag mdun bum lha bskyed bzlas /
dbang blang ba yan chad song nas las gshin gtor 'bul bya /
'di'i bka' gtad byed na bzlas pa'ang gang 'grub dgos /
las bum du bdud rtsi 'khyil ba bskyed bzlas rta gsang dbang chen ltar grub nas /
slob ma gsum mam lnga las mi mang ba khrus nas phyung /
sum+b+ha nis bgegs bskrad la srung 'khor bsgom /
maN+Dal bkye bsdu dang sems bskyed gsal btab la /
'dir srid pa gsum na che ba'i mchog gyur slob dpon rdo rje thod phreng rtsal de nyid kyis rgya gar lho phyogs sku'i dur khrod gshin rje'i khrom tshogs las kyi 'khor lo bskor zhing srin po gdong drug ha la'i sgra sgrog pa'i gnas /
mchod rten chen po gser ldan gyi rtsa bar slob dpon chen po 'jam dpal bshes gnyen la gshin rje gshed kyi rgyud dang man ngag lnga brgya rtsa gcig gsan nas bal po ba su d+ha ra dang gnubs chen sangs rgyas ye shes la gnang /
de dag las srog gshed bcu 'khor lo brgya dang zhe gsum /
kha thun gyi las sum cu rtsa bdun /
sdig pa snying 'dzings gsal shing che chung /
tshe bdag 'khor chen la sogs pa'i yang bcud zab 'dril gser gyi yang zhun lta bu /
rdo rje 'jigs byed me'i spu gri'i skor rnams dbang chen gsang ba 'dus pa'i sku sgrub tu bsdebs nas zab mo'i gter du btsa' bar mdzad pa nyid /
gter chen rat+na gling pas skal ldan kun gyi spyod lam du snang bar mdzad pa zab cing gnyan la byin rlabs kyi rtsal kha che ba'i dbang bskur bsgrub par bgyi ba sogs kyis mtshams sbyar la maN+Dal phul /
thal mo me tog dang bcas te gsol ba 'debs pa 'di'i rjes zlos /
kye :
bla ma rdo rje 'dzin pa ni :
rnam bcu dbang ldan che ba po :
dkyil 'khor kun gyi bdag nyid dpal :
de nyid chen po bdag la stsol :
lan gsum /
bla mas /
dus gsum bde gshegs thams cad kyi :
sku yi bdag nyid gshin rje'i gshed :
shin tu mnyes pa'i snod rung ngam :
de nyid mi ldan phyir dnges shig :
ces dris pa'i lan gsol ba 'di'i rjes zlos /
gsang ba gsum gyi dam tshig ni :
bdag gis yang dag nos gyur te :
bka' las 'da' bar mi byed cing :
tshul bzhin bdag gis bsgrub par spro :
rgyud rnam par dag par bya ba'i slad du bla ma dang dkyil 'khor ba'i lha tshogs mkha' khyab kyi rgyal ba sras dang bcas pa'i spyan sngar gsag sbyong gi rim pa tshul bzhin bya ba'i blos rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal //
sogs lan gsum /
bdud rtsi lce la bzhag ste /
'di ni dam tshig bdud rtsi'i chu :
nyams na bskal par brlag gyur zhing :
yang dag bsrungs na mchog thob 'gyur :
badzra sa ma ya dzaHu da ka tra tha :
rdo rje gnas gsum du gtugs shing /
hU~M:
gsang ba gsum gyi dam tshig ni :
khyod kyis yang dag nos gyur te :
sku gsung thugs dang mnyam sbyor bas :
ya mAn+ta ka'i sku gsung thugs :
khyod kyi snying la yang dag zhugs :
tshul 'di gzhan la mi smra zhing :
nga ni 'jam dpal gshin rje'i bka':
khyod kyis 'da' bar mi rung ngo :
zhes dam la bzhag
/skabs 'dir gzhung la mi gsal yang byin 'beb mdzad pa ltar na /
de nas ye shes pa dbab pa la sgo gsum gyi gnad gcun te dmigs pa 'di bzhin du mdzad 'tshal /
las sngags dang las chus bsang /
shUn+ya tAs sbyang /
stong pa'i ngang las /
e gru gsum dmar nag 'bar ba'i dbus su glang rgod zung bzhi nyi zla pad+ma'i gdan la /
khyed rang rnams kyi sems nyid hU~M mthing nag las 'od zer 'phro 'dus don gnyis byas /
gdug pa can tshar bcad /
tshur 'dus yongs su gyur pa las khyed rang rnams skad cig gis dpal chen po 'jigs byed ya mAn+ta ka mthing nag zhal gsum phyag drug pa /
rtsa zhal ma he mthing nag rab tu khros pa'i gnam lcags kyi rwa rtse la me 'bar ba /
shangs nas bskal pa'i rlung 'bud cing u ha ha'i gad rgyangs sgrog pa /
g.yas zhal dkar la g.yon zhal dmar ba /
khros pa'i spyan dgu dbus dang gyen dang thur du gzigs pa /
ral pa gyen du gzengs shing ag tshom sma ra las me'i tshwa tshwa 'phro ba /
dbus zhal steng na 'jam dpal ye shes sems dpa'i zhal gser mdog gis mtshan pa /
phyag g.yas gsum gri gug ral gri 'khor lo /
g.yon gsum thod khrag be con satwa mo 'dzin pa /
rdo rje dang rin po che'i gshog pa gdengs shing /
thod sbrul rus pa'i rgyan gyis spras pa /
glang ko zhing g.yang stag sham gsol ba'i pang du yum gtum mo dug hrul ma ser nag gri thod 'dzin pas 'khyud pa /
spyi bor oM dkar po /
mgrin par AHdmar po /
thugs kar hU~M mthing ga
/de dag las 'phros pa'i 'od zer dang bla ma dkyil 'khor pa'i lha tshogs rnams las 'od zer dpag tu med pa 'phros pas /
'og min chos kyi dbyings dang lho phyogs e khrom 'bar ba'i gzhal yas nas /
'jigs byed gshin rje gshed ye shes sems dpa'i lha tshogs 'ur 'ur chems chem stong gsum g.yo ba'i rdzu 'phrul chen po'i shugs dang bcas te byon nas khyed rang rnams la thim pas dam tshig dang ye shes dbyer med par gyur pa'i mos pa mdzod /
rtsa sngags mthar /
badzra A be sha ya a AH
zhes sbyar ba bzla zhing spos rol dang bcas byin dbab /
ye shes pa brtan par gyur cig
/tiSh+Tha badzra /
zhes rgya gram mgor bzhag
/bum pa mthing nag gru gsum 'bar ba'i gzhal yas khang chen por 'jigs byed ya mAn+ta ka'i lha tshogs rnams bzhugs pa'i sku las bdud rtsi'i rgyun babs /
sgo gsum gyi dri ma dag
/dbang bzhi'i ye shes rgyud la skyes /
khyad par sku bum pa'i dbang thob par mos shig
/rnam bum spyi bor bzhag la /
hU~M:
bum pa bzang po'i gzhal yas khang :
'jigs byed 'bar ba'i lha tshogs bzhugs :
lus ngag yid gsum smin gyur nas :
dbang bzhi yongs rdzogs thob par shog :
oM hrIHSh+Ti wI kr-i tA na na hU~M phaT:
ya mAn+ta ka kA ya a b+hi Shiny+tsa oM:
bum chu btung zhing khrus bya'o //
lha tshogs mnyam par sbyor ba'i byang sems ye shes bdud rtsi'i rang bzhin ngag la byin pas rtsa khams sgrib bral du dag
/rlung rdo rje'i sngags su byin gyis brlabs par mos shig
/ban+d+ha me long mgrin par bzhag la /
ye shes bdud rtsi gsang ba'i mchog :
mgrin pa longs spyod bde chen mchog :
rtsa gsum 'khor lo bde chen mchog :
gsang dbang yongs rdzogs thob par shog :
gong gi sngags sham du wA ka a b+hi Shiny+tsa A:
bdud rtsi blud /
thabs bde ba'i rdo rje dang shes rab stong nyid dril bu'i dbang la brten nas rtog tshogs ye shes chen po'i ngang du rang sar grol te zung 'jug 'jam pa'i rdo rje'i dgongs rtsal rdzogs par mos shig
/mi rtog thugs kyi dkyil 'khor nas :
mi 'gyur rdo rje bde chen po :
ye shes lnga yi dbang mchog ni :
khyod kyis yang dag thob par shog :
rtsa sngags sham du /
tsit+ta a b+hi Shiny+tsa hU~M:
snang stong sgyu ma'i gzugs brnyan 'dis mtshon nas sgo gsum gdod nas ye shes lha'i 'khor lo rang snang 'od gsal bde ba chen po'i rang bzhin du shes par gyis shig
/snang la rang bzhin ma grub pa :
gsal stong ye shes rtsal gyi dbang :
dbang bzhi yongs rdzogs thob gyur nas :
sku bzhi'i 'bras bu mthar phyin shog :
sngags sham /
sarba a b+hi Shiny+tsa hU~M:
rdo rje'i mtshon cha rnams dang dur khrod chas kyis mnga' gsol bas 'khor 'das gnyis na che btsan 'gran zla dang bral ba'i rgyal byed dpa' rtags lhun gyis grub par mos shig
/gri gug dang ban+d+ha gtad la /
hU~M:
gri gug 'bar bas skye shi gcod :
ban+d+ha khrag chen 'khor ba sgrol :
khams gsum yongs sgrol chen po'i dbang :
bar gcod bdud las rgyal ba dang :
phrin las rnam bzhi'i dbang thob shog :
bud+d+ha sarba hri hring a b+hi Shiny+tsa mAM:
g.yas su ral gri dang g.yon du be con gtad la /
hU~M:
ral gri 'bar bas dug gsum gcod :
be con ru tra'i klad nas 'joms :
bdag med rtogs pa'i mtshon cha yis :
khams gsum yongs sgrol dbang thob shog :
rtsa sngags sham du /
badzra karma tIg+na a b+hi Shiny+tsa mAM:
g.yas su 'khor lo g.yon du satwa re gtad la /
hU~M:
'khor lo 'bar bas dgra bgegs gtubs :
satwa mos phrin las rnam bzhi sgrub :
srid pa gsum la dbang sgyur zhing :
mngon rdzogs rgyal po'i dbang thob shog :
hU~M badzra tsakra tIg+na a b+hi Shiny+tsa mAM:
gos sbrul rnams bskon tshul byas la /
hU~M:
stobs bcu yongs rdzogs glang lpags gsol :
dregs pa 'joms mdzad g.yang gzhi gsol :
thod phreng sbrul chun bdud las rgyal :
stag sham dpa' gtum rnam par rgyal :
gar dgu'i stobs bcu yongs rdzogs dpal :
rab 'byams rgya mtsho'i dbang thob shog :
rtsa sngags sham du /
badzra shrI ma hA sarba he ru ka a b+hi Shiny+tsa hU~M:
dpal gyi gtor chen 'di nyid 'jigs byed gshin rje gshed po rten dang brten par bcas pa'i dkyil 'khor yongs rdzogs su gsal ba las rdo rje gsum gyi byin rlabs kyi ngo bo 'od zer bdud rtsi'i rgyun dpag tu med pa byung /
khyed rang rnams kyi gnas gsum du thim pas sgo gsum sku gsung thugs ye shes rdo rjer byin gyis brlabs par mos shig
/sgrub gtor gnas gsum du gtugs la /
hU~M:
'jigs byed 'bar ba dpal gyi sku :
za byed yum dang gnyis su med :
dam rdzas gtor chen 'bar ba dang :
gnyis med sku gsung thugs sbyor bas :
dbang bzhi yongs rdzogs thob pa dang :
sku gsum yongs rdzogs dbang thob shog :
rtsa sngags sham du /
oM AHhU~M:
badzra kA ya wA ka tsit+ta a b+hi Shiny+tsa hU~M:
mchod gtor lag tu gtad pas gtor ma la brten pa'i las kyi sbyor ba sogs phrin las ma lus pa thogs med du sgrub pa'i rjes su gnang ba thob par mos shig
/mchod gtor gtad la /
bsnyen sgrub las la sbyor ba'i phyir :
thugs dam bskang sogs gtor ma'i las :
rtag tu rnal 'byor brtson pa yis :
phrin las brtson pa kun 'grub shog :
ma hA ba liM ta sarba pU dza sid+d+hi pha la ho :
zhes brjod cing gtor ma'i cha shas dngos grub tu sbyin no //
des dbang chen sku sgrub 'jigs byed me'i spu gri'i dbang bskur legs par grub pa yin pas sogs mtshams sbyor bcas /
dam tshig khas blang sogs dbang gi rjes rim spyi ltar mchod bstod nongs bshags /
brtan bzhugs sogs bsdu ldang /
bsngo smon shis brjod kyi bar cho ga'i rjes kyi bya ba rnams spyi dang mthun par byas pas 'grub bo //
me yi spu gris bdag 'dzin gyi //
dgra bgegs tshang tshing rtsad bcad nas //
'jam dpal ye shes sems dpa'i zhal //
rang byung rig pas mthong gyur cig
/ces zab mo'i smin byed snga na med pa'i lag len 'di'ang /
snga na med pa'i gter mdzod kyi cha rkyen du pad+ma gar dbang blo gros mtha' yas rtsal gyis bsdebs pa dge legs 'phel //

//
