\u0f01\u0f83:
dga' rab rdo rje'i snying tig las :
yi dam khro bo'i sgrub pa bzhugs :
\u0f88\u0f88\u0f88\u0f88
na ma shrI badzra he ru kaM:
dga' rab rdo rje'i snying tig las :
yi dam khro bo'i sgrub pa ni :
yang dag grub pa gcig pu nyid :
sangs rgyas bde chen kun 'dus pa :
sku gsum rdzogs pa'i rnal 'byor gyis :
sgyu ma bde mchog lam du bya :
sa ma ya :
hU~M:
yang dag grub pa de bzhin gshegs :
'od gsal chos sku gcig pu nyid :
sangs rgyas sras bcas snying rje che :
kun snang longs spyod rdzogs skur bzhengs :
bde chen ye shes kun 'dus pa :
sprul sku rgyu yi thig le hU~M:
rnal 'byor ting 'dzin cho 'phrul las :
snod bcud dag pa yum lnga'i klong :
he ru ka yi pho brang dbus :
zla gam 'bar ba'i snying po na :
sku gsum yongs rdzogs dpal chen po :
mthing nag nam mkha' dwangs pa'i mdog :
g.yas dkar g.yon dmar dbus mthing zhal :
bzhad dang gshe dang rngam pa'i nyams :
phyag drug ye shes rtags kyi rgya :
rdo rje kha T+wAM rnge'u chung g.yas :
dril bu b+han dmar rgyu zhags g.yon :
sku la dur khrod chas kyis brgyan :
gar gyi nyams dgus rab tu brjid :
yum ni kro d+hI shwa rI ma :
sngo skya gri thod 'dzin pas 'khyud :
zhabs bzhi gyad kyi dor stabs kyis :
pad nyi dregs pa khyo shug steng :
ye shes me phung dbus na 'gying :
oM ru lu ru lu hU~M b+h+yo hU~M:
snyoms 'jug bde stong sbyor mtshams nas :
byang sems ha brgyad rnam par 'phros :
phyogs mtshams zla gam 'bar ba'i dbus :
gau rI b+han dmar zhing dbyug sngo :
tsau rI mda' gzhu 'gengs ma ser :
pra mo chu srin rgyal mtshan dmar :
bai tA zhing sha rdor 'phyar nag :
puk+ka dmar ser zhing rgyu 'dren :
g+hasma dung dmar dkrugs 'thung ljang :
sma sha mthing nag zhing snying za :
tsaN+Da ser skya mchog lus 'dral :
kun kyang drag mo rab tu khros :
dur khrod chas can g.yon brkyang gis :
zhing gi gdan la gar stabs rol :
gzhan yang rab 'byams rtsa gsum lha :
spro zhing bsdu ba'i cho 'phrul gyis :
'jig rten khams kun yongs 'gengs pa'i :
snang stong sgyu ma'i phyag rgyar rdzogs :
oM shrI badzra he ru ka sarba maN+Dal AHhU~M:
spro na phrin las rgyas par bya :
mdor bsdus dam ye dbyer med bsgom :
gang yang sgyu ma'i lha sku la :
nga rgyal brtan po'i gsal snang bsgrub :
yul gsum gsal bar gyur pa na :
snying gar 'od lnga'i gong bu'i dbus :
tsa na'i 'bru tsam thig le la :
rten dang brten pa'i dkyil 'khor bsgom :
nam mkha' gang bar rab spros pas :
sangs rgyas mdzad pa bsgrub cing bsdu :
de tshe snang ba'i dngos po kun :
sgyu ma chu zla 'ja' tshon ltar :
gsal stong zung du 'jug pa yi :
khrag 'thung chen por rang shar na :
dbyibs kyi rnal 'byor la brten nas :
phung po khams dang skye mched chos :
sprul sku'i phyag rgyar rdzogs pa 'o :
sa ma ya :
rdo rje dzapa? kyi dgongs pa la :
thun mong ngag gi bzlas pa ni :
rang gi thugs kar pad nyi'i steng :
ye shes sems dpa' he ru ka :
mthing nag rdo rje dril bu 'dzin :
rang 'od rig mas dgyes pa yi :
thugs dbus a wa d+hU ti'i sbubs :
dwangs ma mi shigs hU~M mthing las :
ru lu'i sngags phreng 'phro zhing 'du :
phar 'phros 'khor gyi rgyud bskul zhing :
de las 'od 'phros rgyal ba mchod :
tshur 'dus dngos grub rang la thim :
bde chen ye shes 'bar bar bsam :
oM ru lu ru lu hU~M b+h+yo hU~M:
'bum phrag bdun gyis he ru kas :
byin gyis brlabs pa'i mtshan ma byung :
khyad par bde chen bzlas pa ni :
rang gi thugs srog las byung ba'i :
sngags phreng rtsa ba'i zhal nas brgyud :
yum gyi zhal zhugs thugs kar thim :
slar 'phros gsang ba'i pad+ma nas :
rdo rje nor bu'i lam brgyud de :
bar ma chad par 'khor ba yis :
bde chen 'bar zhing g.yo ba dang :
brtan cing khyab par bsam byas la :
rdo rje'i bzhad sgra 'di bzla 'o :
oM hrIHha ha hu~M hU~M phaT:
rlung sems ngang gis dal ba dang :
bde ba 'bar na grub pa'i rtags :
mchog tu rdo rje'i bzlas pa ni :
lus bsrang rlung ro bsal byas la :
'jug pa oM zhes nar gyis drang :
gnas pa AHla zin yun bsring :
hU~M zhes phyi la dal bus gtang :
de yang rang babs bzo med bya :
yang na dpal chen rtsa ba'i sngags :   ru lu /
'jug gnas ldang bar sbyar bas grub :
de tshe rlung sems dbu ma ru :
zhugs gnas thim pa'i rtsal rdzogs nas :
ye shes bsam mi khyab pa skye :
rtags kyi rim pa mthar thug ste :
bde rlung sems las he ru ka'i :
sngags dang phyag rgya rang shar na :
sngags kyi rnal 'byor la brten nas :
longs sku'i go 'phang smin pa 'o :
sa ma ya :
rdo rje bde stong 'od gsal ba :
mi 'gyur rtag pa'i dgongs pa ni :
rang nyid dpal chen he ru ka :
shes rab kro d+hI shwa rI dang :
mnyam par sbyor ba'i lha sngags kyi :
'du shes gsal ba oM yin te :
de las dga' dang mchog dga' dang :
khyad dga' lhan skyes dga' ba bzhi :
ru lu ru lu'i dbyings nas shar :
lugs ldog hU~M gi lcags kyus drang :
b+h+yo yi dgongs pas rtsa khams dgram :
hU~M zhes spyi bor brtan pa las :
mtshan ldan b+ha ga'i reg bya mchog :
bde ba'i gzugs su shar ba'i 'bras :
stong dang stong min las 'das pa :
he ru ka dpal mngon sum mtshon :
khyad par snang ba thams cad kun :
ru lu'i gzugs sgra ye shes su :
shes shing goms pa mthar phyin pas :
rmi lam sgyu ma ji bzhin du :
phyi rol don snang rang gi sems :
sems nyid ngo bo skye ba med :
rang bzhin stong gsal 'od lnga shar :
thugs rje ris med kun tu khyab :
dbyings ni kro d+hI shwa rI yum :
rig pa mi 'gyur khrag 'thung che :
dbyings rig dbyer med rol pa'i rtsal :
rang byung gau rI brgyad du bzhengs :
lta ba blo yi yul las 'das :
sgom pa so so rang gis rig :
spyod pa zhen med rtsis gdab bral :
'bras bu thams cad dbyings ye shes :
rang las shar zhing rang sar thim :
don gyi ru lu 'bru brgyad po :
stong pa bzhi yi ngang nyid las :
zung 'jug shin tu rnam dag pa'i :
he ru ka dpal rang shar na :
chos nyid zab mo'i rnal 'byor la :
brten nas khams gsum rtog tshogs kun :
chos sku'i dbyings su dag pa 'o :
sa ma ya :
rdo rje tshe yi dgongs pa ni :
'chi med gnyug ma he ru ka :
bde chen 'bar ba'i 'od zer sprin :
nam mkha'i mthas gtugs 'khor 'das kyi :
snod bcud kun tu khyab cing gdal :
tshur 'dus dwangs ma mi shigs pa'i :
thig le chen por ro gcig bskyil :
tshe dang ye shes dngos grub dbyig :
rdo rje'i srog tu 'grub par bsam :
oM ru lu ru lu hU~M b+h+yo hU~M:
badzra A yu She swA hA:
zhes bzlas skabs su tshe 'brang dang :
dngos grub rdzas bsham tshe bcud bstim :
dbang blang rol pas dngos grub ni :
brtan cing nus pa mchog tu 'gyur :
sa ma ya :
slob ma rjes 'dzin zab dbang ni :
mtshan ma'i dal dang dbang rdzas bsham :
bsnyen cing bsgrubs la snod ldan rnams :
khrus byas maN+Dal me tog bcas :
gsol gdab rgyud sbyang ye shes brtan :
lha sngags phyag mtshan gnas gsum bzhag :
oM:
mtshan ldan rdo rje ka pA lar :
he ru ka dpal phyag rgyas mtshan :
gzi byin 'bar ba'i dbang bskur pas :
snang ba lha ru 'char bar shog :
shrI he ru ka a b+hi Shiny+tsa oM:
A:
brjod du med pa'i ngang nyid las :
brjod pa ru lu 'bru brgyad byung :
ye shes snying po'i dbang bskur pas :
sgra grags sngags su smin par shog :
oM ru lu ru lu hU~M b+h+yo hU~M:
a b+hi Shiny+tsa A:
hU~M:
mi phyed stong nyid rdo rje'i dbyings :
gsal ba dril bu'i sgras mtshon nas :
zung 'jug chen po'i dbang bskur pas :
rtog tshogs dbyings su grol bar shog :
dz+nyA na d+hA tu a b+hi Shiny+tsa hU~M:
bla ma yab yum byang sems sbyin :
ho :
bde bar gshegs pa sras dang bcas :
byang chub sems su zhu ba'i bcud :
rtsa rlung thig ler bstims pa yis :
yang dag ye shes rgyas par shog :
b+ho d+hi tsit+ta a b+hi Shiny+tsa ho :
rdo rje btsun mo'i dkyil 'khor gtad :
mU~M:
stong nyid yum gyi me long du :
bde chen sin+d+hu'i dkyil 'khor shar :
gnyis su med pa'i dbang bskur pas :
lhan cig skyes dga' mngon gyur shog :
ma hA su kha a b+hi Shiny+tsa mUM:
mar me dgu yi brdas mtshon te :
mnyam bzhag dgongs pa'i don ngo sprad :
a :
yang dag grub pa gcig pu'i ngang :
ye shes snang ba dgu ru 'bar :
gting gsal rang rig chos sku'i klong :
dbyings rig zung 'jug mthar phyin shog :
a a a b+hi Shiny+tsa a :
mtha' rgyas tshe 'brang spyi bor bzhag :
b+h+rU~M:
zla gam dbang chen 'bar ba yi :
bkra shis tshe yi bum pa ru :
'khor 'das dwangs ma'i bcud du bskyil :
'chi med phyag rgya'i dbang bskur ro :
A yur+dz+nyA na a b+hi Shiny+tsa b+h+rU~M:
dpal he ru ka yi rdo rje tshe yi dbang bskur pas tshe dbang du gyur cig :
dbang dngos grub tu gyur cig :
dngos grub mthar phyin nas rig 'dzin tshe yi 'khor los sgyur bar gyur cig :
rdo rje sems dpa'i tshe dang lang tsho la mnga' brnyes par gyur cig :
gzhan yang smon lam shis brjod bya :
de ltar zab mo'i dbang bskur 'dis :
tshe gcig grol ba mchog thob pa'i :
ye shes mngon sum smin nas kyang :
he ru ka dpal gdung 'dzin no :
sa ma ya :
khrag 'thung chen po'i rgyud lung dang :
man ngag nges pa kun gyi bcud :
o rgyan bdag gi thugs tig ste :
las 'phro can gyi dpal du shog :
sa ma ya :
rgya rgya rgya :
sprul pa'i gter chen mchog gyur bde chen gling pas sgrub gnas kyi rgyal po pad+ma shel phug gi dbu rtse nas rig 'dzin dga' rab rdo rje'i 'od gsal thugs kyi dwangs ma 'gro ba'i don du gzugs su snang ba'i gdung rten rin po che dang lhan cig spyan drangs pa'i /
zab gter gyi gsang ba rmad du byung ba pad+ma 'od gsal mdo sngags gling pa'i sdes yi ger bris pa'o ///
/
