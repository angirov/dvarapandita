gnam chos thugs kyi gter kha'i zur rgyan zhi khro bsam gtan cho ga bzhugs so //
na mo :
dkon mchog gsum dang rtsa ba gsum :
skyabs gnas rnams la skyabs su mchi :
'gro kun sangs rgyas la 'god phyir :
byang chub mchog tu sems bskyed do :
ka dag klong nas sprul pa yi :
gnam sa gang ba'i mchod pa'i sprin :
sman gtor rak+ta lha mor bcas :
zad med gyur cig pU dza ho :
rang nyid rdor sems sku mdog dkar :
zhal gcig phyag gnyis g.yas rdo rje :
thugs kar 'dzin cing g.yon pa yis :
dril bu dkur brten zhabs sems skyil :
sku la dar dkar na bza' gsol :
rin po che yi rgyan gyis spras :
snying kha chos kyi 'khor lo ru :
zhi ba bzhi bcu rtsa gnyis ni :
rgyan dang cha lugs rdzogs par bskyed :
mgrin par rig 'dzin lha tshogs gsal :
klad pa dung khang gzhal yas su :
khrag 'thung 'bar ba lnga bcu brgyad :
hU~M/
chos dbyings skye med bum pa'i nang //
bum bskyed    sku gsum dkyil 'khor yongs rdzogs gsal //
chos sku thig le nyag gcig las /
mdun bskyed    longs spyod rdzogs sku'i dkyil 'khor shar //
sprul sku ma nges skur bzhengs la //
dbang bskur rten du byin rlabs zhu //
zhi khro dam pa rigs brgya'i lha tshogs rnams //
'gro don yid snang dag pa'i gnas 'dir byon //
rnal 'byor byin gyis brlab phyir gshegs su gsol //
du ma ro gcig brtan par bzhugs su gsol //
rang snang gnas yul dag pas phyag 'tshal lo //
dngos 'byor yid sprul mchod pa'i tshogs //
kun bzang zhi khro'i lha tshogs la //
gus pa'i sems kyis 'bul lags na //
'gro ba'i don du bzhes su gsol //
hU~M/
chos sku nam mkha' lta bur khyab pa la //
longs sku nyi 'od lta bur so sor 'phro //
sprul sku 'ja' tshon lta bur 'gro don mdzad //
rgyal ba zhi khro'i lha la phyag 'tshal bstod //
skong bshags /
hU~M/
stong gsum 'di'am gzhan dag na //
lha rdzas mchog gi nyer spyod bdun //
rgyu rkyen rnam par dag pa'i rdzas //
bla med mchog gi mchod pa 'dis //
bcom ldan zhi khro rab 'byams dang //
dam can rgya mtsho la sogs pa'i //
dkyil 'khor lha tshogs thugs dam bskang //
bskangs gyur dbang dang dngos grub stsol //
stong gsum snod kyi b+han d+ha ru //
rang rtsal bcud kyi bdud rtsis bkang //
skong ba'i rdzas mchog bla na med //
bkram pa'i lha tshogs thugs dam bskang //
bskangs gyur dbang dang dngos grub stsol //
hU~M/
'khor lo lnga yi b+han d+ha ru //
thig le rak+ta'i bdud rtsis bkang //
'di yang rmad byung skong ba'i rak+ta ste //
bcom ldan zhi khro rab 'byams thugs dam bskang //
bskangs gyur dbang dang dngos grub stsol //
gdal khyab pags pa'i gtor gzhong du //
rig pa rang gsal dpal bshos btsugs //
rang snang sha yi mtheb kyus sgron //
bkrag dang gzi mdangs dza gad gsal /
khrag dang chu ser rak+tas bran //
skong ba'i gtor ma bla na med //
zhi khro rab 'byams thugs dam bskang //
bskangs gyur dbang dang dngos grub stsol //
hU~M/
gdal khyab pags pa'i kong bu ru /
khrag dang chu ser mar khus gtams //
sha dang rus pa'i sdong bu btsugs //
rang gsal bkrag mdangs sgron me sbar //
'di yang rang byung zhun mar te //
skong ba'i zhun chen bla na med //
dkyil 'khor lha tshogs thugs dam bskang //
bskangs gyur dbang dang dngos grub stsol //
hU~M/
dur khrod gsang ba mchog gi dkyil 'khor du //
sa bcu khyad par rim gyis bgrod pa'i tshe //
nyon mongs bag chags ma lus der byang nas //
'gro don thogs pa med pa'i brtson 'grus kyis //
sa bcu gcig car rdzogs par gyur nas ni //
phyir mi ldog pa'i dngos grub der thob shog
/khams dang skye mched gnas dag pa'i //
zhi ba'i lha tshogs klong du bskang //
nyon mongs rtog pa gnas gyur pa'i /
khro bo'i lha tshogs klong du bskang //
mchod du med de gnyis med rol pas mchod //
bskang du med de skye med ngang du bskang //
sbyor du med de zung 'jug chen por sbyor //
sgrol du med de mnyam nyid dbyings su bsgral //
ye sbyor ye sgrol chen pos thugs dam bskang //
dus gsum byas pa'i sdig sgrib mthol bshags na //
tshangs par mdzad nas sku gsung thugs la sogs //
mchog dang thun mong dngos grub bstsal du gsol //
kun bzang rdor sems che mchog he ru ka
/rgyal ba zhi khro'i lha la phyag 'tshal lo //
oM AHhU~M bo d+hi tsit+ta ma hA su kha dz+nyA na d+hA tu AHoM ru lu ru lu hU~M b+h+yo hU~M:
oM A hU~M swA hA:
oM badzra satwa hU~M:
gang 'dod bzla'o //
zhes rang gi thugs dam bya phyir rA ga a s+yas shing sbrul mgo zla ba'i tshes bcur gzhung nas btus pa la nyes 'gal mchis na lha la bshags shing dge bas 'brel tshad bde ba can du skye bar gyur cig
/sarba mang+ga laM//

//
