@#//
d+hA ki gtsug gi rgyan gcig gi dbang gi cho ga chog khrigs su bkod pa bde chen lam bzang bzhugs so //
bde chen 'gyur med ye shes mchog ster ma //
'bum phrag d+hA ki kun gyi gtsug gi rgyan //
gangs ljongs 'gro ba lhag par skyob pa'i mgon //
mkhar chen rgyal mo'i zhabs la gus pas 'dud //
gang gi byin rlabs dngos grub kun gyi dbyig
/bdag gzhan smin cing grol ba'i lam bzang nyid //
'jam dbyangs bla ma'i drin las legs thob pa //
'di ru gsal byed bde chen lam bzang 'god //
de la 'dir dam tshig srung nus pa'i slob ma smin byed kyis rjes su 'dzin pa la /
sbyor ba yo byad kyi bsham /
dngos gzhi sgrub cing dbang bskur ba /
rjes chog go
/dang po ni /
dben pa'i gnas su dkyil 'khor pad+ma 'dab bzhi dmar po bris par tshom bu lnga 'god /
de steng bum pa bcud ldan gyi khar thod pa a mr-itas bkang ba /
me long sin+d+hu ra brdal bar chos 'byung bsnol ma'i dbus pad+ma 'dab bzhi'i dbus su ma yig gi mig tu hrIHdang 'dab bzhir ha ri ni sa bris pas bkab /
mthar sman gtor rak+ta nyer spyod kyis bskor /
sngon gtor /
tshogs dang brtan ma /
'thor nas /
DA dril /
las bum sogs nye bar gsag go
/gnyis pa sgrub cing dbang skur ba ni sgrub thabs ltar phyi nang sgrub mchod tshul ldan bya /
rnam bum la dmigs bzlas /
las bum du rta mgrin bskyed bzlas tshogs bcas grub nas sgrub thabs ltar bdag dbang len /
slob ma gzhug pa'i gsol gdab bcas grub nas /
slob ma rnams phyi rol du khrus dang nang du 'khod nas bgegs bsal /
srung 'khor bsgom /
chos bshad ji rigs sngon du 'gro bas /
da lam mchog dang thun mong gi dngos grub sgrub pa'i thabs zab cing myur la ches mchog tu gyur pa d+hA ki gtsug gi rgyan gcig ye shes mtsho rgyal gyi zab dbang bskur ba yin /
de'ang bod du bstan pa snga dar gyi dus su chos rgyal khri srong lde'u btsan gyis sangs rgyas gnyis pa pad+ma 'byung gnas spyan drangs /
gtsug lag khang dang dam pa'i chos kyi sde btsugs /
bod dkar po'i chos su bsgyur ba'i skabs gu ru pad+ma nyid bod khams mtha' dbus kun tu byon te snod bcud thams cad byin gyis brlabs pa'i skabs /
mon mkhar steng du :
mon mo bkra shis 'dren gyis gser skyogs g.yus bkang ba gcig phul nas zhus pa :
gu ru pad+ma he ru ka :
he ru ka dang yang dag sbyor :
jo mo ma gcig mtsho rgyal 'di :
bdag sogs kun la drin che bas :
gtsug gi rgyan gcig rnal 'byor ma :
thang cig ma dang gnas 'gyangs tshe :
rang rig gser dang 'dra ba 'dis :
ma gcig bsgrub cing gsol 'debs gang :
bdag sogs phyi rabs don ched du :
gu ru nyid kyis gsung bar zhu'o :
zhes phyag dang bskor ba mang du byas nas zhus pas :
gu rus dgyes bzhin du bka' bstsal pa :
nyon cig dad ldan snod ldan ma :
mtshan ldan DA ki /   'od 'chang sprul pa khyod nyon cig :
de don khyod kyis zhus pa legs :
mtsho rgyal ma gcig 'dug pa 'di :
lha mo sgrol ma'i sprul pa yin :
sngon ni gang+gA'i lha mo yin :
da lta bod mo'i cha lugs bzhugs :
phyi ltar yum chen mtsho rgyal ma :
nang ltar ma gcig mtsho rgyal ma :
gsang ba ma mo bdag med ma :
'di nyid bsgrub cing gsol 'debs na :
phyi nang gsang ba'i tshul du bsgrub :
ces bka' bstsal te sgrub thabs phyi nang gsang ba smin grol khyad par can dang bcas pa bstsal cing gter du sbas pa /
gter chen gu ru chos kyi dbang phyug gis spyan drangs pa'i ma gcig mtsho rgyal gyi sgrub thabs kun gyi phyi mor gyur pa'i smin byed dbang dang gdams khrid stabs gcig tu bya ba la gsan pa'i yon du dmigs te maN+Dal phul /
de nas thog mar rgyud sbyang ba'i slad du dmigs pa 'di ltar ma yengs par mdzod /
khyed rang rnams kyi mdun gyi nam mkhar pad+ma'i steng du ma gcig jo mo mkhar chen ma dkar dmar gyi mdangs chags pa /
dbu skra thor cog phyed bkrol ba dar sna lngas brgyan pa /
phyag gnyis thal sbyar nor bu dgos 'dod kun 'byung bsnams pa /
dar gos mdzes par gsol zhing /
zhabs skyil krung du bzhugs pa'i thugs kar o rgyan pad+ma sprul sku'i cha lugs can gzi brjid 'od du 'bar ba /
'khor mkha' 'gro ma bzhis bskor ba mngon sum lta bur gsal bar mos /
de la gdung shugs drags pos skyabs su 'gro ba'i 'dun pas 'di'i rjes zlos /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
mkha' khyab kyi 'gro kun yongs su bsgral ba'i blos sems bskyed pa 'di'i rjes zlos /
sems bskyed 'gro ba kun don du :
bla ma sangs rgyas bsgrubs nas su :
gang la gang 'dul phrin las kyis :
'gro ba bsgral bar dam bca' 'o :
lan gsum /
thog med kyi sdig ltung la 'gyod sdom drag po'i blos 'di'i rjes zlos /
hU~M:
bla ma mkha' 'gro'i lha tshogs dgongs :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol zhing bshags :
oM AHhU~M gu ru de wa DA ki nI badzra sa ma ya sarba d+harma swa b+hA wa bi shud+d+ho\u0f85 haM:
sarba d+harma sa ma ya ho :
sa ma ya satwaM:
snod bcud lus dang longs spyod maN+Dal du bkod de 'bul ba'i blos 'di'i rjes zlos /
oM AHhU~M gu ru de ba DA ki nI badzra sa ma ya dza :
oM AHhU~M gu ru de wa DA ki nI rat+na maN+Da la pU dza me g+ha sa mu dra s+pha ra Na sa ma ye swA hA:
zhes dang /
bdag gi lus dang longs spyod dang :
dus gsum dge ba'i dngos po rnams :
kun bzang mchod sprin cher spel nas :
bla ma rgyal ba sras bcas mchod :
rgyun bshags yan lag bcu pa tshig phyir don dran pas 'di'i rjes zlos /
bla ma mkha' 'gro'i lha tshogs gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rangs :
smin grol gsang sngags chos 'khor skor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
lan gsum /
yid khyed shes blo gtad kha tsam min pa'i mos gus gting tshugs pas gsol ba gdab pa 'di'i rjes zlos /
oM AHhU~M:
a ma jo mo :
jo mo la gsol ba 'debs so :
ma gcig yum chen gos dkar mo :
mdangs ldan ma la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig yum chen kun sgrol ma :
'gro kun sgrol la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig jo mo rnal 'byor ma :
bdag med ston la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig jo mo mtsho rgyal ma :
las can skyong la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig ye shes lnga ldan ma :
ye shes lnga yi dbang skur cig :
oM AHhU~M:
a ma jo mo :
jo mo la gsol ba 'debs so :
ma gcig gter gyi mnga' bdag mo :
thugs gter gsang ba'i sgo phyes shig :
oM AHhU~M:
a ma jo mo :
jo mo la gsol ba 'debs so :
ma gcig yid bzhin nor 'chang ma :
mchog dang thun mong dngos grub stsol :
oM AHhU~M:
a ma jo mo :
jo mo la gsol ba 'debs so :
mkha' 'gro sde bzhi ma gcig 'khor :
phrin las rnam bzhis 'gro 'dul mdzod :
oM AHhU~M:
a ma jo mo :
jo mo la gsol ba 'debs so :
mkha' 'gro tshad med bzhi ldan ma :
ngan song skyob la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig khams gsum dbang sdud ma :
lha 'dre mi gsum dbang du sdus :
oM AHhU~M:
a ma jo mo :
jo mo la gsol ba 'debs so :
oM AHhU~M hrIHma ha ri ni sa sarba sid+d+hi pha la ho :
de nas mos gus drag tu byas pas mdun gyi mkha' 'gro 'khor dang bcas pa khyed rang rnams la thim par mos /
de nas ye shes dbab pa'i slad du dmigs pa 'di bzhin mdzod /
bla ma ye shes mkha' 'gro'i thugs ka nas 'od zer byung /
khyed rang la thim pas phung khams kyis mtshon pa'i snod bcud dngos 'dzin thams cad dag par sbyangs /
de'i ngang las khyed rang rnams gang du gnas pa'i go sar pad+ma dmar po 'dab ma bzhi pa'i dbus su khyed rang rnams kyi sems nyid rnam par mi rtog pa'i ngo bo ma dmar mo bsam /
de las 'od 'phros /
rgyal ba rnams mchod /
sems can gyi sgrib pa sbyangs /
tshur 'dus ma la thim /
oM AHhU~M hrIHma gu ru rkyen zlog drag mo rtsal badzra sa ma ya dza :
ha ri ni sa hU~M sid+d+hi pha la ho :
zhes brjod pa'i rkyen gyis khyed rang rnams ma gcig ye shes mkha' 'gro'i skur gyur pa ni /
rang rang jo mo rnal 'byor ma :
gcer bu zhal gcig phyag gnyis ma :
g.yas pa dbang sdud phyag rgya can :
g.yon pas thod khrag rin chen bsnams :
bcu drug na tshod rus rgyan can :
dbu skra phyed grol sku mdog dmar :
zhabs gnyis brkyang bskum nyi zla brdzis :
zhi ma khro tshul thugs ka nas :
pad+ma 'dab bzhi dmar dkyil hrI:
rta mgrin zhal gcig phyag gnyis pa :
rgyan med phyag g.yas dbang sdud can :
g.yon pa'i zhags pas thams cad 'gugs :
dbu gtsug rta mgo rta skad 'tsher :
rnam pa rta mgrin 'dra mod kyang :
ngo bo o rgyan nga ru bsam :
'dab bzhir ma las yi ge bzhi :
d+hA ki bzhi yi ngo bor bsam :
gsang sngags sgrog dang gsol gdab tshe :
de rnams kun las 'od 'phros pas :
pheM pheM hrIHyi sgra dang bcas :
'od zer stong gsum gang bar bsam :
snang srid dbang sdud dngos grub kyi :
char 'beb 'gro drug 'dul bar bsam :
gzhal yas 'dab bzhi'i yig bzhi las :
mkha' 'gro sde bzhi dmar mor skyed :
de yang bcu drug na tshod la :
zhal gcig phyag gnyis g.yas dbang sdud :
g.yon pas thod khrag thugs kar 'dzin :
rang rang sa bon thugs kar mtshan :
rang 'dra'i DA ki 'bum 'bum bskor :
dpa' bo ging gi tshogs dang bcas :
snang srid dbang sdud rang bzhin du :
gar stabs shigs se sgyur bar sgoms :
slob dpon ye shes mkha' 'gro o rgyan dbyer med la mos gus dung dung pa re byas pas /
slob dpon gyi thugs ka nas 'od zer 'phros /
mdun bskyed kyi thugs rgyud bskul /
bdag mdun gyi 'od kyis mkha' khyab kyi rgyal ba sras dang bcas pa rang dbang med par bskul te nam mkha' bar snang sa gzhi gang ba tsam du spyan drangs /
dbyer med du thim pa'i mos pa mdzod /
spyan 'dren bya zhing 'beb spos rol mo bcas byin dbab /
tiSh+Tha badzra sa bstim /
des 'jug pa'i chos rnams grub /
dngos gzhi dbang bskur ba la bum gsang sher ye tshig dbang gdams khrid bcas 'byung ba las /
thog mar gsol ba gdab pa 'di'i rjes zlos /
byang chub rdo rjes sangs rgyas la :
sngon tshe ji ltar dbang bskur pas :
bdag kyang lha mor dbang bskur zhing :
dngos grub mchog kyang bstsal du gsol :
lan gsum /
gnang ba sbyin pa 'di la gsan 'tshal /
dbyer med chen por dbang bskur bas :
gsang gsum gnas nas byung ba yi :
rtsa ba gsum gyi dam bsrung na :
sangs rgyas kun gyi dbang sbyin bya :
bla ma ye shes mkha' 'gro'i thugs ka'i rta mgrin las rigs lnga yab yum bum pa thogs pa byon /
khyed rang rnams kyi spyi bor bdud rtsi blugs pas tshangs bug nang du babs /
lus kyi sdig sgrib dag par mos la /
bum pa thogs te /
oM:
bla ma mkha' 'gro'i lha tshogs dgongs //
sku yis byin gyis brlab tu gsol :
lus kyi sgrib pa sbyang du gsol :
sku mi 'gyur tshe yi dngos grub stsol :
rtsa sngags /
kA ya a b+hi Shiny+tsa oM/
zhes bum chu blud /
chu rngub mtha' ma spyi gtsug 'khyil :
oM AHhU~M swA hA lnga las :
ye shes lnga yis dbur brgyan bsam :
des ni bum pa'i dbang thob cing :
sku yi dngos grub thob pa yin :
gsang thod thogs la /
gsang dbang gi slad du bla ma ye shes mkha' 'gro ye shes sems dpa' yi dam rta mgrin dang mnyam par rol pa'i sbyor mtshams nas byang sems dkar dmar babs /
thod pa'i bdud rtsi dang 'dres pa lce thog tu bzhag pas khyed rang rnams kyi lus bde bas rgyas par sgoms /
A:
bla ma mkha' 'gro'i lha tshogs dgongs //
gsung gis byin gyis brlab tu gsol :
ngag gi sgrib pa sbyang du gsol :
gsung snying po lung gi dngos grub stsol :
rtsa sngags /
wA ka a b+hi Shiny+tsa AH
bdud rtsi blud /
des /
ngag gi sgrib dag gsang dbang thob :
gsung gi dngos grub thob pa yin :
sher dbang la /
me long snying gar bzhag
/de nas bla ma'i thugs ka nas 'od zer lnga 'phros /
khyed rang rnams kyi snying gar thim /
gsal la 'dzin pa med pa'i bde nyams skyes /
yid kyi sgrib pa dag par mos /
hU~M:
bla ma mkha' 'gro'i lha tshogs dgongs //
thugs kyis byin gyis brlab tu gsol :
sems kyi sgrib pa sbyang du gsol :
skye med rdo rje'i dngos grub stsol :
rtsa sngags /
tsit+ta a b+hi Shiny+tsa hU~M/
des /
shes rab ye shes dbang thob cing :
thugs kyi dngos grub thob pa yin :
de nas dbang bzhi pa'i don du khyed rang rnams kyis mos gus dung dung pa re skyed cig
/de'i rkyen gyis bla ma khyed rang rnams la tshur thim pas lus ngag yid gsum gyi sgrib pa ma rig pa'i dri ma dag
/dran rtog dbyings su thim par mos shig
/hrI:
bla ma mkha' 'gro'i lha tshogs dgongs //
sku gsung thugs kyis byin gyis rlobs :
ye shes lnga yi dbang skur cig :
gsol 'debs brgyud 'dzin byin gyis rlobs :
dbang bzhi'i ye shes rdzogs thob shog :
rtsa sngags /
sarba a b+hi Shiny+tsa hrIH
rig pa khong glod la rang gi sems nyid ma bcos spros bral gyi ngang la zhog
/ces mnyam par 'jog tu bcug
/des /
rig pa ye shes dbang thob cing :
mchog gi dngos grub thob pa yin :
des smin byed dbang gi rim pa grub /
de nas jo mo'i gsang sgrub gdams pa'i khrid la sems ma yengs par gson cig
/ma gcig jo mo mtsho rgyal ni :
gsang bar ma mo bdag med ma :
'khor ba blos btang gangs brag gi :
ri khrod dben sar 'bol gdan steng :
gsang sngags bla ma bzang bsten nas :
gtsug gi rgyan gcig bdag med ma :
rang dang gnyis med blta 'dod na :
'di ltar bdag la gzhig pa btang :
phyi nang yul la bdag tshol cig :
snang yul sems la phar brtags pas :
snang ba'i yul la bdag med na :
ming rus bdag tu 'dug gam ltos :
ming dang rus ni bdag yin na :
ming rus 'pho tshe bdag mi 'pho :
de phyir ming rus bdag ma yin :
lus 'di bdag tu 'dug gam ltos :
lus 'di bdag nyid yin gyur na :
lus 'di bsregs tshe bdag mi tshig :
phyi yi lus ni bdag ma yin :
'o na sems ni bdag yin nam :
sems 'di bdag gcig yin gyur na :
da lta gar gnas dang po gang nas byung :
rjes la gar 'gro dbyibs dang kha dog ltos :
gang du yang ni grub pa med :
sems ni stong pa skye 'gag med :
de phyir sems la nga bdag med :
gzhan na'ang yod pa ma yin te :
de ltar lta byed bdag ma yin :
ci ste rang bzhin brjod dang bral :
bdag med pa la bdag bzung bas :
sems can thams cad 'khrul cing sdug :
nyon mongs brgyad khri bzhi stong yang :
rtsa ba bdag tu rtog las gyes :
bdag med rang rig de rtogs na :
sangs rgyas byang chub bde ba rgyas :
chos sgo brgyad khri bzhi stong yang :
bdag med zad sar skyol la 'dus :
de phyir ma mo bdag med ma :
ma ni skye ba med pa'i don :
mo ni 'gag pa med pa'i don :
bdag med skye 'gag gnyis las 'das :
de ltar rtogs na lta ba yin :
rang rig bdag med gsal ba de :
ma yengs rgyun du bsgom pa yin :
de las mi 'da' dam tshig yin :
yid la mi byed gegs sel yin :
de bzhin spyad pa spyod pa yin :
de don mngon gyur 'bras bu yin :
de ni theg pa kun gyi gtsug :
mya ngan 'das pa'i rgyan gcig yin :
bdag med yongs grol ngo mtshar che :
bdag med dbang thob chos sku yin :
ji ltar nam mkha' dwangs pa la :
nyi ma'i 'od zer 'char ba bzhin :
gzugs sku rnam gnyis shugs la 'byung :
'gro don lhun grub chen por spyod :
'di lta bu yi rin chen 'di :
blo dman rnams la gsang ba'i don :
skal ldan 'di spyod gsang sgrub ces :
tha snyad tsam du btags pa bas :
de phyir gsang sgrub 'di ltar rtogs :
bkra shis 'dren khyod skal ldan nam :
gtsug gi rgyan gcig rnal 'byor ma :
bdag med pa yi don rtogs shog :
jo mo'i gsang sgrub yang dag don gyi le'u ste bzhi pa'o :
zhes gsungs pa ltar sngon 'gro phyi sgrub kyi blo sbyang /
dngos gzhi nang sgrub lha yi rnal 'byor /
bzlas pa sngags kyi rnal 'byor /
khyad par gsang sgrub zab mo'i don khrid tshul bzhin nyams su blang bar mdzad 'tshal //
des smin grol chig rdzogs su legs par grub pa'o //
de ltar dbang thob pas deng nas dam tshig tshul bzhin 'dzin pa gal che bas 'di la gsan mdzod /
bla ma'i dam tshig ci gsung bsgrub :
yi dam dam tshig sgrub la brtson :
DA ki'i dam tshig gsang thub pa :
sku gsung thugs dang mnyam par sbyor :
zhes gsungs pa dang nam yang mi 'gal bar bsrung snyam pas 'di'i rjes zlos /
gtso bos ji ltar sogs /
gtang rag maN+Dal /
lus dbul dge bsngo tshul bzhin bya /
slob ma grol /
gsum pa rjes chog ni /
bla mas tshogs la rol nas cho ga'i rjes chog tshul bzhin bya'o //
rgyal ba'i yum gcig mtsho rgyal smin grol bcud //
gter chen chos kyi dbang phyug zab gter mchog
/rmad byung 'jam dbyangs bla ma'i drin las thob //
'di bris dge bas bstan 'gro dge bar shog
/ces pa'ang zab chos 'di nyid kyi smin grol shin tu nyag phra bas mi nyams dar rgyas su 'byung bar dmigs te blun rmongs dri med 'od zer gyis dpal spungs yid dga' chos 'dzin gyi chos grwar sa 'brug hor zla drug pa'i tshes bzhi'i snga char bris pa dge legs 'phel //
!
//zhes pa 'di ni kha skong du spar gsar du bsgrub pa'o //
