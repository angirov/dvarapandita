@#//
snyan brgyud 'jam dpal gshin rje'i thugs tig gi smin grol 'bogs pa'i lag len phyag rgya gsang ba'i bcud 'dus zhes bya ba bzhugs so //
na mo gu ru many+dzu g+ho ShA ya /
brtan g.yo kun khyab 'jam pa'i dpal //
nyon mongs bdud dgra'i gshed du bzhengs //
zil gnon stobs kyi phyag rgya che //
bla ma'i sku ru bstan la 'dud //
zab mo snyan brgyud kyi chos sde gshin rje'i thugs tig gi smin byed dbang bskur thams cad kyi rtsa ba'am snying por gyur pa nyid sgrub pa la sbyor dngos rjes gsum mo //
dang po ni /
stegs bur ras bris kyi dkyil 'khor ram maN+Dal la me tog mthing nag gi tshom bu gcig bkod pa'i dbus su many+dzi la thod pa'i nang du bam chen lag len ltar bcos pa /
g.yas su bum pa so lnga'i bcud ldan mgul chings mthing nag kha rgyan dang bcas pa /
g.yon du mchod rten bka' gdams lugs ma lta bu /
mdun du zhi ba dang khro bo'i sku tsaka gnyis /
khro chas phyogs bsdus dang phyag mtshan drug bsdus pa'i tsakli gnyis /
thod phreng /
sngags byang /
dregs pa'i dmar gtor /
rgyab tu gsang thod bdud rtsi /
rig tsaka
/shel rdo /
me long /
tshe 'brang chang gis sbrus pa'i ril bus bskor ba rnams dang /
sman raka gtor gsum /
drag mchod spyi ltar bsham /
las bum dang phrin las la mkho ba'i gtor mchod sogs tshogs par bya'o //
de nas thugs tig rtsa ba gter gzhung la ma 'thus med kyang yan lag gzhan nas cung zad kha skong dgos pas /
spros pa bsdu na /
rje nyid kyis gnang ba'i rgyun khyer ltar bdag mdun dbyer med dam /
so sor tshar gnyis bskyed bzlas so so'i blo tshod dang bstun /
spros pa cung rgyas par byed na las byang gsar bsgrigs ltar btang la zhi bsnyen ci 'grub /
de las bldab 'gyur lhag tsam mang ba'i khro bor sgrub pa'i bzlas pa bya /
bam dang pu ri /
rnam bum rnams la'ang so sor lha dang spro bsdu gsal bar dmigs pa'i bzlas pa grub nas /
mchod bstod dang bum lha 'od zhu bya /
de nas gter gzhung rgyas pa'i las sgrub ltar /
tshe sgrub dmigs pa dang bzlas pa gang 'grub byas la mthar tshe 'gugs gtang zhing tshe bcud sgrub rdzas la bstim /
las bum du las gshin bskyed bzlas sam sngags tsam gyis byin brlab /
las byang btang na tshogs mchod bsgral bstab yan grub nas rig pa'i me tog dor la gnang ba nod do //
gnyis pa dngos gzhi dbang bskur ba ni /
slob ma la khrus /
bgegs bskrad /
mtshams gcod /
sems bskyed gsal gdab byas la /
mtshams sbyor khyad par /
de la sangs rgyas sras dang bcas pa thams cad kyi sku'i gsang ba gcig tu bsdus pa dpal chen 'jam dpal gshin rje'i gshed po la rtsa bshad man ngag gi rgyud dang /
bka' babs grub brnyes kyi slob dpon so sos bkral pa'i man ngag gi bka' srol mtha' yas pa bzhugs shing /
gangs can 'dir yang snga 'gyur rnying ma'i phyogs la ngo bo'i dbye bas gshed skor rigs lnga dang /
rnam pa'i tshul las ye shes las dang 'jig rten pa'i tshul gsum /
phrin las kyi bye brag rna cha brgyad du yongs su grags pa dang /
phyi 'gyur gsar ma'i phyogs la dmar nag 'jigs gsum nang gses dang bcas pa byon pa las /
'dir ye shes kyi gshin rje gshed po de bzhin gshegs pa'i rigs 'khor 'das kun gyi phyag rgya zil gyis gnon pa zhi khro dril sgrub gshed skor rgya mtsho'i bcud dang snying po phyung pa 'di ni /
slob dpon chen po 'jam dpal bshes gnyen nyid rdo rje slob dpon chen po'i skur snang ba mkhas shing dngos grub brnyes pa thams cad kyi spyi rje /
sprul pa'i gter chen 7pad+ma 'od gsal mdo sngags gling pa la bka' gter chos sgo rab 'byams kyi bka' babs chen po bdun bzhugs pa'i nang tshan zab mo snyan du brgyud pa'i chos skor las byon pa ste /
de'ang mdo khams yon tan gnas lnga gcig 'dus rdzong shod bde gshegs 'dus pa'i pho brang chen por bzhugs pa'i skabs su dag pa'i snang ba 'byams klas pa'i ngang /
dur khrod chen po bsil ba'i tshal rang byung mchod rten bde byed brtsegs pa'i drung du bka' babs rig 'dzin chen po rnam pa dgus byin gyis brlabs shing /
rgyud dang sgrub sde'i gdams pa'i snying po rnams kun 'dus rig 'dzin pad+ma bde ba chen po ye shes sku'i rnam rol gcig nyid du mar 'char bas so sor bstsal pa las /
'dir slob dpon 'jam dpal bshes gnyen gyi dgongs pa lhun grub rig 'dzin blo ldan mchog sred kyis rjes su gdams te snyan brgyud du bstsal pa 'jam dpal gshin rje'i thugs tig gi smin byed bsgrub pa la sogs kyis mtshams sbyar nas maN+Dal 'bul du gzhug
/slob dpon 'jam dpal gshin rje gshed dngos su gsal ba la mos gus drag pos thal mo me tog dang bcas te gsol ba 'debs pa 'di'i rjes zlos /
chos dbyings bde bar dgyes rol pa'i :
'jam dpal khrag 'thung dgongs su gsol :
he ru ka dpal grong khyer du :
bdag cag 'jug cing smin par 'tshal :
lan gsum /
dpal chen 'jam dpal gshin rje'i gshed rang snang ye shes kyi dkyil 'khor 'khor lo rtsa gsum rgyal ba chos srung dang bcas pa mkha' khyab tu bzhugs pa la /
bdag sogs sems can thams cad deng nas byang chub ma thob kyi bar du rtse gcig gus pa chen pos skyabs su 'gro ba'i 'dun pas 'di'i rjes zlos /
a :
skye ba med pa'i ye shes las :
'gag med snang ba'i phyag rgyar bzhengs :
dpal chen 'jam dpal he ru kar :
rang ngo shes pas skyabs su mchi :
lan gsum /
pha mar gyur pa'i mkha' mnyam gyi 'gro ba mtha' dag dpal he ru ka'i go 'phang mchog la 'god par bya /
de'i ched du gsang ba'i dkyil 'khor chen por smin byed zab mo'i sgor zhugs shing lam rim pa gnyis kyi rnal 'byor la brtson par bgyi'o snyam du sems bskyed pa 'di'i rjes zlos /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
rgyud rnam par dag par bya ba'i ched du zhing mchog dam pa de dag gi spyan sngar tshogs gnyis gsog cing sdig sgrib sbyong ba dang dge rtsa yongs su spel bar byed pa'i don dang ting nge 'dzin rjes su dran pas rgyun bshags yan lag brgyad pa 'di'i rjes zlos /
ho :
rdo rje slob dpon sangs rgyas dpal :
sogs gsum /
dbang gi gzhi dgod cing ye shes pa'i byin rlabs dbab pa'i slad du khyed rang rnams lus ngag yid gsum gcun la dmigs pa 'di rtse gcig tu sgoms shig
/chos thams cad rang bzhin gyis stong nyid spros pa dang bral ba'i ngang las khyed rang rnams gang du gnas pa'i go sar klu 'bum /
gnyan khri /
sa bdag stong dang phyogs skyong ma he nyi zla'i gdan la rig pa'i ngo bo e mthing nag
/de las skad cig gis khyed rang rnams bcom ldan phyag rgya zil gnon sku mdog mthing nag zhal gsum g.yas dkar g.yon dmar ba /
phyag drug g.yas gsum 'khor lo ral gri rdo rje /
g.yon gsum be con gtun shing sdigs mdzub mdzad pa /
shin tu khros pa'i nyams can dur khrod kyi chas rnams kyis brgyan pa /
zhabs bzhi 'dor thabs me phung 'bar ba'i klong na 'gying zhing yum mthing nag snying dang gri thod 'dzin pas 'khyud pa'i skur gsal thob cig
/slob dpon dpal chen por gsal ba'i thugs ka nas 'od zer gyi snang ba chos kyi dbyings kun tu khyab par 'phros pas bsgom pa dang 'dra ba'i ye shes sems dpa' dang /
rtsa gsum rgyal ba sras dang bcas pa rnams kyang dpal chen gshin rje gshed kyi sku gsung thugs kyi phyag rgya'i rnam par /
kha char bu yug 'tshubs pa ltar byon nas khyed rang rnams la thim pas byin gyis brlabs pa'i mos 'dun drag tu mdzod cig
/spos rol dang zhi drag gi sngags mthar /
dz+nyA na badzra A we sha ya a AH
btags pa brjod la dbab /
ye shes pa'i byin rlabs kyi rgyun byang chub ma thob kyi bar du brtan par byas par mos shig
/tiSh+Tha badzra /
zhes rgya gram mgor bzhag
/dbang dngos gzhi la bum gsang sher ye tshig dbang mtha' rten dang lngar yod pa'i dang po bum dbang la'ang dngos dang rjes 'brel gnyis las /
thog mar bum dbang dngos la 'dun pa 'di ltar mdzod /
slob dpon dang dkyil 'khor gyi gtso bo dbyer ma mchis pa dang /
dbang lha nam mkha' gang bar sad pa rnams kyis bkra shis pa'i rnam pa du ma dang ldan pas rdo rje bdud rtsi'i chu rgyun gyis gang ba'i bum pas spyi bo nas dbang bskur bar mos shig
/rnam bum spyi bor bzhag la /
oM:
ye shes dag pa bum pa'i dbyings :
phyag rgya zil gnon zhu ba'i bcud :
rigs lnga 'dus pa'i bdud rtsi yis :
ye shes lnga ru dbang bskur ro :
khro bo'i sngags mthar /
oM hU~M trAM hrIHA:
ka la sha a b+hi Shi+iny+tsa oM:
bum chu 'thor 'thung bya /
bum pa'i chus lus kyi nang gang /
rtog sgrib bag chags dang bcas pa'i dri ma gtor zhing ye shes lnga'i nus pa rgyud la blugs par mos shig
/gnyis pa rjes 'brel du sku gsung thugs yon tan phrin las kyi dbang lnga rim par sbyin pa la /
dang po sku phyag rgya'i dbang gi slad du dpal chen po'i sku las ye shes kyi phyag rgya gnyis pa gzi brjid bskal me ltar 'bar bzhin par byon /
khyed rang rnams la thim pas 'jam dpal phyag rgya zil gnon gyi sku dang gnyis med du gyur par mos shig
/sku tsaka spyi bor bzhag la /
hU~M:
rang byung thig le nyag gcig las :
'khor 'das zil gnon lha skur shar :
gnyis med phyag rgya'i dbang bskur bas :
snang zhen gzung 'dzin rang grol shog :
sngags mthar kA ya a b+hi ShIny+tsa oM:
rab 'jigs dur khrod drag po'i rgyan chas rnams gnas so sor bgos te mnga' gsol bas 'khor 'das zil gyis gnon pa'i stobs dang gzi brjid kyi rtsal chen rdzogs par mos shig
/dur khrod chas rnams bgo tshul byas la /
hU~M:
dpal chen 'bar ba dbang gi chas :
dur khrod chen po'i longs spyod kyis :
dregs pa'i stobs dang srog 'phrog pa'i :
rje btsan mchog tu mnga' gsol lo :
sngags mthar shrI he ru ka a laM kA ra a b+hi ShIny+tsa mi :
'bar ba'i phyag mtshan rnams so sor byin pas 'jigs pa'i bdud bzhi dang gsang ba'i dgra gsum rtsad nas gcod pa'i mthu stobs nus pa thogs med du thob par mos shig
/phyag mtshan rnams lag g.yas g.yon du gtad la /
hU~M:
srid pa'i drwa ba 'joms shing gcod :
nyon mongs bdud 'dul bdud dgra gsod :
gzung 'dzin tshar gcod gdug pa can :
bsdigs shing zil gnon dbang bskur ro :
sngags mthar hU~M hU~M hU~M hU~M hU~M hU~M a b+hi ShIny+tsa mi :
de rnams kyis lha dbang lus la thob /
gsal brtan dag gsum dang ldan pa'i lha'i sku bsgom pa la dbang ba yin pas /
deng phyin chad snang stong sgyu ma lta bu'i lha'i dkyil 'khor bsgom pa dang ma bral bas tha mal gyi snang zhen kun la bskyed pa phyag rgya'i gzer gyis thebs par gyis shig
/gnyis pa gsung bzlas lung gi slad du slob dpon dang mdun bskyed dbyer med pa'i thugs kar ye shes sems dpa' 'jam dpal dmar ser ral gri dang glegs bam 'dzin pa /
de'i thugs kar nyi ma'i dkyil 'khor gyi steng du hU~M mthing nag
/de'i nA da las zhi sngags yi ge drug pa 'phros /
zhal nas thon /
khyed rang rnams kyi zhal du zhugs /
snying gar ye shes sems dpa' dang de'i thugs kar nyi steng hU~M gi nA dar thim pa las sngags kyi gzugs dang 'od zer 'phros pas rgyal ba rnams mchod cing mkhyen brtse nus pa'i byin rlabs thams cad tshur bsdus te thim /
slar yang 'od zer gyi snang ba 'bar bas sgrib gnyis kyi mun pa sang gis bsal bar mos la sngags 'di'i rjes zlos /
zhi sngags lan gsum /
slar yang gus 'dud byas pa'i rkyen gyis dpal chen po'i thugs ka'i hU~M mthar khro bo'i sngags phreng las gnyis pa 'phros /
zhal nas thon te khyed rang gi zhal du zhugs /
ye shes sems dpa'i thugs srog hU~M yig gi mthar 'khod pa las sku dang sngags phreng phyag mtshan gyi tshogs nyi zer gyi rdul lta bu 'phros /
snang srid dag pa'i 'khor lor sbyangs /
tshur 'dus te khyed rang la thim par mos la rjes zlos /
khro sngags gsum /
sngags byang dang phreng ba mgrin par bzhag ste brtan par byas par mos shig
/hU~M:
dpal chen gsang sngags rdo rje'i sgra :
rtag tu chu bo'i gzhung bzhin zlos :
rab 'byams phrin las 'grub pa dang :
srog rtsol dag pa'i dbang thob shogaH
sngags mthar wA ka a b+hi ShIny+tsa A:
des sngags dbang ngag la thob /
bsnyen sgrub yan lag bzhi ldan gyi bzlas brjod dang /
ting 'dzin dmigs pa'i 'phro 'du bya ba la dbang ba yin pas /
deng phyin chad grags stong sgra brnyan lta bu'i gsang sngags kyi bzlas pa dang /
dgongs pa rnam bzhi'i spro bsdu chu bo'i gzhung bzhin chad pa med pas tha mal gyi sgra brjod dang 'dzin rtog kun la bzlas pa sngags dang 'phro 'du ting nge 'dzin gyi gzer thebs par gyis shig
/gsum pa thugs dgongs pa don gyi ngo sprad pa ni /
rdo rje'i tshig gi don dran pas dbyings rig zung 'jug gi ngang du mnyam par 'jog par zhu /
sdigs mdzub snying gar gtad la /
hU~M:
a+ye nyid stong pa chos 'byung las :
ma skyes gnas pa dran par bya :
rgyu rkyen sngags las ma bskyed par :
dbyings rig zung 'jug rtogs par 'gyur :
sngags mthar a a a tsit+ta a b+hi ShIny+tsa hU~M:
dpal chen po'i thugs ka nas ye shes sems dpa'i sku gnyis pa 'phros /
khyed rang rnams kyi snying ga'i ye shes sems dpa' la thim pas mkhyen gnyis ye shes chen po'i byin rlabs rgyud la zhugs par mos shig
/zhi sku snying gar bzhag la /
d+hI:
sangs rgyas kun gyi ye shes sku :
'jam dpal ngag gi dbang phyug ni :
rtag tu snying la yang dag gnas :
byin rlabs mchog gis dbang bskur ro :
oM wA gI shwa ri mU~M:
dz+nyA na satwa a b+hi ShIny+tsa mi :
des chos dbang sems la thob /
'od gsal rnam par mi rtog pa'i+i 'jug ldang la dbang ba yin pas /
deng phyin chad dbyings rig gnyis med rang byung gnyug ma'i gshis la rang babs kyi bsam gtan dang ma bral bas gnyis su snang ba'i chos thams cad la dgongs pa mi g.yo ba'i gzer thebs par gyis shig
/bzhi pa bam chen dpal gshin rje'i gshed kyi dkyil 'khor yongs su rdzogs par gsal bas byin gyis brlabs pas yon tan gyi dbang dang dngos grub ma lus pa thob par mos shig
/bam chen spyi bor bzhag la /
ho :
dpa' btul sngags kyis byin bskyed pa'i :
bam chen rme ba'i don dang sbyor :
rdo rje 'dzin pa'i dbang thob nas :
ye shes yon tan yongs rdzogs shog :
sngags mthar ma hA mAM sa gu Na sid+d+hi a b+hi ShIny+tsa ho :
bam gyi dkyil 'khor pa rnams 'od du zhu /
khyed rang rnams la thim /
bam nyid dam ye dbyer med pa'i bdud rtsi'i bcud du 'khyil pa myangs pas dngos grub rnam pa gnyis rtsol med du thob par mos shig
/rme ba'i gnas lnga bsal la bam bsil te dngos grub tu sbyin /
des bam chen gsang ba'i dbang bskur pa thob /
'jam dpal gshin rje gshed po'i las dang dngos grub mtha' dag bsgrub pa la dbang ba yin pas /
deng nas brtsam ste phrin las bzhi dang grub pa chen po brgyad /
khyad par zil gnon phyag rgya chen po mchog gi dngos grub mngon du byas nas sems can rnams la gnas skabs dang mthar thug gi phan bde'i dpal yon ster ba la brtson par gyis shig
/lnga pa dkyil 'khor yongs su rdzogs pa srung ba stobs chen pu ri'i dbang bskur bas phrin las kyi dbang dang byin rlabs thob par mos shig
/mchod rten spyi bor bzhag la /
hU~M:
srung dang bshig dang bsad pa dang :
zlog dang mnan dang 'gugs pa sogs :
rab 'byams phrin las dbang bsgyur ba'i :
yongs rdzogs mchod rten dbang bskur ro :
sngags mthar sarba karma a b+hi ShIny+tsa hU~M:
des bka' rdzogs mchod rten gyi dbang bskur pa thob /
gshin rje gshed po'i phrin las kyi 'khor lo phyogs med du bskor ba la dbang ba yin pas /
srung ba dang zhi ba'i las kyis rjes su 'dzin pa dang /
zlog bsad mnan 'gugs dbye bskrad rengs rmongs la sogs pas gdug pa can tshar gcod pa'i phrin las rtag tu bsgrub par gyis shig
/de rnams kyis phyi mtshan ma'i dkyil 'khor du bum pa'i dbang bskur pa thob /
lus rtsa'i sgrib pa dag
/bskyed rim dbyibs kyi rnal 'byor bsgom pa la dbang /
zhi ba'i las dang rnam smin rig 'dzin 'grub /
'bras bu sku rdo rje sprul pa'i sku 'grub pa'i skal pa can du byas pa yin no //
gnyis pa gsang ba'i dbang la 'dun pa 'di ltar du mdzod /
slob dpon 'jam dpal phyag rgya zil gnon yab yum mnyam par sbyor ba'i byang chub sems kyi rgyun sangs rgyas thams cad 'dus pa'i ngo bo /
thod pa'i bdud rtsi dang ro gcig tu sbyar ba khyed rang rnams kyis myangs pas rtsa khams thams cad la khyab ste rang bzhin brgyad cu'i rtog tshogs 'od gsal gyi dbyings su thim par mos shig
/thod pa'i bdud rtsi sbyin la /
A:
sbyor ba dag pa'i byang chub sems :
mtshan ldan phyag rgya'i pad+mor bskyil :
dkar dmar lhag pa'i dam tshig rdzas :
dpa' bo chen pos mnyam par rol :
bo d+hi tsit+ta gu h+ya a b+hi Shiny+tsa ho :
des nang lus kyi dkyil 'khor la bsten nas gsang ba'i dbang bskur pa thob /
ngag rlung gi sgrib pa dag
/bdag byin gyis brlab pa'i rnal 'byor bsgom pa la dbang /
rgyas pa'i las dang tshe dbang rig 'dzin 'grub /
'bras bu gsung rdo rje longs spyod rdzogs sku 'grub pa'i skal pa can du byas pa yin no //
gsum pa shes rab ye shes kyi dbang gi don du mtshan nyid yongs su rdzogs shing gzugs dang lang tshos brgyan pa'i rig ma ye shes kyi phyag rgya'i ngo bor gyur pa /
khyed rang la byin pa dang 'du shes sum ldan gyi sgo nas snyoms par zhugs pas lugs 'byung dang lugs ldog gi thabs shes dga' ba bcu drug nyams su myong ba'i mthar thug lhan skyes bde ba chen po 'pho med du brtan par mos shig
/rig tsaka gtad la /
hU~M:
bkra shis mtshan ldan gsang ba'i yum :
sangs rgyas kun gyi 'byung gnas che :
'dir zhugs 'di ltos 'di don spyod :
lhan cig skyes dga'i dbang thob shog :
karma mu dra ma hA su kha a b+hi ShIny+tsa hU~M:
des gsang ba b+ha ga'i dkyil 'khor du shes rab ye shes kyi dbang bskur pa thob /
yid thig le'i sgrib pa dag
/gzhan lus pho nya'i myur lam bsten pa la dbang /
dbang gi las dang phyag rgya'i rig 'dzin 'grub /
'bras bu thugs rdo rje chos sku 'grub pa'i skal pa can du byas pa yin no //
me long dwangs pa ni dbyings ka dag spros bral nam mkha' lta bu mtshon la /
'ja' 'od dang bcas pa'i shel ni lhun grub ye shes kyi snang ba 'ja' tshon ltar 'char ba mtshon pa yin cing /
dbyings stong nyid gshis kyi ngo bo dang ye shes snang ba rig pa'i rang bzhin zung du 'jug pa ni gdod nas rang byung don gyi 'jam dpal phyag rgya zil gnon chen po ste /
de lta bu'i don la rtag tu mnyam par 'jog 'tshal /
shel rdo me long snying gar bzhag la /
ho :
ka nas dag pa'i dgongs pa las :
lhun grub ye shes snang ba shar :
zung 'jug zil gnon phyag rgya che :
rang byung don gyi dbang thob shog :
dz+nyA na d+hA tu a b+hi ShIny+tsa a a a :
zhes dar gcig mnyam par bzhag
/des snang srid rdzogs pa chen po'i dkyil 'khor du rig pa rtsal gyi dbang thob pa yin pas /
cha mnyam shes bya'i sgrib pa dag
/'od gsal rdo rje snying po'i don bsgom pa la dbang /
drag po'i las dang lhun grub rig 'dzin 'grub /
'bras bu mi 'gyur rdo rje mngon par byang chub pa'i sku 'grub pa'i skal pa can du byas pa yin no //
lnga pa mtha' rten dbang la gnyis su yod pa las dang po bstan srung mthu'i dbang gi don du dmigs pa 'di ltar mdzod /
khyed rang rnams 'jam dpal phyag rgya zil gnon gyi nga rgyal brtan pos 'khod pa la /
dmar gtor 'di nyid lo zla zhag dus kyi 'chi bdag rnams dang /
'khor gyi ma gshin bdun brgya nyi shu /
gzhan yang bka' sdod dregs pa'i tshogs bcas dngos su gsal ba /
slob dpon dpal chen gshin rje gshed pos bka' bsgos te bran du gtad pas gus 'dud dang bcas te ci bcol pa'i phrin las thogs med du bsgrub par khas blang bar mos shig
/dregs pa'i dmar gtor lag tu gtad /
ya b+h+yo :
chags sdang dbang gis dregs pa ni :
ma mo gshin rje'i tshogs yin te :
dbang sdud bran du bkol nas kyang :
phrin las rab 'byams sgrub par gyis :
sngags mthar ya b+h+yoHa b+hi ShIny+tsa hU~M:
gnyis pa bkra shis tshe'i dbang bskur ba ni /
'khor 'das brtan g.yo'i snying po byang chub sems kyi dwangs bcud gcig tu 'khyil pa bkra shis tshe'i zhal zas kyi dbang bskur bas /
'chi med rtag pa dam pa'i go 'phang las nam yang mi 'gyur ba 'jam dpal rdo rje'i srog tu grub par mos shig
/tshe 'brang mgor bzhag
/mtha' skor gyi ril bu sbyin la /
b+h+rU~M:
snying po'i srog dang byang chub sems :
mi 'gyur thig le gcig tu 'khyil :
rdo rje tshe yi dbang bskur bas :
'chi med rtag pa'i dbang thob shog :
sngags mthar A yur+dz+nyA na a b+hi ShIny+tsa b+h+rU~M:
de nas mtshams sbyor dmigs pa spyi 'gre ltar dang /
me tog byin brlabs pa 'thor la bkra shis brjod cing rol mo'i sgra bya /
de rnams kyis 'jam dpal gshin rje'i thugs tig gi smin byed dbang bskur ba'i cho ga legs par grub pa lags //
smin pa grol bar byed pa khrid kyi rim pa gsan pa'i yon du maN+Dal phul /
zhes 'bul du gzhug
/de'ang rgyud dang man ngag thams cad kyi snying po'i yang bcud phyung pa'i khrid tshul 'di la /
sngon 'gro snod rung du bya ba /
dngos gzhi 'khor lo rnam bzhi'i dgongs pas grub mtha' dbyings su skyol ba gnyis su yod /
dang po sngon 'gro snod rung du bya ba la nges 'byung gis blo bcos pa /
skyabs sems kyis gzhi 'ding ba /
bla ma'i byin rlabs kyis ye shes 'beb pa gsum du bstan /
gnyis pa 'khor lo rnam bzhi'i dgongs pas grub mtha' dbyings su skyol ba la /
dang po sbyang gzhi gnas pa'i 'khor lo 'od gsal snying po'i gnas lugs thos pa'i lta bas gtan la 'bebs /
gnyis pa sbyang bya srid pa'i 'khor lo rtsa rlung byang chub kyi sems la bsam pa'i shes rab kyis sgro 'dogs bcad /
gsum pa sbyong byed 'dul thabs sprul pa'i 'khor lo la /
bum dbang lam byed dbyibs kyi lam la brten nas 'khrul pa'i snang ba sbyang /
gsang dbang lam byed sngags kyi thabs la brten nas kun brtags kyi zhen pa sbyang /
sher dbang lam byed gsang rtsa'i gnad la brten nas nyon mongs kyi rtsa ba gcod /
tshig dbang lam byed ka dag gi dgongs pa dang lhun grub snang ba'i gdangs la brten nas chos thams cad zad sar bskyal pas /
bzhi pa sbyangs 'bras gdod nas bzhugs pa'i 'jam dpal ye shes kyi 'khor lo mngon du byed pa'i tshul rnams /
don rgya che la tshig nyung ngus bstan pa'i rtsa ba'i gzhung rdo rje'i gsung 'di ltar lags pas thugs la nges par zhu /
mchog gi ye shes lam byed pa :
sogs nas /
mthar thug 'bras bu chen po 'o :
zhes pa'i bar brda 'phrod nges dal bar bklag
/nus na don bkrol la bshad /
zhes ji skad bstan pa'i sgom don rnams rgyud la sbyor bar mdzad 'tshal /
de rnams kyis 'jam dpal gshin rje'i thugs tig gi smin grol rim pa cha tshang ba grub pa lags pas sogs kyis mtshams sbyar la /
dbang gi rjes dam tshig bsgrag bzung /
gtang rag maN+Dal phyin spyi ltar mthar dbyung /
slob dpon gyis las byang la brten na tshogs la rol /
lhag ma gtor skyong bya /
rgyas bsdus gang yin yang gtang rag mchod bstod /
nongs bshags /
mdun rten gshegs bstim gang 'os /
bdag bskyed 'jug ldang /
bsngo smon bkra shis bcas byas pas 'grub bo //
gdod nas dag mnyam 'jam dpal rdo rje'i srog
/snying la zhugs de phyag rgya'i rtsal rdzogs nas //
'khor 'das gnyis snang ro gcig zil gyis gnon //
mthar 'dzin bdud kyi phyogs las rnam rgyal shog
/ces pa'i tshul 'di tshig nyung yang gshed skor rgya mtsho tsam gyi smin grol las tshogs kyi snying po bsdus pa lta bu'i don zab cing rgyas par snang bas /
zab mo don du gnyer ba'i blo can srid na phan pa'i sems kyis pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel //

//zhes pa'ang kha skong du par gsar du bsgrubs pa'o //

//
