\u0f01\u0f83:
bla ma dgongs pa 'dus pa las :
bzlas brjod nus pa stobs 'byin zhes bya ba bzhugs so :
\u0f88\u0f88\u0f88\u0f88\u0f88\u0f88\u0f88
na mo gu ru d+he wa DA ki nI hU~M:
las dang skal bar ldan pa'i sgrub pa pos :
bskyed pa lha yi rnal 'byor bsgoms nas kyang :
bdag gzhan don 'bras byang chub bsgrub pa dang :
zhi rgyas dbang drag kha bsgyur phrin las dang :
'jig rten 'das dang ma 'das la sogs pa'i :
chos skyong srung ma bskul cing rbad pa dang :
bstan srung bar chad dgra bgegs 'dul slad du :
sngags kyi nus pa skyed par byed pa la :
dus mtha'i 'gro ba bsod nams dman pa'i phyir :
phal cher sngags kyi nus pa mi thon cing :
sngags log 'byams dang sngags 'khrugs la sogs dang :
sngags la sel zhugs lhag dang chad pa dang :
sngags nor 'khrul pa 'byung ba'i sdeb nyes dang :
'ga' zhig bcos ma'i sngags byas 'dra min gyis :
byas chos don med a thang chad pa'i rgyu :
de sogs sngags kyi gnad rnams 'chug gyur na :
lo stong bsgrubs kyang snying po mi 'byung zhing :
rtags med mchog gi dngos grub lta ci smros :
thun mong phran bu tsam yang 'grub mi srid :
gal te so sngags tsam la phan srid kyang :
stabs ka'i phan pa yin gyi nus pa min :
la la pha rol rig sngags sbyor ba yis :
'gong chog la sogs lha 'dre'i sngags sdeb kyis :
sngags kyi nus pa gsod par byed pa dang :
la la grib mnol mi gtsang log skyon gyis :
sngags kyi nus pa nyams nas rtags mi thon :
'ga' zhig sgrub pa'i snying rus chung ba yis :
tshad la ma skyol rtags med sgyid lug pas :
gdams pa lha la smod cing nyams pa'i rgyu :
der yang ma zad 'don zlos byed pa la'ang :
ngag dbang bskur zhing byin gyis ma brlabs na :
nus pa chung bas don 'bras phyi dus 'gyang :
don med stong bzlas 'jig rten 'das pa yi :
'khrul phyir 'brang ba'i las dang khyad med de :
phyi ltas sngags pa'i tshul dang dge sbyong sogs :
bstan la spyod pa'i go char ldan mod kyang :
gnad kyi yig chung rnams dang ma ldan na :
bstan pa 'chal ba'i dbang gis yul dus 'gyang :
zab zab 'dra yang kha 'chal 'grub dus med :
sgrub pa byed pa mang yang rtags thon nyung :
byin rlabs drod med 'jig rten skye bos smod :
bar chad rgyu mang dus min 'chi sogs 'byung :
de yi phyir na man ngag gnad kyi don :
nus pa'i stobs 'byin bzlas brjod yon tan skyed :
sngags kyi dbal gso lce la spu gri gdags :
so la ngar 'dogs gsang ba'i tha ram ste :
'di dang ldan na yid bzhin nor bu 'dra :
ci 'dod 'byung ngo las can thugs kyi sras :
yongs la ma 'chal snying gi dkyil du stims :
yal bar ma dor cis kyang nyams su longs :
bskyed rim sngags kyi gnad 'gag 'di la thug :
dpe yod nyams su ma blangs ci 'dra na :
yi dwags gter srung chu gling gser dang mtshungs :
yod kyang med kyang phyug po'i bang mdzod bzhin :
de la sogs te yod rlom byas ci phan :
nges par tshul bzhin nyams su blangs gyur na :
gdams pa 'di yis 'gro ba bslu re kan :
'di la spyi dang bye brag rnam mang yang :
kun gyi gab bsdus tshig nyung don du bsgril :
cha lag tshang zhing gsal la go bde ba :
tshegs chung bya sla mthar thug don chen 'grub :
gzhan dang thun mong ma yin khyad par mchog :
e ma :
'di 'dra'i gnad yig rgyal ba'i thugs bcud 'di :
o rgyan srog phur srid pa gsum na dkon :
da lta spel phangs slad kyi don ched du :
dgongs 'dus lkog yig yang rgya gter du sbos :
mtsho rgyal zab khyad bka' rtags rgya yis thobs :
lan gcig bskal pa dus kyi deng sang la :
gsang sngags dar yang nyams len byed pa dkon :
ci ste byung yang gnad dang mi ldan pas :
yang dag don gyi 'bras bu thob pa nyung :
de dus 'di 'phrad smon lam ldan pa'i bu :
bstan pa'i srog 'dzin sprin bar nyi zhur tsam :
khol bu ba zhig mun rum glog ltar 'byung :
gsang gter dang 'phrad gsang ba sbas pa'i tshul :
rang babs gshis lugs tha mal spyod pa skyong :
'dam gyi khrod du gnas pa'i nor bu bzhin :
'od dang ldan yang rkyen gyis ma bskul na :
khong du btums nas mngon du 'byin mi byed :
'di la bzang ngan rkyen gyis sus bskul ba :
don du ldan no o rgyan gsung gi sras :
bka' rtags phyag rgya 'dzin la mos spyod kyis :
che tshugs bshigs nas 'dun par byed pa gnad :
bka' gsang dgongs bcud thabs kyis blang bar bya :
dus mthar bdud kyi 'jug sgo mang ba'i phyir :
nga yi gsung sras skyes bu zhig gis kyang :
bar chad bdud dpung thabs kyis 'dul slad du :
spyod tshul ma nges byis pa'i ngang tshul lam :
smyon pa bzhin du rol par 'phyo bas na :
gang zhig las dang skal par ldan pa 'am :
smon lam mthu yis gang 'brel ma gtogs pa :
kun kyang btang snyoms ngang la gnas na ni :
gdams pa rnams kyang de dang mtshungs gyur pas :
phyi rabs rjes 'jug de don shes par gyis :
sa ma yA:
d+ha thim :
gnad don 'dus pa'i man ngag 'di nyid la :
ting 'dzin rdzas sngags bsdeb dang dus rtags bcas :
khrigs la ma phab gong 'og ma bu rnams :
gang la gang 'dul so sor shes par gyis :
kun kyang lhan thabs yongs la spro ba gnad :
'di ni phyogs med gsang sngags rig sngags dang :
gzungs sngags la sogs phyi nang gang la yang :
lce sbyor gyur to cog dang rlung la sogs :
kun gyi kha skong yin pas shes par gyis :
khyad par sngags kyi nus pa 'byin pa la :
'di nyid mchog tu gces phyir don du gnyer :
thog mar ngag la byin rlabs dbang bskur ni :
nangs par tho rangs cha la babs pa'i tshe :
gzhan dang ngag tshig ma 'dres snga thog tu :
rang lus mos pa'i yi dam lhar gsal zhing :
de yi spyi bor rtsa ba'i bla ma 'am :
pad+ma 'byung gnas longs sku'i cha lugs can :
bag dro lhun chags gzi brjid ldan pa pos :
dgyes shing bdag la dbang bskur byin rlabs tshul :
rdo rje dril bcas phyag rgya bsgyur ba la :
phyogs bcu'i sangs rgyas byang chub sems dpa' dang :
brgyud pa'i bla ma rnams kyis bskor bzhugs dmigs :
de la gdung bas mos gus bskyed bya zhing :
A+o~M AHhU~M hrIHbadzra gu ru d+harmA kA ya :
nirma kA ya :
sam b+ho kA ya :
a b+ha wa :
sam b+ha wa a d+hiSh+ThA naM:
sarba sid+d+hi pha la hU~M A:
zhes pa lan gsum brjod pa tsam gyis kyang :
bla ma'i sku gsung thugs las thugs rje yi :
ye shes 'od zer kha dog lnga 'phros pas :
bdag lus 'byung ba lnga las grub pa yi :
gdos bcas 'di ni rang bzhin med gyur nas :
snang la rang bzhin ma grub 'od kyi lus :
rgyu yis ma bskyed rkyen gyis mi 'jig pa :
rang byung lhun grub rdo rje'i skur gyur pa'i :
ljags kyi steng du pad+ma zla gdan la :
hU~M dkar las byung rdo rje sems dpa'i sku :
rdo rje dril 'dzin gangs la nyi shar ltar :
gsal 'tsher lhun sdug longs sku'i cha lugs can :
thugs kar rdo rje rtse lnga hU~M gis mtshan :
hU~M la yi ge brgya pa'i sngags phreng bskor :
rdo rje la ni A li bcu drug bskor :
sems dpa' nyid la kA li so bzhis bskor :
de yi ngang la sngags gsum bdun bdun bzla :
sgra dag lhag chad med pa shin tu gces :
A+o~M badzra satwa sa ma ya :
ma nu pA lA ya :
badzra satwa twe no pa tiSh+Tha :
d+h+ri D+ho me b+ha wa :
su to Sh+yo me b+ha wa :
su po Sh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me :
tsit+taM shre yAM:
ku ru hU~M:
ha ha ha ha ho :
b+ha ga wAna?:
sarba ta thA ga ta hrI da ya :
badzra mA me muny+tsa :
badzrI b+ha wa :
ma hA sa ma ya satwa A:
a A:
i I:
u U:
r-i r-I:
l-i l-I:
e ai :
o au :
aM A:
ka kha ga g+ha nga :
tsa tsha dza dz+ha nya :
Ta Tha Da D+ha Na :
ta tha da d+ha na :
pa pha ba b+ha ma :
ya ra la wa :
sha Sha sa ha k+Sha :
de dag gsum las 'od zer dkar dmar mthing :
yar 'phros rgyal ba'i sku gsung thugs rgyud bskul :
bla ma sangs rgyas byang sems tshogs rnams kyi :
sku gsung thugs las 'od zer dpag med 'phros :
char bzhin bab nas sngags gsum so sor thim :
sngags gsum las kyang so so'i rang sgra dang :
'od zer dkar dmar mthing gsum 'phros pa yis :
'das dang ma 'ongs da lta dus gsum gyi :
ngag sgrib nyes skyon ma lus kun byang zhing :
mar 'phros 'gro rnams lus ngag yid rgyud sbyangs :
slar yang 'od zer de dag tshur 'dus nas :
yig brgya hU~M la A li rdo rje la :
kA li rdo rje sems dpa' nyid la thim :
de dag gsum yang lce la thim pa ni :
dper na rdo tshan steng du mar bzhag bzhin :
ljags dang dbyer med gyur cing ngag dbang bskur :
bla ma sangs rgyas byang sems tshogs rnams kyang :
'od kyi tshul du rang gi ljags la thim :
dbang bskur byin brlabs dbyer med lu gu rgyud :
rgyal ba rnams kyi gsung gi dbang phyug de :
bdag gi ngag dang dbyer med gyur bsam la :
slar yang gong bzhin sngags gsum nyer gcig bzla :
de rjes rten 'brel snying po tshar gsum brjod :
A+o~M ye d+harmA he tu pra b+ha wAHhe tun+te ShAn+ta thA ga to h+ya ba data :
te ShAny+tsa yo ni ro d+ha e waM bA dI ma hA shra ma NaHye swA hA:
de yi rjes la 'di ltar brjod par bya :
hrI:
ngag gi dbang phyug sangs rgyas bcom ldan 'das :
bla ma yi dam mkha' 'gro thugs rje can :
sngags kyi snying po 'bras bu bcud dang ldan :
grags stong tshangs pa'i dbyangs la phyag 'tshal bstod :
mi zad gsung gi 'khor lo gang bskor ba :
deng 'dir bdag gi ngag la bskor nas kyang :
dpal dang gzi brjid bden pa grub mdzad de :
byin rlabs dbang dang dngos grub bstsal du gsol :
A+o~M AHhU~M hoHwA ka pad+ma maN+Da la a b+hi Shiny+tsa A:
de ltar grub nas 'khor 'das chos rnams kun :
dmigs med gdal khyab chen por bzhag nas ni :
de yi ngang las chos spyod rim pa dang :
lha bsgom sngags bzlas gang byed 'jug par bya :
de tshul rab kyis rgyun du ma chag dang :
'bring pos zla ba re la lan re 'am :
tha mas kyang ni lo 'khor lan re ste :
grub par gyur gang nus pa'i stobs 'phel zhing :
sngags dang bzlas brjod tshar gcig grub pas kyang :
gang gA'i klung gi bye snyed sangs rgyas kyi :
nus pa dag dang mnyam par 'gyur zhe na :
mang po grub na de bas smros ci dgos :
de phyir de dag ngag dbang bskur bar bya :
gal te dmigs pa'i 'phrul 'khor ma zin nam :
long khyab dbang gis bsgom pa ma 'grub kyang :
tho rangs dang po gzhan ngag ma 'dres gong :
kun gyi thog mar sngags gsum rten 'brel bcas :
bdun nam nyi shu rtsa gcig sus bzlas pa :
ngag gi skyon dang nyes pa kun byang nas :
sngags kyi nus pa dung phyur nyid du 'gyur :
de dang rjes mthun gang bzlas kun la 'o :
'di 'phrad 'di dang ldan par ma byas pa'i :
rnal 'byor rnams ni bdud kyis yongs bslus shing :
sngags kyi nus pa thams cad rgyab kyis phyogs :
gsang sngags gyur to cog dang 'brel pa chad :
skal med de ni thar pa'i sa bon zad :
byang chub lam la 'gro ba'i sa mkhan stor :
bde legs myu gu sad kyis khyer pa 'o :
de la skrag sems skyes na 'di ltar gyis :
gdams pa tshul bzhin brtson pas nyams su longs :[ \u0f80]atsha :
gzhan yang mnan pa 'don dang bcings pa bkrol :
bsdams pa gcad dang ngag la dbang bskur dang :
sngags kyi mthu skyed bzlas pa'i dbal gso ba :
so la ngar blud lce la spu gri gdags :
mchu la dug bsku ba dang rnam pa dgu :
dang po la ni dug shog mtho gang la :
rgyab mdun rdo rje rgya gram mchod rten bri :
tshon skud sna lngas bcings te spyi bor gdags :
rang nyid sa 'og mun pa'i gting chud nas :
gnam lcags rgya gram ri bo mchog rab kyis :
mnan pa'i 'og nas thar bar bgyi slad du :
bla ma yi dam mkha' 'gro'i tshogs rnams la :
mos gus gdung bas gsol ba btab bya zhing :
khyad par bdag nyid rdo rje sems dpar bskyed :
A+o~M AHhU~M badzra satwa A+o~M hU~M trAM hrIHA:
badzra pA Ni hU~M phaT:
sarba u pa tra ye :
satwaM b+ha na shAn+tiM ku ru ye swA hA:
de ltar 'bum bzlas rig pa'i ngar bskyed de :
sa 'og nas 'don mnan pa btegs bsam zhing :
spyi bor btags bkrol rang gi mal 'og mnan :
rang lus ri bo mchog rab gzhal yas las :
rnam par shes pa rdo rje sems dpar gsal :
byad ma gnod byed pha rol bsam ngan rnams :
'og tu mnan cing thar pa'i skabs med bsam :
de ni rang la mnan pa'i rtags byung nas :
brag phug gting rum sa zhabs bying ba dang :
ri dang mchod rten 'og tu tshud pa dang :
khang stong sgo med phyar nag g.yogs la sogs :
gtad dang cho 'phrul rmi lam 'khrugs na bya :
des ni gtad mnan kun las grol bar 'gyur :[ \u0f80]atsha :
gnyis pa sgo gsum bcings pa'i rtags byung zhing :
lus la na tsha than phran sna tshogs dang :
ngag gi smra lce mi bde dig lkugs sogs :
yid ni ting 'dzin mi gsal 'thibs shing bying :
de dang rjes mthun rmi lam rmis pa na :
bdag nyid khro rgyal pad+ma he ru ka :
dbu gsum g.yas dkar g.yon dmar dbus zhal dmar :
g.yas gsum pad+ma kha T+wAM dbyug to phyar :
g.yon gsum dril bu b+han dmar rnge'u chung bsnams :
khro tshul sku la dur khrod chas rnams rdzogs :
zhabs bzhi dor stabs nyi zla'i gdan la 'gying :
ye shes spyan drangs dgug gzhug bsre bsnan bya :
de ltar gsal ba'i sku las ye shes kyi :
me dpung dus mtha'i me ltar 'bar ba yis :
bdag nyid 'ching byed byad ma lha srung bcas :
gzhob tu bsregs dmigs sngags 'di 'bum phrag bzla :
A+o~M ma hA kro d+ha pad+ma shrI he ru ka hU~M phaT:
ma ma kA ya wA ka tsit+ta b+han+d+ha khrol :
sa ma yA phri pra be sha ya phaT:
shing sna'i me sbar bdag 'dra'i me lha bskyed :
gcer bu me 'bar steng du lan dgu mchong :
des ni bcings pa kun las grol bar 'gyur :[ \u0f80]atsha :
gsum pa bsdams pa gcad pa'i man ngag ni :
gang zhig rnal 'byor sgrub la brtson pa 'am :
de las gzhan pa'i lus po bsdams pa ltar :
kob kob rengs pa lta bu byung ba 'am :
rmi lam rgyar 'thums gzhan gyis btson du bzung :
bkyigs pa la sogs rmi lam rtags byung na :
bdag nyid khro rgyal mi g.yo mgon po'i sku :
mthing nag phyag gnyis khro tshul 'jigs gzugs can :
g.yas g.yon ral gri khro chas sdigs mdzub zhags :
nyi zla pad steng 'gying tshul bskyed pa la :
ye shes lha bkug dbyer med gyur dmigs shing :
A+o~M badzra tsaN+Da ma hA ro Sha Na hU~M phaT:
s+pho Ta Na hU~M:
trag mo sha na kham :
d+ha d+ha hU~M hU~M b+han+d+ha tra phaT:
ces pa 'bum bzlas lus la   rang gi dri chen /dri spos byug :
slar yang   rang gi /dri chus bkru ba lan gsum bya :
des ni gza' bdud rgyal pos bcings gyur kyang :
bcings grol pha rol dum bur 'gro bar nges :[ \u0f80]atsha :
bzhi pa ngag la ji ltar dbang bskur ni :
bdag nyid yi dam gang byed gsal ba yi :
spyi bo'i gtsug tu rigs lnga yab yum gyis :
dbang bskur rigs bdag lngas kyang brgyan bsam zhing :
A+o~M hU~M trAM hrIHA:
ma ma kA ya wA ka tsit+ta a b+hi Shiny+tsa hU~M:
zhes pa 'bum bzlas rigs lnga lce la bstim :
bum rdzas nyer lnga bdud rtsi a mr-ita :
chur sbyar 'thung dang khrus byas lus la'ang bcang :
ngag la dbang 'byor snang srid dbang du 'gyur :[ \u0f80]atsha :
lnga pa rnal 'byor sngags kyi mthu bskyed pa :
sngags kyi nus pa nyams pa'i rtags byung zhing :
ci ltar bsgrangs kyang byin rlabs rtags med na :
bdag nyid phyag na rdo rje spyi ltar bsgom :
A+o~M badzra pA Ni hU~M:
man+t+ra g+hu h+ya sa man+ta bi dza ya brta ne swA hA:
tIk+Sh+Na a mu kaM mA ra ya phaT:
ces pa 'bum bzlas lce yi dbang po ni :
gong gi sngags bzlas de nyid phyag mtshan dang :
sku gsung thugs kyi snying po 'bru gsum bsam :
sin+d+hu a mr-ita sbyar spyi gtsug dang :
mgrin pa snying kha lce la byug par bya :
des ni sngags bzlas nus pa 'bum 'gyur zhing :
gang+gA klung gi bye snyed sangs rgyas kyis :
byin gyis rlob 'gyur yon tan brjod las 'das :[ \u0f80]atsha :
drug pa bzlas pa rnams kyi dbal gso ba :
shes pa nyog cing gnyid che bying snyam byed :
dge sbyor mi spro nyams grib phog pa dang :
de dang rjes mthun rmi lam rmis gyur na :
bdag nyid dbang chen rta mgrin bskyed pa yi :
sku las byung ba'i me rlung 'tshubs 'phros pas :
mi mthun phyogs rnams thams cad bsregs bsam la :
A+o~M ha ya grI wa g+hu ta ni ne swA hA:
spu tsa ri rbad ni phu tra sha na pa rno pa to ni swA hA:
zhes pa 'bum bzlas rang lus mgo mjug kun :
gu gul bsregs pa'i dud pas bdug par bya :
des ni ngag gis ji ltar bzlas pa yi :
brjod pa kun gyi mthu dpung bskyed 'gyur zhing :
bdag nyid bskal pa'i me dpung ltar gyur nas :
tshur la mi tshugs phar la 'joms pa 'o :[ \u0f80]atsha :
bdun pa 'di ltar so la ngar blud bya :
bdag nyid mos pa'i lhar bskyed snying po'i gsham :
A+o~M ma ma rak+sha kA la sha trUn tsit+ta dza dza rbad :
ces pa 'bum bzlas skyer shun khu ba la :
ngar blud so la byugs nas gang yin gyi :
sngags bzlas las gang thogs med 'grub par 'gyur :
de ni mngon spyod rnams kyi thog ma ste :
mda' la mde 'u bskyon dang mtshungs pa 'o :[ \u0f80]atsha :
brgyad pa lce la spu gri gdags pa ni :
log rdugs 'byams gsum byung na byed pa ste :
bzlog pa byung dang gzhan la nus pa rdugs :
yang na 'byams la nyes med mang po phung :
byas pa don med 'gyur bas 'di ltar 'bad :
rang nyid khro gtum ldan pa'i yi dam lha :
za byed rngams stabs rab tu 'jigs dmigs shing :
A+o~M badzra ma hA kro ta hU~M:
khrag rtsa rbud :
snying khrag rbud :
snying la rbud :
mA ra ya khas khas rbud :
ces pa 'bum bzlas bre gu gser tig dang :
gu gul til nag mar la btab nas ni :
lce la byug cing las sbyor gang brtsam pa :
thogs med 'grub cing log rdugs 'byams mi srid :
sngags kyis phan thogs shin tu nus pa che :[ \u0f80]atsha :
dgu pa mchu la ji ltar dug bsku ba :
'di yang ngan sngags sbyor ba'i dang po ste :
gong ltar bdag nyid yi dam drag po bskyed :
A+o~M badzra yak+sha kro ta hU~M:
thum thum nr-i sha thuM:
ha la b+his ma hA ha la hU~M phaT:
ces pa 'bum bzlas mu zi nag po dang :
shu dag nag po dag la btab nas ni :
mchu la bskus nas las sbyor ci byas kyang :
'bad med myur du 'grub par gdon mi za :
nus pa tshan che gnod byed dgra bgegs 'joms :[ \u0f80]atsha :
de ltar dgu ni sngags pa sngags 'dren la :
med thabs med de gces par snying ltar 'chang :
gzhan yang zhi rgyas dbang drag la sogs dang :
rang gzhan kun don byed pa'i sngags phran dang :
bskyed dgos gang yin kun gyi thog ma la :
bdag nyid lhar bskyed spyi bor bla ma bsgom :
so dang ljags la DA ki'i tshogs bskyed pa :
ya so dpa' bo ma so dpa' mo la :
lce yi dbang po sngags kyi ngo bor dmigs :
sngags bzlas tsam gyis DA ki yab yum rnams :
sku yis gar mdzad gsung gis sngags sgra sgrog :
thugs rje brtse bas las kun 'grub bsam zhing :
A+o~M AHhU~M hrIHbadzra gu ru d+he wa DA ki nI sarba sid+d+hi pha la hU~M A:
hrIHma ha ri ni sa :
ra tsa hri ya sarba karma hrIng hrIng :
zhes pa khri bzlas lha sngags lce la bstim :
bla ma yi dam lha la mos gus bya :
phrin las gang brtsam 'grub par gsol ba gdab :
sngags log 'khrugs dang sdeb nor la sogs pa'i :
lhag chad skyon du gyur pa thams cad kun :
sor chud yon tan ldan par byed pa ni :
gnad kyi man ngag 'di ltar brtson pa ni :
bdag nyid rdo rje rnam par 'joms pa'i sku :
khro 'dzum ljang sngon zhal gcig phyag gnyis pa :
g.yas g.yon sna tshogs rdo rje dril bu bsnams :
dar dang rin chen rgyan rdzogs pad nyi'i steng :
skyil krung phyed bcas stod g.yogs smad sham can :
ye shes rang 'od 'khrigs pa'i dbus na bzhugs :
thugs kar nyi steng hU~M mthar sngags kyis bskor :
na mash+tsaN+Da badzra kro ta ya :
hu lu hu lu :
tiSh+Tha tiSh+Tha :
b+han+d+ha b+han+d+ha :
ha na ha na :
a mr-ite hU~M phaT:
man+t+ra gu h+ya sa man+ta ma hA bA la hU~M swA hA:
de ltar skabs su brgya phrag bzlas bya zhing :
bzlas tshe sngags rnams rab tu 'khor ba las :
'od zer kha dog sna tshogs rab 'phros pas :
sngags 'khrugs la sogs ma dag kun bsal nas :
dag pa ye shes chen po'i sngags su bsgyur :
nus stobs ldan dmigs lha sngags lce la bstim :
lce yang rnam par mi rtog ngang la bzhag :
rjes la bsngo ba smon lam mtha' rgyas gdab :
grub na rnam par 'joms pa'i gzungs sngags rnams :
nyer gcig la sogs bzlas pa'i ldan 'bras ni :
rang gzhung nyid nas shes kyis 'dir ma bkod :[ \u0f80]atsha :
gdams pa 'di med sgrub pa byed rnams ni :
mun khung 'thom 'gros tshogs po 'phen dang mtshungs :
shes chung rnal 'byor 'di med sngags 'dren pa :
mar 'dod bye ma btsir dang mtshungs pa ste :
'di ldan rnal 'byor sngags mchog dam pa ste :
he ru ka dngos o rgyan nga dang mtshungs :
des na 'di don brtson rnams e ma ho :
sngags kyi ngar 'dogs gsal ba'i gab tse 'di :
bdag 'dra sngags 'chang pad+ma 'byung gnas kyis :
mnga' bdag yab sras zhal ngo ches pa dang :
snyigs dus rjes 'jug 'gro ba'i don bsams nas :
dgongs 'dus rno so gnad kyi gzer du gdams :
da dus spel bar mi rigs gter du sbos :
nam zhig dus la babs na thon par 'gyur :
dam med snod ngan lag tu shor ra re :
bka' srung dam can rnams kyi lag tu gtad :
sa ma yA:
rgya rgya rgya :
sbas rgya :
gtad rgya :
gter rgya :
kha tham :
gu h+ya :
d+ha thim :
sprul sku sangs rgyas gling pa'i gter ma'o //
sid+d+hi rastu ///
/
