dam chos rdzogs pa chen po sde gsum las :
gsang skor bla ma rnams kyi rdo rje'i glu bzhugs so :[ \u0f88\u0f88\u0f88\u0f88 ]na mo gu ru :
gsang skor bla ma'i glu'i sde tshan las :
rgyal po in+d+ra b+hU ti'i rdo rje'i glu :
bde chen rang byung mkha' dbyings rnam dag pa :
gan+d+ho la yi mkha' 'gro'i grong khyer du :
in+d+ra b+hU ti'i bla med don rtogs te :
a ho :
chos dbyings rang byung rang shar dgongs pa 'di :
lta ba mtha' bzhi'i dri ma rang sangs nyid :
sgom pa blo las 'das shing 'od gsal ba :
spyod pa byar med ngang du lhug par bzhag :
'bras bu rang las rnyed pa ngo mtshar che :
!
slob dpon bi ma mi tra'i rdo rje'i glu :
ye shes dbyings su rnam par dag pa yi :
bde chen brtsegs par mkha' 'gro dbyings phyug mas :
slob dpon mchod pas de tshe 'di skad gsungs :
a ho :
bde chen nam mkha' gang ba'i dbyings su dag :
rang byung rang shar rig pa'i klong du thim :
dbyings rig gnyis med zung 'jug la bzlas pas :
'khor 'das kun khyab he ru kaHdpal lo :
!
'chi med pad+ma 'byung gnas rdo rje'i glu :
rang byung rang shar chos nyid bstan pa'i tshe :
lhun grub brtsegs kyi bam ro'i tshal chen du :
pad+ma 'byung gnas brtul zhugs spyod pa'i tshe :
a ho :
shar grol dus mnyam rig pa thol byung ni :
'jigs med snang med 'dzin med ngang du spyod :
klong las shar ba'i cho 'phrul cir bstan kyang :
'khor 'das mnyam pa nyid du brdal ba 'o :
!
slob dpon dz+nyA na sU tra'i rdo rje'i glu :
bde ba chen po'i ye shes ches 'phags pa :
dz+nyA na sU tra brag dmar dben rtsa ru :
mkha' 'gro rnams dang tshogs 'khor bskor ba'i tshe :
a ho :
bde ba nam mkha'i klong du bstims byas pas :
bde stong rgya che khyab brdal nam mkha' 'dra :
zhen pa med pa bde ba'i 'khor lo la :
lus ngag yid gsum bde ba chen por shar :
!
slob dpon hU~M kA ra yi rdo rje'i glu :
rig pa thog 'beb 'khrul pa'i tshang tshing bsregs :
bsil ba'i tshal du hU~M chen dgongs par bzhugs :
bram ze'i bu mos tshogs kyis mchod pa'i tshe :
a ho :
rang byung rang shar dpal chen he ru ka :
'khor ba'i khrag 'thung stong nyid dbyings su sbyor :
rig pa gting gsal chos nyid klong yangs su :
snang ba ci shar nam mkhar sprin dengs 'dra :
!
slob dpon khrag 'thung nag po'i rdo rje'i glu :
rang sems gnyug ma'i ngang du rdzogs pa las :
rdzu 'phrul cher snang rtsub 'gyur tshal chen por :
bam chen tshogs kyi 'du bar longs spyod tshe :
a ho :
bdag 'dzin rnam rtog rtsad nas bcad pa las :
rig pa'i stong srog 'khor lo nam mkhar bskor :
nyon mongs rnam rtog bye ba phrag brgya bsad :
thams cad ye shes rol pa'i rgyan du shar :
!
slob dpon klu sgrub snying po'i rdo rje'i glu :
sgyu ma lta bu'i rang gsal rtogs pa las :
dpal gyi ri la mkhas pa lnga brgya'i dbus :
nA gArdzu nas skye med glu 'di blangs :
a ho :
'od gsal byang chub sems 'di kun la khyab :
rig pa'i rang rtsal snang srid dbang du bsdus :
sems kyis snang srid kun la thal ler gsal :
snang ba gang shar skye med sgyu mar ltos :
!
slob dpon pra b+hA hasti'i rdo rje'i glu :
'dzin pa rab tu gzhom pa rdo rje'i klong :
pad+ma brtsegs su bde ba chen po brnyes :
pra chen hastis rdo rje'i glu blangs pa :
a ho :
rkyen gyis g.yo ba med pa'i rig pa la :
'dzin pa du mas bcings pa sems kyi gos :
rang shar klong du 'dzin med zang thal gsal :
sems nyid rnam par dag pa'i rig pa shar :
!
slob dpon d+ha na saMskr-i'i rdo rje'i mgur :
brjod tshig bral ba'i ye shes brnyes pa las :
rdo rje gdan gyi gtsug lag khang chen du :
grub pa'i dbang phyug thams cad 'dus pa'i tshe :
d+ha na saMskr-is 'jigs med glu 'di blangs :
a ho :
brjod med sems la rig pas blta mi 'tshal :
rnam par dag pa'i rig pa ngang gis rdzogs :
rig pa dwangs gsal rnyog pa med pa ste :
rtsa rlung byang chub sems rnams tha mi dad :
!
mkha' 'gro las kyi dbang mo'i rdo rje'i mgur :
mkha' dbyings rnam par dag pa kun khyab pa :
nyi zla'i khang bur las kyi dbang mo ches :
ye shes mkha' 'gro bye ba 'dus pa'i tshe :
a ho :
chos kyi dbyings ni gzung du med pa ste :
kun la gsal zhing dmigs pa'i mtha' dang bral :
brjod med nyag gcig bde ba chen po 'di :
sangs rgyas kun gyi go 'phang bla med do :
!
slob dpon ram+bi gu h+ya'i rdo rje'i glu :
klong nas ci shar chos dbyings klong du grol :
n+ya gro d+ha yi mchod rten chen mo'i drung :
bam ro'i sgrub pa mdzad pa'i gung gseng la :
ram+bi gu h+yas rdo rje'i tshig 'di gsungs :
a ho :
dmigs su med la chad pa'i mtha' dang bral :
cir yang 'char zhing rtag pa'i yul las 'das :
gsal stong zung 'jug dbyings rig gnyis su med :
gang yang shar ba 'di ka chos nyid do :!
slob dpon shAn+tiM gar+b+ha'i rdo rje'i glu :
rnam rtog chos nyid klong du grol ba la :
mchod rten gzi 'bar drung du dregs pa can :
lha 'dre kun gyi stong srog bcad pa'i tshe :
shAn+tiM gar+b+has hU~M gi glu 'di blangs :
a ho :
rnam rtog thams cad skye med ngang du hU~M:
'gags med gang shar rig pa hU~M gis sbyor :
rang byung rig pa'i hU~M gis ma rig gsod :
bdag tu 'dzin pa gzhom pa'i hU~M sgra che :
hU~M hU~M hU~M:
gsang skor rig 'dzin rnams kyi rdo rje'i glu yang dag pa'o :
sa ma ya rgya rgya :[ \u0f88\u0f88\u0f88\u0f88 ]sprul pa'i gter chen mchog gyur gling pas pad+ma shel phug nas spyan drangs pa'i shog ser las phab rim bzhin mtsho skyes bla ma dgyes pa'i 'bangs mkhyen brtse'i dbang pos bris pa dge //
/
