@#//
sgeg rdor lugs kyi bla bslu bcu gsum ma'i chog sgrig bklag pas kun shes go gsal du bkod pa srog gi btsan rdzong zhes bya ba bzhugs so //
dbang gi rgyal po la phyag 'tshal lo //
byin rlabs gzi brjid nyi ma 'bum 'od 'phro //
dngos grub nor bu'i char rgyun gang 'dod bsnyil //
glog ltar myur ba'i phrin las yid bzhin sgrub //
rtsa gsum lha la 'dud do dgyes brtses skyongs //
lus rten chags dang gnas pa'i gzhi //
bla tshe nyams pa gso ba'i thabs //
grub pa'i zhal lung byin gzi can //
'khrul med lag tu blang bder dgod //
grub pa'i slob dpon chen po sgeg pa rdo rjes bkral pa'i bla bslu bcu gsum mar grags pa 'di la don gsum ste /
dang po bla brtag pa /
gnyis pa bcos pa'i thabs /
gsum pa rtags la dpyad pa 'o //
dang po dgra yul du bla 'khyams pa /
bla dur du zhugs pa /
bla gshin pos khyer pa sogs kyi ltas su rang ngam gzhan sgren mo'am gcer
bur bud pa rmis na nges par bla khyer ba yin cing /
gzhan yang 'byung ba dgra thog tu song ba sogs skeg la babs pa /
dngos su sems rnal du mi pheb pa'i yed yed pa dang mtshan mo rtag tu gnyid skrag sad byed pa sogs bla 'khyams pa'i rtags yin pas phyi bshol le lo'i dbang du ma song bar 'phral du bla tshe bslu ba'i thabs la 'bad dgos so //
gnyis pa bcos thabs la gsum /
sbyor ba bcas gshom bya ba /
dngos gzhi cho ga'i rim pa /
rjes mjug cho ga'i las rim mo //
dang po gshom ni /
phug logs su yi dam gang la byed pa'i gtor mchod rang gzhung ltar bsham /
tshe sgrub dang sbrel na dkyil 'khor tshe rdzas sogs rgyas par bkod pa'i mdun nam /
logs gang bder stegs bu'am sle'u'i khar rdul tshon gyi mi gzugs skye mched dod cing gcer bu rkang lag brkyangs te gan rkyal du gnas pa'i tshul /
de mthar mu khyud gnyis zlum por bskor ba'i bar phyogs mtshams brgyad du phye ba'i shar shing /
lho me /
nub lcags /
byang chu /
mtshams bzhi sa'i gnas te spar kha'i gnas yul yin pas gtsug lag dang mthun par shing sogs la rim bzhin ljang dmar dkar mthing ser po'i mdog tu bya /
de'i mthar re khA gru bzhir bcad pa phyogs mtshams brgyad du phye ba'i shar dkar /
lho ser /
nub dmar /
byang ljang /
mtshams bzhi kun khyab kyi dbang du byas pa'i mdzes tshon gang bder bya /
rgyun du rdul tshon mi lcogs na ras sam shog bu la chu tshon gyis gong gsal dpe'u ris ltar bris pa'i mi gzugs kyi snying gar bsgrub bya pho mo gang yin gyi 'dra glud mtho gang sor bzhi las mi chung ba /
ngar phye rin chen sman sna bsres par bzos pa skye mched dod cing tshon rtsis kha bsgyur bar gon 'phro'i gos bgo ba dang bcas dar sogs glud gos bzang pos g.yogs pa'i mdun du glud rdzas /
zer mo'i sgro /
mu tig
/ku ba /
lung thang /
dar le brgan /
'gron bu /
dung /
mtshal /
bse /
rdo rgyus /
snying zho sha /
mkhal ma zho sha /
dbang lag
/chu srin sder mo /
lcags /
zangs /
zas sman gos dar snam bu 'bru dang bcas pa so sor sna 'dus tshang ba dang /
g.yas su lho rdzas btsod /
rgya skag
/zhu mkhan sogs /
g.yon du byang rdzas lan tshwa /
bul tog sogs yul de dang de nas thon pa'i rigs /
mdun rgyab tu la rdzas tshwa la /
la btsas rdo /
klung rdzas bye ma sgog tsong zam shing sogs dang bcas pa rin
po che'i snod du bkod pa'i lag g.yas su gser /
g.yon du g.yu /
rgyab tu nam mkha' khong pa khams mthun 'ja' ris can /
rgyang bu /
mda'/
'phang /
pho yin na phrag pa g.yas su stag pa dang mo yin na g.yon du glang ma'i byang bur lo grangs kyi khram ris bris pa bcas gzug
/glud spyi 'gror lus ngag yid gsum mtshon pa'i mar me gsum mdun du bzhag pa'i srol yang snang /
ched du dmigs nas bsad pa ma yin pa'i lug gi bsad sha gsar pa dri nag med pa gtsang ma /
pho'i bla bslu na lug gi rkang pa g.yas kyi sha dang /
mo'i bla bslu na lug gi rkang pa g.yon gyi sha dgos pa khyad par ba /
pho mo gang yin yang sha de'i khud du bla g.yu dang lo grangs ci lon gyi grangs dang bstun pa'i nas dkar rdog bcas dar dkar dri med kyis bstums nas bcug pa'i sha de'i phyi bal dang ras dkar dri med kyis dril ba yon bdag gis the'us mnan la pho yin na ngar glud kyi g.yas dang mo yin na g.yon du 'jog
/shin tu do gal can la rgya shog la byin rten bsres pa'i mtshal gyis tshe bsnyen lta bu'i yi dam gyi snying po dang bla 'gugs sngags byang gsham du 'gugs pa'i 'dod gsol bris pa'i shog byang gis bla rten dkris pa'i rgyab tu bal sogs kyis bstum pa dang /
bla lug la'ang nang gzhug de ltar byed pa zhal shes su snang /
de'i mthar mi gzugs kyi lus kyi lhu bcu gnyis te /
rkang pa gnyis /
brla gnyis /
lag gnyis /
gru mo gnyis /
dpung mgo gnyis /
stod smad gnyis te bcu gnyis dang /
mgo dang bcu gsum gyi khar snod sa'am zan la bcos par nas phul re dang /
yon bdag gi 'dra glud ngar zan las bzos pa mdzub gang ba re'i rgyab tu nam mkha' 'ja' ma /
rgyang bu /
mda'/
'phang /
pho mo dang sbyar ba'i stag ma glang ma gang bde'i byang bu so so'i gdong can rnams gzug
/mdun du mtheb kyu re /
bshos bu re /
changs bu re /
rje ngar gyi sha dum re /
zhal bu chang phud blugs pa re re ste tshan bcu gsum tshang nges pa bzhag
/mi gzugs rkang lag sogs kyi bar dang mu khyud kyi nang bcas par pho mo gang yin gyi bla rtags so so'i mtshan ma dang ldan pa'i /
rta /
rkyang /
gla ba /
sha ba /
rna ba /
g.yag
/ba glang /
ra /
lug rnams kyi gzugs zan las skye mched dod cing rang mdog gis bsgyur pa kha nang du bstan la bzhag
/de'i mthar mu khyud spar kha'i gnas yul brgyad la 'jim stegs su spar kha'i rang mdog gi khong pa bsgyur cing mtha' 'ja' ris can gyi nam mkha'/
rgyang bu 'phan bzang gis spras pa /
mda'/
'phang /
pho gdong /
mo gdong /
mdun du yon bdag gi 'dra glud /
rgyan ldan gyi bshos bu /
changs bu /
mtheb kyu dang bcas pa tshar brgyad bkod pa'i thog
/spar kha so so'i gdon gyi sde brgyad sdong zla dang bcas pa'i gzugs brnyan tsakli dang shing byang gang bder bkod par bya ste /
lhor btsan mi dmar rta dmar go khrab can dang gri bo mi dmar nag khro nyams ral pa gzengs pa /
lho nub tu sa bdag ser po rgyal po'i chas la thod can dang phu bdag mi dkar 'dung ma gyon pa /
nub tu bdud mi nag rta nag ber
nag gyon pa dang skyes bu dkar po gos dkar can /
nub byang du rgyal 'gong ser skya btsun gzugs zhwa ser can dang the'u rang byis pa dkar skya gtsug phud can /
byang du klu sngon po sbrul mjug dang sbrul gdengs can dang ma mo bud med nag mo dar nag gi go zu can drel nag zhon pa /
byang shar du rbad 'dre dang dkor 'dre gnyis ka mi gzugs gos nag dang gos ser gyon nas lag pa gdengs pa /
shar du rgyal po bse thebs dang gzan sham can dkar po glang la zhon pa dang klu sman gong mtshungs /
shar lhor rgyal 'gong gong mtshungs dang smyo 'dre nag po gcer bu ral pa gzengs pa /
thams cad kyang gzugs skye mche+ed dod cing lag gnyis gdengs te glud la rngams pa'i tshul can bcas bkod /
de mthar phyogs mtshams brgyad dang steng 'og mtshon byed shar nub bcas par 'jim stegs thog nam rgyang mda' 'phang shing byang la srid pa spyi ris bris pa rnams tshar bcu bkod pa'i thog
/phyogs kyi gdon chen bcu'i gzugs dgos pas lding khri lta bu yod na steng 'og sogs ci lta bar bkod la de yang de bzhin ma thub na phyogs mtshams brgyad so so dang /
steng nub dang 'og shar du bkod de /
de'ang tsakli shing byang gang bde'am 'jim gzugs byed pa gang rigs kyis gdon chen gyi gzugs khro tshul rngam pa dar chen gyi ber dang thod /
g.yas dar mdung phyar zhing g.yon zhags pa 'dzin pa /
rta mchog sga srab kyis spras par 'gying tshul gyis zhon pa'i steng du bya lding zhing rol du khyi khrid pa re 'god /
ber thod dar mdung zhags pa rta bya khyi bcas so so'i rang mdog dang mtshungs par dgos pa ste /
steng lha'i gdon sngon po /
shar du rgyal po dang dri za'i gdon dkar po /
lhor gshin rje dang grul bum gdon ser po /
nub tu klu'i gdon dmar po /
byang du gnod sbyin gdon ljang gu /
mtshams kyi shar lho me lha /
lho nub tu srin po /
nub byang du rlung lha /
byang shar du dbang ldan rnams khra bo /
'og gi sa bdag nag po'i gdon dud kha bya'o //
'di rnams tsakli byed na spar kha'i gdon gnyis re gcig tu bsdus pa'i tsakli brgyad /
phyogs bcu'i gdon bcu so so bcas bco brgyad dgos so //
gdon gzugs thams cad mgron thabs yin pas mdun phyogs la kha bstan /
de'i mtha' mdos dkris kyis dkri /
de'i g.yas g.yon gang bder yon bdag dngos yod na des khyab cing /
med na ras dri med kyi khar bla rten gyi gos bzang po dri ma can 'jog par bshad /
de'ang lag len du skyes pa g.yas dang bud med g.yon phyogs su 'jog pa dang /
bla dpon lta bu che gnyan gyi rigs la khri rgyab yol tshul bzhin byas pa'i khar na bza' dbu zhwa phyag phreng sogs bzhag par snang /
de'i mdun du khug rtags brtags pa'i ka To ra lta bu'i snod bzang po chag rdol sogs kyi skyon med pa'i nang du rgyun 'babs kyi chu sna mang pos bkang ba'i steng khams mthun gyi rtsi dang ldan pa'i shing phor dang /
mar ram zan bzang po la byin rten dang dri bzang bsres pa'i bla lug pho mo'i rtags mtshan go ma ldog par skye mched dod cing tshon rtsis spras pa'ang lag len ltar bkod /
gzhan yang sde brgyad spyi'i gtor ma dang rngan cha gser skyems sogs legs par
bsham mo //
gser skyems ni tshar re bzhin mchod dgos pas 'dzom na phud phor bcu gsum /
ma 'dzom na gcig gi nang 'bru sna dang rin chen phye ma btab cing chang phud blugs pa mdos mdun bkod /
yas rnams ma gtsang na rang gi bla tshab tu khyer dogs yod par bshad pas gzab par bya ba dang /
thags nor na sde brgyad 'khrugs par 'gyur bas spar kha sogs kyi nam mkha'i khong pa so so'i rang mdog dang 'phrod /
grogs kyi kha dog can ma nor ba dang mthar 'ja' ris 'byung 'phrod ltar dkri /
glud nam gyi khong pa yon bdag gi srog khams kyi kha dog la 'phrod /
nang nas dgra ded dang phyi nas grogs ded 'ong ba'i rim pa lnga /
de rgyab 'ja' ris gong mtshungs byed pa'i phyag len snang /
'grub na bla bslu'i 'khor lo gsung rgyun ma bris la bla rten dang mnyam du bzhag go
/yang bcas gshom 'bring po byed na gong smros mdos yas rnams tshang ba bkod /
gdon rnams dmigs pas gsal btab pa tsam las gzugs bris 'bur mi dgos /
bsdus pa mdos yas rnams kyang tshan bcu gsum pa la bsdu /
spar kha dang phyogs bcu'i gdon la zur du mi bsham par bshad mod /
bsgrub bya do gal dang 'byor pa la bstun par 'os so //
gnyis pa dngos gzhi cho ga'i rim pa la gzhung bsrang zhing byin gyis brlab pa dang /
bla bslu dngos la 'jug pa gnyis las /
dang po ni /
dbang chen lta bu rang nyid yi dam zhi khro gang byed kyi phrin las gzhung bsrang /
dzapa? bsnyen chos srung skong gso tshogs dang bcas pa rgyas par song ba'i mtshams su mdos byin rlabs la 'jug par bshad pa ltar ram /
da lta phal mo ches tshe sgrub bla bslu sbrel ma byed pa grags che zhing /
de'i lag len yang tshe'i phrin las lan gsum gtang ba'i bsnyen bzlas kyi mtshams su mdos la 'jug cing /
bla bslu'i bzlas pa dang 'gug gzhug grub nas tshe 'gugs byed /
chos srung dang tshogs skong dgong mor gtang ba'i phyag srol 'dug pa nyid byin rlabs dge 'phrod che ba nyams myong rgyun ldan du snang yang /
ma lcogs na snga dro tshe'i phrin las rgyas par gtang zhing bsnyen pa ci 'grub tshe 'gugs skong gso tshogs mchod lhag ma'i bar grub par bya /
phyi dro mdos gtang zhing sngags bzla ba'i tshar grangs gang 'gro bya ba nyid 'don bya zor yang zhing bzlas pa'i grangs 'gro ba la legs par snang /
de'ang smad phyogs su bla bslu brgya rtsa dang stong rtsa la sogs pa'i tha snyad byed cing gzhung tshar grangs gyer ba gtsor bton par snang yang nus pa 'byin byed dmigs bzlas kho na yin pas de nyid gtsor bya ba gal che 'o /
kha cig gis rgyab dpung du sde brgyad cha snyoms gtang ba'i srol 'dug pa ltar gtong na skabs 'dir 'brel bas /
gser skyems bsham /
byin rlabs spyi mthun byas la tshar gcig gam gsum tsam 'bul te sdongs grogs byed pa'i phrin las bcol /
gang ltar mdos byin gyis brlab pa ni /
yas rnams la chab bran te /
bdag nyid bcom ldan shAkya thub //
phyag rgya'i yi ge a dkar las //
'od 'phros gtor rdzas dngos 'dzin gyi //
dri ma sbyangs nas stong par gyur //
thal mo khong stong sbyar la /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
lan gsum re re bzhin phyag rgya bkrol nas se gol gtogs pa phyi ma rnams la'ang 'gre /
chos nyid rnam dag phyag rgya sngags //
ting 'dzin bden pas gtor rdzas kyi //
'bags btsog nyams grib nyes skyon dang //
mtshan 'dzin dri ma dag gyur cig
/rin chen snod du khaM yig las //
rten 'brel rdzas las grub pa'i mi //
rkyen ngan zlog pa'i dpa' ngar can /
khog stod gser la khog smad g.yu //
rked pa mchong la rkang lag kun //
gser dngul zangs dang lcags las grub //
zho sha'i snying la mu tig klad //
lung tang mig la zer sgro'i skra //
bye ru'i ljags la 'gron bu'i so /
khams dang skye mched yongs su rdzogs //
mda' bkra skyes pa stag chas rdzogs //
'phang bkra mo btsun gser g.yus brgyan //
gcig las brgya stong bye ba 'phro //
shing ris 'ja' tshon 'od du 'bar //
nam mkha' bdud rtsi'i skyems phud dang //
gtor ma changs bu ting lo dang //
sha dum 'bru sna yas stags rnams //
so sor ci 'dod longs spyod rdzas //
sbyin bdag tshe glud srog gi skyin //
bu lon lan chags 'jal ba'i rdzas //
zag med nam mkha'i mdzod du gyur //
bdag nyid bcom ldan rnam snang mdzad //
phyag rgya'i yi ge khaM sngon las //
'od 'phros gtor rdzas zad med mdzod //
nam mkha'i khams kun khyab par gyur //
thal mo sbub stong du sbyar ba'i tshigs bar pa rnams bcag pa rin chen sgrom bu'i phyag rgya smin mtshams su bskor zhing /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
nam mkha' mdzod kyi phyag rgya sngags //
ting 'dzin bden pas gtor rdzas rnams //
bskal pa'i bar du zad mi shes //
rgya che nam mkha' gang gyur cig
/bdag nyid bcom ldan bdud rtsi 'khyil //
phyag rgya'i yi ge hrIHdmar las //
'od 'phros gtor rdzas ye shes kyi //
bdud rtsi chen po'i rang bzhin gyur //
mthe bong bsnol /
sor mo gzhan rnams gshog pa ltar gdengs pa kha'i thad du bzhag la /
oM badzra a mr-ita kuN+Da lI ha na ha na hU~M phaT/
bdud rtsi thabs sbyor phyag rgya sngags //
ting 'dzin bden pas gtor rdzas rnams //
bdud rtsi ye shes lnga yi dngos //
'chi gsos dug lnga'i sman gyur cig
/bdag nyid bcom ldan rin chen 'byung //
phyag rgya'i yi ge trAM ser las //
'od 'phros gtor rdzas 'dod yon lnga //
so so'i mos pa ji bzhin gyur //
lag pa gnyis mdzub mo sgreng ba'i khu tshur g.yon snying gar bzhag
/g.yas brkyangs te rdzas la gtod pa'i tshul byas la /
na maHsarba ta thA ga ta a ba lo ki te oM sam+b+ha ra sam+b+ha ra hU~M/
rgya chen shugs ldan phyag rgya sngags //
ting 'dzin bden pas gtor rdzas rnams //
dbang po'i spyod yul tshim byed pa'i //
'dod yon sna tshogs char 'beb shog
/bdag nyid bcom ldan don yod grub //
phyag rgya'i yi ge hA ljang las //
'od 'phros mchog dman skal pa bzhin //
'thab rtsod med par thob par gyur //
lag g.yas rdo rje khu tshur snying gar bcangs /
g.yon pa mchog sbyin gyi phyag rgyas snod 'degs pa'i tshul byas la /
oM dz+nyA na a ba lo ki te sa man+ta s+pha ra Na rasmi b+ha ba sa ma ya ma hA ma Ni du ru du ru hr-i da ya dz+wa la ni hU~M/
ye shes skar mda'i phyag rgya sngags //
ting 'dzin bden pas mgron rnams kun //
pham rgyal 'khrug rtsod med par thob //
dgyes shing re ba gang gyur cig
/bdag nyid bcom ldan rdo rje 'dzin //
phyag rgya'i yi ge dzaHdmar las //
'od 'phros mgron rnams dbang du 'dus //
phrin las gang 'dod sgrub par gyur //
lag gnyis sor mo nang du bsnol ba'i khu tshur ngos mthe bong gnyis gshibs te brkyang pa spyi bor bskor te /
na maHsa man+ta bud+d+ha naM gra he shwa ra pra b+ha dz+yo ti ni ma hA sa ma ya swA hA/
dbang sgyur 'khor lo'i phyag rgya sngags //
ting 'dzin bden pas mgron rigs kun //
bdag gi dbang 'dus gang bcol las //
sgrub pa'i sdongs grogs mdzad gyur cig
/ces sngags drug phyag drug gis sbyang spel sgyur thob tshim dbang du byed pa'i nus ldan du bya /
gnyis pa bla bslu dngos la /
dang po spyan 'dren pa /
de nas 'byung ba dang sbyar te spyir bsngo ba /
spar kha'i thog gi gdon bye brag par bsngo ba /
phyogs bcu'i gdon la bsngo ba /
khyad par bla gshed bdud kyi bdud re te mgo yag dang byang shar srog bdag rgyal po pe har la bsngo ba /
bla 'gugs kyi sngags bzla ba dang drug las /
dang po spyan 'dren pa ni /
rang nyid lhar gsal ba'i thugs ka'i 'od zer gyis bskul bas mgron rigs rnams skad cig gis spyan drangs par bsam la /
spos gsur gyi dud pa 'bul bzhin du dbyangs snyan rol sgra dang bcas pas 'di skad do //
hU~M/
bla ma yi dam mkha' 'gro dang //
bka' dang dam la gnas pa yi //
chos skyong srung ma 'khor bcas dang //
gtsang mgon bdun cu rtsa lnga rnams //
glud la spyan 'dren gshegs su gsol //
'byung ba lnga yi lha tshogs rnams //
glud la spyan 'dren gshegs su gsol //
spar kha brgyad kyi lha tshogs rnams //
glud la spyan 'dren gshegs su gsol //
sme ba dgu yi lha tshogs rnams //
glud la spyan 'dren gshegs su gsol //
gtsug lag spyi yi lha tshogs rnams //
glud la spyan 'dren gshegs su gsol //
sde brgyad dreg pa'i tshogs bcas rnams //
glud la spyan 'dren gshegs su gsol //
bgegs rigs stong phrag brgyad cu rnams //
glud la spyan 'dren gshegs su gsol //
nga rgyal gdug pa'i sems kyis ma byon par //
byams dang zhi ba'i sems kyis gshegs su gsol //
sarba gu ru sarba de ba sarba DA ki sarba pre ta sa ma ya dzaHdzaH
zhes spyan drangs pas mgron rnams char sprin gtibs pa ltar lhags te /
dkon mchog rtsa gsum mdun gyi nam mkha'/
dpal mgon rnams bar snang la bzhugs nas dgyes pa'i thugs kyis dgongs /
'byung lnga spar sme la sogs pa bgegs rigs lan chags mgron rnams sa gzhi la khrom tshogs pa bzhin 'khod nas byams dang gus pa'i tshul gyis gnas par bsam /
gnyis pa 'byung ba dang sbyar te spyir bsngo ba ni /
hU~M/
stong gsum stong gi 'jig rten na //
nam mkha' stong gi 'jig rten na //
'dus pa chen po sems kyi glud //
'byung ba chen po mkha' la gtong //
mkha' la gnas pa'i lha srin rnams //
deng gi rgyu sbyor yon bdag la //
sngon gyi lan chags 'brel pa yis //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
brag ri stong gi 'jig rten na //
'dus pa chen po rus pa'i glud //
'byung ba chen po brag la gtong //
brag la gnas pa'i lha srin rnams //
deng gi rgyu sbyor yon bdag la //
sngon gyi lan chags 'brel pa yis //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
sa phyogs stong gi 'jig rten na //
'dus pa chen po sha yi glud //
'byung ba chen po sa la gtong //
sa la gnas pa'i lha srin rnams //
deng gi rgyu sbyor yon bdag la //
sngon gyi lan chags 'brel pa yis //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
rgya mtsho stong gi 'jig rten na //
'dus pa chen po khrag gi glud //
'byung ba chen po chu la gtong //
chu la gnas pa'i lha srin rnams //
deng gi rgyu sbyor yon bdag la //
sngon gyi lan chags 'brel pa yis //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
sreg byed stong gi 'jig rten na //
'dus pa chen po drod kyi glud //
'byung ba chen po me la gtong //
me la gnas pa'i lha srin rnams //
deng gi rgyu sbyor yon bdag la //
sngon gyi lan chags 'brel pa yis //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
rlung phyogs stong gi 'jig rten na //
'dus pa chen po dbugs kyi glud //
'byung ba chen po rlung la gtong //
rlung la gnas pa'i lha srin rnams //
deng gi rgyu sbyor yon bdag la //
sngon gyi lan chags 'brel pa yis //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
bkrag mdangs dbang ba'i lha srin rnams //
bla glud gnyan po 'di bzhes la //
bu lon lan chags bral bar mdzod //
gsum pa spar kha'i gdon bye brag par bsngo ba ni /
hU~M/
lho phyogs spar kha li thog na //
btsan dang gri bo bsdongs pa yis //
thab dang gzhob la snyad btags nas //
de gcig spang po kha ser la //
rgyu sbyor mi bu rin chen 'di'i //
bla la brkus sam bzhams srid na //
nam mkha' khams kyi mdangs dang ldan //
rgyang bu de ni 'phan bzang dang //
pho gdong mo gdong 'gro shes dang //
ngar mi'i lus la rgyan cha can //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
lho nub spar kha khon thog na //
sa bdag phu bdag bsdongs pa yis //
mi gtsang 'khon la snyad btags nas //
de gcig rol po kha nag la //
rgyu sbyor mi bu rin chen 'di'i //
bla la brkus sam bzhams srid na //
nam mkha' khams kyi mdangs dang ldan //
rgyang bu de ni 'phan bzang dang //
pho gdong mo gdong 'gro shes dang //
ngar mi'i lus la rgyan cha can //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
nub phyogs spar kha dwa thog na //
bdud dang skyes bu bsdongs pa yis //
dme po'i bdud la snyad btags nas /
kha ring 'khyags pa chal chol la //
rgyu sbyor mi bu rin chen 'di'i //
bla la brkus sam bzhams srid na //
nam mkha' khams kyi mdangs dang ldan //
rgyang bu de ni 'phan bzang dang //
pho gdong mo gdong 'gro shes dang //
ngar mi'i lus la rgyan cha can //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
nub byang spar kha khen thog na //
rgyal 'gong the'u rang bsdongs pa yis //
bu sring nal gyis nyen langs nas //
de gcig gnam sngo sa sngo la //
rgyu sbyor mi bu rin chen 'di'i //
bla la brkus sam bzhams srid na //
nam mkha' khams kyi mdangs dang ldan //
rgyang bu de ni 'phan bzang dang //
pho gdong mo gdong 'gro shes dang //
ngar mi'i lus la rgyan cha can //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
byang phyogs spar kha kham thog na //
klu dang ma mo bsdongs pa yis //
nal dang yugs la snyad btags nas //
de gcig lu ma kha rgyas la //
rgyu sbyor mi bu rin chen 'di'i //
bla la brkus sam bzhams srid na //
nam mkha' khams kyi mdangs dang ldan //
rgyang bu de ni 'phan bzang dang //
pho gdong mo gdong 'gro shes dang //
ngar mi'i lus la rgyan cha can //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
byang shar spar kha gin thog na //
rbad 'dre dkor 'dre bsdongs pa yis //
ban bon nor la snyad btags nas //
de gcig sa 'khyags rdo 'khyags la //
rgyu sbyor mi bu rin chen 'di'i //
bla la brkus sam bzhams srid na //
nam mkha' khams kyi mdangs dang ldan //
rgyang bu de ni 'phan bzang dang //
pho gdong mo gdong 'gro shes dang //
ngar mi'i lus la rgyan cha can //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
shar phyogs spar kha zin thog na //
klu dang rgyal po bsdongs pa yis //
rabs chad nor la snyad btags nas /
kha ring rtsi thog rgyas dus su //
rgyu sbyor mi bu rin chen 'di'i //
bla la brkus sam bzhams srid na //
nam mkha' khams kyi mdangs dang ldan //
rgyang bu de ni 'phan bzang dang //
pho gdong mo gdong 'gro shes dang //
ngar mi'i lus la rgyan cha can //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
shar lho spar kha zon thog na //
rgyal 'gong smyo 'dre bsdongs pa yis //
rims dang yams la snyad btags nas /
kha ring nyi ma ldog mtshams la //
rgyu sbyor mi bu rin chen 'di'i //
bla la brkus sam bzhams srid na //
nam mkha' khams kyi mdangs dang ldan //
rgyang bu de ni 'phan bzang dang //
pho gdong mo gdong 'gro shes dang //
ngar mi'i lus la rgyan cha can //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
bzhi pa phyogs bcu'i gdon la bsngo ba ni /
hU~M/
stong gsum stong gi 'jig rten na //
steng phyogs stong gi 'jig rten na //
lha yi gdon ni chen po pa //
mi yang sngon po chas te byung //
rta yang sngon po zhon te byung //
ber yang sngon po gyon te byung //
thod kyang sngon po bcings te byung //
dar mdung sngon po phyar te byung //
zhags pa sngon po thogs te byung //
bya yang sngon po lding zhing byung /
khyi yang sngon po khrid de byung //
steng na gnas pa'i lha srin yin //
steng gi phyogs la dbang bsgyur pas /
khar sang kha yi nyi ma la //
rgyu sbyor mi bu rin chen 'di'i //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
shar phyogs stong gi 'jig rten na //
rgyal po dang ni dri za'i gdon //
mi yang dkar po chas te byung //
rta yang dkar po zhon te byung //
ber yang dkar po gyon te byung //
thod kyang dkar po bcings te byung //
dar mdung dkar po phyar te byung //
zhags pa dkar po thogs te byung //
bya yang dkar po lding zhing byung /
khyi yang dkar po khrid de byung //
shar na gnas pa'i lha srin yin //
shar gyi phyogs la dbang bsgyur pas /
khar sang kha yi nyi ma la //
rgyu sbyor mi bu rin chen 'di'i //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
lho phyogs stong gi 'jig rten na //
grul bum dang ni gshin rje'i gdon //
mi yang ser po chas te byung //
rta yang ser po zhon te byung //
ber yang ser po gyon te byung //
thod kyang ser po bcings te byung //
dar mdung ser po phyar te byung //
zhags pa ser po thogs te byung //
bya yang ser po lding zhing byung /
khyi yang ser po khrid de byung //
lho na gnas pa'i lha srin yin //
lho yi phyogs la dbang bsgyur pas /
khar sang kha yi nyi ma la //
rgyu sbyor mi bu rin chen 'di'i //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
nub phyogs stong gi 'jig rten na //
klu yi gdon ni chen po pa //
mi yang dmar po chas te byung //
rta yang dmar po zhon te byung //
ber yang dmar po gyon te byung //
thod kyang dmar po bcings te byung //
dar mdung dmar po phyar te byung //
zhags pa dmar po thogs te byung //
bya yang dmar po lding zhing byung /
khyi yang dmar po khrid de byung //
nub na gnas pa'i lha srin yin //
nub kyi phyogs la dbang bsgyur pas /
khar sang kha yi nyi ma la //
rgyu sbyor mi bu rin chen 'di'i //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
byang phyogs stong gi 'jig rten na //
gnod sbyin gyi ni gdon chen po //
mi yang ljang gu chas te byung //
rta yang ljang gu zhon te byung //
ber yang ljang gu gyon te byung //
thod kyang ljang gu bcings te byung //
dar mdung ljang gu phyar te byung //
zhags pa ljang gu thogs te byung //
bya yang ljang gu lding zhing byung /
khyi yang ljang gu khrid de byung //
byang na gnas pa'i lha srin yin //
byang gi phyogs la dbang bsgyur pas /
khar sang kha yi nyi ma la //
rgyu sbyor mi bu rin chen 'di'i //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
mtshams bzhi stong gi 'jig rten na //
me lha srin po rlung lha dang //
byang shar dbang ldan 'byung po'i gdon //
mi yang khra bo chas te byung //
rta yang khra bo zhon te byung //
ber yang khra bo gyon te byung //
thod kyang khra bo bcings te byung //
dar mdung khra bo phyar te byung //
zhags pa khra bo thogs te byung //
bya yang khra bo lding zhing byung /
khyi yang khra bo khrid de byung //
mtshams na gnas pa'i lha srin yin //
mtshams kyi phyogs la dbang bsgyur pas /
khar sang kha yi nyi ma la //
rgyu sbyor mi bu rin chen 'di'i //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
hU~M/
stong gsum stong gi 'jig rten na //
'og phyogs stong gi 'jig rten na //
sa bdag chen po nag po'i gdon //
mi yang dud ka chas te byung //
rta yang dud ka zhon te byung //
ber yang dud ka gyon te byung //
thod kyang dud ka bcings te byung //
dar mdung dud ka phyar te byung //
zhags pa dud ka thogs te byung //
bya yang dud ka lding zhing byung /
khyi yang dud ka khrid de byung //
'og na gnas pa'i lha srin yin //
'og gi phyogs la dbang bsgyur pas /
khar sang kha yi nyi ma la //
rgyu sbyor mi bu rin chen 'di'i //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
lnga pa bla gshed kyi bdud rgyal gnyis la sgos su bsngo ba ni /
kye /
nyi ma nub phyogs pha ki na //
bdud mkhar nag po'i nang shed na //
bdud rje re te mgo yag bzhugs //
sprul pa pho bdud bcu gsum 'gyed //
skyes pa kun gyi srog gcod byed //
za ma mo yi srid la rku //
byis pa chung gi tshe la rku //
bdud po bla rkun bcu gsum gyis //
de ring rgyu sbyor yon bdag gi
/bla dang srog la brkus bzhams srid //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs //
kye /
nyi ma byang shar mtshams shed na //
srog bdag rgyal po pe har khyod //
gtsug lag khang gi srung ma yin //
sprul pa dzam gling kun la 'gyed //
sa bdag 'gong po pho nyar gtong //
the'u rang stong sde'i rgyab rten byed //
sems can kun gyi srog dbugs len //
dam sri spun dgu'i kha 'dzin byed //
bla rkun pe har 'khor bcas kyis //
rgyu sbyor yon gyi bdag po 'di'i //
bla dang srog la brkus bzhams srid //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang la bzhugs /
khyad par bla gshed sde gnyis la //
rin chen gser skyems dam pa dang //
rin chen nam mkha' sna tshogs dang //
rin chen rgyang bu 'phan bzang spras //
ngar mi pho mo chung gsum phyug
/rang rang mdzes pa'i rgyan gyis brgyan //
pho gdong dang ni mo gdong dang //
bshos bu dang ni mtheb kyu dang //
sha sna de ni bcu gsum dang //
bla yi glud ni bcu gsum rnams //
de ring rgyu sbyor yon bdag gi
/glud dang tshab tu 'bul lags na //
lhu mo de ni bcu gnyis dang //
mgo bo dang ni bcu gsum gyi //
tshab tu de ni 'bul lags kyi //
lus ngag yid gsum glud du 'bul //
bla glud gser skyems 'di bzhes shig
/yas stags bzang po 'di bzhes shig
/rngan cha dar zab gser dang dngul //
lho byang la klung rdzas du ma //
gtor ma gser skyems bcas pa bzhes //
rgyu sbyor mi bu rin chen 'di'i //
bla la brkus sam bzhams srid na //
bzung pa thongs la bcings pa khrol //
bsdams pa glod la mnan pa thegs //
gnod pa sdus la bla tshe gtod //
zhi ba chen po'i ngang la bzhugs //
mnyam pa chen po'i ngang la bzhugs //
phan pa byang sems bskyed du gsol //
zhes bsngos pas so so nas yas stags rnams bdag gir byas /
mgu zhing tshims te ji ltar bsgos pa'i don bde blag tu sgrub par mos /
drug pa bla 'gugs kyi sngags bzla ba ni /
rang yi dam du gsal ba'i thugs ka'i hU~M las 'od zer lcags kyu'i rnam pa dpag tu med pa 'phros /
bla ma yi dam sangs rgyas byang sems dpa' bo mkha' 'gro chos skyong srung ma dang bcas pa'i thugs dam gyi rgyud bskul /
slar yang 'od zer sna tshogs steng 'og kun tu ba thag 'dzings pa ltar 'phros pas sa 'og sa steng sa bla'i khams thams cad khyab /
bla tshe la bar du gcod pa'i steng gdon gza' dang rgyu skar /
'og gdon sa bdag klu gnyan /
bar gdon btsan dang rgyal po la sogs mdor na bgegs gdon gyi rigs su gyur pas brkus pa dang /
phrogs pa dang /
bzhams pa dang /
yar pa dang /
'khyams pa dang /
stor ba sogs bkug
/yon gyi bdag por bstims pas /
nyams pa sos /
chad pa mthud /
yo ba bsrangs /
sngar bas kyang gzi byin dang ldan pas /
bla tshe srog gsum /
mi nor zas gsum la sogs pa rgyas shing brtan par gyur par mos la spro bsdu'i dmigs pa yang yang bya zhing sngags zur gsal dkyus su bkod pa ni /
a ha ri ni sa dz+hab dz+hab rdzub rdzub b+ha dra slong slong nr-iHkhug dzaHdzaH
brgya stong khri 'bum sogs rtags dang sbyar te bzla 'o //
skabs 'dir gter chen gsung la khams pa kun dga' bstan 'dzin gyis zin bris mdzad pa las yi dam gyi sngags sham du sngags 'di btags nas bzla dgos par gsungs shing phal cher gyis phyag len du'ang mdzad par snang ngo //
de ltar thun drug gam bzhir bcad pa'i cho ga bzlas pa bcas byed /
dngos nyams rmi lam gyi ltas dang bstun nas skabs su bla 'khyams pa'i gnas rnams nas mi ming lo khams 'di zhes bya ba'i bla tshe nyams pa dang sogs 'og gi 'gugs tshig ltar khug cig pa'i tshig skad gsang mthon pos 'bod cing bstims pa'i mos pa brtan po byed par bshad pa ltar /
nangs nub gung gnyis sogs su khang steng bskor te phyogs kun tu thos nges pa'i skad kyis 'og gi 'gugs tshig ltar 'bod pa dang /
yang che gnyan gyi rigs la thog steng nas mda' dar g.yab cing skad dma' bar 'bod pa'i lag len snang ba'ang byas na legs mod /
dkyus su thun mjug so sor bden bdar dgugs gzhug mdzad pa'i phyag len ltar na /
bzlas pa grub pa dang /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
dkon mchog rin po che rnam pa gsum gyi bka' bden pa dang /
yi dam rgyal ba zhi khro dpa' bo mkha' 'gro chos skyong srung ma'i tshogs dang bcas pa rnams kyi bka' bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bka' bden pa dang /
chos nyid rnam par dag cing chos can rten 'brel bslu ba med pa'i bka' bden pa dang /
bden pa chen po'i mthus /
rgyal po'i pho brang /
dge 'dun gyi kun dga' ra ba dang chos grwa chen po /
grong khyer chen po'i srang mdo /
khrom chen po'i 'du sa /
lha srin gdug rtsub can gnas pa'i sa nas tshe dang ldan pa /
ming rus lo khams so sor smros pa'i /
bla tshe nyams pa dang /
yar pa dang /
stor ba dang /
bros pa dang /
'khyams pa dang /
gdon chen gyis phrogs pa /
gdon phran gyis brkus pa /
byad ma lha srung gis bkug pa thams cad rang gnas su khug cig
/ces rol mo 'gugs sngags dang bcas pa lan gsum bya /
skabs mtshams su yon bdag dngos sam bla rten gang rung gi mdun du kha gtad de bla lug chu dang bcas pa bzhag
/dmod bor te bla lug bskor bas kha yon bdag gi bla rten phyogs su gtad de bsdad na khug rtags yin pas mjug gi bya bas 'thus shing /
phyir log tu bsdad na cho ga sngags bzlas sogs la 'bad cing bskyar la brtag go
/de ltar thun gsum sogs tshar grangs du byed la re re bzhin glud mdos 'bru sna zan dum sogs kyis kha gso /
gser skyems snga ma phyi rol du mchod la gsar du bsham /
sngags drug phyag drug sngags rkyang pa tsam brjod la phyag rgya dang dmigs pas byin brlab /
spyan 'dren nas 'gugs pa yan chad la grangs gzung /
dgong mor chos srung gtor skyong chad brtan nas shis brjod bar lha gzhung gi rjes chog tshang bar bya'o //
de nas nyin gcig yin na tshar rjes ma /
zhag grangs byed na rdzogs pa'i skabs su 'gugs gzhug yan grub nas /
gsum pa mjug gi cho ga snang srid lha 'dre spyir bsngos te gshegs su gsol la las gzhung gi mjug bsdu ba dang bcas pa ni /
thog mar yi dam gyi bskul yod na gtang /
chos skyong gtor 'bul byas la glud kyi mar me sbar te /
kye /
snang zhing srid pa'i lha 'dre dang //
bkrag dang mdangs la dbang ba rnams //
rgyu sbyor yon gyi bdag po yis //
dka' bas btsal cing dkon pa bsdus //
legs dgu bsags shing zhim dgu spungs //
bdag gis bsam pa rnam dag cing //
sngags dang phyag rgyas byin brlabs te //
snang srid lha 'dre dgyes byed pa'i //
'dod yon drug ldan mchod gtor dang //
dbul ba'i glud chen 'di bzhes la //
bde bar gshegs pa'i gsung la nyon //
chos nyid bden pa'i don la soms //
dbang gi rgyal po'i bka' ma bcag
/rig 'dzin rgyal po'i ngag la nyon //
rang gi lus la dpe longs la //
pha rol gzhan la gnod ma byed //
'khor ba'i rgyu 'bras dran par gyis //
lung pa yi ni sum mdo na //
lam 'phrang de ni bzhi mdo na //
lha srin bskyod pa'i gnas shig mchis //
mdos glud dam pa 'di longs la //
'khor 'dir gnod 'tshe ma mdzad par //
skyod cig gshegs shig da gshegs shig
/rang rang so so'i gnas su gshegs //
zhes brjod la bla rten bla rkang sogs las gzhung gi gtor ma'i mdun du bsdu /
yas rnams phyogs skyel byed na ma nor bar snod bcur bsdu /
de min bsgrub bya'i 'dre lnga bdud gcod lta bu'i phyogs gcig tu bskyal na phyi nas rim bzhin snod chen gcig tu bsdus la /
thog mar dkar gtor gser skyems khyer /
de rjes yas rnams phyir spags /
de rgyab sa stegs yin na bsdus la bzhag
/de rgyab chad tho'i gtor zor bsham /
mdos stan gzhan yin na sprug pa dang bstun /
gser skyems gtang /
de'ang spyi 'gro gang rung gis chog la /
'don bya nges pa med pa'i rigs la phyogs 'di'i phyag srol chags med rin po ches mdzad pa ltar na /
raM yaM khaM/
gser skyems zag pa med pa'i bdud rtsi'i rgya mtsho 'dod yon gyi sprin phung 'phro bar gyur /
oM AHhU~M ha hoHhrIH
gsum /
hU~M/
nga ni khro rgyal bdud rtsi 'khyil //
thams cad nga yi bka' la nyon //
sngon mo 'bru yi snying khu ste //
rin chen dam pa gser bdar nas //
bla ma dkon mchog yi dam lha //
mkha' 'gro chos skyong rnams la 'bul //
de ring gzu dang dpang po mdzod //
ma hA kA la lcam dral dang //
dpal mgon bdun cu 'khor dang bcas //
ma thogs tshur mchis skyems la byon //
rin chen gser skyems 'di bzhes la //
bar chad rkyen rnams zlog tu gsol //
gza' brgyad gdong mo rgyu skar tshogs //
dbyu gu drug cu mkha' 'gro bdun //
sa bdag rje blon bcu bdun sogs //
dus tshod tshes grangs bdag po rnams //
ma thogs tshur mchis skyems la byon //
rin chen gser skyems 'di bzhes la //
ko long phrag dog ma mdzad cig
/sde brgyad yul lha gzhi yi bdag
/yul dang sa skor khang khyim 'dir //
gnyug mar gnas pa ma lus kun //
ma thogs tshur mchis skyems la byon //
rin chen gser skyems 'di bzhes la //
ru nga phrag dog ma byed cig
/mtho mtho rnams kyis zhabs yar skums //
dma' dma' rnams kyis dbu chums shig
/thad du 'dug pa sku zur cig
/rin chen gser skyems 'di bzhes la //
mdos dang zor gyi lam phyes shig
/bcol pa'i phrin las 'grub par mdzod //
ces mdos gtang phyogs su dkar gtor bcas phul /
las gzhung gi chad tho btang la mdos btegs /
phyogs skyel skabs phyogs mtshams steng 'og bcu dang /
phyogs gcig la bsgrub bya'i lo lha min pa 'os pa'i phyogs su bskyal gzhug
/b+h+yo /
gzhan yang zlog cing sgyur ba ni //
zhes sogs sam /
b+h+yo /
mdos zor sha khrag gtor ma 'dis //
zhes pa lta bu'i zlog byang spyi rgyug gang shes brjod la chad tho'i gtor ma mdos rjes zor du 'phen /
spro na lok+t+ri dang seng gdong ma lta bu'i zlog pa thal rdeb bcas pa'ang bya /
rjes su brtan ma bskyang zhing bro brdung /
bsgrub bya la srung 'khor brtan por bsgom /
tshe 'gugs rgyas par gtang /
dngos grub len pa sogs las gzhung gi mjug chog dkyus ltar byed cing bkra shis pa'i tshigs su gcad pa dang bstun me tog sil ma phyogs kun tu 'thor /
tshe sgrub dang sbrel skabs rgyas par spro na bsgrub bya gos rgyan bzang po dang stan dkar g.yung drung gi ri mo can la bzhag ste tshe dbang rgyas par bskur /
tshe rdzas sbyin /
'khor lo yod na dang bla g.yu mgul du gdags /
zhal bsro'i tshul du tshogs 'khor gyi dga' ston la longs spyad du gzhug
/bla rkang dang bla nas rnams kyang ltas brtags zin nas bsgrub bya rang nyid kyis bza'/
bla rtags bla lug rnams byi ba sogs kyi gnod pa mi 'byung ba'i sar sba'o //
bla glud rgyas pa \u0f80atsha /
rtsa ba'i gsum pa rtags la dpyad pa la'ang /
dang po bla rkang la brtag pa /
gnyis pa nas la brtag pa /
gsum pa rmi lam la brtag pa ste gsum las /
dang po ni /
bla rkang gi rgya bshigs la legs par blta /
de yang phyi rus pa la brtag pa /
nang chu ser la brtag pa /
gsang ba dri la brtag pa ste gsum las /
dang po ni /
rus pa snum la 'dril ba /
'jam la lci ba rnams bzang /
gtsang la sob pa /
rtsub la dmar ba /
yang la chung ba rnams ngan pa yin /
khyad par rkang la gog bkas ser ga spu ris byung na ngan zhing /
ma byung na mchog tu bzang ngo //
gnyis pa nang chu ser la brtag pa ni /
chu ser gyi sbu gu stod du 'dug na bzang /
smad du byung na ngan /
bar du byung na 'bring /
de la yang zhib par mdog la brtag ste /
chu ser dmar na bzang /
ser na 'bring /
nag na ngan pa'o //
gsum pa gsang ba dri la brtag pa ni /
snum dri /
tshil dri /
sman dri ste dri bzang byung na bzang ba yin /
nad dri /
shi dri /
rul dri ste dri ngan byung na ngan pa yin pas legs par dpyad /
gnyis pa nas rdog la brtag pa ni /
bla rkang gi khrod du
bcug pa'i nas sngar bas mang du yod na bzang /
nyung na ngan /
rang sar bsdad na 'bring yin pas skyon med /
mdog kyang rang mdog
/dkar seng sogs legs shing /
nag nog ngan par bshad /
gsum pa rmi lam brtag pa ni /
rang ngam yon gyi bdag po'i rmi lam du g.yu btags pa dang /
gos gsar gyon pa dang /
rdo rje dang /
dung dang /
g.yung drung gi ri mo la sogs rmis na mchog tu bzang ngo //
de ltar thams cad bzang rtags su byung na mchog tu legs /
phyed tsam bzang la phyed tsam ngan na 'bring ste ma bskyar rung chog
/ngan pa mang na slar lan gsum du bskyar bar bya'o //
rtags legs na bla g.yu lus la 'bral med gdags shing /
bla rkang gi sha phyi 'khyar med par bsgrub byas bza' ba dang bstun phye mar gyis zhal bsro bar bya'o //
zhes slob dpon chen po sgeg pa'i rdo rjes mdzad pa'i bla bslu bcu gsum gyi yig rnying gzhir bzhag gi steng phyag bzhes zab mos zur brgyan te 'grigs chags go bder bkod pas 'gro la phan par gyur cig
/chos ldan 'tsho ba lhun chags ri dbang bzhin //
bla tshe srog gi rdo rje'i ka ba nyid //
mi 'gyur brtan pa'i btsas su 'di gyur te //
'brel tshad 'chi bdag 'jigs las grol gyur cig
/ces mchog dman kun la lan tshwa'i zas bzhin 'grim yang gzhung mthun lag len byed pa dkon par mthong bas /
rtsa gzhung nyid lung rgyun bar ma chad par snang bas sor bzhag thog gzhan la phan pa'i bsam pas gsal byed kyis brgyan te /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bkod pa dge legs 'phel ///
/
