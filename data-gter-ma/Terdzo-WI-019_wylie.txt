@#//
bla ma'i thugs sgrub bar chad kun sel las /
bla ma nor lha la bsten nas mtshun bcos dge legs 'dod 'byung zhes bya ba bzhugs so //
na mo ma hA gu ru rat+na ye /
kun mkhyen rig pa'i rgyal po pad+ma 'byung //
bstan pa'i mig gcig dbang po'i sgo 'byed pa'i //
chos rgyal thugs bskyed mkha' la thig ler 'khyil //
ye shes bkod pas srid mthar brdal la 'dud //
zab rgyas chos kyis mtha' dbus thang mar brdal //
'bad gtam tshig gi dgos pas dben mod kyang //
'dod ldan tha dad re ba bskang ba'i phyir //
mtshun bcos dge legs 'dod 'byung 'di na spel //
de yang sbyor ba gza' skar bzang ba'i nyin gzhi ma dkar po'i steng 'bru dkar gyi g.yung drung bris pa'i khar /
rin po che'i snod lta bur bang rim sum brtsegs mkhar thabs bad can steng tsit+ta mchong gur gyi rnam pa pad+mas bskor ba bcas mar gyi rgyan spros can /
rtser khyung 'brug seng gsum /
'dzom na nam gdugs sogs tshul bzhin dang /
ma 'dzom na dar sna lnga 'dzugs /
bang rim dang por mkhar thabs kyi sgor ldong sa khams sha ba /
bang rim gnyis par /
shar du sga shing khams lug
/lhor sgo me khams ra /
nub tu dbra lcags khams rkyang /
byang du 'bru chu khams g.yag gi gzugs rnams bkod cing /
gzhan yang bkra shis rdzas rtags rgyal srid 'dod yon sogs spyan gzigs sna tshogs pas brgyan /
tsit+ta'i nang du spro na /
oM AHhU~M badzra gu ru pad+ma saM b+ha wa sarba sid+d+hi hU~M:
zhes dang /
oM dz+nyA na swa ra rA dza ya hU~M/
oM bo d+hi satwa ya hU~M/
oM brah+ma puSh+pa s+yA hU~M/
oM AHhU~M mtshun rnams la swA hA/
zhes dang /
tiSh+Tha badzra /
bsdu na dang /
rgyas par dbyangs gsal rten snying rnams bri /
gang ltar rin po che /
sman sna /
dar sna /
'bru sna bcas nang du bcug
/g.yas su mda' rgod sgro can la dar sna lnga dang g.yu bzang gser gyi me long ldan pa /
snod gtsang mar phye mar rin chen 'bru sman sogs bsang rdzas kyis bran pa /
g.yon du sman spod kyis bran pa'i ar+g+ha dkar sngo sogs phud snod du bshams /
mdun du nyer spyod /
rgyas par sbyang khrus dug dbyung gi chas sam /
rgyun du sbyang ba dang khrus chu bshams /
nye logs gang bder spyan gzigs sna tshogs dgram /
gzhan yang rol mo sogs dgos pa'i yo byad rnams 'du bya zhing /
gnyis pa dngos gzhi la bdag bskyed dang /
mtshun bcos dngos gnyis las /
dang po ni /
bla ma nor lha'i phrin las rgyas bsdus gang rigs tshogs kyi dbu bar btang /
bsdu na thugs sgrub rgyun gyi bkol byang gis bdag gi rnal 'byor byas te /
sme brtsegs lta bu'i bum pa sgrub pa'am yang na khrus chu la dmigs te sngags tsam gyis byin gyis brlab bo //
gnyis pa mtshun bcos dngos la /
dang po mchod pa byin rlabs ni /
hrIH
raM yaM khaM/
rang byung rig pa'i ye shes cho 'phrul gyis //
snod bcud ma dag gnyis 'dzin dbyings su sbyangs //
dag pa ye shes rdo rje'i maN+Da la //
kun bzang 'phags pa'i rol mo'i rgyan du shar //
oM AHhU~M badzra ar+g+haM nas /
shab+da sarba pU dza hoH
gnyis pa rten bskyed pa ni /
oM h+ya gri wA hU~M phaTaH
oM swa b+hA wa sogs /
hrIH
chos rnams dmigs med 'od gsal ngang nyid las //
phyi snod dag pa 'byung lnga rim brtsegs steng //
b+h+rU~M las gtor ma rin chen gzhal med khang //
mtshan nyid yongs rdzogs sprul pa'i zhing khams su //
nang bcud rnam dag rdo rje'i grong khyer dbus //
tsit+ta pad+ma 'od kyi pho brang du //
mi 'jigs seng ges btegs pa'i rin chen khrir //
ma chags pad+ma thabs shes nyi zla'i steng //
'od gsal bde chen khyab bdag bla ma'i sku
/ma hA gu ru pad+ma saM b+ha wa :
'dod rgu'i mchog stsol skyes mchog tshul bzang rtsal :
nor lha bye ba'i dbang phyug chen por bzhengs :
gser mdog brjid chags mtshan dpe'i gzi byin 'bar :
phyag g.yas rdo rje rtse lnga dang bcas pas :
khams gsum dbang sdud rin chen rgyal mtshan 'phyar :
g.yon pas mnyam gzhag rin chen za ma tog :
'dod rgu'i dngos grub ma lus char du 'beb :
dbu la rab mdzes paN zhu dmar po dang :
sku la gsang ba'i na bza' mthing ga'i steng :
chos gos gsum gsol ber chen smug pos bklubs :
zhabs zung mi 'gyur rdo rje'i skyil krung gis :
rab 'byams rtsa gsum nor lha'i ngo bor bzhugs //
steng du brgyud gsum rig 'dzin bla ma dang //
mtha' skor rje 'bangs gter ston brgya rtsa sogs //
rtogs pa don brgyud bla ma'i mtshun gyis bskor //
g.yas su rin chen dar zab khri steng du //
bo d+hi satwa dri med zla ba'i mdangs //
sde snod yongs rdzogs chos gos rnam gsum dang //
dbu la paN zhu dbang gi mdog can gsol //
phyag gnyis chos 'chad mnyam gzhag lhung bzed bsnams //
mdun du lo paN mtha' skor khu rngog 'brom //
mar mi dwags po 'jam dbyangs bdun brgyud sogs //
thabs mkhas 'gro 'dul bla ma'i mtshun gyis bskor //
g.yon du dar zab g.yu 'od 'bar ba'i khrir //
ma gcig ye shes mtsho rgyal pad+ma'i mdangs //
las bzhi lhun grub dar zab na bza'i steng //
ye shes yongs rdzogs rin chen du mas spras //
phyag gnyis mda' dar bdud rtsi'i b+han+d+ha bsnams //
mdun du kong jo khri btsun la sogs pa'i //
rgyal rabs btsun mo ma nges mkha' 'gro'i rigs //
bdag cag yon mchod ma mtshun rnams kyis bskor //
mdun du rat+na 'bar ba'i khri steng du //
yab gcig chos rgyal khri srong dkar dmar mdangs //
mtha' bzhi dbang mdzad za 'og lnga brtsegs dang //
phan bde'i dar thod 'od snang dkar pos mdzes //
chos 'chad phyag rgyas pad sdong ral pod bsnams //
mdun du chos rgyal sde lnga mes dbon rnams //
mtha' skor thu mi mgar 'gos gdung drug sogs //
bdag cag yon mchod pha mtshun rnams kyis bskor //
rgyab du yi dam bde gshegs sgrub sde brgyad //
gnyis med yum mchog mkha' 'gro rnams dang sbyor //
phyi rol rin chen las grub gzhal yas khang //
bkod pa tshad med rngam brjid rol pa'i dbus //
chos skyong dgra bla'i rgyal po legs ldan nag
/ber nag gsol nas gri gug thod khrag 'dzin //
beng chen lha dmag 'bum rdzong mchan du bcug
/nyams pa bdun ldan dgra bo'i steng du 'gyings //
sku gsung thugs yon phrin las sgyu 'phrul gar //
rgyal chen rnam sras nor lha dzaM b+ha la //
tshong lha tshogs bdag dzam lha gnyan po dang //
'thab rkyen sna nag jag lha dar ma skyes //
dgra bla dmar po zas lha dbang gi mdog
/mgron lha mi dkar dung gi go mtshon can //
thab lha ma lha bud med rgyan dang ldan /
khyim lha ge thung 'chi med srog lha dkar //
'go ba'i lha lnga skyob pa'i lha dgu dang //
ge sar skyes bu lha mi'i dpung dang bcas //
gdong drug srid pa'i pha mtshun dgra bla'i tshogs //
brtan ma bcu gnyis mgur lha bcu gsum dang //
dkar phyogs lha klu gnyan gyi gzhi gnas bdag
/'das dang ma 'das mtshun rigs thams cad kun //
bde gshegs snying po'i ye shes dkyil 'khor lha //
snang la rang bzhin ma grub lham mer gsal //
snod bcud dag pa rab 'byams ngo bor rdzogs //
gsum pa spyan 'dren pa ni /
rang gi thugs ka nas 'od zer 'phros pas bla ma rtsa gsum mtshun rigs rgya mtsho badzra sa mA dzaH
spos rol dbyangs bcas kyis /
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med pad+ma saM b+ha sogs :
rab 'byams rtsa gsum rgya mtsho'i mtshun dang bcas :
mos pa'i gnas 'dir gdung bas spyan 'dren na :
thugs rje'i thugs dam dbang gis gshegs nas kyang :
bar chad kun sol mchog thun dngos grub stsol :
hrIH
snang ba rnam dag zhing khams rab 'byams nas //
gsal ba thabs kyi rang bzhin pha yi mtshun //
stong pa shes rab rang bzhin ma yi mtshun //
gnyis med zung 'jug dgra bla'i dpung dang bcas //
spyan 'dren gshegs bzhugs mtshan ma las 'das kyang //
'gag med sgyu 'phrul rol pas gshegs su gsol //
oM AHhU~M gu ru d+he wa d+hA ki nI dz+nyA na A be sha ya a A:
mtshun rnams badzra sa mA dzaH
bzhi pa sbyang khrus la gnyis las /
dang po sbyang ba ni /
sngags drug phyag drug gam bsdu na /
raM yaM khaM gis sbyang /
oM AHhU~M gis brlab /
gang ltar yang /
oM sarba b+hU ta A kar+Sha ya dzaHsa bkug la /
sbyong chas bskor zhing /
oM sarba big+h+nAn na ma sogs /
gr-ih+Ne daM ba liM te swA hAH
zhes dang /
oM sum+b+ha ni sogs lan gsum re dang /
hU~M/
ma rig gnyis 'dzin 'khrul pa'i bdud //
gson 'dre shi gshed byed pa'i bgegs //
mtshun min mtshun du rdzu ba'i 'dre //
nag phyogs bgegs rigs 'byung pos nyon //
dkon mchog gsum gyi bden pa dang //
ting 'dzin sngags rgyas byin brlabs pa'i //
lan chags tshim byed mkho rgu'i gter //
mi zad nam mkha'i mdzod chen po //
'dod yon glud kyi gtor ma 'di //
dga' zhing mgu bas rol nas kyang //
gnas 'dir ma 'dug gzhan du dengs //
mtha' med rgya mtsho'i gling du song //
gal te mi 'gro 'tshe byed na //
nga ni pad+ma dbang chen sku /
khams gsum 'di na su yang rung //
nga las che btsan su yang med //
'od gsal dbyings kyi ngang nyid du //
dus gsum rgyal ba'i phrin las rdzogs //
ye shes 'bar ba'i mtshon cha yis //
rdul du brlag par gdon mi za //
drag sngags bzla zhing gtor ma phyir dor /
srung 'khor gsal gdab la /
hU~M hrIH
bdag nyid lhar gsal thugs ka nas //
'phros pa'i 'od kyis phyogs mtshams kun //
gzung 'dzin mtshan mas mi phyed pa'i //
rdo rje'i srung 'khor lhun gyis grub //
oM badzra rak+Sha rak+Sha b+h+rU~MH
gnyis pa khrus la gnyis kyi dang po mchog khrus ni /
spro na /
khrus kyi khang pa shin tu dri zhim pa //
shel gyi sa gzhi gsal zhing 'tsher ba bstar //
rin chen 'bar ba'i ka ba yid 'ong ldan //
mu tig 'od chags bla re bres pa der //
de bzhin gshegs pa rnams dang de sras la //
rin chen bum pa mang po spos kyi chus //
yid 'ong legs par bkang ba glu dang ni //
rol mor bcas pa du mas sku khrus gsol /

/gsang 'dzin dbang po mkhan chen zhi ba 'tsho //
thugs rje che dngos pad 'byung yab yum dang //
'jam dpal rdo rje khri srong yab sras sogs //
rtsa gsum ye shes mtshun la khrus gsol lo //
oM sarba ta thA ga ta a b+hi She ka te sa ma ya shrI ye hU~M/
de dag sku la mtshungs pa med pa'i gos //
gtsang la dri rab bsgos pas sku phyi 'o //
oM hU~M trAM hrI AHka ya bi shwa d+ha na ye swA hA/
gnyis pa bkru zhing dug phyung ba ni /
rnam dag gtsang dwangs lha yi chu //
yid 'ong dri zhim gang+gA'i rgyun //
phyag rgya ye shes bum pa'i chus //
mtshun rnams dri ma dag gyur cig[  ]/'di ni phyin drug rang bzhin chu //
nyon mongs dri ma sbyong mdzad pa //
phar phyin chu yis legs bsgos chus /
khrus legs mdzad la khrus bgyi 'o /[  ]/'dod chags zhe sdang gti mug gsum //
'di dag 'jig rten dug gsum ste //
dkon mchog gsum po dug mi mnga'//
dkon mchog bden pas dug bcom mo /

/'byung bzhi dug gi pha yin te //
'byung bzhi dug gi ma yang yin //
bden pa'i bden tshig 'di dag gis //
mtshun rnams kun la dug med shog
/ces de dag phyag len tshul bzhin bya zhing /
bsdu na 'byung lnga'i grib sel sngags oM e ho shud+d+he shud+d+he :
yaM ho shud+d+he shud+d+he :
raM ho shud+d+he shud+d+he :
baM ho shud+d+he shud+d+he :
laM ho shud+d+he shud+d+he :
e yaM raM baM laM shud+d+he a a swA hA:
zhes bzlas pa tsam gyis 'thus par sems so //
rjes 'brel du spro na bsang ni /
me thab tu mchod rdzas bsregs la /
raM yaM khaM gis sbyang /
oM AHhU~M gis brlab /
kyai /
skye med stong pa spros bral dbyings //
'gag med thabs kyi cho 'phrul las //
ye shes bdud rtsi'i shing lnga byung //
'byung lnga yum lnga'i me rlung sbyar //
nyes ltung nyams grib yongs su sbyong //
'dod yon mchod sprin mkha' la 'phro //
rang byung lhun grub phyag rgya che //
spro bsdu yid byed blo las 'das //
rtsa gsum 'khor 'das snang srid mgron //
spyan 'dren gshegs bzhud mi dmigs kyang //
bya rtsol bral ba dbyings kyi sbubs //
rig pa ye shes thig ler shar /
khyab brdal bde chen spos sprin 'dis //
bsang ngo mchod do mnga' gsol lo //
hrIH
bde chen khyab bdag pad+ma 'byung //
brgyud gsum bla ma'i mtshun rnams bsang //
bstan pa'i sgron me zhi ba 'tsho //
ris med bla ma'i mtshun rnams bsang //
stong nyid dbyings yum mtsho rgyal ma //
mkha' 'gro rgya mtsho'i mtshun rnams bsang //
mkhyen rab dpa' bo khri srong rje //
chos rgyal blon 'khor mtshun bcas bsang //
mdo sgyu sems dang sgrub sde brgyad //
yi dam mkha' 'gro 'khor bcas bsang //
legs ldan dgra bla bcu gsum dang //
ge sar lha mi'i mtshun bcas bsang //
phyi nang bar chad kun zhi zhing //
gzhan snang zil gyis non pa dang //
rgyal bstan 'dzin skyong spel ba yi //
'dod rgu'i mtshun g.yang dbang du sdus //
go btsan rta mgyogs mtshon rno zhing //
dpa' rtsal mnga' thang rgyas par mdzod //
rtog bral ting 'dzin 'od gsal mdangs //
rang byung ye shes mchod sprin ches //
'khor 'das snod bcud gnyis 'dzin bsang //
dag mnyam chen por mnga' gsol lo //
'dod rgu'i rol mo'i sprin gyis mchod //
gnyis med bde ba chen por bzhes //
mchod bya mchod byed thams cad kun //
byar med chen por mnga' gsol lo //
srid zhi'i mtshun rigs thams cad kun //
gdod nas dag pa kun bzang gshis //
dbyings rig dbyer med 'od gsal ngang //
rdzogs pa chen por mnga' gsol lo //
lnga pa dbang bskur zhing rgyan dang gdan 'bul ni /
hrIH
mi 'gyur snying po 'phel 'grib bral ba'i dbyings //
'khor 'das khyab brdal chen po'i dkyil 'khor lha //
rnam dag lhun grub rdo rje'i sku gsung thugs //
phung khams ye shes lnga ru ye nas rdzogs //
oM AHhU~M/
hrIHhU~M trAM oM AH
a b+hi Shiny+tsa hrIH
seng ge rin chen la sogs mdzes pa'i khri //
za 'og sna tshogs srab 'jam yangs pa'i gos //
rin chen rgyan phreng yid 'ong spel legs sogs //
dgyes par bzhes la brtan par bzhugs su gsol //
sa ma ya tiSh+Tha lhan /
drug pa mchod pa la gsum las /
dang po phyi mchod ni /
hU~M hrIH
yan lag brgyad ldan dwangs bsil mchod yon mtsho //
dag pa bdud rtsi'i khrus chab yid 'ong sbreng //
phreng mdzes me tog tshal gyi lang tsho bzhad //
dri zhim ngad ldan spos sprin bar snang khyab //
snang gsal mar me nyi zla'i 'od mdangs 'bar //
yid 'ong bde ba bskyed pa byug pa'i chab //
ro brgya nus ldan zhal zas lhun por spung //
glu dbyangs rol mo'i zlos gar bsam mi khyab //
kun bzang mchod sprin rgya mtsho'i mchod pa 'bul //
oM badzra ar+g+haM sogs nas /
shab+da pra tIts+tsha swA hA/
oM/
'khor los bsgyur ba'i rin chen 'byor pa bdun //
rgyal bas byin brlabs bkra shis rdzas mchog brgyad //
mtshan dpe las byung bkra shis rtags brgyad dang //
gling bzhi'i dpal 'byor srid na 'dod rgu'i tshogs //
dngos 'byor yid sprul nam mkha'i mdzod chen po //
gus pas 'bul lo bkra shis dge legs stsol //
oM na maHsarba sogs nam mkha' mdzod kyi rgya dang bcas 'bul /
gnyis pa nang mchod 'bul bar spro na /
phud snod btegs la /
hU~M hrIH
rang snang lhun grub dbyings kyi snod mchog tu //
rang byung rnam dag rtsa brgyad stong sbyar ba'i //
ye shes lnga ldan nyon mongs gdung sel mchog
/zag med bde chen bdud rtsi'i gser skyems 'di //
rtsa gsum chos skyong dgra bla mtshun rnams kyis //
dgyes par bzhes la 'dod rgu'i dngos grub stsol //
pany+tsa a mr-ita khA hi /
'dod yon gtor ma'i mdos kyi mchod pa ni /
kyai /
skye med spros bral 'od gsal la //
'pho 'gyur mtshan ma las 'das kyang //
'gags med rang byung lhun gyis grub //
phyi nang dbyings kyi gtor gzhong du //
'byung lnga rim brtsegs yum lnga'i klong //
tsit+ta 'bar ba'i gtor chen bshams //
ye shes lnga yi 'od zer las //
'dod yon rgya mtsho nam mkha' mdzod //
gdugs chen 'bar bas mkha' dbyings khyab //
rtag pa rdo rje'i cho 'phrul gyis //
phyi nang snod bcud snang srid shar //
ri rab gling bzhi bkod pas brjid /
khang bzang skyed tshal rgyan gyis mdzes /
khyung 'brug seng ge nyi zlas brgyan //
dus drug 'byung lnga'i khams kyi gzugs //
sha ba rkyang dang g.yag lug ra //
bkra shis rdzas rtags rin chen bdun //
mda' bkra skyes pa thabs kyi yab //
'phang bkra mo btsun shes rab yum //
gnyis med rgyang bu dar snas brgyan //
rta nor ra lug go mtshon gter //
rin chen 'bru sman dar zab gos //
srid zhi'i 'byor tshogs dkor chas gtams //
zag med bde chen dam tshig rdzas //
rmad byung bza' btung char du 'beb //
bsam gyis mi khyab longs spyod ches //
rtsa gsum rgya mtsho'i thugs dam bskang //
dgra bla mtshun rnams mnyes gyur cig
/bdag cag yon mchod 'khor bcas kyi //
dbul phongs nyams rgud zhi ba dang //
dpal 'byor longs spyod rab rgyas nas //
yid la 'dod rgu dbang du sdus //
phyi nang rkyen ngan bar chad zlogs //
bde legs bkra shis mdzad du gsol //
ma hA ba liM ta sarba pU dzi te a hU~M/
gsum pa gnyis med ye shes kyi mchod pa ni /
aH
mtha' bral ye shes dbyings kyi cho 'phrul las //
cir yang 'char ba kun bzang mchod pa'i sprin //
'phel 'grib bral ba nam mkha'i rgyan du shar //
dmigs gtad mtshan 'dzin brjod med blo las 'das //
d+harma d+hA tu aH
bdun pa g.yang 'gugs pa ni /
bdag bskyed gtso bo'i thugs ka nas 'od zer 'phros /
mdun bskyed rtsa gsum rgya mtsho mtshun rigs dgra bla'i tshogs dang bcas pa'i thugs rgyud bskul /
de rnams las rang 'dra'i sprul pa 'od zer sna tshogs nam mkha' gang bar 'phros te /
'jig rten dang 'jig rten las 'das pa'i mtshun gyi phywa g.yang dngos grub thams cad 'ja' 'od thig le'i rnam par bsdus te rten sgrub pa'i rdzas la thim par gyur /
mda' dar g.yab cing spos dang rol mo dbyangs snyan pos /
hU~M hrIH
bkra shis 'od gsal 'bar ba'i zhing khams nas //
dwangs ma lnga ldan 'od lnga'i pho brang du //
mi 'gyur mi shigs bde chen rdo rje'i lha //
rigs kun khyab bdag pad+ma saM b+ha wa //
bstan pa'i mnga' bdag mkhan chen zhi ba 'tsho //
shes rab dbyings kyi yum chen mtsho rgyal ma //
thabs kyi dpa' bo chos rgyal khri srong rje //
gnyis med rtsa gsum rab 'byams dgra bla'i dpung //
gnod sbyin lha klu dkar phyogs skyong ba'i sde //
'khor 'das mnyam nyid mtshun rigs rgya mtsho'i tshogs //
zhal bzhes thugs dam zab mo rjes dgongs la //
ye shes gzi byin thugs rjes nus rtsal skyed //
bkra shis yid 'ong dge ba'i gnas 'di ru //
mtshun g.yang 'dod rgu'i dngos grub char bzhin phob //
rigs lnga sgyu 'phrul drwa ba'i zhing khams nas //
mi zad yon tan rgyan gyi mtshun g.yang khug
/stong gsum 'jig rten rab 'byams thams cad kyi //
snod bcud dpal gyi 'byor pa'i mtshun g.yang khug
/rim dgu'i theg pa lung rtogs yon tan mdzod //
mi nub dar zhing rgyas pa'i mtshun g.yang khug
/chos ldan stobs rtsal srid gsum zil gnon pa'i //
pho brgyud mngon par bkra ba'i mtshun g.yang khug
/dad brtson snying rje bu nor phun sum tshogs //
ma lha mo sman dpal gyi mtshun g.yang khug
/dri za'i lang tsho rgya nag khrims g.yang khug
/grul bum dbyangs snyan rgya gar chos g.yang khug
/klu dbang nor bu stag gzig nor g.yang khug
/gnod sbyin bum bzang ge sar rtsal g.yang khug
/zas gos rgyan gyis 'byor pa'i mtshun g.yang khug
/gser dngul ja dar phyug pa'i mtshun g.yang khug
/'bru nor rkang bzhi 'phel ba'i mtshun g.yang khug
/las bzhi lhun grub bkra shis dpal 'bar shog
/ces dang /
oM AHhU~M badzra gu ru pad+ma saM b+ha wa hrIHmUM hU~M d+hIH
'khor 'das snod bcud kyi dpal dang mtshun g.yang sarba nr-i b+h+rU~M dzaHdzaH
sid+d+hi pha la dzaHhU~M baM hoH
zhes brgya stong sogs ci nus bzla 'o //
tshogs chad brtan yod na 'dir bya /
brgyad pa brtan bzhugs ni /
oM/
thabs kyi mda' la shes rab yum gyi sgro //
las bzhi lhun grub dar sna'i cod pan 'phur //
sgrib bral ye shes me long bla g.yus brgyan //
sngags byang bcud kyis dril ba'i rten rdzas 'dir //
gnyis med dgyes pa chen pos brtan par bzhugs //
srid zhi'i dge mtshan rgyas pa'i bkra shis stsol //
ye d+har dang /
oM AHhU~M mtshun rnams tiSh+Tha badzra /
zhes brjod cing dben par bzhag
'brog sbra khyim pa lta bu'i ma bde na tsit+ta g.yang khug tu gzhug la lhag ma rnams ya chon mgor 'bul lo //
rjes rdzogs rim ni dpon slob kun la khu ye 'gyed cing /
a la la hoH
phyi 'dod yon rgya mtshos zhing kun khyab //
yul 'khor 'das mnyam nyid ngang du mnyes //
nang zag med bdud rtsi'i sreg blug rol //
lus gdan gsum tshang ba'i dkyil 'khor mnyes //
don cir yang shar zhing ci yang 'du //
dbyings gzhon nu bum sku'i klong du rdzogs //
zhes rol mo'i sgra dang bcas gang shar nyams dbyings rig dbyer med kyi ngang du mnyam par gzhag go /

//'phros don ni /
mtshun bcos zhes bya ba gshin po'i bla mchod pa yin 'dug la /
bla kher rkyang du mchod nas skyabs su bzung na skyabs 'gro'i bslab bya dang 'gal zhing log bon dang chos mtshungs mod /
des na rtsa gsum gtsor bzhag pa la rtsa gsum mtshun zhes mi 'thad de /
bla bag chags las byung zhing rgyal ba rnams dri ma dang bral ba'i phyir snyam na /
'di lta ste /
chos dbyings g.yo ba med pa'i ngang /
'gro la rjes su brtse ba de la mtshun zhes ming gi mngon brjod tha snyad tsam du btags pa yin no //
yang bag chags las byung ba'i mtshun zhes ma rig par 'dod de lha gral du 'jog pa 'thad dam zhe na /
'khor 'das kun la bde gshegs snying pos khyab pa ma zad /
dbang bskur rgyas gdab kyis lhar rung ste gshin gson gang yang dbang gis smin pa gsar rnying kun gyis bzhed /
'o na phyir 'brang ci'i phyir bskrad ce na dgos pa dang ldan te /
gdon bgegs dbang gi snod du mi rung ba ma zad /
dper na sgrib pas lci ba'i gshin po 'drer skyes pa snod du ma rung ba zhig yin na'ang lan chags gtor mas sbyong zhing gshin gson phyes pas gshin gcags dang bral ba yin no //
bca' gzhi la'ang /
mtshun snying ni dgos khyad can du snang yang lug snying kho na dgos nges med de dus gcig tu ma nges shing mtshun lug kyang de yis shes so //
des na 'khor 'das kun gyi byed po kun gzhi nyid yin bzhin mtshon te /
tsit+ta pad+ma 'bar ba la rus drug gi bla gzugs sogs dngos 'byor gyis bskor ba ni snang ba la rig pas rgyas thebs pa bskyed rdzogs kun gyi gnad dam par shes bzhin phyi nang gsang gsum gyi go don du byas pas der 'thus snyam pa dang /
mtshun lug ma zad rus drug gi bla gzugs yod mod /
cis kyang dgos par sems na 'chi nges tshe thar re gyis dang sbyin pa'i mchog te pha rol tu phyin pas so //
mtshun drug gi tshab ni changs bu gcig gis kyang 'thus shing /
mda' dar nyid rten du rung ba'i mchog ste mtshun shing gi go chod nges dang lhag go
/de dag mkhas grub rA ga a s+ya'i gsung dang gzhi mthun par byas pa'i tshul yin la shes par byos shig
/ces pa'ang sbyin bdag 'dod bskang nye bar mkho ba'i ched du nye gnas thos pa can 'gyur med phan bdes bskul ngor /
sgom sde chos rgyal chen pos skyong ba'i yul /
sku lha btsan rgyal chen po'i zhol gnod sbyin dkar po'i sbas yul yar 'phel lung du rigs 'dus pad+ma saM b+ha wa'i rgyal tshab /
7gter chen mchog gyur gling pa'i mtshan snyan rnga yab dkar po'i grib bsil gyis nye bar 'tsho ba'i skal pa bzang po can pad+ma kun khyab ye shes snying pos bris pa dge bas 'gro ba rnams la sman pa'i rgyur gyur cig //
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
