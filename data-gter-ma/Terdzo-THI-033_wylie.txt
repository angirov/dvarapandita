@#//
bsnyen sgrub dbang bskur dkyil 'khor gyi bya ba spyi la nye bar mkho ba'i sgrub mchod skong rdzas rnams kyi gsal byed pad+ma'i chun po zhes bya ba bzhugs so //
kun rdzob phyin ci log blo'i gzhan dbang can //
der brten rten 'brel gnad kyis dri ma'i rgya //
bkrol nas tshogs chen lhun rdzogs rnam grol sar //
'god mdzad rtsa gsum spyi dpal bla mar 'dud //
thos chung sngags pa gsar bu rnams //
gsang sngags spyod la nyer mkho'i phyir //
med thabs med pa'i rdzas 'ga' zhig
/sdud thabs lag len gsal bar 'god //
de'ang sgrub chen thams cad kyi spyi don gnas dus ston 'khor yo byad phun sum tshogs pa lngas bsdus pa'i rdzas sam yo byad phun sum tshogs pa ni /
o rgyan rin po ches /
zas sman mchod skong sgrub pa'i rdzas rnams gsog :
ces dang /
slob dpon sangs rgyas gsang bas /
gos rgyan bza' btung gsang ba dang //
sgrub pa'i yo byad lnga rnams dang //
dkyil 'khor yo byad mchod pa'i rdzas //
dngos grub rten dang bar chad zlog
/yo byad dag par bsdu bya ste //
zhes sogs rgya cher 'byung ba'i nang tshan thog mar med du mi rung ba'i bsgrub par 'os pa ni /
slob dpon chen pos /
mchod pa'i rdzas kyis bde gshegs mnyes :
skong ba'i rdzas kyis dam can bskangs :
sgrub rdzas tshogs pas byin rlabs 'byung :
zhes gsungs pa rnams las dang po sgrub rdzas tshogs pa gal che bas /
de'ang sku rten thod pa mtshan ldan sku bris pa ste /
de'i mtshan nyid rgyas pa 'dir ma spros kyang /
mdor bsdus mchog gi phyir du dum bu gcig pa /
kha dog lha'i rigs mthun nam dkar ser /
gang yang snum zhing mthug la ljid che ba /
dbyibs zlum po sogs las bzhi dang mthun pa la ma yo zhing rang sa mtho ba dang mthug cing phyi sa de las ldog pa /
nang du shing lo rgyas shing rtse rang sar phyogs pa /
rnal 'byor srog ka 'dod 'jo'i gzhong bu tshangs bug glang mche sogs yod cing rang sa dang 'brel ba rnams la srin rjes dang srin khung sogs kyi skyon med pa la phal cher 'du /
spyir dbyibs grog rked dang za lung med pa mthong ma thag yid du mi 'ong ba ni yon tan brgya skyon gcig gis 'joms pa yin pas spang /
dbyibs mu zlum dang za lung mdzub mo khel la yid du 'ong ba ni skyon brgya yon tan gcig gis sel ba yin pas blang bar bya /
zas gos nor rnams la dum bu gnyis pa dang gsum pa sogs bshad pa las gsang dbang nang mchod sogs spyi la mkho ba'i thod pa mtshan ldan rigs 'di ltar brtag cing /
dum bu drug pa phan chad ni mngon spyod kyi skabs ma gtogs spang bar bya'o //
gsung rten ban+d+ha tshal bu la srog yig dang snying po 'bri ba'ang thod ngan ma yin pa dgos shing /
gzhan skabs babs so so'i gzhung nas bshad pa ltar dmigs su phyed par bya /
thugs rten rdo rje phur bu tshad ldan sogs dang /
gter ma bla sgrub rnams las gsungs pa'i sku rten gu ru'i sku 'bag 'bur ram zhal thang la byin rlabs kyi sngags tshul bzhin dgod pa dang /
gsung rten srog 'khor /
thugs rten shel rdo dang me long /
yon tan ka pA la mtshan ldan /
phrin las rdor dril dar snas mtshon rtsa gsum chos skyong dang bcas pa la bye brag mang du bshad pa rnams ni 'dir bsdur mi lang bas so sor shes par bya dgos /
mdor na bskyed rdzogs gding khel spros med kho nar dril ba'i rnal 'byor pa dang /
dad brtson che'ang 'byor pa med pa ma gtogs bsnyen sgrub byed pa spyi rnams kyis rab rtsa gsum chos skyong /
tha na rang gis bsgrub bya gang yin pa de'i brten sgrub mchod pa'i rdzas gzhung mthun brda tsam yan chad nges par tshogs dgos te /
sngags kyi dngos grub ni rdzas sngags ting nge 'dzin tshogs pa'i rten 'brel la rag las pa dang so so'i dam tshig yin pa'i phyir ro //
gzhan yang dbang dang rab gnas sbyin sreg sogs rdo rje slob dpon gyi bya ba rnams sgrub phyin chad de la mkho ba'i yo byad rnams brda mtshon tsam byas na gzhung dang 'gal bas rang gzhung dang mthun pa'i tshad ldan snga nas tshags su tshud par bya dgos kyi /
mtha' 'khob kyi sngags pa'i lag len ngan 'byams dbang dang sgrub pa che chung gang la'ang dkyil 'khor med pa dang /
tsaka li rigs mthun tsam gyis kun la 'gre ba sogs rgyud lung la khyad gsod nam yang mi bya bar /
rdul tshon ma grub kyang ras bris dkyil 'khor tshad ldan dang tsaka li so so'i gzhung mthun can sogs dgos pa'i yo byad rtsol bas bsgrubs na /
slob dpon gyi bya ba bgyis pa de byas la ma gsag pa'i las su mi 'gyur ba dang /
rgyal ba'i bka' bzhin bsgrubs pa'i phan yon zhar byung du thob la phyis nas bstan pa'i mig ltos bzang zhing /
gzhan mang po la'ang phan pa'i btsas su 'gyur ro /
!
/rdzas rnams kyi thog ma dkyil 'khor dang maN+Dal gyi bya ba sogs dag byed spyi'i rdzas su nye bar mkho ba'i ba byung lnga ni /
rnam grangs bya rgyud legs grub las /
dmar zal ba yi 'o ma dang //
ba yi zho dang ba yi mar //
ba gcin ba yi lci ba dang //
zhes gsungs pa ltar la /
lag len sangs rgyas gsang bas /
dang po dkyil 'khor che chung gi
/bskus pas yog pa'i mar bshams la //
lci ba dngos po nyi shu 'gyur //
'o ma dag dang zho dag kyang //
dang po mar gyi sum 'gyur ro //
dang po lci ba btsir ba yang //
dang por chu yis bsnos la btsir //
de nas tshags kyis btsags byas te //
de nas de rnams sbyar byas la //
zhag ni gnyis dang gsum bar du //
de ni ras su bcug pa yang //
nyi ma gnyis bar ma chod par //
nyi ma bdun du rim gyis byug
/ces mar de nyid sbyar gzhir byas nas gzhan bzhi po'i sbyor sde tshad can du gsungs pa las bskol ba'i rgyu mtshan ma bshad kyang /
dgra las rnam rgyal gyis //
snod gtsang bskol te chu rnams dbo //
tshigs ma bor te dbus kyi chas //
zhes gsungs pa gang yang rung bar mngon no //
'on kyang da lta'i phyag len sngon gyi mkhas pa dag gis /
dgon pa'i rtswa zos gtsang ma yi //
ba yi mar dang 'o ma zho //
bshang ba gcin dang bcas pa la //
ba byung lnga zhes rgyal bas gsungs //
brngas pa'i rtswa dang sbang ma sogs //
mi gtsang sna tshogs zos pa yi //
ba yi rnam lngas go mi chod //
des na gtsang ma smros pa yin //
dgos dus de rnams rnyed dka' bas //
ril bur bsgrub pa'i cho ga bshad //
lci ba sa la ma lhung ba //
nyi ma la bskams grib mar btags //
de la gcin bsres slar yang bskam //
de ltar lan gsum byas pa la //
mar dang 'o ma zho bsres te //
bye 'u'i sgo nga'i tshad tsam du //
ril bur byas la grib skam bya //
'di ni bla ma'i man ngag yin /
zhes bshad pa ltar /
be'u thog mar skyes pa'i ba ser skya rab /
ma rnyed na ba gsar dmar zal lto sbyangs nas sa gtsang gi rtswa chu la longs spyad pa'i lci ba dang chu sa la ma lhung bar snod gtsang mar gzed pa'i chu gtsang du lci ba bskol ba'i khu ba phos /
nyi mar bskams nas btags pa la ba gcin bsres nas skam pa ste /
skam brdung bsre ba lan gsum mthar /
ba'i mar lci ba'i cha nyi shu
/'o ma dang zho mar gyi sum 'gyur bsres pas ril bur bgyis pa /
dgos dus su dri bzang gi chur sbyar nas longs spyad /
de'ang mtshan nyid tshang ba'i ba de la glang chen rtsi zhes bya ba'i sman yon tan lnga tshang ba zhig yod pas /
gdon bgegs thub pa dang /
'du ba'i nad sel ba dang /
dri zhim pa dang /
'gro ba dbang du 'du ba dang /
shin tu gtsang ba rnams yod pas /
de dang mthun pa'i yon tan 'byung bar bshad do //
!
//sgrub pa dang dbang bskur sogs la dgos pa'i gtso bo bum pa'i rdzas ni /
bya rgyud la bco lngar bshad pas mtshon dbye bsdu mang yang yo ga spyi la 'jug pa nyer lnga po grags che ste /
de ni gsang snying las /
'bru lnga spos lnga rin chen lnga //
snying po lnga dang sman lnga dang //
bdud rtsi lnga nyid rab skam la //
zhes gsungs pa ltar la /
'di'i ngos 'dzin rgya bod mkhas grub rnams kyi bzhed srol mi 'dra ba mang yang bod yul du phal pas 'byor sla ba'i phyag len rnam par dag pa'i phyogs ltar na /
'bru lnga ni /
'bras so ba /
nas /
gro
/til dkar /
mon sran dkar po'am ma rnyed na sran ma dkar po gang rung ngo //
spos lnga'am dri lnga ni /
ga pur /
li shi
/dzA ti /
gur gum /
tsan+dan dkar dmar gang rung ngo /
kha cig tu gla rtsi /
gur gum /
dzA ti /
tsan+dan dkar dmar /
ces bgrangs pa dang gla rtsi'i mal du a ga ru byed pa'ang snang yang spyi khyab snga ma nyid legs so //
rin chen rab lnga phal pas 'byor dka'/
tha ma gser dngul zangs lcags gsha' tshe dkar po ste lcags rigs lngas 'thus par gsungs kyang /
skabs 'dir 'bring po'i dbang du byas te /
gser /
dngul /
bye ru /
mu men /
mu tig go
/'di la dngul gyi tshab tu pad+ma rA ga bshad pa yod kyang 'dzom dka' 'o //
snying po lnga ni /
sbrang rtsi /
bu ram /
mar /
lan tshwa /
ka ra rnams so //
'dir ka ra'i mal du til la bshad pa yod pa nyid legs te /
rim bzhin /
me tog
shing /
rtsi thog
chu /
sa rnams kyi snying po'am bcud du bshad pa'i phyir ro //
sman lnga ni /
stag tsher ba /
kaN+Da kA ri /
shu dag dkar po /
dbang lag
/rgya mtsho lbu ba bcas la byed pa mang zhing /
phyag len dag pa'i phyogs gcig la /
se ba dri ldan gyi me tog
/zur lugs ut+pal sngon po /
shu dag dkar po /
kaN+Da kA ri /
co ga klad sman rnams su bshad /
kun mkhyen d+harmAka ras rgya bal rdo rje slob dpon rnams kyi phyag srol bzhin 'khrul med kyi ngos 'dzin mdzad pa ltar na /
'bru dri snying po lnga rnams sngar dang 'dra ba las /
gur gum kha che skyes ma 'byor na bal gur dang klu mo gur gum gtang /
rin po che mchog dang 'bring rnams kyang rnyed dka' bas grub chen pad+ma badzras bshad pa ltar /
shel rigs gang rnyed /
dung /
bye ru /
dngul /
mu tig lngas chog par bzhed cing /
de la shel rigs mchog lnga mi 'byor bas pad rAg tshab nal tsam dang /
mu tig mang du ma 'byor tshe nya phyis gtang gsungs /
sman lnga ni /
br-ita tI dang kaN+Da kA ri dngos ma 'byor na /
tshab bod kyi shing sman kaN+Da kA ri rigs gnyis kyi phra ba la br-iha tI dang /
sbom pa la sing tsher byed /
rnam rgyal dkar po sngo ldum dri zhim can /
sa ha de ba ldum bu chung ngu zhig ste gnyis ka bal po sogs su skye bas dngos ma 'byor na /
snga ma rnams kyi phyag bzhes ltar shu dag dkar po dang /
co ga klad sman gyis tshab byed pa las 'os ma mchis /
daN+Dot+pa la dbyug pa'i ut+pal dkar dmar ni bal po sogs su skye ba'i shing phung mda' tshad tsam la me tog chu skyes 'dra ba'i dkar dmar gnyis yod kyang /
ma rnyed na zur lugs ut+pal dang /
shel dar sge'u dar gyis tshab rung bar bzhed zhing /
de dag rtsa ba dgos par bshad /
'di rnams kyang 'byor pa yod na rin po che rnams ma rmas pa dang /
sman sogs khrol bur bum pa'i nang du blugs dgos pas sngon gyi yo ga ba rnying ma'i phyag bzhes ltar /
kha cig bum pa'i kha rgyan la rin po che btags pa'ang mtshon byed tsam yin zhing /
ril bu mdzad pa'ang yod mod /
phye ma nyid 'jug pa bde'o //
de'i steng du bla med kyi rgyud las bdud rtsi lnga dang sha lnga ste dam rdzas chen po lnga tshan gnyis bsnan pas bum rdzas so lnga zhes gsungs pa ni bla med kyi skabs su med du mi rung ba'i khyad chos yin pas de dag gter byon sogs khungs ldan gyi phabs gta' 'dzoms na legs /
cis kyang ma 'dzom na skyobs kyi sman rnams sbyar ro //
bum pa dri'i chus sum gnyis dgang bar bshad pa la'ang rdo rje snying rgyan las /
tsan+dan dang ni rgya spos dang //
ga pur de bzhin gur gum dang //
a ga ru dang lha yi shing //
tsan+dan dmar po nyid dang ni //
zhes gsungs pa las lha'i shing ni shug pa ste /
de dag thams cad dam ma 'byor na gang rung dang chu gtsang ma sbyar dgos so //
!
//dbang gi skabs su ye shes pa 'beb pa'i rdzas sbyor rgyud dang man ngag rnams las rgyas bsdus ci rigs 'byung yang /
gsang sngags bla med spyir thun mong du 'jug pa ni /
rgyud rdo rje mkha' 'gro las /
zla mtshan phyis pa'i ras ma ni //
byi la'i rtug par bcas pa dag
/zhib tu btags nas bdug par bya //
bdug pa 'di yis sgrub pa po //
shin tu byin gyis brlab par 'gyur //
zhes sogs gsar rnying gi rgyud sgrub thabs dbang chog rnams nas rdzas mang nyung 'dra min mang du 'byung ba las /
sngon gyi phyag len khungs dag ltar na /
skyes pa gtsang ma'i byang sems dkar po /
bud med rigs bzang gi byang sems dmar po /
sngags pa nus ldan dang dge slong tshad ldan nam skyes pa gzhon nu gtsang ma rnams gang byung gi dri chen dri chu /
rims ngan gyis shi ba lta bu ma yin pa'i mi'i klad pa ni sha chen gyi dwangs ma ste bdud rtsi lnga po rtsa ba'i rdzas yin la /
byi la nag po'i brun /
ra'i rkang lag gi nywa bzhi'i sha
/bud med kyi 'doms ras rdul gyis sbags pa /
sgrub pa po'i skra dang sen mo cung zad bcas pa'i rdzas rnams sne 'dzoms tsam byas /
dri'i shugs skyed pa'i phyir /
ga pur /
dzA ti /
gur gum rnams cung zad re /
tsan+dan dkar dmar /
a ga ru /
khyad par ar nag dri ldan na gi rnams gang mang gis bungs bskyed /
thams cad kyi 'dab 'phar gu gul nag po sbyar ba phye ma'am ril bu gang byed kyang byin gyis brlabs pa'i nang mchod dam /
bdud rtsi ril bu chang dang sbyar bas kha phru cung zad btab /
ye shes 'beb pa'i sngags kyis sgrub pa yun ring thung gang 'grub byas pa de nyid /
byin 'beb kyi skabs su yi dwags kyi me la bsreg par bshad pas 'dzoms na ro sol gyi me dang /
ma 'byor na sol me lta bu la bsreg par bya'o //
gter ma'i phyogs bla ma dgongs 'dus sogs las 'byung ba ni /
gu gul nag po /
sha chen /
klad chen /
bdud rtsi lnga /
byi la nag po'i brun /
bud med kyi zla mtshan dngos sam des gos pa'i 'doms dkris sogs /
ra'i nywa bzhi'i sha rnams sbyar ba'am /
yang na /
sha chen /
gu gul /
byi la'i brun /
a ka ru /
li ga dur /
du ruSh+ka /
gur gum /
dzA ti /
rgya shug rnams sbyar ba la /
ye shes dbab pa'i sngags kyis bsgrub /
las la sbyor ba'i skabs /
slob ma so so'i spyi bo'i skra dang sbyar la bdug par gsungs so //
gter gsar thugs sgrub bar chad kun sel gyi pad+ma dpa' bo'i las tshogs su /
bye brag ye shes dbang sdud ni :
bdag mdun pad+ma dpa' bor gsal :
snying ga'i sa bon las byung ba'i :
'od dmar lcags kyu lta bu'i rtser :
dbang mdzad pad+ma d+hA ki nI:
lcags kyu thogs pa dpag med 'phros :
gang zhig bsgrub par 'dod pa yi :
ye shes lha de'i thugs kar reg :
dbang med thugs rje'i rgyud bskul te :
bde ba chen po'i byin rlabs zil :
sku dang sngags phreng phyag mtshan gyi :
rnam par spyan drangs char ltar babs :
bdag gnas bsgrub pa'i rdzas la thim :
lha dang skal ba mnyam pa yi :
dngos grub gzi byin rgyas par bsam :
gang yin lha de'i sngags sham du :
oM dz+nyA na sarba sid+d+hi pA shaM ku ru ho :
dz+nyA na A be sha ya A a :
satwaM b+ha ya :
satwaM b+ha ya :
ha ha ha ha :
he he he he :
ra ra ra ra :
tsA la ya tsA la ya :
hrIng hrIng pheM pheM hU~M AHha dz+haiM:
zhes bzlas gla rtsi tsan+dan gnyis :
mi yi skra sen nywa bzhi'i sha :
go ro tsa na tshil chen dang :
byang sems dkar dmar byi la'i brun :
gu gul spos dkar shu dag bcas :
myos byed nying khus bran la btab :
bsnyen sgrub dus su bdug pa yis :
ye shes pa rnams dbang med 'du :
byin chen pheb cing nyams rtogs 'phel :
dngos grub rnam gnyis thob par 'gyur :
gsungs te /
'di'i rdzas tshul bzhin sbyar nas sgrub pa'i skabs pad+ma dpa' bo'i bskyed bzlas 'di nyid las 'byung ba ltar ram /
mi 'grub na thog mar bla ma zhi ba'i rigs kyi bskyed bzlas dang /
de gnas gyur te bla sgrub rnams nas mthun par 'byung ba ltar /
pad+ma dpa' bo yab yum gyi skur gsal ba'i thugs kar ut+pal dmar po'i lte bar nyi zla kha sbyor dbus su hri ni dmar po'i mthar sngags phreng gis bskor ba las 'od dmar lcags kyu'i dbyibs can gyi spro bsdus 'khor 'das dbang du byas par mos la /
oM ni pad+ma d+hA ki nI hri pad+ma ging+ka ra sarba lo ka pA shaM ku ru ho :
zhes ci 'grub bzla /
de nas bdag dang sgrub rdzas lhar gsal ba'i sngags bzlas spro bsdu byas pas chog
/rdzas 'di ni dbang bskur ba'i skabs slob ma dang /
bsnyen sgrub kyi skabs spyan 'dren dus sogs su bdug pas ye shes kyi byin chen 'beb pa'i zab khyad rmad du byung ba'o //
!
//mchod pa'i rdzas la phyi nang gsang ba gsum las /
dang po phyi'i mchod rdzas dngos bsham chu gnyis nyer spyod /
yid sprul rdzas rtags rgyal srid sogs su bshad pa las skabs 'dir snga ma ste /
'di la mchod yul lha'i dbye bas zhi drag gnyis las /
zhi ba ni rgyud sde 'og ma rnams kyi lugs dang thun mong du bya dgos pas /
mchod yon ni /
mdun bdar ba'i bsu skyems yin pas /
dwangs bsil mngar 'jam sogs yan lag dang ldan pa'i chu gtsang srog chags med pa rin po che'i bya ma bum nas sbreng ba dang rin po che'i snod du bshams pa ste /
de'ang zhi ba'i las la /
nas /
'o ma /
me tog dkar po /
ku sha
/til dkar /
'bras yos /
bdud rtsir bcas pa'i dri dkar po'i chu ste rdzas bdun du grags pa dang /
rgyas pa la /
til /
ku sha
/me tog ser po /
dri ser po'i chu rnams sbyar ba'o //
dgongs 'dus las /
kha dog las bzhi so so ltar bsgyur ba'ang gsungs so //
zhabs bsil ni /
phyag zhabs bkru ba'i chu gtsang ma 'dam dang srog chags med pa la shing shun lnga'i phye ma btab pa dgos te /
de'ang bod du yod pa'i 'o ma dang bdud rtsi can du grags pa /
ba lu /
'om bu /
lcang dkar /
shug pa'am tsan+dan dkar po /
kham bu rnams kyi shun pa la bya bar bzhed do //
me tog dngos thang dang chu las skyes shing dug rigs ma yin pa'i kha dog dri ngad phun sum tshogs pa dang /
gzugs brnyan gser dngul sogs rin po che dang dar gos sna tshogs las sdong po lo ma ze'u 'bru rnams tshang bar ched du bzos pa'am /
tha na gro shog tshon gyis bsgyur ba las dbyibs legs mdangs mdzes su bcos pa ste /
'di'ang gter rnying gzhung chen rnams las bshad pas gsar ma'i phyag len du 'bru bshams pa las med kyang dmigs pa'i rten tsam la ni mtshungs phyir bsam pa dag pas legs par bsgrubs na de tsam gyi tshogs su 'gyur ro //
bdug spos lhan skyes tsan+dan dang a ga ru sogs dri ngad bzang po dang ldan pa ste bod du'ang shug pa ar nag mkhan dkar sogs dri bzang can rnams dang /
sbyar spos chos sde chen po rnams kyi bzo khyad lag len mang yang phal pas mi 'byor zhing /
yi ges 'jigs pas ma spros la /
gter chen chos rje gling pas gu ru spyan 'dren gyi spos sbyor la bsngags pa'i dri bzang phul du byung ba ni /
nA gi dug phral dul ma dang /
kha che gur gum gnyis cha mnyam /
de'i phyed dang gu gul gla rtsi ru rta gsum cha mnyam /
gsum po'i phyed dang tsan+dan dkar po /
dzA ti /
a gar nag po'am 'ba' zhig cha mnyam /
gsum po'i phyed dang spos dkar /
tong ku dri ldan bcas zhib par 'dam btags yun ring du byas nas gong bur bsgril ba'am /
spos kyi reng bu'am /
phur ma byas nas byin 'beb sogs kyi skabs su bdug pas dri zhim phun sum tshogs pa 'byung bar gsungs so //
bla ma dgongs 'dus las gsungs pa'i tshul bzhi'i sbyar spos ni /
shing tshwa chu'i tshul /
spos dkar thal gyi tshul /
li shi rdor gyi tshul /
spang spos tshwa'i tshul zhes sbyor tshad dang ldan pa la /
sbrang bur gyi kha tshar dang khu ba chang la byas /
sug smel gyi phabs btab pas dri zhim la dgos pa dang ldan pa'i spos bzang 'phral du 'grub /
yang spos sbyor bka' rgya mar grags pa /
klu mo srang :
mdze 'joms rgya gar ma :
spos dkar :
'dre 'jigs :
ku su ma :
ma gi ta :
tsan+dan dkar po :
bcas reng bu bya srol med pas legs par btul la spos 'khor bya /
dus 'khor lugs su grags pa ni /
gla rtsi /
ga pur /
sih+la /
tsan+dan /
ar nag bcas so /
kha che paN chen lugs ni /
na gi tsan+dan a ga ru //
ka ra gla rtsi lnga sbyor bya //
sngo sman gyi spos sbyor ni /
gla rtsi /
rdo dreg
tong ku
/ba lu bcas sbyar ro //
'di rnams las rgyud sde 'og ma dang /
klu chog dngos sam de dang 'brel ba'i rigs la gla rtsi dang gu gul nag po ma 'dres pa dgos pas chen po rnams kyis spos reng dri zhim yang skabs phyed par dgos /
chos skyong 'bod cing skong skul gyi spos sbyor yang dkyus 'gres mi chog ste /
mgon po rnams la gri sha
/lha mo la nal bu'i+i sha
/rnam sras sogs la spos dkar /
dam can la ra gsur sogs gtsor bya zhing gza' la spang spos 'dzems dgos pa'i mtshon spang blang bye brag mang bas /
'dzoms na so so'i gzhung nas bshad pa ltar bya ba gal che la ma 'dzom na spos reng dkyus ma'i rigs dang shing spos dri ldan sih+la sogs bdug pa legs so //
mar me ni /
phyugs las byung ba'i rtsi mar /
'bru rigs las byung ba'i 'bru mar /
til btsir ba'i mar khu rnams rab rin po che'i snod /
tha na zangs rag rdza sa'i kong bu yan gtsang zhing dag par sbyar /
nag nog ma yin par mun pa 'joms nus pa'i gsal mdangs can bya /
ma 'byor na sgron shing lta bu sbar bas kyang rung bar gsungs so //
dri chab ni tshad pa che ba'i sar lus bsil zhing dri nga ba sel ba ste /
dus 'khor las bsgrub par bya gsungs pas /
sgrub tshul bu ston gyis bkral pa ltar na /
gser dngul dung dang nya phyis kyi snod gang yang rung bar /
sug smel /
shing tshwa /
spang spos /
bA la ka
/tsan+dan rnams zho gnyis re thum bur bcings nas /
chu gtsang bre brgyad la bcug ste bzhi gsum skam gyi bar bskol ba'i lhag ma dri'i chur 'gyur bar gsungs pa ltar ram /
mi nus na bum rdzas skabs kyi dri lnga'am //
ga pur /
tsan+dan /
dzA ti /
gur gum /
sih+la sogs dri zhim po'i sman dang chu gtsang sbyar ba'o //
zhal zas kyi rgyu ni /
dgongs 'dus las /
phyi yi dkar gsum mar khu 'o ma zho :
de bzhin mngar gsum sbrang rtsi ka ra dang :
me tog sna tshogs bu ram bcas pa 'o :
zhes dang /
gtor ma'i rgyu dngos po rnam par dag pa'i phud ma nyams par ro bcud nus pa dang ldan zhing :
ser sna 'jur gegs mi gtsang ba sogs kyis ma bcings par phangs med chags pa med par btang ba'o :
zhes dang /
'bras zan la sogs pa gtsang ma'i bshos sam :
sha chang sgog pa lga g.yer la sogs pa'i tshul min ma 'dres pa'i sna tshogs g.yos kyi sbyar ba'i zhal zas :
zhes gsungs pa ltar /
'byor pa dang dpag pa'i phye gtsang ma la dkar mngar bsres pa rang gis bza' na ji tsam yid du 'ong ba de tsam du gtsang zhing dag par sbyar ba'o //
rnying ma pa 'ga' zhig gis zhal zas zlum po la 'bri mog byugs pa sogs lag len ma dag pa'i rgyun nam yang mi bya'o //
rol mo ni 'bud brdung dkrol ba'i rigs rnams te 'di'ang khams phyogs sngags pa 'ga' res mchod pa'i gral du rol mo ting shag sogs bshams par snang ba ni blun pa'i lag rgyun te /
'bud dkrol ma byas na rol mo'i mchod pa'i go mi chod pas DA dril tsam ni sus kyang dkrol ba de ka yin pas rol mo'i sgra byed tshe bshams pa la don med pas so //
mchod pa'i yul ye shes kyi lha la bzang ngan gyi rtog pa dang 'dod yon la chags zhen med kyang rang nyid tshogs gsog pa'i phyir yin pas /
gzhan las dngos su 'phrog cing lkog tu brkus pa sogs rgyu ma dag pa dang /
rnying zhing 'bag btsog gis gos pa sogs dngos po ma dag pa dang /
brgya mchod lta bu la ches so mang ngo snyam pa'i ser sna dang /
gzhan la khyad gsod dang 'gran sems kyis byas pa lta bu bsam pa ma dag pa ma yin par rang gi 'byor pa gang yod dpung bskyed cing /
snga ma phul zin nas rnying pa brje zhing gsar pa bsham dgos te /
dgongs 'dus las /
bsod nams tshogs chen spel ba'i phyir :
ci 'byor gtor dpung che bar bskyed :
ma 'byor gang tsam dmigs pa bya :
yod nas ma bshams lha yis khrel :
med na ched du gnyer nas kyang :
ser sna ma shor spel ba'i gnad :
mgron dgyes bdag la dngos grub 'byung :
ye shes lha la che chung med :
rang gi bsod nams gsog pa'i phyir :
zhes gsungs pa ltar ro //
des na me tog ha cang rnying pa dang /
zhal zas rnying pa mang du bkod pa sogs lha lta ci smros /
mi yi ga ldog pa'i lag len ngan pa nam yang mi bya'o /
!
/drag po'i nyer spyod bla med lugs su /
khrag gi mchod yon ni khrag chen gtso bor gyur pa'i snying dang lus las byung ba'i khrag sna ji ltar 'tshogs pa skam por byas pa'i phye ma chu gtsang la btab pa dang /
dug chu'i zhabs bsil /
btsan dug
/bse zho /
thar nu /
thang phrom pa sogs gang 'tshogs kyi phye ma chu la sbyar /
dbang po'i me tog ni /
thod pa'i snod du /
snying /
lce /
rna ba /
mig
sna rnams lag len ltar bzhag pa don lnga'i me tog yin pa'i phyir dang /
tshil chen gyi spos ni /
gri tshil lam mi tshil dkyus ma de ka ltar bsregs pa'i gsur btang yang chog la /
gu gul nag po /
shu dag
/gla rtsi /
btsan dug
/yungs dkar sogs dang sbyar ba'i reng bu'am phye ma sbyar /
zhun chen gyi mar me ni /
tshil chen bzhus pa'am sha chen gyi zhag las bcos pa yin yang mtshon byed phyugs kyi tshil la /
mi tshil 'dres pa'i mar me bya /
mkhris pa'i dri chab ni /
gi wang dngos mang du rnyed dka' yang sa gi wang lta bu la gzhi byas /
mkhris chen dang dom mkhris gtsor byas mkhris sna rnyed tshad bsdus pa'i phye ma chur sbyar /
sha chen gyi zhal zas ni /
sha khrag las bcos pa'am dkyus tsam la dmar gtor zur gsum mi'i mgo lag rkang gis brgyan cing khrag gam smug rtsis byugs pa'o //
'di rnams kyi snod kyang thod tshal lam bse lcags sogs las bcos pa'i gru gsum 'dzoms na mchog go
/drag po'i rol mo'ang dur khrod kyi rdzas las byung ba rnams gtso bo yin la /
dkyus su thod rnga dang mi rkang gling bu sogs so //
!
//gnyis pa nang gi mchod rdzas la'ang yid sprul dang dngos bsham gnyis las /
dang po ni /
gzugs sgra dri ro reg bya bcas 'dod yon lnga yin la /
'di'ang gter ma 'ga' las mtshon byed kyi brda bsham pa'ang gsungs pas /
de ltar na /
gzugs la stegs bu can gyi me long /
sgra ting shag sogs /
dri spos dang dri bzang sbyar ba'i lde gu /
ro bza' btung gtsang ma ci rigs sam zhal zas /
reg bya dar sna tshogs rnams bkod par snang ngo /
!
/gnyis pa dngos bsham sman raka gtor gsum nyid bla med spyi la gtsor bshad de /
de'ang bdud rtsi sman mchod ni /
rtsa ba brgyad la yan lag stong sbyar gyi dam rdzas tshogs par dgos te /
de'ang bam brgyad kyi dgongs pa ltar rtsa ba brgyad la phyi nang gsang gsum dbye bas nyer bzhi /
de re re'i yan lag du mar sbyar ba'i tshul ltar ram /
yang na /
bdud rtsi yon tan gyi rgyud las /
gtso bo dam rdzas bdud rtsi lnga :
zhes dang /
nyang gter 'gro 'dul las /
bdud rtsi lnga la rtsa ba brgyad :
sbas pa nang gi rtsa ba bzhi :
mngon pa phyi yi rtsa ba bzhi :
zhes pa ltar dam rdzas kyi gtso bo bdud rtsi lnga re re la /
phyi nang gi rtsa ba bzhi bzhi sbyar bas brgyad do //
brgyad tshan de dag re re la'ang so so'i skyobs dang 'phrad du 'gyur ba'i rtsi bcud kyi sman brgya nyer lnga pa re sbyar du yod pas na yan lag stong du 'gyur ro //
tshul 'di bka' dgongs sogs gter ma'i sman sgrub rnams las gtso bor bshad par snang bas de ltar sbyor na /
rtsa ba'i bdud rtsi lnga gter byon gyi ril bu'am /
rig 'dzin gong mas sbyar ba la gzhi byas bungs skyed skyobs kyi sman rnams sbyar te /
dri chen gyi skyobs /
dzA ti /
a ru ra /
sug mel /
a ga ru //
du ruSh+ka /
byang sems kyi skyobs /
cu gang /
ga pur /
sha rI raM/
gangs tig
/thal dkar rdo rje /
sha chen gyi skyobs /
snying zho /
mkhal zho /
gla gor zho sha
/ka ko la /
tsi tra ka
/rak+ta'i skyobs /
tsan+dan dmar po /
li shi
/skyu ru ra /
star bu /
dri chu'i skyobs /
cong zhi /
brag zhun /
li ga dur /
gur gum /
lcang dkar sogs kyi thang chu rnams te nang gi rtsa ba brgyad las 'phros pa'o //
phyi'i rtsa ba brgyad ni //
tsan+dan sbrul gyi snying po la tshang bar gsungs shing /
de'ang rtsa ba mU la pa ti /
sdong po tsan dkar /
yu ba li shi
/shun pa shing tsha /
lo ma gan+d+ha b+ha dra /
me tog gur gum /
'bras bu dzA ti /
snying po ga pur rnams su bshad pas de brgyad la rtsa bar gzung /
yan lag stong ni /
a ru rigs lnga /
ga pur rigs gsum /
gi wang /
ba ru ra /
'bras gsum /
ge sar gsum /
gu gul dkar nag gis mtshon rgya bal nas byung ba'i rtsi sman /
a ga ru rigs bzhi /
shing sman /
tshos btsod zhun mkhan bse yab lta bu mon yul sogs nas 'byung ba'i bar sman du grags pa'i rigs /
bod du skye ba'i ru rta dbang lag rtsa ba lnga sogs rtsa ba'i rigs /
stag tsher seng tsher sogs sdong po dang shun pa /
rtag ngu rigs gsum ut+pal sngo dmar sogs me tog
/gro ma go snyod sogs 'bras bu /
tong ku sro lo sogs lo ma /
rgun 'bru star kha kham bu sogs shing tog
brag zhun rigs lnga /
mdung rtse sbal rgyab /
mtshal btsag sogs sa rdo las byung ba ste /
mdor na dug rigs dang bshal skyugs min pa'i rtsi sngo sa rdo'i sman tshogs tshad sbyar dgos la /
tshwa sna gzhung du bshad kyang ro sogs la gnod cing mtshur rigs lta bu kha dog la gnod pa dang /
shing kun /
bshul chags kyi shas mtshon kha dog dri ro la gnod pa'i spyang ki rnams kyang mi gtong bar snang /
gzhan yang gzhung las /
dkar gsum mngar gsum /
lnga tshan lnga /
phabs lnga /
chang lnga /
chu lnga /
'o ma lnga /
bam gtsang ma'i don snod sha khrag rus lpags skra sen rkang klad tshang ba /
shang shang spre'u sogs gdong pa can /
rma bya bya rgod sogs gshog pa can /
seng ge stag gzig sogs gcan gzan /
glang chen bswe g.yag sogs rmig pa kha dbrag
/rta rkyang bong drel sogs rmig zlum /
nya sram sogs chu gnas /
byi ba sogs sa 'dzul rnams kyi sha khrag
/snying sna /
dung /
'gron bu /
'brug rus sogs rus pa sna tshogs /
nal phrug skad ma 'byin pa'i lce sogs lce /
'bru rigs tshogs tshad kyi phye ma sogs re re la'ang stong stong sbyar bar bshad pas spang blang med par ji ltar tshogs pa bya chog kyang /
deng sang ting 'dzin dgongs pa'i rtsal gyis tshul bzhin byin gyis rlob nus pa dkon pas mos sgrub tsam gyi skabs 'dir rtsi sman rnams la gzhi byed sngo sman ha cang mi mang ba'i sne tshang dang /
lnga tshan lnga /
dkar mngar /
shing tog
/'bru phye /
sa rdo'i sman sogs kun la 'os shing 'thad pa rnams gtsang dag tu sbyar cing /
gzhan rnams phabs rgyun gyis 'thus par mdzad pa'i phyag srol 'byung ba nyid gnyis rtog rags shing the tshom che ba'i blo ngor skyon mi skyed pa'i phyir legs kyang /
phyis kyi chos sman rnams la'ang byin rten rnyed tshad bsres nas rten 'dus su sbyar pa'ang mang bas de 'dra mi bya bar /
gsar ma'i bdud rtsi ril bu dang mtshungs par bshad ma thag pa'i sman phye chu chang 'o mas sbol ba la /
gter byon zol med kyi gu ru rin po che rig 'dzin brgyad /
rje 'bangs nyer lnga sogs kyis bsgrubs pa'i chos sman dang /
sel med kyi rigs 'dzin brgyud pa gong mas tshad ldan du sbyar ba'i chos sman chang gi nying khu la sbangs pa'i khu ba bsres te 'dres par 'phur /
gur gum dang tsan+dan dmar po'i phye ma sogs gang 'byor gyis ser po'am dmar smug lta bu'i kha dog legs pa'i bsgyur kha byas la bskams pa'i phye ma bka' dgongs sogs kyi sman sgrub skabs su bsgrub pa byung na rab /
ma byung na de dag sogs kyi bdag bskyed sngon du 'gro bas gzhung gsal bdud rtsi byin rlabs kyi dmigs gnad rtse gcig gsal bas sngags 'bum phrag la sogs pas bsgrubs pa de nyid /
sman sgrub byed skabs kyi phabs gta' dang /
bdud rtsi sman mchod nam dgos dus su sman thod mtshan ldan dum gsum sogs skyon med pa'i nang chang ngam chu gtsang mngar dang sbyar ba la btab /
sgrub chen sogs kyi skabs tshogs brgyad dag pa'i brdar dar brgyad bltabs sam /
khams dkar dmar dag pa'i brdar zangs dang gsha' tshe bsres pa 'khar ba'i me long gis bkab par bshad pa ltar bya'o //
!
//gnyis pa rak+ta ni /
dbye ba'i rnam grangs gsum dang lnga sogs gsungs shing sbyor thabs dang byin rlabs rak+ta khrag rgyud dang /
gter ma'i gzhung chen rnams nas rgyas bsdus ci rigs 'byung yang /
snod bcud bcud 'dus kyi rak+ta'i phabs gta' 'am ru rtsi sbyor ba'i tshul ni /
rtsa ba mkha' dbyings pad+ma'i rak+ta gter byon mtsho rgyal gyi rak+ta dngos sam phabs rgyun /
grub pa'i rigs rgyud 'khrul med dam rigs bzang mkha' 'gro'i mtshan rtags can skyes pa'i skyon gyis ma gos pa'i pad+ma rak+ta /
ma rnyed na tshab bam bungs skyed du gter byon gyi sin+d+hu ra /
tsa ri pad+ma bkod sogs gnas chen yongs grags kyi sin+d+hu ra /
srid pa'i rak+ta brag zhun /
gu h+ya mU la'i rak+ta mi rgan gyi srog pa rtsa la gos pa'i khrag yin par bshad pa dang /
skyobs su /
tsan+dan dmar po /
gur gum /
li shi
/dzA ti /
se 'bru /
sri shing sna ma /
star bu /
se ba'i me tog dmar po /   'bras bu'ang /
rdo dreg dmar po /
byi'u rug pa dmar po bcas /
yan lag srog ma bcad pa'i rak+ta nyer lngar grags pa /
rdo'i rak+ta lnga ni /
mtshal /
ldong ros /
btsag
/mdung rtse smug po /
smug po sbal rgyab /
shing gi rak+ta lnga ni /
rgya skyegs /
btsod /
seng ldeng /
btsan dug
/thar nu /
rtsi'i rak+ta lnga ni /
gla rtsi /
go phye /
bu ram /
'bri smug
/sbrang rtsi /
'bru'i rak+ta lnga ni /
rgun 'brum /
skyer 'bru /
skyu ru ra /
ra shag dmar po /
nas nag
/me tog gi rak+ta lnga ni /
ug chos /
lug ru smug po /
sran ma'i me tog
/ha lo /
ram bu bcas phye mar bya /
'khor ba rgyu'i rak+tar grags pa srog chags las byung ba'i khrag sna gtsang mas sbol te ril bu zur gsum mam phye mar skam pa nyid gong gsal sman gyis rigs 'gre'am /
kun gzigs 'jam dbyangs mkhyen brtses mdzad pa'i dam rdzas rak+ta'i sgrub pa ltar byas la khrag mchod thod pa'i snod du chu gtsang ma'am ja khu sogs la btab /
sgrub mchod skabs dar dmar zur gsum gyis bkab par bshad do //
!
//gsum pa gtor ma la rnam grangs mang du gsungs pa'i nang nas 'dir sgrub gtor dang mchod gtor la mkho ba'i dam rdzas ston te /
de'ang bka' brgyad kyi man ngag gces lde las /
lag len shes pa bzhi ldan te :
ba liM gtor ma chen po nyid :
mchod par shes dang lhar shes dang :
dmag dpung shes dang zor shes bya :
zhes gsungs pa ltar gtor ma gcig nyid mchod pa'i skabs mchod rdzas /
sgrub pa dang dbang dus lhar /
zlog pa la dmag dpung /
'phang ba la zor du shes par bya ba yin pas tha dad med pa'i lugs dang /
yang dgongs 'dus sogs las dbye sgo tha dad bsham tshul bcas 'byung ba ltar /
ting 'dzin gsal mi gsal /
'byor spros che chung /
gtso cher gzhung so so'i dgongs pa ltar bya dgos la /
gtor ma'i rgyu ni /
dgongs 'dus gtor ma'i de nyid las phyi nang gsang gsum gyi dbye bas dgur gsungs te /
phyi gtor rgyu gong du   zhal zas skabs /smros zin /
nang gi dkar gsum tshil zhag rus pa ste :
mngar gsum dri chen tshil chen gsur chen po :
de dag skyobs kyang dri chu a mr-i ta :
chang sbyar sha chen zhal zas sna tshogs sogs :
gsang ba'i dkar gsum rkang klad byang sems sogs :
mngar gsum bud med rtsi chen mtshal chen dang :
dwangs ma dang ni de bzhin snyigs ma 'o :
zhes gsungs pa las //
'di nang dang gsang gtor gyi skabs su rgyu de dag phal cher 'phral 'phral mi tshogs pa'i dbang du byas /
lag len dmar khrid las /
sna tshogs spod dang zas sna dang :
spod kyi rnam pa mang po yang :
so so'i rigs dang mthun pa la :
gang la gang dgos rigs pas dpyad :
ces gsungs pa'i spod kyi rigs kyang rgyu dang lhan cig sbyar bas /
spod btab pa tsam gyis rgyu rnam par dag pa'i lag len sla thabs rig 'dzin gong ma 'ga' zhig gis mdzad pa ltar sbyor ba la /
thugs sgrub kyi rigs las gtor ma'i rgyu dang spod du bsngags pa'i rdzas /
gong smros rtsa brgyad stong sbyar gyi sman phye dang /
srog chags gtsang ma las byung ba'i mkhal ma snying glo ba mtsher pa ba su ta ste nang grol rnam pa lnga /
tshil rkang mar zhag rus pa go ro tsa na lnga /
mig rna ba sna lce snying ste dbang po rnam pa lnga /
star kha rgun 'bru kham bu a mra sogs shing tog sna tshogs /
dug rigs ma yin pa'i me tog
/'bras bu gsum /
bzang po drug
/ga pur sogs sman sna /
nas 'bras gro sran khre til so ba yungs dkar tsi tsi sogs 'bru rigs kyi phye /
zho thud mar phrum sbrang rtsi ka ra bu ram sogs dkar mngar gyi rigs /
rtsi bo che sga skya pi ling pho ril 'u su go snyod lan tshwa g.yer ma sogs spod kyi rigs /
ri dang klung gi shwa mong dang sgog tsong gi rigs rnams gtsang zhing dag par sbyar ba'i phye la chang sna dang khrag snas sbol pa'i phur ma gong smros kyi rigs pas byin brlabs nas /
rtsa gsum chos srung bla med nang gi rigs kyi sgrub gtor dang mchod gtor la bsre ba dang 'thor cing blug par bya'o //
!
//gsum pa gsang mchod la yid sprul rig ma bcu drug dang dngos sbyor sgrol yin yang /
bod kyi phrin las dkyus la thams cad kyang yid sprul las 'os ma mchis shing mtshon byed kyi rdzas bsham pa sogs ma bshad do //
!
//skong ba'i rdzas ni /
spyir mchod rdzas rnams kyang skong rdzas su 'gyur rung /
bye brag bka' brgyad mdangs skong du /
thugs dam skong ba'i dam rdzas ni :
mchog chen mchog phran mtshan ldan dang :
za le 'bri dang shel sgong lug :
tsa ra la sogs mdangs kyis bskang :
zhes sogs kyis bstan pa rnams dang /
khyad par rmad du byung ba'i skong rdzas bam chen te /
de rnams ma nor cing ma tshang med pa /
ma nyams pa /
ma rnying pa /
ro dang ldan par bshams pas dam can thugs dam skong ba yin no //
'di rnams da lta dngos 'byor du bshams pa'i lag len dkon yang ting nge 'dzin yengs med du ma gsal na kha yis 'don pa tsam brag cha'am /
ne tso'i kha ton ltar don med par ma zad lha srung khros pa'i bka' chad 'byung bas gzugs brnyan bca' ba'am /
skong gtor la spar du btab nas bkod pa nyid shin tu gal che ba'i phyir phyogs tsam smros pa'o //
!
//de nas zhar byung nyer mkho'i rdzas /
rab gnas kyi skabs su khrus kyi yo byad la bkru ba'i rdzas 'dag chal dang /
byug pa'i rdzas dri bzang gnyis /
dang po la rim pa lngar dkyil chog rdor phreng las bshad de /
zho /
'o ma /
mar /
sbrang rtsi /
bye ma ka ra ste phyi'i bdud rtsi lnga /
'o ma /
zho /
mar /
lci ba /
chu ste ba byung lnga /
n+ya grod+ha /
u dum ba ra /
p+lak+sha /
p+ph+ni l+ya /
gan+d+ha muN+Da ste 'o ma can gyi shing gi shun pa lnga /
dri lnga /
skyu ru ra dang /
yung ba'i phye ma rnams kyis rim par byugs shing bkru dgos pa las /
shun pa lnga'i tshab tu ba lu /
'om bu sogs bod rang du grags pa'i shing 'o ma dang bdud rtsi can rnams kyis bya ba las thabs ma mchis shing /
de tsam yang ma lcogs na /
slob dpon kun dga' snying pos /
sug pa dang ni sran phye dang //
ku sha ba yi rnam lnga dang //
de ltar so phag la sogs pas /
khrus ni bya bar gsungs pa ste //
zhes pa ltar dang /
dUrba'i pir tsam ni ma 'dzom thabs med do /
!
/gnyis pa byug rdzas ni /
tsan+dan dkar dmar /
gur gum /
gran+thi ka
/a ga ru rnams sam /
gur gum /
a ga ru /
gla rtsi /
ga pur la sogs pa dri'i rdzas ji ltar rnyed pa sbyar bar bshad do //
!
//gzhan las kyi sbyor ba'i bye brag mchog gi las skye bdun myang grol dang 'pho rdzas /
dug khrag rwa srung dang byug bdug 'dogs gsum rgyan gyi 'khor los mtshon pa'i srung ba rnams dang /
nad zhi byed sman sbyor dang lo gyon ril bu /
gdon zhi byed rta nag sogs kyi rdzas rgod /
tshe rgyas byed ril bu dang bcud len /
shes rab rgyas byed 'jam dbyangs dang dbyangs can ril bu /
bsod nams longs spyod rgyas byed dpal can ril bu /
dbang sdud rdzas sgrub spyi dang bye brag sogs mang yang 'dir bsdur ma lang la /
!
lo tog rgyas byed char 'beb sogs la nye bar mkho ba'i klu sman gyi lag len ma dag rgyun 'byams mang zhing /
des phan pa las gnod pa che ba'i ngag rgyun dang mig mthong du 'dug pas yid brton pher ba 'god na /
spyir rnying ma gter ma'i phyogs rnams dang /
gsar ma'i gzhung las 'byung ba /
bon lugs sogs 'dra min mang du 'byung zhing so so'i rang srol ma 'dres pa byas na phal cher khungs ldan du'ang snang mod /
khungs che ba spang skong /
rgwa lo'i klu gtor /
bla ma dgongs 'dus char chog gsum rtsa ba'i sman thams cad gcig pa kho nar snang zhing /
'dra min mang nyung gcig gnyis re byung yang dgos pa'i gnad kyis skyon du mi 'gyur bar rtogs pas de ltar gung bsdebs te bkod na /
thog mar me tog dang sngo sman rigs khye'u mgo gtsang gis yar ngor btus te me nyis ma phog pa'i grib skam bya /
la sman khrol bu'i rigs rnam 'joms kyis bsgrubs pa'i bum chus bkru bshal yid ches pa lan gsum dang /
bkrur mi rung ba rnams dang /
thams cad la'ang sbyong khrus rgyas par bgyi /
ut+pal sngo dmar dang /
da li /
spen ne /
'om bu /
se ba /
nya sbrid rnams kyi me tog
/shang dril dkar dmar /
spang rgyan /
lug mig
/lug ru /
ha lo /
rtag ngu rigs gsum /
dung tig bcas dug rigs ma yin zhing 'bu srin gyi ro sogs med pa'i me tog rnams dang /
spang spos la gzhi blangs te /
spang skong sman /
smyug lo /
thang dkar lo ma /
rma bya'i mdongs te rtswa rma byar grags pa bal po nas 'byung ba 'khrul med dngos sam /
ngos zin na khams phyogs 'ga' rer phyogs mtshon yod pa dang /
ma rnyed na dres ma'i me tog bya grags dus btus pas tshab bya /
zi ra dkar nag
sbrul lpags pa dngos lho mon nas 'byung ba /
ma rnyed na 'brug shing gi shun pa ste 'ga' zhig gis se rgod pa'i shun pa'ang gtang /
sngo chu srin sder mo /
dzA ti /
rgya mtsho lbu ba 'di dngos ni 'byor dka'/
rgya yul nas 'byung ba phal cher 'bu'i nang khrol yin pas gtang mi rung bas mtsho khar chags pa'i chu bal sngo ljang de ka legs gsungs /
mtshal dkar /
'di'ang khams phyogs 'ga' re nas 'byung ba'i rdo mtshal dkar la dwangs pa de ka legs /
spos dkar /
snying zho sha
/gla gor zho sha
/mkhal ma zho sha
/spu shel rtse /
shU dag dkar po 'di'ang shU dag gi dri dang bzi med pa de dgos /
ma rnyed na mtsho chen 'ga' re'i nang du 'ong ba des tshab rung /
rdo rgyus bya bal ma /
puSh+pa ge sar /
nA ga ge sar /
ga pur /
gur gum /
tsan+dan dkar dmar /
til dkar nag rnams dang /
de steng dgongs 'dus nas lhag por 'byung ba /
rgya spos su grags pa'i rtsa ba /
sug smel /
gser dngul /
dung srin med /
bye ru /
zangs /
mu tig rnams khrol brdungs thog btso bkru lan gsum byas pa dang /
klu gtor las 'byung ba /
gzi /
li khri ste sin+d+hu ra /
'gron bu /
chag tshang ku ba /
sle tres dang byi tang ga
/a ru ra /
'dam bu ka ra rnams zhib par btul /
mi gtsang ba ma 'dres pa'i ka ra bu ram bal po'i lag nas byung ba dang /
sbrang dkar bcas mngar gsum gyis sbol /
dgongs 'dus las bag phye'i ril bur gsungs kyang da lta'i phyag rgyun du nya la gnod zer mi mdzad pas /
gro nas 'bras sogs 'bru dkar phyogs bsres kyi phye zhib phran bu sbyar /
lcags bswe sogs drag po dang dug can ma yin pa'i snod du /
klu gnas nges pa'i chu sna dang /
ba dmar ser /
ra dkar mo /
'bri zal mo gsum gyi 'o mas sbru /
dbang lag gis dam rgyab ste ril bu lug ril 'bring po tsam du bsgril nas grib skam bya /
snga rjes thams cad du sha chang sgog tsong la sogs pa'i dri tsam yang ma phog cing /
khyi dang bud med sogs kyis ma reg ma 'gom pa dang /
khyad par du gla rtsi dang gu gul nag po sogs klus mi 'dod pa'i rdzas kyi dris ma gos la /
las byed rnams kha lag dag gtsang kha rlangs ma phog pa sogs shin tu gtsang sbra thon par byas te /
ras dkar dri ma med pa'i khug mar blugs /
rin po che dang rdza shing par bu gtsang mar me nyi nam mkha'i mdangs ma phog par bzhag
/rgyal nya mchu nya gnyis su khyi sgra dang bud med sogs med cing sngar ro dbyung ma myong ba'i dben par /
bla ma dgongs pa 'dus pa las 'byung ba'i sgrub pa tshad ldan byung na rab /
gter gzhung gzhan las kyang phyogs mtshon 'byung ba ltar byin gyis brlabs la legs par tshags bya /
char slong gi skabs su babs pa'i tshe /
lag rjen gyis ma reg par rdog po bdun nam gsum re dar dkar sngon gyi khud du btums nas rkya pa'i nyin lam tshun gyi chu mig gnyan po rnams kyi phug tu bya khyis mi mthong bar sba ba dang /
mtsho sogs gal che bar smyug tshigs lta bur char bskul gyi sngags dang lhan cig bcug la kha bcad de gting du sbas pas zhag gsum mam lnga'am /
'gyangs na'ang zhag bdun phan chad la char chen po 'bab par gsungs shing /
gzhan yang da lta'i phyag len ltar ba ra'i 'o mar ril bu sbyangs te chu mig tu blugs na klu'i gnod pa rnams zhi ba dang /
chu mig skam pa sos pa sogs yon tan mang ngo //
spang skong du ras skud dmar po gsungs pa ni dkyil 'khor dkri ba'i yo byad kyis chog pa yin la /
'ga' zhig gis 'bri ta sa 'dzin gtang ba'i srol 'dug pa'ang ha cang 'gal ba med /
dgongs 'dus su le brgan sogs dar sna gsungs pa ni de dag gtsang mar byas pa mchod rdzas su bzhag pas chog go
/klu bsang shing sna rnams ni zur du bsdus pa'i phye bsang rdzas la bsres nas dud pa byas na legs la /
gzhung gzhan nas bshad pa rnams rang lugs so sor bsdu bsgrub bya ba legs pas 'dir ma smros so //
!
//bum gter skong gsol mdos rigs sogs gang la'ang mkho ba'i sman sna ni /
bzang po drug
/'bras bu gsum /
ge sar gsum /
zho sha gsum /
'bras bu gsum /
ga pur /
tsan+dan dkar dmar /
a gar rigs /
gi wang /
brag zhun /
sngo sman rtsa ba lnga /
pri yang ku
/ru rta /
rtag ngu /
tig ta /
zil pa'i rigs bcas /
cong zhi /
ut+pal da li sogs dug rigs ma yin pa'i me tog gis bungs bskyed /
rgyas par na gla rtsi /
shing kun /
gu gul sogs dang bshal skyugs dug rigs bzi yod pa'i sman ma gtogs tshang bar bsdu nas phye mar bya'o //
!
//rin chen phye ma ni /
shel rigs kyi rin po che mi 'byor bas pha lam tshab rdo ko rany+dzar grags pa dang /
gser dngul sbrang gshog zhib mor gtubs pa /
mu tig sogs gtso bor 'dzom na mchog yin la /
ji bzhin ma 'byor tshe gser dngul phye ma /
nya phyis /
mu men /
g.yu /
bye ru /
spos shel /
khyung skyug
/rang byung rdo shel /
dung srin med /
zangs /
lcags rnams dang /
gzhan yang 'byor na gzi /
mchong /
nal /
g.yang Ti'u sogs tshogs par byas la khrol bur brdungs chu tshan du btab nas khol ba'i chu phyir pho /
chu 'khyags kyis bshal /
de 'dra lan gsum byas la ha cang zhib pa'am rtsing ba min par brdung ngo //
!
//nyang gter du grags pa'i yig rnying dang /
las 'phro gling pa'i gter ma bsang gi lo rgyus phan yon bstan pa sogs las bshad pa'i bsang rdzas brgya rtsa'am spos sbyor rgyas pa ni /
gser dngul /
zangs lcags /
g.yu byer /
sbur len /
dung gzi /
mchong /
mu men /
mu tig
/nya phyis /
ga pur /
na gi
/bzang drug
/tsan+dan gnyis /
a gar rigs gsum /
'bras bu gsum /
ge sar gsum /
gu gul gnyis /
phur mong gnyis /
'ba' la /
ru rta /
ma nu /
gla rtsi /
stod kyi li ga dur /
si la /
rgya spos /
spang spos /
brag spos /
gro tshe spos /
mkhan dkar /
mkhan skya /
pri yang ku
/gan+d+ha pa tra /
glang sna /
lha glang /
lug ru ser po /
tong ku
/spru nag
/'u su /
'bras sna gsum /
chu pho'am dmar ris /
rgya yungs /
shu gru
/bse yab /
star khan /
a shu rgun 'brum /
se 'bru /
star bu /
zho sha gsum /
ku ba /
rdo rgyus /
ut+pal /
shug lo /
stag pa /
smyug lo /
de ba dA ru /
se ba'i me tog
/shing mngar /
li khri /
mtshal /
sle tres /
kaN+Da kA ri /
dbang po lag pa /
chu dag dkar po /
rgya mtsho lbu ba /
chu srin sder mo /
rdo dreg dmar po /
zwa rtswa /
'bras /
so ba /
til dkar nag
/spras gang ba /
zar ma /
nas /
gro
/sran ma /
lan tshwa /
ka ra /
bu ram /
sbrang rtsi /
mar /
'o ma /
ja chang /
dar tshon sna lnga ste /
de ltar rdzas sna brgya dang brgyad po 'di man ngag kun nas 'byung ba'i bsang rdzas klu sman thams cad tshang ba ste /
de yang klu mchod tshe dug phyung rdo dreg dmar po yod pas chog par bshad kyang gla rtsi spang na legs pa bcas zhib tu btags la /
gser skyems bsang sogs gang la bsres kyang mgron rigs mnyes shing 'gram 'khrugs zhi /
phrin las myur du 'grub pa sogs phan yon mang du bshad pas zhar byung du smros pa'o //
bla chen gser dngul mchod cha ngoms pas chog
/sngags pa rnga brdung phreng zad don du gnyer //
'byor mkhos dman pa'i blo ldan ci bya bral //
thos chung 'di dgos tsam yang tshor ma myong //
des na 'di bris gzhan la phan dka' yang //
bsam pa bzang pos go gsal bgyis 'di nyid //
sngags spyod lag len tshul bzhin 'byung ba'i rgyan //
yongs gyur gsang chen phrin las rab rgyas shog
/ces pa 'di'ang gsang sngags tshul bzhin spyod par 'dod pa'i dad brtson blo gros ldan pa 'byung srid na /
lag len rnam par gsal ba'i cha rkyen du dmigs pa'i lhag bsam bzang pos kun nas blangs te /
pad+ma gar dbang blo gros mtha' yas pa'i sdes rdzong shod bde gshegs 'dus pa'i sgrub gnas chen por bgyis pa dge legs 'phel ///
/
