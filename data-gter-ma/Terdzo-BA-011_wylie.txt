@#//
bka' brgyad bsnyen thabs phan bde'i gter bum zhes bya ba bzhugs so //
rgyal ba kun gyi mkhyen pa'i dkyil 'khor yongs su gang ba'i nya rgyas zla //
brtse ba'i shugs kyi snying rjes rnam rol char sprin sna tshogs 'gro ba'i ri bong 'dzin //
nus pa bsam yas rta lngas bskyod pas srid zhi'i mkha' la thogs med rgyu //
rigs brgya'i khyab bdag rtsa brgyud bla mas bdag blo'i ku mud skyong bar mdzod //
chos dbyings skye 'gag gnyis su med kyang sna tshogs gdul bya'i snang ngo ru //
zhi dang khro sogs longs spyod sku yis rnam rol cir yang 'char ba gang //
brtse bas rab khros snying rje rngams gyur bdud dgra'i gshed po lhag pa'i lha /
kha sbyor bdun ldan he ru ka dpal lhan cig skyes pa'i zhabs la 'dud //
gang la srid pa'i me 'obs tsha gdungs las //
thar 'dod skyes bus rim gnyis lam zhugs te //
byang chub grib bsil ljon shing bsten 'dod rnams //
dga' byed zab mo'i cho ga 'dir bshad bya //
de la bskyed pa ma hA yo ga'i sde zhi khro bka' brgyad byang gter rang byung rang shar gyi sgo nas bsnyen sgrub bya ba la /
sngon 'gro dngos gzhi rjes gsum las /
dang po sngon 'gro la yang gsum ste /
mtshams bcad /
yo byad bsham /
skyabs sems ngag byin gyis brlab pa'i rim pa'o //
gnyis pa dngos gzhi ni bskyed rdzogs zab mo'i sgo nas bsnyen sgrub bya ba'o //
gsum pa rjes kyi rim pa dngos grub blang ba'i cho ga dang bcas pa'o //
de la dang po dngos grub gzhung las bshad pa'i gnas gang bder mal stan 'og tu sa dkar gyis g.yung drung bris /
sgo drung du tho dkar po brtsegs /
gzhi bgegs la gtor ma gtong ba'o //
gnyis pa ni /
rang gi mdun du stegs bu'i khar /
rdul tshon ras bris tshom bu gang yin gyi dkyil 'khor bsham /
sgrub rten dril sgrub kyi gzhung las bshad pa ltar bum pa a ru ra rnam rgyal dang bdud rtsi'i ril bu bum rdzas nyer lnga sum gnyis dri chus bkang ba rdor gzungs kha rgyan mgul chings dung chos dang bcas pa phyag len ltar bsham /
gzhan yang lcags phur mtshan ldan dang /
rdor dril DA ru dang bcas pa bsham par bya'o //
gsum pa ni /
thog ma'i thun la sngon 'gro rgyal chen sogs phyi nang gi mtshams bcad byin dbab mchod pa sman raka gtor gsum byin gyis brlab pa'o //
gnyis pa ting nge 'dzin rnam gsum nas brtsam ste phrin las gzhung bsrang bsgrub bstod kyi rjes su bdag bskyed gsal 'debs ni /
dril sgrub kyi gzhung bzhin ngag 'don du /
hU~M las bdag nyid rtsa ba'i lha :
zhes pa nas /
'khor dang bka' srung rnam par gyur :
zhes pa'i rjes su /
'og min ye shes gzhal yas nas //
zhes spyan 'dren mchod pa yan gtong /
khyer so gsum ldan dang /
do li sogs zhal shes ltar bya zhing bzlas sngags 'bum phrag bdun nam gcig gi bar hU~M kha nas 'dren pa yin /
thun bsdu khar shrI he ru ka sa pa ri wA ra ar+g+haM zhes sogs rnam lngas mchod /
bcom ldan kun bzang mas bstod /
de bzhin thun bzhi drug gang byed kyang tho rangs las byang gtong rjes bdag bskyed sngags gong bzhin bzlas pa bya /
thun gzhan ma rnams la skyabs sems yan lag bcu pa rgyas bsdus gang rigs sngon du 'gro bas bdag bskyed sogs gzhan ma rnams gong dang 'dra'o //
dgong thun gyi rjes su chos srung rnams la bskang gtor dang tshogs thog mtha' bar gsum bskang gso bkol ba dang rtsa gsum bskang gso chad tho gtang /
lhag ma sogs smad las gzhan rnams mi bya /
de ltar zhag bdun las hU~M 'bum phrag gsum grub rjes de lhag bdun gsum drag sngags brgyad cu pa 'bum phrag gcig bzlas pa yin pas sngags rjes ma ma gtogs 'don bya dmigs pa rnams la khyad med /
bdun grangs them nas de lhag zhag gsum la /
rjes kyi rim pa dngos grub blang ba ni /
dang po bcas bsham 'di ltar bya ste /
ka pA la mtshan ldan kha sbyor gyi nang du phye mar la dkar gsum mngar gsum sman spod btab pa chang gi khu bas sbrus pa'i tshe 'brang rdo rje'i tog can rin chen zur brgyad las bzhi'i gzung brten dang bcas pa'i mthar /shing thog 'bru gos rin chen sogs spungs te tshon skud kyis rgya gram du bsdams pa'i mthar rta zhal 'dzug pa'am /
bsdu na bum pa chang gis bkang bar mar ril bcug pa gang bde bya /
thun bzhir las byang tshar re btang /
sgrub bstod kyi rjes su dngos grub blang ba'i gzhung bzhin dmigs bzlas bya /
bzlas pa gzhan rnams bdun nam nyer gcig gang 'os bya /
oM AHhU~M sarba pany+tsa a mr-ita rA sa yA na ta na dza ya gu h+ya sid+d+hi sarba sid+d+hi sid+d+hi hU~M hrIHTha :
zhes pa 'di nyid bzlas pa dngos gzhi yin /
thun mjug tu /
hU~M/
'og min chos dbyings pho brang nas /
zhes pa nas /
oM sarba ta thA ga ta kA ya wA ka tsit+ta badzra sarba sid+d+hi hU~M:
zhes pa yan gyis thugs dam bskul /
tshogs thog mtha' bar gsum sogs gzhung bzhin bya /
skabs gang bder bstod bskul las bzhi lhun grub kyang bya /
thun thams cad byed tshul 'dis mtshon /
sang sgrub pa thon rgyu'i nub zlog gtor gzhung bzhin long skabs dang bstun pa'i gtor zlog rgyas par bya'o //
rgyun khyer bskang zlog tsam gyis kyang rung zhing 'phang ba mtshon /
de'i rjes gtor gzhong kha sbubs la rta bro brdung bas mnan pa mtshon /
sbyin bsreg rgyas par bya ba'o //
bsdus pa kho bos khrigs su byas pa'i za byed rdo rje mkha' 'gro che mchog dang dbyer med du mos te bsnyen pa'i kha skong sbyin bsreg kyang des mtshon /
de nas zhogs thun thog dngos grub blang ba'i cho ga'i mjug rnams kyang rdzogs par gtang /
sngar bsags pa'i lhag ma rnams cho ga dang bcas te phul lo //
gtor 'bul rjes las byang gi dngos grub blang ba'i cho ga'i dus su sgrub gtor rdzas rnams lhar mos pas spyi btsug tu bzhag pa sogs /
gnas gsum du bzhag pa sogs gtug
/dngos grub kyi rdzas rnams rol lo //
de rjes bsdu chog bsngo smon bkra shis rnams gzhung ltar ro //
de ltar drag po rang byung rang shar gyi bsnyen thabs 'di yang /
dad nor gyis phyug pa rab byung don ldan gyis bskul ngor lam 'di'i rnal 'byor pa sngags 'chang ba pad+ma phrin las kyis sgrub ri'i rgyal po yongs rdzogs shel nags kyi 'dabs /
bsam gtan gyi khang bur gro bzhin gyis nya ba'i rgyal ba phyi mar bskul ba po'i 'dod ngo ltar lung rigs dgag bzhag sogs kyi spros pa bor te go bde ba'i slad du gang shar sbyar ba'o //
dge ba'i mthu 'dis bdag gzhan sgrib byang tshogs rdzogs nas //
sku lnga'i bdag nyid rdo rje 'chang gi go 'phang nyid //
tshe 'dir 'grub ste 'khor ba'i rgya mtsho stongs par shog
/don gnyis lhun grub bde legs rgya mtsho'i bkra shis shog
/mang+ga laM//
!
//bum rdzas nyer lnga la /
gser dngul zangs lcags /
mu tig
sle tres /
rgya mtsho'i lbu ba /
dbang lag dang /
kaN+Da ka ri /
chu dag dkar po /
tsan dan /
ga pur gur gum /
dzA ti gla rtsi nas 'bras gro til sran ma dang /
lan tshwa mar sbrang bu ram g.yu /
shub+ha mastu sarba dza ga tAm ///
/
