mkha' 'gro gsang ba kun 'dus las /
brgyud pa'i gsol 'debs pad+ma'i rgyud mangs zhes bya ba bzhugs so //
gdod nas rnam dag rang byung gsang ba'i dbyings //
brdal ba chen po chos rnams 'byung ba'i gnas //
rnam kun mchog ldan chos sku yum chen mor //
gsol ba 'debs so mchog thun dngos grub stsol //
rig gdangs 'od gsal ye shes snying po'i sprin //
mkha' khyab zhing dang sku yi bkod pa rdzogs //
dbyings phyug longs sku rdo rje phag mo la //
gsol ba 'debs so mchog thun dngos grub stsol //
bde stong rol pa rigs lnga'i phyag rgyar bzhengs //
srid zhi'i spyi dpal gnas gsum mkha' 'gro'i gtso //
bde gshegs sprul sku dgyes ma rnal 'byor mar //
gsol ba 'debs so mchog thun dngos grub stsol //
he ru ka dpal 'chi med rig 'dzin tshul //
bdud bzhi'i 'jigs bcom bde chen rdo rje'i sku
/mkha' 'gro'i dbang phyug pad+ma thod phreng la //
gsol ba 'debs so mchog thun dngos grub stsol //
dbyings kyi yum chen gsang sngags bka' yi mdzod //
mchog gi grub brnyes bod 'bangs skyob pa'i ma //
bka' drin mnyam med ye shes DA ki la //
gsol ba 'debs so mchog thun dngos grub stsol //
mtsho rgyal dngos byon phag mos byin gyis brlabs //
'ja' lus mchog grub jo mo sman mor grags //
ye shes mkha' 'gro pad+ma mtsho skyid la //
gsol ba 'debs so mchog thun dngos grub stsol //
rdo rje btsun mos rjes bzung 'bar ba dang //
'du ba gsum thob bka' babs bdun gyi bdag
/pad+ma 'od gsal mdo sngags gling pa la //
gsol ba 'debs so mchog thun dngos grub stsol /
kha skong ni /
mkha' 'gro rgya mtsho'i gsang ba'i mdzod 'chang ba //
rnam par snang mdzad ye shes sgyu ma'i 'phrul //
pad+ma gar dbang blo gros mtha' yas la //
gsol ba 'debs so mchog thun dngos grub stsol //
kun bzang 'gro ba 'dul ba'i phrin las can //
'khor 'das chos kun sna tshogs rang sar grol //
'chi med grub pa snang mdzad rdo rje la //
gsol ba 'debs so mchog thun dngos grub stsol //
brgyud pa'i kha skong 'di'ang rang gis thob tshul ltar chos kyi blo gros pas so //
rgyal kun gsang ba mi zad rgyan 'khor lnga //
gnas gsum mkha' 'gro'i tshul snang thugs gsung skur //
rnam dag dkyil 'khor bka' sdod bcas pa la //
gsol ba 'debs so mchog thun dngos grub stsol //
phyi nang gsang ba de nyid rim pas smin //
bsags dang sbyangs pas rgyud dag byin rlabs phebs //
gsal ba gsum ldan bskyed rim tshad du phyin //
rnam smin rig 'dzin tshe 'dir 'grub par shog
/gtum mo'i gzhi things sgyu lus rtsal chen 'byongs //
'od gsal mngon gyur rmi lam gtan la phebs //
bsre 'pho bar do'i nyams len gding thob cing //
tshe dbang rig pa 'dzin pa'i sku brnyes shog
/chos kyi phyag rgyas bdag byin brlab pa rdzogs //
dam tshig las rgyas rang gzhan thabs lam 'byongs //
phyag chen slob pa'i 'od gsal mtha' ru phyin //
rigs lnga phyag rgya'i rig 'dzin mngon gyur shog
/lta bas ka dag chos skur thag chod de //
sgom pas snang stong longs sku'i nyams len rdzogs //
spyod pa bsre ba sprul sku'i rtsal 'byongs te //
lhun gyis grub pa'i rig 'dzin sar 'khod shog
/gdos bcas dwangs ma sku yi rdo rjer dag
/srog rtsol d+hU tir gsung gi rdo rjer rdzogs //
thig le 'pho med thugs kyi rdo rjer smin //
ye shes bla ma'i sa la byang chub shog
/ces zab chos 'di nyid bka' babs kyi lung mchog thob pa blo gros mtha' yas kyis rdzong shod bde gshegs 'dus pa'i gnas mchog chen por sbyar ba dge legs 'phel /
sarba thA mang+ga laM///
/
