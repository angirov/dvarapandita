dpal bka' 'dus kyi phrin las nar ma rin chen snying po zhes bya ba bzhugs so :
:
\u0f88\u0f88\u0f88\u0f88
spyi dpal zhi khro 'dus pa'i lha tshogs la :
gnyis su med par gus pas phyag 'tshal nas :
rnal 'byor rgyun gyi nyams len bya ba'i phyir :
phrin las nar ma rin chen snying po bstan :
sa ma ya :
de la bka' 'dus rtsa ba'i rgyud las :
phrin las bsgrigs rim gyer sgom byang lung brgyad :
mtshams gcod bshags pa mchod rdzas byin gyis rlob :
'phro 'du tshogs gsog bsnyen sgrub zas tshogs lung :
lhag chog mjug bsdu phrin las lung brgyad yin :
ces pas :
dang po mtshams gcod pa ni :
bgegs la gtor ma sbyin zhing :
hU~M:
nga ni 'khor 'das spyi dpal he ru ka :
dkon mchog gsum gyi bden pa'i bka' byung gis :
bsnyen sgrub dkyil 'khor blta bar mi dbang ba'i :
bgegs kyi tshogs rnams byer cig myur du dengs :
drag sngags brjod cing gtor ma phyi rol du bskyal :
hU~M:
rgyal chen sde bzhis phyi yi mtshams srungs la :
bgegs 'dul khro bcus nang gi bar chad sol :
phyogs skyong 'byung po'i gnod pa rdul du rlogs :
ye shes rang rtsal 'bar ba'i me 'od dang :
mtshon cha sna tshogs gur gyis rab tu dkrigs :
gzung 'dzin snang ba sems nyid sgyu ma'i 'phrul :
ma dag mtshan ma rdul tsam mi dmigs phyir :
thams cad dpal chen sku gsung thugs kyi ngang :
'khor 'das gnyis med chen por mtshams bcad do :
hU~M hU~M hU~M badzra rak+Sha rak+Sha hU~M phaTa?:
bka' nan rnam pa bcu ni :
badzra sa mA dzaHsa skyabs kyi yul tshogs zhing rnams spyan drangs la :
na mo :
bdag sogs 'gro kun snying po byang chub bar :
bla ma yi dam dkon mchog rnam gsum la :
gus pas skyabs gsol phyag 'tshal mchod pa 'bul :
sems can don du sangs rgyas thob bya'i phyir :
sgo gsum dge ba'i las la 'jug par bgyi :
tshe rabs bsags pa'i sdig sgrib nyes ltung bshags :
bsod nams kun la rjes su yi rang ngo :
phyogs bcu'i rgyal dang byang chub sems dpa' la :
chos 'khor bskor bzhin mya ngan mi 'dar gsol :
tshogs gnyis 'bras bu yongs su bsngos pa yis :
bdag gzhan mi gnas ye shes thob par shog :
ces nan tan du byas pas rnal 'byor la 'jug pa'i bar chad thams cad mtshams chod par 'gyur ro :
gnyis pa rgyun bshags bya ba la brda sgo dbye ba ni :
hU~M:
phyi nang snod bcud dngos po thams cad kun :
ye nas gzhal yas khang dang lha ru grub :
gnyis 'dzin mtshan mas bcings pa'i sgrib gnyis sgo :
rang gsal ye shes brda yi phyag rgyas dbye :
dzaHhU~M baM hoHpra be sha ya phaT:
phyag 'tshal ba ni :
ho :
zhi khro yongs rdzogs 'dus pa'i dkyil 'khor rnams :
bskal pa gong nas bdag gi yi dam ste :
deng 'dir rang rig rtsal du rtogs pa yi :
brda dang gar gyi phyag 'tshal mchod pa 'bul :
a ti pU ho :
pra tIts+tsha ho :
dam bca' zhing gzi byin bskyed pa ni :
oM:
bde gshegs rgya mtsho bdag gis gnyis med bsgrub :
he ru ka dpal rol pa'i gzi byin skyed :
lus ngag yid gsum sku gsung thugs kyi ngang :
rdo rje gsum mchog ye shes mchog tu rol :
oM AHhU~M a la la ho :
rgyun bshags ni :
ho :
bskal pa dpag tu med pa'i gong rol nas :
da lta'i lus 'di blangs pa yan chad du :
dug gsum dbang gis 'khrul pa'i las bsags pa :
ye shes lha tshogs spyan sngar bshags par bgyi :
sa ma ya bi shud+d+he a a :
gsum pa mchod rdzas byin rlob ni :
hU~M:
bdag nyid gsal ba dpal chen he ru ka'i :
rig rtsal rol pas gnas dang mchod pa sbyangs :
khrag 'thung dgyes pa dur khrod gzhal yas su :
phyi nang gsang ba'i mchod rdzas sprin ltar gtibs :
raM yaM khaM:
oM AHhU~M:
oM badzra puSh+pe pU:
d+hU pe d+hU:
A lo ke A:
gan+d+he g+han :
nai bid+ya naM:
shab+da sha :
pany+tsa a mr-ita rak+ta ba liM ta sa ma ya hU~M:
slar yang ye shes kyi byin dbab ste :
hU~M:
dpal chen nyer gcig bka' 'dus lha tshogs rnams :
yab yum sku gsung thugs yon phrin las kyis :
sgrub gnas sgrub pa'i rdzas la byin chen phobs :
mched lcam lus ngag yid gsum smin par mdzod :
phyi nang gsang ba bla med dbang bzhi skur :
mchog dang thun mong dngos grub bstsal nas kyang :
snang srid yongs rdzogs ye shes rol pa'i lha :
bde chen brdal ba chen por byin gyis rlobs :
oM AHhU~M gu ru d+he ba d+hA ki nI sarba sa ma ya A be sha ya A be sha ya :
to ShA ya to ShA ya :
ban+d+hA ya ban+d+hA ya :
e A ral+li hrIM hrIM pheM pheM ma hA su kha dz+nyA na hU~M hU~M hU~M:
spos dang :
rol mo dang :
gar gyi 'gyur bag gis gzi byin bskyed cing byin dbab pas gnas dang yo byad rnams sngar las byin chags par 'gyur ro :
bzhi pa 'phro 'du bskyed pa'i ting nge 'dzin ni :
hU~M:
de bzhin nyid dbyings gdod nas stong pa che :
kun tu snang ba 'gro la snying rje'i gdangs :
stong nyid snying rje zung 'jug bskyed pa'i rgyu :
hU~M yig mthing nag nam mkha'i klong du gsal :
oM ma hA shUn+ya tA At+ma ko\u0f85 haM:
badzra ma hA kA ru Ni ka ho :
hU~M s+pha ra Na phaTa?:
saM ha ra Na hU~M:
rgyu las e yaM khaM laM raM suM b+h+rU~M:
e las chos dbyings 'byams klas nam mkha'i dbus :
yaM las skyod byed ye shes rlung gi dkyil :
khaM las byang chub sems kyi rgya mtsho 'khyil :
laM las zhi gnas 'degs pa'i sa gzhi dang :
raM las lhag mthong gsal ba'i me 'od 'bar :
suM las zhi rgyas dbang drag ri rab rtser :
b+h+rU~M las sprul pa'i gzhal yas lhun gyis grub :
b+h+rU~M bi shwa bi shud+d+he b+h+rU~M:
phyi ni rin chen sna lnga'i rtsig pas mdzes :
nang khongs thod mkhar 'jigs pa'i me rlung 'tshubs :
dbus su spyi dpal chen po'i pho brang dang :
phyogs mtshams sprul pa nyi shu'i gzhal med khang :
ye shes nyer gcig kun tu ma 'dres mdangs :
gru bzhi sgo bzhi rta babs bzhi dang ldan :
drag po'i bkod pa'i mtshan nyid yongs su rdzogs :
phyi rol dur khrod brgyad kyis kun tu bskor :
rdo rje'i gur dang bskal pa'i me chen 'bar :
gtso bo'i gnas rnams pad+ma nyi zla dang :
bdud bzhi ru dra pho mo lnga bcu brgyad :
rigs drug skye 'gro brjid pa'i gdan du bting :
raM badzra pad+ma tsan+d+ra sUr+Ya ru dra ti ra baM:
hU~M:
dbus phyogs dkyil 'khor chen po'i lte ba ru :
rgyu yi hU~M yig skar mda' bzhin du babs :
'phro 'dus yongs gyur zhi ba kun tu 'chang :
'bar ba'i skur bzhengs spyi dpal che ba'i mchog :
sku mdog smug nag dbu ni nyi shu gcig :
phyogs rer zhal lnga   mdun   mthing   g.yas   dkar   rgyab   ljang dang    g.yon   dmar :
gtsug gi zhal gcig mthing nag nam mkha'i mdangs :
zhal dang mtshungs pa'i yan lag bzhi bcu dang :
rtsa ba'i phyag gnyis mthing ga rdor dril bsnams :
lhag ma g.yas rnams phyogs bcu'i sangs rgyas    longs sku'i rnam pa can yab yum   dang :
g.yon rnams phyogs bcu'i byang sems yab yum bsnams :
nyi shu rtsa bzhi zhabs kyi dor stabs kyis :
phyogs skyong zhing skyong rgyal chen gdan du brdzis :
dur khrod dpal chas rus pa'i rgyan gyis brgyan :
gnyis med yum chen kun tu bskyod ma ni :
dmar nag gri gug thod khrag 'dzin pas 'khyud :
yab yum zung 'jug bde stong rol pa las :
nyi ma dang ni 'od zer ji bzhin du :
spyi dpal lha tshogs drug brgya drug cu bzhi :
sku mdog phyag mtshan rnam 'gyur ma 'dres pa :
gang 'dul 'gro ba'i dpal du lham mer gsal :
oM badzra ma hA shrI he ru ka sarba kro d+ha hU~M phaT:
yab yum brda dang gar gyi rol pa yis :
rjes chags dga' bzhi'i thig le gnas su babs :
b+ha ga'i klong nas skyed byed yi ge'i sprin :
sprul pa'i dkyil 'khor nyi shur spro zhing bsdu :
hU~M:
shar stod byams pa'i pho brang lte ba la :
yang dag mthing nag zhal gsum phyag drug pa :
g.yas dkar g.yon dmar dbus mthing zhabs bzhi bgrad :
g.yas gsum rdo rje kha T+wAM rnge'u chung :
g.yon gsum zhing dbyug dung dmar rgyu zhags gdengs :
kro d+hI shwa rI gri thod 'dzin pas 'khyud :
drug cu rtsa brgyad dkyil 'khor lhun gyis grub :
oM ru lu ru lu hU~M b+h+yo hU~M phaT:
hU~M:
shar srib snying rje'i pho brang lte ba la :
rdo rje phreng ba nag dmar dkar ba'i zhal :
phyag drug rdo rje me phung mgo phreng g.yas :
dril bu bam dang glegs bam g.yon na bsnams :
snang dbyings dmar mo gri thod 'dzin pas 'khyud :
brgya dang rtsa brgyad sprul pa'i 'khor lor bzhengs :
oM badzra mA la d+he ba ga Na hU~M phaT:
hU~M:
shar dbus dga' ba'i pho brang lte ba la :
phyag na rdo rje mthing dkar ljang ba'i zhal :
phyag drug rgya gram phreng ba ral gri g.yas :
thod khrag sdigs mdzub sbrul zhags g.yon na bsnams :
khams gsum dbang sdud dmar mos yab la 'khril :
dbu gsum phyag drug gri gug bam dbyug g.yas :
b+han dmar dril bu sbrul zhags g.yon gyis 'khyud :
lha tshogs brgyad cu'i 'khor lo spro zhing bsdu :
oM badzra pA Ni nI lam+b+ha ra d+hA ra hU~M phaTa?:
hU~M:
shar smad btang snyoms pho brang lte ba la :
rdo rje rtsal rdzogs mthing dkar ljang ba'i zhal :
phyag drug rdo rje dgra satwa lcags kyu g.yas :
dril bu mi mgo tsit+ta g.yon na bsnams :
rdo rje bde ma gri thod 'dzin pa dmar :
mnyam sbyar sum cu rtsa drug lha tshogs shar :
oM badzra d+hU sha te keM rU pa kA ya kro d+hI hU~M phaT:
hU~M:
lho stod sbyin pa'i pho brang lte ba la :
rdo rje thod phreng dmar smug dkar ser zhal :
phyag drug rtse lnga rtse dgu rgya gram g.yas :
gser lcags zangs kyi sdig pa g.yon na gzir :
sbyor yum dmar mo gri thod 'dzin pas 'khyud :
rig 'dzin mkha' 'gro brgyad cu'i 'khor gyis bskor :
oM badzra ku la d+hA ra gu ru d+he wa d+hA ki nI sarba hU~M phaT:
hU~M:
lho srib ngag snyan smra ba'i pho brang dbus :
bde mchog 'khor lo rtsa zhal mthing ga la :
g.yon ljang rgyab dmar g.yas ser phyag bcu gnyis :
dang po gnyis kyis rdor dril yum la 'khyud :
mtha' ma gnyis kyi glang ko brgyangs te 'dzin :
lhag ma cang te'u dgra satwa gri gug dang :
rtse gsum dbyug pa g.yas la kha T+wAM ga :
thod dbyug b+han dmar tshangs mgo g.yon na gdengs :
rnal 'byor dmar mo gri thod 'dzin pas 'khyud :
drug cu rtsa gnyis bde stong chen por rdzogs :
oM shrI badzra he he ru ru kaM d+hA ki nI dzA la sam+b+ha raM hrI ha ha huM hU~M phaT:
hU~M:
lho dkyil don mthun pho brang lte ba la :
gshin rje mthing nag mthing dkar dmar ba'i zhal :
g.yas gsum thod dbyug dgra satwa ral gri dang :
g.yon gsum zhags pa mdung thung thod khrag bsnams :
za byed dgra satwa dung dmar stob pas 'khril :
drug cu rtsa lnga'i sprul pas dgra bgegs 'dul :
oM a kro te ka ya mAn+ta ka ha na ma tha b+hany+dza hU~M phaT:
hU~M:
lho smad don spyod pho brang lte ba la :
rat+na rtsal rdzogs ser nag dmar ba'i zhal :
be con ral gri srid pa 'khor lo g.yas :
sbrul zhags phub dang b+han dmar g.yon na 'dzin :
sbyor yum dmar nag be con b+han 'dzin 'khyud :
lnga bcu rtsa lnga'i dkyil 'khor yongs su rdzogs :
oM rat+na d+hU sha ti rU pa kA ya hU~M phaT:
hU~M:
nub stod 'dod pa zag med lte ba la :
rta mgrin dmar nag dmar dkar sngo ba'i zhal :
phyag drug kha T+wAM rdo rje sbrul zhags g.yas :
dril bu b+han dmar lcags sgrog g.yon na bsnams :
dbu gtsug rta mgo ljang zhur rta skad 'tsher :
ral gcig kha T+wAM thod khrag stob pas 'khril :
lnga bcu rtsa lnga'i lha tshogs gzi byin 'bar :
oM hrIHpad+mAn+ta kr-ita ma hA kro d+ha ha ya grI ba hU~M phaT:
hU~M:
nub srib ma rig zag med lte ba la :
kyai yi rdo rje zhal brgyad bcu drug phyag :
g.yas dkar g.yon sngo mdun rgyab nyi ma'i mdog :
g.yas brgyad rdo rje thod phreng sbyor yum 'khyud :
g.yon brgyad b+han dmar kha T+wAM sgrol yum 'khyud :
bdag med rdo rje gri thod 'dzin dang sbyor :
drug cu rtsa lnga'i dkyil 'khor 'od zer 'phro :
oM de ba pi tsu badzra d+hA ki nI hU~M hU~M phaT swA hA:
hU~M:
nub dkyil sred pa zag med lte ba la :
gsang 'dus zhal lnga phyag bcu rtsa zhal mthing :
g.yas dkar g.yon nag rgyab mthing spyi gtsug dmar :
g.yas lnga rdo rje nyi ma'i rgyal mtshan dang :
g.yon lnga dril bu nyi zla'i phreng ba 'dzin :
mkha' spyod tsit+ta b+han dmar stob pas 'khril :
lha tshogs brgya dang sum cu'i tshom bur rdzogs :
oM ma hA shrI gu h+ya sa mA dza kro d+ha rA dza a d+hi pa ti hU~M phaT:
hU~M:
nub smad lta ba zag med pho brang dbus :
pad+ma rtsal rdzogs dmar smug dkar sngo'i zhal :
phyag drug mda' dar thod dbyug me phung g.yas :
shel bum zla nyi dpal be g.yon na bsnams :
'od skor khro mo tshe bum bsnams pas 'khril :
dgu bcu rtsa brgyad lha tshogs yongs su rdzogs :
oM pad+ma d+hU sha ti A yur b+han+d+ha tshe b+h+rU~M yu b+h+rU~M A yu She b+h+rU~M swA hA:
hU~M:
byang stod chos kun stong nyid lte ba la :
che mchog dbu dgu bco brgyad phyag dang ldan :
dbus gsum mthing nag g.yas gsum dkar ser zhal :
g.yon gsum dmar nag zhabs brgyad phyogs mtshams bgrad :
g.yas dgu rdo rje g.yon dgu b+han+d+ha bsnams :
kro d+hI shwa rI gri thod 'dzin pas 'khyud :
yon tan lha tshogs bdun cu rtsa gnyis spro :
oM shrI ma hA nA yA he ru ka hU~M phaT:
hU~M:
byang srib mtshan med dkyil 'khor lte ba la :
dus kyi 'khor lo mthing nag rtsa zhal gnag :
g.yon dkar rgyab ser g.yas pa dmar ba'i zhal :
phyag g.yas bcu gnyis rdo rje 'khor lo dang :
rin chen pad+ma rgya gram ral gri phreng :
me long spos me snang gsal dri chab 'dzin :
g.yon na dril bu thod pa rin chen sgrom :
gseg par pi waM pusti go cha dang :
mi mgo sbrul zhags mda' gzhu dgra satwa gshol :
dz+nyA na sA ra gri thod 'dzin pas 'khyud :
brgya dang drug cu rtsa bzhi'i lha tshogs shar :
oM na mo b+ha ga wa tI ka la tsakrA ya hU~M hU~M phaT:
hU~M:
byang dkyil smon pa med pa'i lte ba la :
mkha' klong 'khyil pa dmar mthing ljang ba'i zhal :
dgos 'byung bsam 'phel yid bzhin nor bu g.yas :
nam mkha' rgya mtsho sa gzhi'i mdzod gsum g.yon :
rang 'dra'i sbyor yum u tsuSh+mA dang 'khril :
nor lha brgya dang bcu bdun tshom bur rdzogs :
oM ke gu pa yaM rat+na bA su de sha ke b+h+yo hU~M hU~M phaT:
hU~M:
byang smad mngon par 'du mi byed pa'i dbus :
karma rtsal rdzogs ser ljang dmar ba'i zhal :
g.yas gsum ral gri lcags kyu me phung gdengs :
g.yon gsum lha khang glegs bam 'ja' tshon 'dzin :
yum chen zil gnon rin chen b+han 'dzin 'khyud :
brgya dang lnga bcu'i lha tshogs lhun gyis grub :
oM karma kro d+ha d+hU sha ti tiSh+Tha sid+d+hi A he ru ka hU~M phaT:
hU~M:
shar lho lus dran nyer bzhag dkyil 'khor dbus :
mngon rdzogs rgyal po mthing dkar dmar ba'i zhal :
rdo rje khyung dang sbrul zhags g.yas na bsnams :
b+han+d+ha zhing g.yab gwa 'u g.yon na 'dzin :
nyid bzhi mu kha bde stong thig ler sbyor :
srid pa ma mo bdun cu rtsa bzhir rdzogs :
oM gu h+ya d+hA tu A kar+Sha ma hA pa ta ye he ru ka hU~M phaT:
hU~M:
lho nub tshor dran nyer bzhag dkyil 'khor dbus :
rdo rje gzhon nu mthing dkar dmar ba'i zhal :
phyag drug g.yas gnyis rdo rje rtse dgu lnga :
g.yon gnyis me phung kha T+wAM tha ma gnyis :
srid pa phur bur 'dril zhing sbyor ba'i yum :
rgyas 'debs mthing nag kha T+wAM thod pa 'dzin :
phrin las lha tshogs brgyad cu rtsa bzhi 'phro :
oM badzra kI li kI la ya sarba big+h+nAn baM hU~M phaT:
hU~M:
nub byang sems dran nyer bzhag dkyil 'khor dbus :
dregs 'dul mthing nag mthing ser smug nag zhal :
rdo rje lha brgyad mgo bo g.yas na bsnams :
thod khrag klu brgyad mgo bo g.yon na 'dzin :
khams gsum spyi 'dul rdo rje b+han 'dzin 'khyud :
dregs pa'i lha tshogs bzhi bcu rngams shing rol :
oM badzra kro d+ha de pa tsaN+Da b+hai ra pa sarba duSh+TAn e dzaHb+h+yo hU~M phaT:
hU~M:
byang shar chos dran nyer bzhag dkyil 'khor dbus :
stobs ldan nag po mthing nag drag po'i zhal :
rdo rje lha brgyad tsit+ta g.yas na bsnams :
b+han dmar klu brgyad tsit+ta g.yon na 'dzin :
'byung lnga'i bdag mo g.yas pas nam mkha' 'degs :
g.yon pas sa gzhi gnon cing yab dang 'khril :
drag sngags lha tshogs nyi shu rtsa brgyad 'bar :
oM badzra dz+wa la man+t+ra sarba duSh+TAn b+han+d+ha hU~M phaT:
hU~M:
gzhal yas phyi nang bar khyams thams cad du :
'gro 'dul thub drug sangs rgyas stong rtsa gnyis :
sgo bzhir sgo ba 'dod snam mchod pa'i sprin :
phyi rol mkha' 'gro ging lang dbang phyug tshogs :
sku mdog phyag mtshan rnam 'gyur cir yang ston :
kun kyang zhi khro'i nyams dang cha lugs rdzogs :
snang stong zung 'jug gzha' tshon lta bur gsal :
brjid pa'i sngags sgra 'od gsal dgongs par ldan :
nam mkha' gang ba'i zhi ba dbyings kyi lhas :
ye shes dbang bskur rigs lnga'i cod pan rdzogs :
sku gsung thugs ni rdo rje gsum gyi dngos :
he ru ka dpal dkyil 'khor lhun gyis grub :
oM hU~M trAM hrIHAHbadzra kA ya wA ka tsit+ta dz+nyA na sa ma ya hU~M:
de ltar rgyu dam tshig pa'i dkyil 'khor gsal btab nas :
'bras bu ye shes kyi dkyil 'khor spyan drang ba ni :
shar sgo nas rdo rje'i glus bskul te :
hU~M:
dmigs med mkha' ltar dag cing khyab pa'i sku :
spyan 'dren gshegs su gsol bar mi dmigs kyang :
thugs rje'i ngang nyid chos skur dag pa las :
ye shes sgyu mar rol zhing gshegs su gsol :
'og min bkod pa lhun grub pho brang nas :
zhi ba dbyings kyi lha tshogs gshegs su gsol :
'bar ba khrag 'thung rol pa'i dur khrod nas :
spyi dpal khro bo'i lha tshogs gshegs su gsol :
byang chub nyi shu'i ye shes e dbyings nas :
sprul pa'i dkyil 'khor nyi shu gshegs su gsol :
phyogs bcu nam mkha'i mtha' klas zhing khams nas :
bde gshegs zhi khro rab 'byams gshegs su gsol :
phyag rgya'i brda la gzigs nas gshegs su gsol :
sngags tshig sgra la gsan nas gshegs su gsol :
gdung ba'i snod la dgongs te gshegs su gsol :
tshur gshegs tshur spyon bka' 'dus dkyil 'khor lha :
sgrub pa'i gzhal yas 'di la byin chen phob :
sgrub mchog rnal 'byor rnams la dbang bzhi skur :
grub pa'i rtags dang mtshan ma myur du ston :
mchog dang thun mong dngos grub bstsal du gsol :
oM ma hA shrI he ru ka sarba maN+Da la dzaHhU~M baM ho :
e h+ye hi b+ha ga wAn ma hA kA ru Ni ka dr-i sh+ya ho :
sa ma ya ho :
sa ma ya satwaM:
zhes brjod cing thal mo brdab :
rol mo dang bshug pa'i sgras spyan drangs :
hU~M:
rgyal ba'i sku la gshegs bzhugs mi mnga' yang :
ye shes dbyings su 'du 'bral med pa'i don :
gnyis med dgyes shing bzhugs pa'i brdas mtshon te :
dngos grub bstsal zhing brtan par mdzad du gsol :
badzra dz+nyA na sa ma ya tiSh+Tha lhan :
zhes pas dam tshig dang ye shes dbyer med pa'i gzi byin 'bar bar bsam mo :
lnga pa tshogs gsog pa la :
thog mar phyag gis mchod pa ni :
hU~M:
dbyings nyid zhi ba'i ngang las ma g.yos kyang :
'bar ba'i ye shes khro rgyal nyi shu gcig :
nyi dang zer bzhin bsam yas dkyil 'khor spro :
dpal chen bka' 'dus lha la phyag 'tshal lo :
a ti pU ho :
pra tIts+tsha ho :
phyi nang gsang ba'i mchod pa ni :
hU~M:
dpal chen bka' 'dus dkyil 'khor lha tshogs la :
zag med bde chen ye shes rgyas pa'i phyir :
phyag rgya bcu drug gar gyi mchod pa 'bul :
'dod yon rnam mang phyi yi mchod pa 'bul :
ting 'dzin zab mo rtogs pa'i mchod pa 'bul :
snang srid gzhir bzhengs kun bzang mchod pa 'bul :
rtsa brgyad stong sbyar sman gyi mchod pa 'bul :
rgyu drug bsgral pa rak+ta'i mchod pa 'bul :
snod bcud yongs rdzogs gtor ma'i mchod pa 'bul :
sbyor sgrol zung 'jug bde stong mchod pa 'bul :
bzhes nas mchog dang thun mong dngos grub stsol :
oM shrI badzra rA ga nIrti hoH
oM shrI badzra rA ga puSh+pe d+hU pe A lo ke gan+d+he nai bid+ya shab+da sarba pU dza hU~M:
oM shrI badzra rA ga ma hA dz+nyA na ho :
oM shrI badzra rA ga sa man+ta pU dza ho :
ma hA pany+tsa a mr-ita rak+ta ba liM ta khA hi :
sta na ga Na ma hA su kha d+hA tu a a :
bstod pa glu yi mchod pa ni :
hU~M:
mkha' ltar dag pa kun khyab chos kyi sku :
nyi ltar 'od gsal bde chen longs spyod rdzogs :
zer ltar don mdzad 'gro 'dul sprul pa'i sku :
zhi ba dbyings kyi lha la phyag 'tshal bstod :
hU~M:
'khor 'das 'ub chub ye shes chen po'i sku :
dkyil 'khor gtso mchog spyi dpal he ru ka :
khro rgyal rje btsan bde stong drwa bar sdom :
yab yum 'khor dang bcas la phyag 'tshal bstod :
hU~M:
dpal chen dgyes pa'i sgyu 'phrul rol pa ni :
dkyil 'khor nyi shu'i gtso dang 'khor du sprul :
khyab brdal ye shes yang dag he ru ka :
stobs ldan ye shes rdo rje phreng ba che :
'bar ba'i ye shes dpal chen gsang ba'i bdag :
yid bzhin ye shes rdo rje rtsal chen rdzogs :
chags bral ye shes rdo rje thod phreng rtsal :
bde chen ye shes 'khor lo bde ba'i mchog :
gtum rngam ye shes bcom ldan gshin rje'i gshed :
bsam 'phel ye shes kun 'byung rat+na rtsal :
sor rtog ye shes pad+ma rta mgrin rgyal :
dga' chen ye shes dgyes pa'i rdo rje bzhad :
'od gsal ye shes bde gshegs gsang ba 'dus :
rnam dag ye shes pad+ma rtsal chen po :
zung 'jug ye shes khrag 'thung che ba'i mchog :
rtog bral ye shes dus kyi 'khor lo dpal :
'dod 'byung ye shes zag med mkha' klong 'khyil :
shugs 'chang ye shes thogs med karma rtsal :
thig le'i ye shes bla med mngon rdzogs rgyal :
bdud 'joms ye shes badzra kI la ya :
bgegs 'dul ye shes dregs pa thams cad 'dul :
mngon spyod ye shes dpal chen stobs ldan nag :
rang rig gtso la rig mdangs 'khor gyis bskor :
sprul pa'i cho 'phrul bsam yas phyogs bcur 'gyed :
byang chub nyi shu'i ye shes rol pa la :
ngo mtshar bstod pa glu yi mchod sprin 'bul :
hU~M:
zhi khro'i sku ni gang 'dul nyams dang ldan :
rdo rje dgyes pa sngags kyi rang sgra can :
ye shes klong las yon tan phrin las rdzogs :
dpal chen bka' 'dus dkyil 'khor lha la bstod :
ces bstod pa glus mchod pa'o :
drug pa bzlas pas bsnyen cing sgrub pa la :
dzapa? sgo dbye ba ni :
hU~M:
bcom ldan spyi dpal chen po'i thugs ka ru :
nyi zla'i gdan la ye shes sems dpa' 'gying :
rin chen zur brgyad rgya gram lte bar hU~M:
rdo rje'i sngags kyis bskor ba'i 'od zer gyis :
yab yum zhal dang gsang bar brgyud cing 'phros :
bde chen nyams rgyas lha tshogs bde bas mnyes :
gnas gsum 'od zer phyogs bcu'i zhing kun khyab :
rgyal kun sku gsung thugs kyi dkyil 'khor mchod :
'gro drug lus ngag yid kyi sgrib pa sbyangs :
tshur 'dus rdo rje gsum gyi byin rlabs dang :
dbang dang dngos grub thams cad thob par bsam :
bzlas pa bya ba la :
thog mar zhi ba rigs 'dus pa'i sngags ni :
oM AHhU~M bo d+hi tsit+ta ma hA su kha badzra satwa hU~M:
spyi dpal chen po'i sngags ni :
oM badzra ma hA shrI he ru ka sarba kro d+ha hU~M phaT:
yang dag gi sngags ni :
oM ru lu ru lu hU~M b+h+yo hU~M:
rdo rje phreng ba'i sngags ni :
oM badzra mA la d+he ba ga Na hU~M phaT:
phyag na rdo rje'i sngags ni :
oM badzra pA Ni nI lam+b+ha ra d+hA ra hU~M phaT:
rdo rje rtsal rdzogs kyi sngags ni :
oM badzra d+hU sha te keM rU pa kA ya kro d+hI hU~M phaT:
rdo rje thod phreng rtsal gyi sngags ni :
oM AHhU~M badzra gu ru d+he ba d+hA ki nI sarba sid+d+hi hU~M phaT:
bde mchog gi sngags ni :
oM shrI badzra he he ru ru kaM DA kiM nI dz+wa la sam+b+ha raM hrI ha ha hu~M hU~M phaT:
gshin rje'i sngags ni :
oM a kro te ka ya mAn+ta ka ha na ma tha b+hany+dza hU~M phaT:
rat+na rtsal rdzogs sngags ni :
oM rat+na d+hU sha ti rU pa kA ya hU~M phaT:
rta mgrin sngags ni :
oM hrIHpad+mAn+ta kr-ita ma hA kro d+ha ha ya grI ba hU~M phaT:
kye rdo rje'i sngags ni :
oM de ba pi tsu badzra d+hA ki nI hU~M hU~M phaT swA hA:
gsang 'dus sngags ni :
oM AHbadzra d+h+r-ika? ma hA kro d+ha rA dza hU~M hU~M phaT:
pad+ma rtsal rdzogs sngags ni :
oM pad+ma d+hU sha ti A yur b+han+d+ha b+h+rU~M swA hA:
che mchog gi sngags ni :
oM shrI ma hA nA ya he ru ka hU~M phaT:
dus 'khor gyi sngags ni :
oM shrI kA la tsakra hU~M hU~M phaT:
mkha' klong 'khyil ba'i sngags ni :
oM ke gu pa yaM rat+na bA su de sha ke b+h+yo hU~M hU~M phaT:
karma rtsal rdzogs sngags ni :
oM karma kro d+ha d+hU sha ti tiSh+Tha sid+d+hi hU~M phaT:
mngon rdzogs rgyal po'i sngags ni :
oM gu h+ya d+hA tu he ru ka hU~M phaT:
phur pa'i sngags ni :
oM badzra kI li kI la ya sarba big+h+nAn baM hU~M phaT:
dregs 'dul sngags ni :
oM badzra tsaN+Da sarba duSh+TAn e dzaHb+h+yo hU~M phaT:
drag sngags ni :
oM badzra dz+wa la man+t+ra sarba duSh+TAn b+han+d+ha hU~M phaT:
spyi dril ni :
oM badzra tsaN+Da ma hA shrI he ru ka sarba kro d+ha sarba duSh+TAn ta ka ha na da ha pa tsa hU~M b+h+yo hU~M phaT:
de ltar rab nyin mtshan dus drug tu stong phrag :
'bring dus bzhi :
tha ma dus gnyis su bzlas pas zhag bdun nam nyer gcig gam sum cu phrag drug na bris sku bzhad pa'am :
sngags kyi sgra sgrog pa'am :
b+han+d+ha 'bar ba'am :
mar me rang 'bar ba sogs grub pa'i mtshan ma 'byung ngo :
thun re re bzhin du so sor dzapa? spo mtshams thams cad du :
hU~M:
'bar ba'i dkyil 'khor lha tshogs la :
rig pa dzapa? kyi mchod pa 'bul :
sman gtor rak+tas thugs dam bskang :
dbang bskur byin rlobs dngos grub stsol :
so so'i dzapa? dang :
ma hA pany+tsa a mr-ita ma hA rak+ta ma hA ba liM ta khA hi :
zhes 'bul :
rak+ta lan gsum du phyar bas dgyes par bsams la :
hU~M:
sku gsung thugs ldan he ru ka :
'bar ba'i gar dang sngags kyi sgra :
ye shes 'od zer bsam mi khyab :
phar 'phros snang srid lha skur 'grub :
tshur 'dus bde chen thig le'i dbyings :
rnal 'byor bdag la dngos grub stsol :
lus bde ngag la nus pa 'bar :
rtogs pa'i ye shes sems la thob :
dzapa? kyis mi 'grub gang yang med :
mchog thun phrin las lhun grub nas :
dpal chen po dang skal ba mnyam :
bar chad mi 'byung dngos grub stsol :
ces nga rgyal bskyed pas bstod cing yi ge brgya pas brtan par bya'o :
bdun pa bza' btung tshogs kyi mchod pas dgyes pa bskyed pa ni :
yo byad bsham :
gsol ba gdab :
me rlung chus bsang :
hU~M:
bdag nyid 'bar ba chen po'i cho 'phrul ni :
raM las me byung tshogs kyi 'bag btsog bsregs :
yaM las rlung byung mi gtsang bag rdul gtor :
khaM las chu byung nyes pa'i dri ma bkrus :
oM las 'od 'phros dngos 'dzin thams cad sbyangs :
AHlas 'od 'phros dbyings dang mnyam par spel :
hU~M las 'od 'phros 'dod yon tshogs su bsgyur :
rmad du byung ba'i mchod sprin rgya mtshor gyur :
raM yaM khaM:
oM AHhU~M:
zhes byin gyis brlab :
hU~M:
dpal chen bka' 'dus rol pa'i dkyil 'khor lha :
dam tshig tshogs kyi mchod par gshegs su gsol :
ma mo mkha' 'gro thams cad dam la 'dus :
pho nya las byed tshogs kyis phrin las mdzod :
oM ma hA shrI he ru ka sarba kro d+ha e A ral+li hrIM hrIM pheM pheM:
zhes dkyil 'khor pa mngon du gyur pa la :
phud dang bdud rtsi 'bul :
hU~M:
dpal chen bka' 'dus dkyil 'khor lha tshogs la :
zhal zas tshogs kyi mchod pa 'bul ba ni :
'dod yon lnga ldan longs spyod dpag tu med :
bza' bca' btung ba'i tshogs rnams rgya mtshor bskyil :
sha lnga bdud rtsi rigs lnga ye shes lnga :
bde stong dbyer med phyag rgya'i gar dang bcas :
bdag cag gus pa'i blo yis 'bul lags na :
bzhes shig bla ma yi dam mkha' 'gro ma :
rol cig dam can chos skyong srung ma'i tshogs :
dgyes par bzhes nas dbang dang dngos grub stsol :
ma hA ga Na tsakra pU dza ho :
slar yang mchod pa phul la :
ho :
dpal chen lha tshogs bdag la dgongs su gsol :
bdag cag 'khor ba'i sems can nyon mongs pas :
'dod khro gti mug dbang gis sdig bgyis pa :
bkram pa'i lha tshogs rnams la bzod par gsol :
bdud rtsi tshogs kyi mchod pas thugs dam bskang :
nyams pa sor chud tshangs pa'i dngos grub stsol :
oM badzra sa ma ya :
AHbadzra sa ma ya :
hU~M badzra sa ma ya :
sarba shud+d+he a a :
mngon spyod kyis bsgral bar 'os pa rnams tshogs dang gzugs la bkug :
hU~M:
'bar ba'i pho nya mi bzad pa :
phyag rgya bzhi ldan skar ltar spros :
nyams pa'i dgra bgegs zungs shig chings :
dam par bsdams nas gzugs la stims :
e nr-i tri sarba duSh+TAn dzaHhU~M baM ho :
hU~M:
sangs rgyas phrin las sras kyi mchog :
bzhengs shig badzra kI la ya :
sku gsung thugs kyi gzi byin skyed :
dam nyams dgra dang bgegs la gzir :
tshe dang bsod nams dbang thang gi :
dwangs ma sgrub mchog rnams la bstim :
rnam shes dpal chen he ru ka'i :
byang chub thugs kyi dbyings su spar :
phung po dur khrod gnas su bsgral :
rdul du byas nas tshogs la 'bul :
oM badzra kI li kI la ya sarba duSh+TAn nr-i tri phaT:
mA ra ya rbad :
shrI he ru ka sarba kro d+ha dgra bgegs kyi sha khrag rus pa la kha kha khA hi khA hi :
hU~M:
bskal pa me ltar 'bar ba'i dur khrod nas :
rab 'jigs khro bo'i gzugs kyis gdug pa 'dul :
dpal chen bka' 'dus yab yum sras 'khor bcas :
dgra bgegs bsgral pa'i phung po mchod par bzhes :
sgrol ba tshad du phyin pa'i dngos grub stsol :
dgra bgegs sha khrag rus gsum mchod par bzhes :
dug gsum gting nas sprugs pa'i dngos grub stsol :
dgra bgegs rnam shes dbang po mchod par bzhes :
'khrul pa ka nas dag pa'i dngos grub stsol :
dgra bgegs lus ngag yid gsum mchod par bzhes :
nyams chag rtog sgrib bskangs pa'i dngos grub stsol :
dam tshig tshogs kyi bstab pa 'di bgyis pas :
sbyor ba lam du ma longs bzod par bzhes :
sgrol ba gnas su ma stob mthol lo bshags :
lta ba 'phang dma' chos nyid don ma rtogs :
sgom pa yun thung yi dam zhal ma mjal :
spyod pa rlabs chung brtul zhugs lam ma longs :
'bras bu don chung dman par gol ba rnams :
yi dam dpal chen spyan sngar mthol zhing bshags :
ma mo mkha' 'gro'i tshogs la bzod par gsol :
nyams chag bshags shing thugs dam gnyan po bskang :
sku gsung thugs kyi dngos grub bstsal nas kyang :
yon tan phrin las rdzogs par mdzad du gsol :
ma hA shrI he ru ka sarba sid+d+hi hU~M:
zhes bskang zhing gtor ma dang tshogs kyi dam rdzas phul la thugs dam bskul ba ni :
hU~M hU~M:
nam mkha'i mtha' dang mnyam pa'i dkyil 'khor nas :
ye shes sku mnga' 'gran du med pa yi :
zhi ba dbyings kyi lha tshogs skur bzhengs shig :
thugs dam rgyud bskul las bzhi'i phrin las mdzod :
hU~M:
khrag 'thung 'byams klas sprul pa'i dkyil 'khor nas :
'bar ba'i lus can nyi ma 'bum gyi gzi :
spyi dpal khro bo'i lha tshogs skur bzhengs shig :
rdo rje khros pa'i thugs dam dus la babs :
ma rig las kyis mnar ba'i sems can rnams :
nyon mongs sdug bsngal zhi ba'i chu rgyun phobs :
tshe bsod ye shes rgyas pa'i gzi byin skyed :
khams gsum dbang du mdzad pa'i brtul zhugs stsol :
dgra bgegs tshar gcod drag po'i phrin las mdzod :
chag che nyam nga rbod gtong 'tshe ba zlog :
glo bur dus 'khrugs 'jigs pa'i bar chad sol :
nyi shu rtsa gcig dkyil 'khor gtso mchog dang :
yab yum sras dang sprul pa bka' nyan tshogs :
ma g.yel ma 'phang bcol pa'i phrin las sgrubs :
thugs dam dus la bab bo sa ma ya :
tshogs kyi dngos grub gsol ba ni :
ho :
tshom bu nyer gcig dkyil 'khor lha tshogs rnams :
'dod yon tshogs kyi mchod pa dgyes par bzhes :
ye shes bde ba chen po'i dngos grub dbyig :
sgrub mchog rnal 'byor rnams la pha 'bab stsol :
rigs lnga'i mkha' 'gro grangs med 'dus pa yis :
zhi rgyas dbang drag mchog gi phrin las rnams :
dngos grub tshogs kyi dam rdzas la brten nas :
deng 'dir bdag la bstsal zhing brtan par mdzod :
dam tshig rdzas mchog pany+tsa a mr-ita :
rol pa chen po'i longs spyod rnal 'byor dbang :
he ru ka dang spyod yul mnyam pa'i phyir :
dpa' bo DA ki'i tshogs rnams las mdzod cig :
a la la ho :
zhes rim pa gsum gyi brtul zhugs bskyed la :
dpal gyi zhal lhag dbang gi tshul du blang :
mkha' 'gro'i rdzas dngos grub tu thob :
phung khams skye mched kyi lha mnyes pas ma mo mkha' 'gro'i tshogs zil gyis mnan cing phrin las mdzad par bsam mo :
brgyad pa lhag ma sogs mjug bsdu ba'i cho ga la :
yar gnas phud kyis mchod pa ni :
oM AHhU~M:
rigs kyi lha mo nam mkha' gang ba yis :
zhal zas tshogs kyi mchod pa'i sprin gtibs nas :
nyi shu rtsa gcig sprul pa'i dkyil 'khor rnams :
dgyes mnyam rol pa chen po'i ngang du mchod :
oM sarba maN+Da la ga Na pU dza ho :
mar gnas lhag ma bsngo ba ni :
b+h+yo :
ke seng phra men sgo skyong dbang phyug ma :
mkha' 'gro shugs 'gro ma bdun sring mo bzhi :
ging chen bco brgyad 'dzin ging bzhi bcu gnyis :
lhag sdud drug cu rtsa gnyis pho nyar bcas :
'jigs pa'i skur ston rngams pa'i gdangs skad can :
tshogs khang gnas nyul dur khrod bdag mo kun :
dpal gyi pham phab rig 'dzin lhag ma rnams :
bzhes shig rol cig phrin las rnam bzhi sgrubs :
sa ma ya uts+tshiSh+Ta ba liM ta ho :
lhag phud bsres la :
hU~M b+h+yo :
dang po phud kyis dpal chen lha tshogs mchod :
bar du tshogs kyis rig 'dzin dgyes pa bskyed :
tha ma lhag mas srung ma rgya mtsho bskang :
da lta srid zhi mnyam nyid gcig tu bsres :
sa dang bar snang nam mkha'i khams gang ba'i :
lang+ka'i bdag po 'bum phrag bye ba'i 'khor :
ci bgyi'i bka' nyan rdo rje king kA ra :
rjes 'brangs bgegs dang nam gru sha za'i tshogs :
yi dwags smyo brjed sde brgyad 'byung po'i gdon :
thams cad bde chen rigs su gcig bsdus nas :
khrag 'thung chen po'i bka' phab 'di longs la :
rngams pa'i brtul zhugs dgra dang bgegs la skyed :
za ba'i mche bas dam nyams snying la gzir :
'dzin pa'i sbar mos srog rtsa dmar po drongs :
glog 'gyu'i ljags kyis nyams pa'i phung khams rol :
ming tsam med par dgra bgegs rtsad nas chod :
gzhan yang zhi rgyas dbang dang mngon spyod kyi :
bcol pa'i phrin las myur du 'grub par mdzod :
sarba sa ma ya badzra a mr-ita khA hi ho :
b+h+yo raM b+h+yo sarba duSh+TAn mA ra ya khA hi :
dmar lam gyis phye ste gom pa bdun cu'i sar bskyal lo :
de nas dmar gyi gtor ma la rak+ta sbreng zhing :
hU~M b+h+yo :
sngon tshe 'das dus bsam mi khyab pa'i tshe :
'og min bkod pa lhun grub pho brang du :
dang po'i sangs rgyas kun tu 'chang chen gyis :
zhi khro'i dkyil 'khor nam mkha' mnyam par sprul :
dgongs pas byin brlabs bka' 'dus rgyud chen bshad :
gdul bya ru dra drag po 'dul ba'i phyir :
rta phag yab yum rngam pa'i cho 'phrul gyis :
ke seng phra men dbang phyug bran du bkol :
rig 'dzin gtso bo rdo rje kuny+dza ras :
brda don ngo sprad tshom bu 'bum phrag smin :
rigs ldan chen po de ba bzang skyong dang :
ye shes mkha' 'gro las dbang chos kyi 'tshos :
rdo rje'i bla ma pad+ma badzra la :
tshig gi rgyud gsungs don gyi gnyer chen gtad :
bdag nyid chen po pad+ma thod phreng gis :
gsang ba ye shes man+dA ra ba dang :
dga' ba bzhi sbyor bde chen sku bsgrubs nas :
za hor yul du rdo rje'i chos char phab :
o rgyan yul du mkha' 'gro dbang du bsdus :
bod yul dbus su rje 'bangs nyer gcig smin :
rig 'dzin d+hA ki chos srung sprin ltar gtibs :
khas blangs dam bcas bstan pa srung bar bskos :
gzhan yang dkyil 'khor nyi shu rtsa gcig gi :
rdo rje'i gdung 'dzin he ru ka dpal che :
rgya bod rig 'dzin grub pa thams cad kyis :
rang rang gnas su rdzu 'phrul mchog brnyes shing :
lha srin sde brgyad bran du bkol pa'i tshe :
bka' yi gtor ma len par ma chad dam :
bcol pa'i phrin las bsgrub par ma chad dam :
sgrub mchog bu bzhin skyong bar ma chad dam :
zhal bzhes tha tshig dam bca' ma g.yel bar :
sha khrag brgyan pa'i gtor ma 'di bzhes la :
rnal 'byor bcol pa'i phrin las 'grub par mdzod :
ces dam bsgrags shing gtor ma zor du 'phang :
hU~M b+h+yo :
dregs pa'i sde dpon tshogs rnams dang :
lha srin 'byung po'i dmag tshogs kun :
he ru ka dpal bka' byung gis :
de ring drag po'i phrin las mdzod :
b+h+yo :
dpal chen gtso 'khor dbyings nas dgongs pa skyed :
ma mo mkha' 'gro'i tshogs rnams las la chos :
rdo rje'i srung mas drag po'i rtsal shugs phyungs :
lha srin sde brgyad tshogs rnams dmag la chos :
gtor zor dug dang mtshon cha'i char chen pos :
dam nyams dgra bgegs byad ma rdul du rlogs :
dgra dpung rtsad chod bgegs dpung drung nas phyungs :
mi mthun phyogs rnams bzlog pa'i dus la babs :
chag che nyam nga bsgyur ba'i dus la babs :
dgra bgegs rtsad nas brlag pa'i dus la babs :
thugs dam dus la bab bo sa ma ya :
shrI he ru ka d+hA ka d+hA ki nI aHyaHmaHduHruHtsaHshaHnaHsa ma ya b+h+yo b+h+yo zlog zlog :
ces brjod la dgra phyogs su 'phang :
gtor gzhong sman phud kyis bshal la steng du mchod :
b+h+yo :
bod khams mtha' dbus kun na bzhugs pa yi :
brtan ma skyong mdzad ma sring rgya mtsho'i tshogs :
sman phud bdud rtsi'i bshal chu 'di bzhes la :
mtha' dmag dus 'khrugs dal yams 'tshe ba zlog :
ma ma d+hA ki nI a mr-ita pU dza khA hi :
slar gtor gzhong kha sbubs la rdo rje'i bro rdung ba ni :
hU~M:
stong gsum e yi gtor gzhong du :
khams gsum dgra bgegs 'byung po mnan :
dpal chen lha tshogs rdo rje'i bro :
zhi rgyas dbang drag gar gyis brdung :
dam sri'i tshogs rnams dbyings su gzir :
nam yang ldang ba'i go skabs med :
phrin las rnam bzhi lhun gyis grub :
las kyi brtul zhugs mthar phyin no :
shAn+tiM puSh+TiM bA shaM mA ra ya rbad :
sarba duSh+TAn laM satwaM b+ha ya nan :
ces rgyas gdab bo :
de nas mchod cing bstod la dus dang nar ma'i dngos grub blang :
nongs bshags bya :
dkyil 'khor bsdu ba ni :
hU~M sarba maN+Da la hU~M:
snod bcud gzhal yas khang dang lha la thim :
dkyil 'khor thams cad gtso bo'i sku la 'dus :
spyi dpal yab yum mkha' la sprin dengs ltar :
dmigs bsam brjod pa bral ba'i ngang la thim :
a a :
zhes skye med ngang la bzhag :
slar yang 'gag med kyi rig rtsal dpal chen po'i sku gsung thugs rdo rje'i rang bzhin du bsams la :
ma hA shrI he ru ka At+ma ko\u0f85 haM:
zhes nga rgyal bzung :
nam mkha' gang ba'i he ru kas bkra shis pa'i me tog 'thor bar bsam zhing bsngo smon bya :
'gro ba dang :
'dug pa dang :
bza' btung dang :
rjes chags spyod pa dang :
nyal ba dang :
ldang ba thams cad he ru ka'i nga rgyal gyis bya zhing :
snying ga'i hU~M la sems bzung nas rig stong khyab brdal a ti yo ga'i dgongs pa la gnas par bya'o :
de ltar brtson pas lo dang zla ba tsam gyis las dang po pa'i rig 'dzin dang :
mos pas spyod pa'i rig 'dzin dang :
rnam par smin pa'i rig 'dzin dang :
tshe la dbang ba'i rig 'dzin dang :
phyag rgya chen po'i rig 'dzin dang :
lhun gyis grub pa'i rig 'dzin la gnas nas :
kun tu 'chang gi rig 'dzin thob par 'gyur ro :
dpal chen bka' 'dus kyi phrin las nar ma 'di rgyud las bsdus te pad+ma bdag gis za hor gyi rje 'bangs rnams la bshad :
man+dA ra bas yi ger bris :
slar yang bod kyi yul du bod kyi skad dang yi ger bris shing mkhar chen bza' la gtad pa :
da lta mi spel gter du sbos :
nam zhig phag gis sa rlog nas :
bod khams sdug bsngal nyam thag dus :
shes rab ldan zhing snying rje che :
ngang ring rta skad cho ler smra :
o rgyan gling dang 'di 'phrad 'gyur :
sa ma ya :
rgya rgya rgya :
gter rgya :
sbas rgya :
gtad rgya :
zab rgya :
gsang rgya :
rgya rgya rgya :[ \u0f88\u0f88 \u0f88\u0f88\u0f88 ]sprul sku o rgyan gling pas yar klungs shel brag pad+ma brtsegs pa nas chu pho 'brug gi lo la spyan drangs pa /
slar yang mngon rtogs 'od kyi snying po dang sbyar nas chog khrigs su bsdebs pa'o //

//
