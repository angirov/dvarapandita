@#//
thugs sgrub bar chad kun sel las /
bka' srung tshe ring mched lnga'i thun mong gtor ma'i dbang bskur bkra shis bcud 'beb ces bya ba bzhugs so //
na mo gu ra be /
lhan skyes bde ster DA ki'i gtso //
zhing skyong tshul 'dzin mched lnga la //
dang bas btud nas thun mong gi
/smin byed mtshams sbyor rnam gsal dgod //
'di la thun mong rig gtad dang /
thun min srog dbang gnyis su bzhugs pa'i phyi ma ni bka' rgya dam pas brgyud 'dzin re re tsam las spel bar bya ba min la /
snga ma'i skabs su /
sbyor ba gong du thugs sgrub kyi gtor mchod skabs dang 'brel par bshams pa'i mdun du stegs bu dkar po gtsang ma la 'bru dkar gyi tshom bu lnga bkod /
de steng rin po che'i snod du gtor ma gdan bum gzugs khar zlum gtor brjid ldan bzhag
/phyogs bzhir zlum gtor bzhi dang mtheb kyus bskor /
thams cad mdog dkar po rgyan spros dang dar gdugs dkar po phub /
mdun du mchod gtor dkar po lnga tshom /
sman raka
/dkar skyems /
nyer spyod bsham /
de nas rtsa dbang rgyas bsdus rnams kyi zhar byung lta bu yin na sgrub tshul de 'brel bya /
'di nyid sger du byed skabs las byang 'bring bsdus gang rung bzlas pa grub pa'i bar btang /
de nas mchod gtor byin rlabs spyi ltar byas la 'di nyid kyi bskyed chog nas gzung mthar chags su gtang la /
bzlas pa ci 'grub mthar gtor 'bul bstod pa rnams dang /
thugs sgrub kyi tshogs tha ma'i bar song nas long yod na 'di'i skong ba'ang btang la slob ma rjes 'dzin gyi gnang ba nod do //
dngos gzhi slob ma la khrus bya zhing bgegs bskrad srung 'khor las byang ltar song nas mtshams sbyor bye brag tu /
de la 'dir skabs su babs pa'i 'chad bya /
bod khams dkar phyogs skyong ba'i lha gnyan yongs kyi gtso mo bkra shis tshe ring ma mched lnga po 'di ni /
nges pa'i don du dbyings phyug rigs kyi yum lnga las gzhan don du sprul pa'i cho 'phrul rigs lnga DA ki'i rnam rol sna tshogs su shar te gnas yul dur khrod kun gyi bdag mor mdzad cing gsang chen bka'i 'byung gnas su gyur pa las /
gangs can gyi ljongs su sman btsun mched lnga'i tshul du sprul te dpal chen he ru ka
/bcom ldan shAkya'i rgyal po /
gsang ba'i bdag po /
mkha' 'gro seng ge'i gdong can /
slob dpon pad+ma thod phreng sogs la sangs rgyas kyi bstan pa rin po che skyong ba'i tha tshig phul /
snang srid ma mo yongs la mnga' dbang sgyur cing phrin las rnam bzhi'i 'dul thabs bsam gyis mi khyab pa ston /
mchog dang thun mong gi dngos grub stsol ba la thogs pa med pa 'di nyid kyi sgrub thabs las tshogs dang bcas pa'i gdams skor rgyas bsdus mang po zhig
/o rgyan slob dpon chen po yab yum gyis mdzad nas phyi rabs snying po'i bstan pa spel ba'i btsas su gter kha rnams su ci rigs par sbas pa /
sprul sku ra shag chen po'i zab gter rje btsun mi la ras pa la phul bar grags pas mtshon snga phyi'i gter kha 'ga' zhig byon pa las /
'dir o rgyan mchog gyur gling pas zla nyin kha la rong sgo nas spyan drangs pa'i thugs sgrub bar chad kun sel gyi bka' srung gdams skor zab la 'dril bar byon pa 'di nyid kyi rig pa gtad pa gtor ma la brten te bsgrub pa la sogs kyis mtshams sbyar nas maN+Dal 'bul du gzhug
/slob dpon snang srid zil gnon pad+ma thod phreng dngos su gsal ba la dad gus drag pos thal mo me tog dang bcas te gsol ba 'debs pa 'di'i rjes zlos /
bla ma dam pa dgongs su gsol :
bdag ni khyod kyi brgyud 'dzin te :
zab mo'i bstan pa skyong ba'i phyir :
bka' yi srung ma bstsal du gsol :
lan gsum /
slob dpon gyis /
bu khyod bdag gi brgyud 'dzin na :
spyi dang khyad par lhag pa yi :
dam tshig sdom pa tshul bzhin srungs :
bstan srung mchod gsol rgyun du mdzod :
ces gdams te rjes su gnang ba la spro zhing gus pa chen pos lan gsol ba 'di'i rjes zlos /
bla ma'i bka' bsgrub srung ma yi :
dam tshig mi 'da' srog bzhin gzung :
lan gcig zhu /
rgyud dag par bya ba'i slad du /
slob dpon rigs kun khyab bdag pad+ma thod phreng rtsal rab 'byams rtsa gsum rgya mtsho'i tshogs kyis bskor nas bzhugs pa la /
bdag sogs mkha' khyab kyi sems can thams cad deng nas byang chub snying po la mchis kyi bar du skyabs su 'gro ba dang /
smon 'jug don dam pa'i bdag nyid can gyi byang chub mchog tu sems bskyed pa 'di'i rjes zlos /
na mo bdag dang mkha' mnyam sogs las byang 'bring bsdus gang yin gyi skyabs sems lan gsum /
zhing mchog khyad par can de rnams kyi spyan sngar yan lag bdun pa'i sgo nas gsag sbyong tshul bzhin bya ba'i 'dun pas dmigs pa'i rnam pa re re bzhin gsal thobs la rjes zlos /
oM AHhU~M hrI:
rig 'dzin pad+ma 'byung gnas sogs /
de nas khyed rang rnams gnyen po stobs kyi lha dam tshig par gsal gdab cing ye shes pa dbab pa yin pas yid rtse gcig pas dmigs pa 'di ltar du sgoms shig
/stong pa'i ngang las pad+ma dang zla ba'i gdan la khyed rang snang srid zil gnon pad+ma thod phreng dkar la dmar ba'i mdangs can khro zhing 'dzum pa /
phyag g.yas pas gser gyi rdo rje nam mkhar gdengs shing g.yon mnyam gzhag bdud rtsi'i thod zhal tshe bum dang bcas pa 'dzin pa /
gru mo g.yon na kha T+wAM ga bsten cing dbu la pad+ma'i mnyen zhu dang sku la gsang gos phod ka chos gos za 'og gi ber smug rnams brtsegs mar gsol ba /
zhabs rgyal po rol pa'i stabs kyis 'ja' zer 'od phung 'khyil ba'i klong na bzhugs pa /
gnas gsum 'bru gsum gyis mtshan pa dang slob dpon gyis thugs ka nas kyang 'od zer nam mkha' gang ba 'phros pas /
lho nub pad+ma 'od kyi pho brang sogs sku gsum dag pa'i zhing khams rab 'byams nas ye shes pa dpag tu med pa spyan drangs te khyed rang gi sgo gsum la dbyer med du thim par mos shig
/hU~M hrI:
yul gyi ming ni sogs dang /
thod phreng rtsal gyi dzapa? sngags brjod la byin phab /
ye shes pa brtan par gyur cig tiSh+Tha badzra /
zhes rdo rje mgor bzhag
/de nas mdun gyi gtor ma slar yang bsgrub pa yin pas tshig ris dang mthun par so so'i dmigs pa rtse gcig tu mdzad 'tshal /
hrI:
'od gsal stong nyid ngang las sogs kyis lha mo 'khor bcas bskyed /
spyan 'dren dam bzhag
/mchod pa sngags bcas /
'og gi
/kye :
ye shes skyed mdzad sogs kyis bstod pa bcas btang la /
bla mas nang mchod kyi bdud rtsi gtor ma la bran cing slob mar yang sbyin /
rdo rje gdengs la /
ho :
'di ni gsang ba'i bdud rtsi ste :
dam tshig bsrungs na mchog dngos 'grub :
nyams na bsreg par 'gyur ba yin :
de phyir bu dang srung ma gnyis :
phan tshun dam las ma 'da' zhig :
oM badzra sa ma ya hU~M rak+Shan+tu /
zhes dam tshig bsgrag
/gtor ma thogs la /
rten gtor zhing skyong mkha' 'gro'i dbang phyug bkra shis tshe ring mched lnga 'khor srid pa gsum gyi sman mo 'bum phrag yangs pa'i tshogs dang bcas pa dngos su gsal ba /
khyed rang la gtad cing bka' bsgos pa tsam gyis ji ltar bcol ba'i phrin las thams cad rtag tu g.yel ba med par sgrub par dgyes bzhin zhal gyis bzhes par mos shig
/hU~M:
'jig rten sman mo kun gyi gtso :
bkra shis tshe yi dbang phyug ma :
'khor dang bcas pas bu 'di srungs :
rtag tu phrin las ma g.yel cig :
ces lag tu gtad /
spro na /
dpal zhing las skyes pa'i d+hA ki'i dbang phyug ma :
dbyings chos sku spros pa dang bral ba las ma g.yos bzhin du :
rig pa rang snang longs sku ye shes mkha' 'gro rnam pa lnga yi tshul du bzhengs te :
sprul sku sman mo'i tshul gyis sangs rgyas kyi bstan pa srung bar mdzad pa jo mo bkra shis tshe yi dbang phyug ma :
mthing gi zhal bzang ma :
mi g.yo glang bzang ma :
cod pan mgrin bzang ma :
tal dkar 'gro bzang ma :
'khor srid pa gsum gyi sman mo 'bum phrag yangs pa'i tshogs dang bcas pa khyed rnams kyis sngon dpal chen he ru ka
/bcom ldan shAkya'i rgyal po /
gsang bdag phyag na rdo rje /
ye shes DA ki seng ge'i gdong pa can /
slob dpon pad+ma thod phreng rtsal rnams kyi spyan sngar snying po'i bstan pa dang sgrub pa'i rnal 'byor skyong bar zhal gyis bzhes pa'i g.yar dam ma g.yel bar /
dam ldan rdo rje'i slob ma 'di la dgyes pa'i zhal ston :
'dzum pa'i mdangs phyungs :
lus dang grib ma bzhin du mi 'bral bar 'grogs te chos dang mthun pa'i longs spyod rgya chen po bstsal ba dang :
rgyal po'i chad pa'i 'jigs pa sogs 'phral rkyen ngan pa thams cad zhi ba dang :
ci bsam pa'i don thams cad chos dang mthun par yid bzhin du 'grub par mdzad du gsol :
oM badzra d+hA ki nI A yu She shwa rI sa ma ya dza :
A yur puN+ye puSh+TiM ku ru swA hA:
oM dz+nyA na d+hA ki nI maM laM aM taM sarba sid+d+hi hU~M hU~M:
zhes brjod la lta ba'i gding dang bskyed pa'i gsal snang gis gzir /
rjes me tog 'thor zhing shis brjod rgyas par spel la rol mo bsgrag
/de ltar yang rtsa gzhung las /
thun mong rig pa gtad tsam gyis :
lha mo bsnyen pa'i mod la 'khor :
ces gsungs pa nyid legs par grub pa yin pas spyi dang khyad par gyis bsdus pa'i dam tshig mtha' dag tshul bzhin bsrung bar bgyi snyam pas 'di'i rjes zlos /
gtso bos ji ltar dang gtang rag maN+Dal sogs spyi ltar bya /
slob dpon gyis tshogs la rol cing lhag ma gtang /
mchod gtor kha gsos /
sngags tsam gyis byin brlabs la slar yang gtor 'bul phrin bcol dang bcas pa bya /
rjes mchod bstod nongs bshags /
gshegs bstim rten dang bstun la bdag bskyed bsdu ldang bsngo smon dang bkra shis bcas kyis mtha' rgyas su byas pas 'grub bo //
gdams zab mchog 'dis kun la khyab //
snying po'i bstan dang bstan 'dzin gyi //
dge legs dpal 'byor yar zla ltar //
'phel zhing rgyas pa'i btsas gyur cig
/ces blo dman la phan pa'i sems kyis gter gzhung las khol phyung mtshams sbyor gyis brgyan te pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel ///
/
