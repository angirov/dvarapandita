@#//
rdzogs chen yang ti nag po gser gyi 'bru gcig pa'i dbang bskur gyi zur 'debs 'jug bde'i lam ston zhes bya ba bzhugs so //
shrI mAM gu ru na mA mi /
rdzogs chen yang ti nag po gser gyi 'bru gcig pa'i dbang rdzogs par bskur ba la gnyis /
sta gon dang /
dngos gzhi'o //
dang po ni /
stegs bu khebs ldan gyi steng du maN+Dal la 'bru'i tshom bu lha grangs sam gtso 'khor dgu bkod pa'i steng du rkang gsum la bum pa so lnga'i bcud ldan mgul chings sngon po kha rgyan dang bcas pa bzhag
/zhi khro rigs brgya'i sku tsaka tshang ba kha rgyan gseb bam mdun du bzhugs /
sngags byang /
phur bu /
dbu rgyan /
rdor dril las bum sogs dbang rdzas rnams kyang g.yas g.yon gang bder bkod /
sman raka gtor gsum /
chu gnyis nyer spyod spyi ltar bsham /
dkar bgegs gnyis /
so shing dpung skud ku sha zan changs rnams slob ma'i grangs mnyam /
zhi drag dang til sbyong gi chas /
bgegs
gtor khrus snod bcas 'og tu nye bar mkho ba thams cad tshogs par bya /
de nas brgyud 'debs sogs sngon du 'gro bas /
rang nyid skad cig gis gzhi'i kun tu bzang po'i nga rgyal la gnas pas /
dkar gtor gser skyems byin rlabs 'bul tshig spyi mthun byas pas sa slong gi sa bcad tshang /
bgegs gtor yang de ltar byas la phyir dor /
las byang ltar bka' bsgo sngags bcas dang /
ha hA hi hI he hai ho hau A ral+li ho hrIM hrIM pheM pheM:
zhes pas bskrad /
mtshams gcod dang me mtshams brjod /
skyabs sems tshogs gsog mchod rlabs rnams dang /
lha bskyed gter gzhung rkyang pa la kha sab bor ba'i /
ma bskyed lhun gyis rdzogs pa 'o :
zhes pa yan gyis gsal gdab /
spyan 'dren nas bshags pa'i bar du gtang /
bzlas pa cung zad dang gzhi bstod byas pas bdag bskyed grub /
de nas lha dang dbang rdzas sta gon la /
mchod kha gsos te byin brlab /
mngon rtogs gsal gdab bcas zhib tu brjod la tshom bu bum pa dbang rdzas rnams la dmigs pas khyab par bya /
spyan 'dren phyin sngar ltar la dbang rdzas re re bzhin bsnyen pa brgya rtsa bzla bar gsungs pas bum pa dang /
sku gsung thugs rten gtso bor gyur pa'i so sor dmigs te bo d+hi tsit+ta brgya rtsa re'am /
longs skabs chung na spyir sum brgya tsam bzlas la gzhi bstod bya /
las bum du rdor sems bskyed bzlas 'od zhu dang dpung skud kyang las sngags gang rung gis mdud pa btab la gzhag
/bcas rnams yol bas bsgrib bo //
de nas slob ma sta gon ni /
thog mar slob ma rnams sgo'i rgyab tu 'tshogs /
sgrub khang gi sgo bcad /
las kyi slob dpon gyis zan changs re re bkram /
lus drud byas pas thog med nas bsags pa'i sdig sgrib thams cad de la thim par bsam zhing yig brgya lan gsum brjod du gzhug
/de nyid changs bu byas pa zangs gzhong du glud gzugs bzhag pa la phyogs gcig tu spungs /
las bum gyi chu dang /
ji ltar bltams pas yig brgya brjod la thams cad nas glud kyi steng du khrus bya /
de nas sbyong chas rnams bshams la /
sam+b+ha ra lan gsum gyis zhi ba /
sum+b+ha ni gsum gyis zhi drag phyed mas sbyang /
til la rlung 'bud du gzhug la /
khyed rang rnams kyi snying gar paM nag po la sdig sgrib thams cad 'ub kyis 'dus te sdig pa'i gzugs su gyur pa /
lte bar raM las gtum mo ye shes kyi me lce 'bar bas ded de sna bug g.yas nas thon /
mdun gyi til la thim /
de'ang ye shes kyi me dang chos nyid kyi rgya mtshor bsregs shing sbyangs te dag par gyur par mos shig
/til g.yas g.yon du lan gsum bskor zhing me chur dor ba lan gsum gyi rjes me chu rgyab tu dor /
de nas glud gtor la chab bran te sngags drug phyag rgya drug gis byin brlab /
bgegs 'gugs pa dang bsngo ba'i tshig bla ma dgongs 'dus las 'byung ba /
hU~M/
phyogs bzhi mtshams bzhi sogs /
nyon cig bgegs dang sogs lta bus byas na skabs su babs shing /
spyi 'gro mtshon byed sngags tsam gyis byas kyang chog
/glud gtor phyir bor la drag sngags yungs thun gu gul dud pa sogs kyis bskrad /
de nas las slob sgo drung du 'khod nas /
de la thog mar khyed rang rnams kyis sgrub khang gnyan po'i sgo srung khro bo chen po la zhu ba gsol ba'i mos pas 'di'i rjes zlos gyis /
kye kye :
khro bo chen po sogs zhu zhing lan gdab /
las slob kyis dri lan byas te sngags kyis sgo phyes la dal bus nang du 'jug pa'i skabs /
slob dpon gyis /
na mo deng gi gnas mchog sogs dang hU~M bzhi pa'i drag sngags brjod la yungs thun 'thor /
gu gul sha chen bsreg rol mo'i sgra bcas bgegs bskrad la gzhung ltar srung 'khor bsgom /
de nas las slob nas phyag byas te gral du gzhug par zhu /
bla mas gnang ba bstsal la slob ma pho g.yas /
mo g.yon gral gyi rim par 'khod /
me tog bkye bsdu dang /
sems bskyed gsal gdab /
chos bshad ci ltar 'os pas thog drangs te /
de la 'dir theg pa rim pa dgu'i rtse rgyal rdzogs pa chen po /
man ngag sde'i mthar thug zhag bdun gyis gdod ma'i sa la skyel bar byed pa yang ti nag po gser gyi 'bru gcig pa'i smin byed zab mo bsgrub pa la sta gon dang dngos gzhi gnyis las /
thog mar sngon du 'gro ba slob ma sta gon gyi rim pa rnams bsgrub pa yin pas zhu ba'i yon du dmigs te maN+Dal 'bul ba zhu /
zhes 'bul du gzhug
/bla ma dkyil 'khor gyi bdag por dngos su bzhugs pa la mi phyed dad pa'i gdung shugs drag pos thal mo me tog dang bcas te gsol ba 'debs pa 'di'i rjes zlos /
he ru ka dang sogs gsum /
bla mas /
'dir 'tshogs pa'i gral rnams sogs nas /
smon lam btab pa las byung ba yin :
sogs gzhung gsal don rgyas par 'chad nus na de ltar bya /
mi nus pa'am mi spro na /
snga ma'i 'phros su /
'on kyang tshe la nges pa med cing 'chi ba'i rkyen shin tu mang bas yun ring mi sdod par myur du 'chi ba thog tu babs par 'gyur la /
'chi ba'i tshe las kyi rnam par smin pa kho na rjes su 'brangs te 'jig rten 'dir snang thams cad shul du lus /
de'ang sems bskyed kyis ma zin pa'i dge ba'i las kyis mtho ris su skye zhing ltar snang bde ba yud tsam la spyad par 'gyur yang slar 'khor ba'i sdug bsngal yun ring du myong bar 'gyur la /
sems bskyed kyis zin pa'i dge bas thar pa'i lam du 'jug cing gtan gyi bde ba bla na med pa 'thob pa yin /
sdig pa mi dge ba'i las kyis ngan song gsum du bzod dka' ba'i sdug bsngal dos drags yun ring du myong bar byed /
spyir khams gsum 'khor ba'i gnas ris mtho dman gang du skyes kyang sdug bsngal gsum gyi rang bzhin las ma 'das shing /
thar pa byang chub chen po'i lam du zhugs na sdug bsngal gyi rtsa ba drungs nas 'byin pa'i gtan bde'i go 'phang mchog la 'khod par 'gyur bas /
'khor ba la skyo shas dang nges 'byung tshad med pa skyed cing /
thar pa don du gnyer ba la snying nas spro ba'i 'dun pa dang brtson 'grus drag pos 'jug ldog go ma log pa gal che /
de ltar byas na rang cag rnams kyis kyang sangs rgyas 'thob par the tshom med de /
'jag mig gi srin bu phra mo yan chad kyi sems can thams cad sangs rgyas kyi rgyu yin pas so //
de'ang sangs rgyas dang sems can gnyis su ma phyes pa'i gdod ma'i gzhi las gzhi snang gi rtsal shar ba'i tshe kun tu bzang pos rang snang du ngo shes pa tsam gyis skad cig gcig gis bye brag phyed de grol gzhi'i dbyings su sangs rgyas /
sems can rnams kyis rang rtsal gzhan du log par rtog ste gzhi thog nas 'khrul pas 'khor bar 'khyams kyang /
rmi lam gyi snang cha ltar gzung 'dzin 'khrul rtog gis bslad pa tsam las don du ye gzhi'i dbyings las gang du'ang g.yos pa med pas /
gdams ngag zab mo'i gnad kyis zin na glo bur 'khrul pa sel ba'i skad cig gcig nyid la rang sar grol bar 'gyur ba yin pas lam la brtson 'grus bskyed dgos /
glo bur gyi 'khrul pa zhes pa'ang ma rig pas rgyu byas /
nyon mongs dang shes bya'i sgrib pas gnas lugs gyi rang ngo bsgribs nas yang dag pa'i lam gyi mngon rtogs skye ba la bar du gcod pa yin pas sgrib pa sbyong ba'i thabs la rtag tu 'bad pa gal che zhing /
da lan gyi skabs 'dir yang stobs bzhi tshang ba'i sgo nas sdig pa sbyong ba sngon du 'gro dgos pas /
khyed rang rnams kyi spyi bor bla ma dang gnyis su med pa'i dpal rdo rje sems dpa' skad cig gis gsal ba la dad gus drag pos yig brgya gsol 'debs kyi tshul du bzlas pas /
sku las ye shes bdud rtsi'i chu rgyun bar ma chad par byung ste khyed rang rnams kyis tshe rabs thog ma med pa nas bsags pa'i sdig sgrib nyes ltung thams cad skad cig la dag cing byang bar gyur par mos la yi ge brgya pa zlos shig
/ces byas la lan bdun sogs bzlas pa'i mthar /
thal mo sbyor la bshags pa'i rjes zlos lan gsum byar gzhug
/ho :
kun tu bzang po sogs /
bla ma rdo rje sems dpas sdig sgrib dag pa'i gnang ba bstsal te 'od du zhu nas rang rang la thim par mos shig
/de la sdig sgrib rang bzhin gyis ma grub pas tshul bzhin du bshags shing bsdoms na dge ba chung ngu res kyang sdig pa'i phung po chen po 'joms shing myur du dag tshangs su 'gyur ba dang /
rnam dkar dge ba'i phyogs rnams gzhi'i bzhugs tshul dang rang bzhin mthun pas btang snyoms med par bsod nams chung ngu re bsags pas kyang tshogs chen rim gyis rdzogs par 'gyur bas blang dor la rtag tu brtson par gyis shig
/ces pa tsam mam don bkrol la rgyas par bshad /
de nas mtshams sbyor gsol 'debs rnams gzhung gsal dang spyi mthun byas la /
skyabs 'gro /
sems bskyed /
rigs lnga'i sdom gzung rnams lan gsum gsum rjes zlos byar gzhug
/hU~M:
rdo rje rnon po sogs kyis las bum nas khyor chu sbyin /
mig dar me tog (dngos sta mi sbrel dus /)   skabs 'dir mi gtad dbang dngos gzhi'i mgor sbyar na stabs bde /
spyi bor 'khor lo dkar po sogs gnas gsum byin rlabs dang go bgo
/so shing ltas brtag
/dpung skud srung ba /
ku sha'i mal stan sbyin cing rjes gdams pa gzhung gsal ltar song nas /
des sngon 'gro sta gon gyi chos rnams grub pa lags pas dge rtsa gzhan don du bsngo bas rgyas 'debs par zhu /
zhes bsngo smon byas la gyes /
slob dpon gyis sta gon gyi lha la mchod bstod byas te dkyil 'khor pa nam mkha'i dbyings su btegs /
yig brgyas nongs pa bshags /
bdag bskyed 'od gsal du zhugs shing rgyun spyod kyi rnal 'byor la gnas pas bsngo smon shis brjod bya'o ///
/[ <!TCC Tibetan character 4,37 undefined in unicode!> ]gnyis pa dngos gzhi'i thog mar /
stegs bu la ras bris kyi dkyil 'khor yod na bkram /
med na tshom bu sngar bzhin bkod pa'i dbus su sngar sta gon byas pa'i bum pa dang /
sku gsung thugs rten /
phyogs mtshams rnams su dbu rgyan /
rdo rje /
dril bu /
sna tshogs rdo rje'i tsakli /
thod pa mtshan ldan chang dang chos sman sbyar bas bkang ba /
me long gsal ba /
shel rdo /
mar me /
rlung g.yab rnams bkod /
phyi nang mchod pa dang /
'byor na dkyil 'khor gyi rgyan rnams kyang bkram la bag dro bar bya /
mchod gtor tshogs kyi yo byad thams cad tshogs par gsag go
/de nas brgyud pa'i gsol 'debs bya /
zhi khro don gyi phrin las gzhung bsrang /
spyan 'dren gyi skabs sta gon gyi lha yang bstim /
bdag mdun sogs gnyis 'dzin gyi mtshan rtog las 'das pa'i snang srid gzhir bzhengs ye rdzogs chen po'i dkyil 'khor gsal btab la bzlas pa dang /
srung ma'i gtor 'bul /
tshogs mchod bya /
gdod nas dag mnyam chen por rtogs pa don gyi dkyil 'khor du 'jug pa'am /
go rtogs dman na rig pa'i me tog dor zhing /
slob ma gzhug par gnang ba nod do //
de nas slob ma rnams 'dus te khrus nas dbyung /
bgegs gtor btang /
bka' bsgo zhing bgegs bskrad srung 'khor bsgom /
sems bskyed gsal btab la /
chos bshad gang 'os las khyad par /
de'ang gdul bya'i dbang po dman mchog gi rim pa dang mthun par re zhig 'dul byed gnyen po theg pa'ang rim pa dgur byung ba las /
thams cad kyi rtse mor gyur cing bgrod rtsol gyi lam las 'das pa rdzogs pa chen po man ngag sde las kyang mngon sum lam byed kyi khyad par chen pos 'phags pa gsang skor bla na med pa la /
kun bzang dgongs pa ma bsgribs gsal bar ston pa a ti snying thig
/rtsol med 'bras bu'i theg pa'i spyi gnad thams cad bsdus pa spyi ti /
de dag thams cad kyi lta sgom yang bcud snying por phyung pa yang ti bcas gsum du grags pa las /
'dir phyi ma nyid 'chad pa'i skabs su babs pa yin /
de las rgyud kyi 'gyur 'go bco lngas mtshon gdams pa'i rnam grangs zab cing rgya che ba bzhugs pa las skabs su babs pa 'di ni yang ti nag po gser gyi 'bru gcig pa zhes bya ba ste /
sangs rgyas kun dngos o rgyan gyi slob dpon chen po nyid dur khrod bsil ba tshal du rtsol med kyi dgongs pa la bzhugs pa'i tshe /
srod la kun tu bzang po /
nam gung rdo rje 'chang /
tho rangs rdo rje sems dpa'/
nam langs dpal thog ma'i mgon po rgyal ba rigs lngas bskor ba mngon sum du byon nas gdams ngag gi yi ge bzhugs pa'i gwa'u rnams rim gyis gnang ba /
de dag gi don ha cang zab drags pas su la'ang ma gnang bar bod du phebs nas lo gsum song ba na /
ma 'ongs dus shin tu snyigs ma'i sems can tshe thung zhing le lo dang btang snyoms kyi dbang du 'gro ba rnams la tshad med pa'i thugs rjes dgongs te mnga' bdag yab sras dang jo mo mtsho rgyal rnams la rjes su gdams /
mtsho rgyal gyis sgam po gdar gyi ri bo'i rgyab ngos mtsho maN+Dal nag por gter du sbas pa phyis dus la babs pa'i tshe nyang ban ting 'dzin bzang po'i rnam 'phrul 'gro mgon dung mtsho ras pas spyan drangs pa ste /
chos 'di'i che ba'i yon tan yang gu ru nyid kyi rdo rje'i gsung las /
chos 'di rnams rtsa ba'i gnad tshig dam pa yin pas khyad par du 'phags te kun tu bzang po'i thugs kyi bcud phyung ba yin :
rdo rje 'chang gi thugs kyi me long :
rdo rje sems dpa'i gsang ba'i mdzod phugs :
dga' rab rdo rje'i thugs mdzod kyi nor bu :
pad+ma 'byung gnas kyi thugs bcud :
ye shes kyi mkha' 'gro ma rnams kyi snying khrag :
lo tsA ba rnams kyis sgra dang skad kyis rnam par phye ba ma yin pa :
chos 'di rgya gar bas thob na rgya gar ba 'tshengs :
rgya nag pas thob na rgya nag pa 'tshengs :
bod kyis thob na bod 'tshengs :
sus thob 'tshengs pa'i nor bu yin te :
chos 'di las ngan 'dag pa'i khrus chu :
sdig sgrib gzhar ba'i spu gri :
thar lam 'khrid pa'i lam mkhan :
bar do bgrod pa'i skyel ma :
zhing khams blta ba'i me long :
chos 'di la khyad par du 'phags pa bcu ste :
chos gzhan sangs rgyas kyi zhing la smon lam btab dgos pa yin :
'di la da lta mngon sum du mjal bas khyad par du 'phags :
chos gzhan dbang bskur nas lha yid smon byas nas sgom pa yin :
'di la yi dam gyi lha mngon sum du mthong bas khyad par du 'phags :
chos gzhan goms 'dris la re ba yin :
'di da lta nyid du lta ba mngon sum du 'gyur bas khyad par du 'phags :
chos gzhan la lha yid kyis sgom pa yin :
'di la sangs rgyas mngon sum du mthong bas khyad par du 'phags :
chos gzhan rang lus rgyal ba'i dkyil 'khor yin zer nas yid smon byed :
'dir rang lus lha'i dkyil 'khor du mngon sum du gsal bas khyad par du 'phags :
chos gzhan dug lnga ye shes lnga yin zer kyang ngo mi shes :
'dir ye shes lngar mngon sum du mthong bas khyad par du 'phags :
chos gzhan bar do yod zer yang kha bshad tsam las ston mi nus :
'dir bar do da lta mngon sum du gtan la 'beb pas khyad par du 'phags :
chos gzhan lo dang zla bar bsgom dgos :
'di zhag bdun la ngo 'phrod pas khyad par du 'phags :
chos gzhan la nyin mtshan gyi khyad par yod :
'di la nyin mtshan med par 'od gsal 'khor yug tu 'char bas khyad par du 'phags :
chos gzhan rang lus sha khrag tu rig :
'dir 'od lus su mthong bas khyad par du 'phags :
de la sogs pa yon tan bsam gyis mi khyab pa yin no :
zhes dang /
e ma :
gdams ngag mthong grol yang ti nag po zhes :
zur tsam thos pas bskal pa'i sgrib pa 'dag :
nyams su blangs na 'od phung mngon 'tshang rgya :
go ba tsam yang bde chen sa la bgrod :
o rgyan thugs srog snying gi ti ka 'di :
rig 'dzin snying po bla med gnad kyi don :
zag med phung po bde chen ye sangs rgya :
'di 'dra'i zab tig bdag 'dra pad+ma'i lugs :
'di nyid mthong ba'i skyes bu gang yin pa :
rgyal ba'i sras po nges pa'i skal pa can :
zhes sogs bsngags pa don dang ldan pa'i smin byed zab mo bsgrub pa la sngon 'gro sta gon gyi rim pa rnams song grub nas /
da lam dngos gzhi'i dbang bskur ba yin pas thog mar 'jug pa'i chos rnams zhu ba'i yon du dmigs te maN+Dal phul /
ces pas mtshams sbyor la maN+Dal 'bul du gzhug
/mtshams sbyor spyi 'gre bcas /
u dum+ba ra sogs kyis me tog dang /
oM badzra tsak+Shur sogs kyis mig dar sbyin /   gter gzhung sta gon skabs yod /
gsol 'debs /
he ru ka dang gnyis med pa'i :sogs sta gon skabs ltar la mjug gi tshig rkang gcig la /
dbang bskur gnang bar mdzad du gsol :
zhes bsgyur /
de nas rgyud dag par bya ba'i slad du skyabs sems sdom gzung rnams de ltar lan gsum gsum byar gzhug
/de nas /
da ni dam tshig sems dpar dbang bskur ba ni :
slob ma rnams kyi snying gi dkyil du sogs nas dam chu blud cing dam tshig bsgrag
/rdo rje theg pa'i lam gyi rtsa ba dbang bskur ba yin yang lam gyi srog rtsa ni dam tshig yin pas /
gal te dam tshig las 'gal zhing nyams par gyur na mnar med pa'i dmyal bar lhungs te thar pa'i dus med par 'gyur la /
dam tshig ma nyams shing tshul bzhin du bsrungs na tshe gcig gis gdod ma'i dbyings su rnam par grol bar 'gyur bas spyi dang khyad par gyi dam tshig srog gi phyir yang nyams pa med par bsrung ba la brtson par gyis shig
/ces gdam /
spro na dam tshig gi rnam dbye rgyas par bshad /
hU~M:
rdo rje slob dpon sogs kyis dam bsgag
/ye shes pa gzab ste dbab /
snying po'i mthar /
badzra dz+nyA na A be sha ya a AH
btags pa drag tu brjod /
bskor ba dngos su ma 'grigs na yid kyis byas la dkyil 'khor du drangs te yol ba bsal /
me tog dor la cod pan re zhig bzhag
/mig dbye bar zhu zhing dbye /
dkyil 'khor gyi kha dog brtags la lung bstan /
me tog gang du phog pa'i rigs dang mthun par ming gdags /
phyag shing gis mtshon te dkyil 'khor rten dang brten par bcas pa'i brda don ngo sprad /
cod pan slar spyi bor bzhag la /
oM pra ti gr-ih+Na sogs dang spro bskyed brjod /
de rnams kyis dkyil 'khor phyi nang du 'jug pa'i chos rgyas par grub pa yin no //
zhugs nas mngon par dbang bskur ba zhu ba'i yon du maN+Dal 'bul 'tshal /
zhes phul la gsol gdab lan gsum bya /
de nas bum pa sogs rigs pa'i dbang lnga bskur /
lha dbang gi thog mar /
hU~M:
yid chos rang bzhin ma skyes pas :
sogs kun bzang yab yum sh+lo ka gcig 'og nas yar blang /
de nas rnam snang yab yum nas gzung /
dbang phyug nyer brgyad tshang ba'i bar gyis bum dbang rdzogs nas /
dbang gong ma gud sbas la 'jug ste /
de nas gsang ba mchog gi dbang chen chos sku'i zhing khams la 'jug pa zhu ba'i yon du maN+Dal phul /
dris lan nas brtsam chos sku'i zhing khams sgo dbye ba dang /
bum pa /
bdud rtsi /
me long /
tshig dbang /
brda lam phye ba'i dbang bcas mthar chags su bskur nas /
don dam spros med brda'i dbang shel rdo /
rnga'am dril bu /
mar me /
me long /
rlung g.yab /
shin tu rnam dag dbang rnams rtsa tshig dang sbyar ba'i brda bshad ngo sprod rgyas pa lha rje blo gros rgyal mtshan gyis mdzad pa ltar btang la shis brjod yan grub par bya /
gter gzhung ltar /
de ltar chos sku kun tu bzang po sogs nas /
rdzogs pa'i dgos pa yod do :
bar dang /
brda bshad lhan thabs 'phros /
de ltar smin byed kyi dbang sogs nas /
spro ba bskyed 'tshal lo //
yan tshang bar brjod pas dbang bskur rdzogs par grub nas /
mtshams sbyor spyi 'gre bcas dam tshig bsgrag gzung /
gtang rag maN+Dal /
lus 'bul /
dge bsngo byas la slob ma gyes /
slob dpon gyis tshogs la rol pa nas /
bkra shis brjod pa'i bar phrin las dang gsang ba spyi'i 'gros ltar rjes kyi rim pa rnams mtha' rgyas su bya'o ///
/'di ni dngos sta bar mtshams dbye zhing /
dngos gzhi'i skabs da lta'i dbang bskur spyi'i 'gros dang bstun pa'i lugs su bkod pa yin la /[ <!TCC Tibetan character 4,37 undefined in unicode!> ]mgyogs ched lta bur dngos sta sbrel mar byed na dbang rdzas tshang ba dang po nas bkod /
'don 'grig sgrub tshul spyi khog sngar dang 'dra ba las dbang gi skabs mig dar me tog dkyus ltar gtad /
ku sha sbyin pa'i 'phros su /
dngos gzhi'i dam tshig sems dpa' gsal gdab la 'jug pas chog pa yin no //
sgyu ma lta bu'i sdug bsngal mtshor //
rmi lam bzhin du nyam nyes pa'i //
'gro rnams 'khrul pa'i mtshang brdibs te //
skad cig gcig la rang grol shog
/ces rang 'dra'i blo rmongs shin tu 'jug pa bde ba'i gnas la'ang rnam par 'khyams par mthong nas /
smin byed khral sprad lan gcig po de'ang chad lhag gis skyon du ma gyur pa zhig byung na legs pa'i cha rkyen du pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel /
sarba dA mang+ga laM///
/
