@#//
gu ru dar nag ber chen gyi byin rlabs byed tshul yang zab snying po bzhugs so //
mos pa'i tshon gyis kha bsgyur bas //
sna tshogs nor bu ji bzhin du //
bsam kun rdzogs mdzad der btud nas //
byin rlabs snying po 'di ltar ro //
'di'i byin rlabs kyis dad ldan rjes su bzung ba la maN+Dal sngon po gru bzhi pa'i steng du rdul tshon gyis rdo rje rgya gram ljang gu'i lte bar pad+ma 'dab bzhi dmar po dbus mthing ga can bris pa'i steng du gtor ma dpe'u chung ltar ram /
byin rlabs tsam la spyi 'gro'i dpal gtor gyis kyang rung la gang ltar gzhung mthun sku rten tsakli dang dar gdugs kyis brgyan pa'i g.yas g.yon du sman raka gi zhal bu dang /
mdun du phyi mchod phreng tshar du bkod /
gter gzhung gi skyabs sems lan gsum /
bdag bskyed rta phag lta bu'i yi dam gang rung du gsal ba'i spyi bor bla ma bsgom zhing tshig bdun mas ye shes pa spyan drangs la bstims te dzapa? bzla ba bsnyen pa /
mchod gtor 'bru gsum gyis byin brlabs nas /
mdun gyi rten bla mar gong bzhin gsal btab pa la /
gzhung gi
/hU~M:
sngon gyi bskal pa sogs kyis ye shes pa spyan drangs shing bstims la sngags bzla ba sgrub pa /
de nas mchod pa de 'phros yod pa dang //
bstod pa 'og gi /
kyai :
rje btsun pad+ma sogs yar blangs la /
bskul pa dkyus kyi /
hrI:
rje btsun pad+ma sogs brjod pa'i mthar sngags de nyid bzla ba las sbyor bcas grub pa'i mthar /
gtor ma sku rten bcas blangs la bsnyen sgrub las sngags gsum la gzhung gi sngags sham gsum btags pa rim par brjod pa dang bstun rang gi gnas gsum du bzhag nas dbang blang bar bya'o //
de nas slob ma la /
ji ltar bltams pa sogs kyis khrus bya /
me tog bkye bsdu dang sems bskyed gsal btab la /
de'ang phyogs dus rgyal ba thams cad kyi sku lnga'i bdag nyid rje btsun pad+ma thod phreng rtsal nyid sangs rgyas kun gyi phrin las la mnga' mdzad pa'i tshe gu ru karma thod phreng rtsal zhes bya ba'i skur bstan nas phrin las mi zad pa rgyan gyi 'khor lo la dbang sgyur zhing /
rjes 'jug mos pa'i bu slob rnams la'ang phrin las rnam pa bzhi'i don mchog bde blag tu stsol ba'i byin rlabs dang dngos grub kyi sgo khyad par du 'phags pa ste /
de lta bu'i sgos sgrub kyi rim pa 'ga' zhig byon pa las thams cad kyi rtsa bar gyur pa /
gter ston grub thob thams cad kyi spyi rje gu ru rin po che chos kyi dbang phyug gis gter srung la bka' bsgo dam bsgrags mdzad de yar klung ba brtson 'grus seng ge btang nas /
bsam yas ar+Ya pa lo'i gling gi rta mgrin gyi zhabs 'og bse sgrom smug po nas gdan drangs pa'i karma gu ru dar nag ber chen gyi sgrub pa pad+ma'i gsang sgrub 'gro ba kun 'dul gyi byin rlabs bgyi ba la sogs kyis mtshams sbyar nas maN+Dal 'bul du gzhug
/mdun rten karma thod phreng rtsal dngos su gsal ba nyid mchog gsum rtsa gsum kun 'dus kyi ngo bor bzhugs pa la deng nas byang chub ma thob kyi bar du ci mdzad khyed shes kyis skyabs su mchi ba'i blos 'di'i rjes zlos mdzod /
na mo :
dkon mchog gsum gyi rang bzhin bla ma la :
mchog tu dad pas 'dud cing skyabs su mchi'o :
zhes lan gsum /
mkha' khyab kyi sems can thams cad ma hA gu ru'i go 'phang la 'god par bya /
de'i ched du gsang ba'i lam zab mo la 'jug par bgyi'o snyam pas 'di'i rjes zlos /
e ma ho :
ma rtogs 'khrul pa'i sems can snying re rje :
mnyam rdzogs bla ma dag gi zhing du bsgral :
lan gsum /
sangs rgyas kun 'dus o rgyan gyi slob dpon karma gu ru rgyal ba sras dang bcas pa yid la byas te tshogs gsag yan lag bcu pa'i don rjes su dran bzhin pas 'di'i rjes zlos /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chags sdig sgrib mthol lo bshags :
gsang sngags sgrub la rjes yi rang :
smin grol gsang sngags chos 'khor bskor :
lhun gyis grub par bzhugs su gsol :
snying po sems can don du bsngo :
yang dag rdo rje'i don rtogs shog :
de nas slob ma rnams skad cig gis pad nyi'i gdan la rta mgrin dbang chen dmar po gri thod 'dzin cing dur khrod chas kyis brgyan pa /
dbu gtsug tu rta gdong ljang gus mtshan cing me dpung gi klong na bzhugs par gsal thob cig
/gtor ma sku rten dang bcas pa nyi zla'i steng du o rgyan phrin las kyi sku zhal gcig phyag gnyis skyil krung dbu gtsug rdo rje 'bar ba g.yas sa gnon rgya gram 'dzin pa :
g.yon pa thod khrag bdud rtsir sdud pa :
sku mdog ljang gu 'od zer 'phro ba :
dar nag gi ber gsol za 'og gi phyi thul can :
brag gi ri mos brgyan pa mngon sum bzhin du gsal ba la mos gus kyi gdung shugs bskyed de gsol ba btab pas sku'i dbang dang byin rlabs dngos grub ma lus pa thob byung snyam du mos shig
/gtor ma lag tu thogs /
spos dang rol mo'i dbyangs kyis bskul la /
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub pas :
byin gyis brlab phyir gshegs su gsol :
oM AHhU~M badzra gu ru pad+ma hrIMHkarma gu ru hU~M:
a b+hi Shiny+tsa oM:
zhes gtor ma spyi bor bzhag
/rang gi lus la ba spu g.yo ba snyam byed na :
skus 'gro ba 'dul ba'i dbang thob pa yin no :
yang gtor ma phrin las kyi gu ru dngos su gsal ba la mos gus kyi gdung shugs bskyed de gsol ba btab pas gsung gi dbang dang byin rlabs dngos grub ma lus pa thob byung snyam du mos shig
/hU~M:
sngon gyi bskal pa dang po la :
d+ha na ko Sha'i mtsho gling du :
pad ma'i sdong po ge sar la :
dri med pad+ma rgyal por 'khrungs :
pad+ma 'byung gnas chen por grags :
'khor du mkha' 'gro'i sprin phung gtibs :
log 'dren gdug pa 'dul slad du :
'phags pa seng ge sgra sgrog byon :
rje btsun pad+ma gshegs su gsol :
khyed kyi rjes su bdag sgrub pas :
byin gyis rlob phyir gshegs su gsol :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal :
karma sid+d+hi hU~M A:
a b+hi Shiny+tsa A:
zhes gtor ma mgrin par bzhag
/ngag smra snying 'dod na :
gsung gis 'gro ba 'dul ba'i dbang thob pa yin no :
yang gtor ma phrin las kyi gu ru dngos su gsal ba la mos gus kyi gdung shugs bskyed de gsol ba btab pas thugs kyi dbang dang byin rlabs dngos grub ma lus pa thob byung snyam du mos shig
/hrI:
rje btsun pad+ma thod phreng rtsal :
phrin las mtha' ru dbyung ba'i phyir :
gu ru seng ge sgra sgrog rtsal :
log 'dren gdug pa tshar gcod phyir :
e ma rje btsun ngo mtshar che :
g.yas na pho rgyud thibs se thib :
thabs kyi bdud 'dul chems se chem :
g.yon na mo rgyud thibs se thib :
shes rab sgron ma ya la la :
mdun na dpa' bo sha ra ra :
mi mthun bdud dpung thal bar rlog :
slar yang bro brdung khrigs se khrig :
rgyab na chos skyong sprin ltar gtibs :
sangs rgyas bstan pa'i bdud sde 'joms :
slar yang gar byed shigs se shig :
dpa' bo chen po hU~M glu sgyur :
phaT kyi brda skad sangs se sang :
'gro ba 'dul zhing 'gro ba 'dren :
lha srin sde brgyad zil gyis gnon :
bdud dang bar chad thams cad sol :
'gro don phrin las mthar phyungs shig :
hrIng hrIng hrIng karma gu ru sarba sid+d+hi hU~M:
bdud sde log 'dren thams cad sarba shA trUM mA ra ya phaT:
a b+hi Shiny+tsa hU~M:
zhes snying gar bzhag
/rig pa'i ngar skyes na :
thugs kyis 'gro ba 'dul ba'i dbang thob pa yin no :
des sku gsung thugs kyi byin rlabs zab mo legs par grub nas mtha' rten 'gro ba 'dul ba'i rjes gnang gi slad du sku rten phrin las kyi gu ru mngon sum bzhin du gsal ba la gus pa chen pos bstod dbyangs dpon slob lhan cig tu phul ba'i mos pa mdzod /
bstod pa shes na lhan cig tu bya /
mi shes na slob dpon gyis dbyangs dang bcas te /
kyai :
rje btsun pad+ma thod phreng rtsal :
log 'dren gdug pa 'dul ba'i phyir :
bdud 'dul seng ge sgra sgrog sku :
mkhar ti nag la rang byung ba :
zhal gcig phyag gnyis sku mdog ljang :
phyag g.yas bdud 'dul sa la gnon :
rgya gram 'bar bas phrin las sgrub :
g.yon pa bde chen mnyam par gnas :
rin chen thod pas dgos 'dod skong :
spyi gtsug rdo rje rin chen gdugs :
bstan pa mi nub rgyal mtshan 'dzugs :
ljang nag drag las 'gro ba 'dul :
zhabs gnyis skyil krung rdzogs sangs rgyas :
mi mthun phyogs rnams zil gyis gnon :
mtha' ber nag po lto dpung can :
cis kyang mi 'gyur sku rab brtan :
dar ber dmar phyam sku smad g.yogs :
dam chos dar zhing rgyas par mdzad :
sku sked stod skor 'phang los brgyan :
rten 'brel sna tshogs gzhan dbang bsgyur :
zhal ni thengs gcig mthong bas kyang :
phyi ma lha mi dag par skye :
gang zhig pad+ma'i mtshan 'dzin cing :
sku la me tog 'thor byed pa :
pad+ma can gyi zhing du skye :
sngon nas bsgrubs pas las 'phror ldan :
o rgyan rig 'dzin thams cad la :
thugs rjes skyob cing bsten pa na :
nges par bde ba can du skye :
bzhi bcom drug ldan mtha' gnyis 'das :
rdo rje thod phreng rtsal la bstod :
de ltar mos gus chen pos bstod pa phul bas gu ru rin po che dgyes pa chen pos 'od du zhu /
khyed rang rnams la thim pas karma thod phreng rtsal dang dbyer med dam par rgyal ba rab 'byams kyi phrin las la mnga' dbang sgyur ba'i dbang chen thob par mos la /
phyin chad kyang zab mo'i lam 'di rang gis nyams su len zhing bstod pa 'di sems can kun gyi rna bar sgrog pa sogs ji skad gsungs pa'i dam tshig bsrung snyam pas 'di'i rjes zlos /
gtso bos ji ltar sogs /
gtang rag maN+Dal phyin chad spyi ltar bya'o //
de nas mdun rten lhar gsal ba la tshogs 'khor spro na byang bdag gi karma gu ru lta bu nas blang /
tshogs phud kyis mtshon pa'i bsreg rdzas gang 'byor mer bsregs la sbyin sreg kyang gzhung ltar sngags tsam gyis bya /
slar mchod bstod /
yig brgya /
bzod gsol /
mdun rten la brtan bzhugs bya /
spyi bo'i bla ma rang la bstim zhing dge bsngo shis brjod bya'o //
nam mkha' dang mnyam 'gro ba kun //
'dul byed phrin las rlabs po che //
karma thod phreng rtsal nyid dang //
dbyer med nyid du 'jug gyur cig
/ces pa'ang lag len gsal byed gter gzhung gi zhabs 'degs lhan thabs su pad+ma gar gyi dbang phyug phrin las 'gro 'dul rtsal gyis sbyar ba dge legs 'phel //

//
