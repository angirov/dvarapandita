@#//
rdo rje sems dpa' rtsa ba gsum gyi las byang don gyi gsal 'debs la 'jug pa zhes bya ba bzhugs so //
oM swasti /
rdo rje sems dpa' rtsa ba gsum gyi las byang don gyi gsal 'debs la 'jug pa zhes bya ba /
bla ma dpal rdo rje sems dpa' la phyag 'tshal lo //
kun khyab ye shes spros bral chos kyi sku //
bri gang las 'das chos nyid rdo rje sems //
skye 'gag gnas bral rang bzhin rdzogs pa che //
kun bzang dang po'i mgon der phyag 'tshal 'dud //
rdzogs chen 'bum phrag drug cu yi //
yang snying rdor sems snying thig gi
/rtsa gsum sgrub pa'i las byang bu //
gsal bar 'di ru bshad par bya //
de yang mtshan nyid ldan pa'i rdo rje slob dpon las dbang bskur thob cing de'i dam sdom bcas pa la gnas pa'i sgrub pa pos /
tha mal a 'thas dngos 'dzin gyi bag chags sbyangs shing dngos grub gnyis 'thob pa'i ched du rang gsal 'gag med snang stong sgyu ma lta bur dkyil 'khor gsum la sbyang bar bya ste /
sgrub mchod sogs la yid mthun byin gyis brlabs pa'i gnas su /
dkyil 'khor rten dang mchod pa'i yo byad /
tshogs kyi 'khor lo sogs ji ltar mkho zhing 'byor ba mtha' dag 'du byas shing /
spros pa med pa'i gang zag dang rgyun gyi nyams len la ni ting 'dzin kho nas kyang rung la /
phrin las kyi cho ga dngos ni rim pa gsum gyi dang po sngon du 'gro bar /
bde ba'i gdan la 'dug ste skyabs su 'gro zhing sems bskyed pa ni /
bdag sogs sems can thams cad bla ma la skyabs su mchi'o //
sangs rgyas la skyabs su mchi'o //
chos la skyabs su mchi'o //
dge 'dun la skyabs su mchi'o //
bcom ldan 'das rdo rje sems dpa' zhi khro rab 'byams kyi lha tshogs rnams la skyabs su mchi'o /

/chos thams cad stong zhing bdag med pa yin pa la /
de ltar ma rtogs pa'i sems can thams cad snying re rje /
de thams cad rdzogs pa'i sangs rgyas la 'god par bya /
de'i ched du bcom ldan 'das rdo rje sems dpa' rtsa ba gsum gyi dkyil 'khor chen po bsgom par bya /
sems can thams cad bde ba dang bde ba'i rgyu dang ldan par gyur cig
/sdug bsngal dang sdug bsngal gyi rgyu dang bral bar gyur cig
/dga' ba chen po de dang dus rtag tu mi 'bral bar gyur cig
/bde sdug gi chags sdang thams cad dang bral ba'i btang snyoms chen po la gnas par gyur cig
/de nas 'gal rkyen bsal ba dang mthun rkyen sgrub pa gnyis kyi dang po la /
sa gzhi'i bdag po dang bgegs zhi ba'i ched du gtor zlum dkar po rgyan ldan gsum bsham /
bdag nyid skad cig gis dpal he ru ka'i skur gyur /
gtor ma /
raM yaM khaM/
ma dag pa thams cad bsregs gtor bkrus /
snod bcud rnam par dag pa'i gtor ma 'dod yon lnga ldan nus mthu phun sum tshogs pa ji 'dod pa'i longs spyod 'dzad pa med par gyur /
ces pas byin gyis brlab /
pr-i thi wI de wI b+hU mi pa ti sa pa ri wA ra badzra sa mA dzaHsa mgron bkug
/oM pr-i thi wI de wI b+h+yaHna maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM g+h+r-ih+Ne daM ba liM ta ye swA hA/
gtor ma dang po sa yi lha mo la phul /
b+hU mi pa ti sa pa ri wA re b+h+yaHna maHsarba ta thA ga te sogs gong bzhin gtor ma gnyis pa gzhi bdag 'byung po spyi la 'bul /
gang dag 'dir gnas lha dang klu //
gnod sbyin srin po 'am ni gzhan //
de dag rnams la sa phyogs 'di //
bdag zhu khyed kyis bstsal du gsol //
zhes lan gsum gyis gsol ba gdab pas /
de rnams kyis gnang ba byin nas rang gnas su gshegs /
oM sarba big+h+nAn b+h+yaHna maHsarba ta thA ga te sogs gong bzhin gyis gtor ma gsum pa bgegs la bsngos shing bka' bsgo ba ni /
hU~M/
nyon cig bgegs dang log 'dren tshogs //
lus ngag yid la gnod pa'i bgegs //
bar chad 'byung po thams cad kun //
'di ru ma 'dug gzhan du dengs //
nga yi bka' las 'da' gyur na //
thal ba rdul bzhin brlag par 'gyur //
hU~M hU~M uts+tshA Ta ya phaT/
sum+b+ha ni drag tu bzlas te bdug gtor rol mo bcas pas bgegs bskrad /
de nas mtshams gcad pa la /
dang po khro bo rol pa'i mtshams gcad pa ni /
hU~M/
nga ni khro bo'i rgyal po he ru ka
/sku mdog mthing nag rdo rje dril bu bsnams //
sku las 'od 'phros phyogs bcu'i mthar thug pa //
thams cad rgyal ba rtsa gsum lha tshogs te /
khams gsum gdug pa ma lus rdul du rlog
/lha las ma gtogs bgegs kyi ming yang med //
hU~M trAM hrIHAHoM raM/
oM badzra kro d+ha he ru ka lo ka ti ra baM satwaM b+ha rak+Sha hU~M phaT/
gnyis pa mtshon cha 'bar bas mtshams gcad pa ni /
hU~M/
bdag las sprul pa kun gyi 'od zer las //
yi ge 'bru drug mtshon cha lnga dang me //
phyogs bcur 'phros pas bla re sa gzhi dang //
mtshon cha'i rtsig pa mtshon cha'i gur du gyur //
me dpung chen po lnga ldan srid gsum sreg
/bar mtshams med par me dang mtshon chas bltams //
hU~M oM phaT/
a dz+wa la raM/
gsum pa gsang ba'i mtshams gcad pa ni /
hU~M/
gdod nas chos nyid rol pa'i dkyil 'khor 'dir //
'khor 'das snod bcud rab 'byams ma lus kun //
klong yangs skye med ngang las ma g.yos kyang //
dbyings dang ye shes dbyer med rig pa'i lha //
mnyam yangs chen por ma rtogs mthol zhing bshags //
gnyis med rol pa chen por rtogs par shog
/oM sarba d+harma d+hA tu dz+nyA na sa ma ya aH
bzhi pa de kho na nyid snang grags rtog tshogs rdo rje gsum gyi rol pas mtshams gcad pa ni /
hU~M:
nga ni ye nas rdo rje sems :
sku yi sprul pas nam mkha' gang :
gsung gis stong gsum sgra sgrog cing :
thugs kyi 'od zer glog stong 'khyug :
ye shes me yis phyogs mtshams gang :
snod bcud lha dang gzhal yas khang :
bgegs dang bar chad ga la yod :
ye grol chen por mtshams bcad do :
oM AHhU~M:
phaT phaT phaT:
de nas gnyis pa mthun rkyen sgrub pa la /
thog mar mchod pa byin gyis brlab pa ni /
oM AHhU~M:
dngos 'dzin rnam rtog gi nyes skyon thams cad bsal :
oM AHhU~M nam mkha'i mtha' dang mnyam par spel /
oM hU~M trAM hrIHAH
ye shes lnga ldan gyi bdud rtsir gyur /
mUM lAM mAM pAM tAM/
dug lnga bsgral pa'i rak+tar gyur /
oM AHhU~M/
'dod yon lnga ldan gyi gtor mar gyur /
oM AHhU~M/
dngos grub 'byung ba'i tshogs mchod gyur /
hU~M/
b+han+d+ha'i nang du sha lnga bdud rtsi lnga //
nyi zla rdo rje 'bar bas rab brgyan te //
hU~M las rlung g.yos me sbar thod pa dros //
ma dag sbyangs te sman raka gtor mar sprul //
'dod yon lnga ldan 'chi med bdud rtsir gyur //
zag med bde ba chen por byin gyis brlab //
oM AHhU~M sarba pany+tsa a mr-ita hU~M hrIHThA/
oM AHhU~M ma hA rak+ta dz+wa la maN+Da la hU~M hrIHThA/
oM AHhU~M ma hA ba liM ta te dzo ba liM ta b+ha la b+ha te gu h+ya sa ma ya hU~M hrIHThA/
hU~M/
me rlung drag po 'bar ba'i sbyor ba yis //
sman raka gtor gsum bdud rtsi khol ba las //
zer ma phyogs bcu'i 'jig rten khams 'phros pas //
snod kyi 'jig rten bdud rtsi'i gtor ma la //
bcud kyi sems can lha dang lha mo'i ngang //
bde ba chen po'i 'dod yon mer mer gang //
hU~M yaM raM a mr-ita ba liM ta rak+ta su kha oM AHhU~M/
zhes pas khyad par gyi rdzas rnams byin gyis brlab cing /
mchod pa'i sprin mkha' khyab tu spel /
de nas rgyud dag pa'i phyir skyabs sems tshogs gsag par /
tshogs zhing spyan drang ba ni /
bla ma yi dam sangs rgyas byang sems mkha' 'gro chos skyong rnams skad cig gis mdun gyi nam mkhar byon badzra sa mA dzaH
de nas skyabs su 'gro zhing sems bskyed pa ni /
oM AHhU~M:
skyabs kyi dam pa dkon mchog gsum :
bdag sogs sems can skyabs su mchi :
bla ma yi dam mkha' 'gro gsum :
bdag sogs sems can skyabs su mchi :
chos sku longs sku sprul sku gsum :
bdag sogs sems can skyabs su mchi :
oM AHhU~M:
dkon mchog gsum sogs dgongs su gsol :
deng gzung byang chub ma thob bar :
ma grol sgrol dang ma bsgral bsgral :
dbugs dbyung mya ngan 'das la 'god :
de nas yan lag bcu yis tshogs gsag pa ni /
oM AHhU~M:
bla ma yi dam mkha' 'gro gsum :
rang bzhin gnas nas 'dir gshegs shig :
spyi gtsug pad+ma nyi zla'i steng :
gnyis su med par bzhugs su gsol :
lus ngag yid gsum gus pa yis :
rtsa ba gsum la phyag 'tshal lo :
phyi nang gsang gsum mchod pa rnams :
dngos 'byor yid kyis sprul nas 'bul :
lus ngag yid gsum sdig pa rnams :
rab gnong 'gyod pas bshags par bgyi :
gsang sngags bla med sgrub pa la :
bdag ni rjes su yi rang ngo :
nam mkha' mnyam pa'i sems can la :
smin grol chos 'khor bskor bar skul :
'khor ba dong nas ma sprugs bar :
sems can don la bzhugs su gsol :
dus gsum bsags pa'i dge ba rnams :
thams cad mkhyen pa'i sa ru bsngo :
bdag gzhan sems can ma lus kun :
bla med go 'phang myur thob shog :
badzra muH
tshogs zhing rnams rang la thim /
sa gzhi'i bdag por gtor ma dang //
bgegs bskrad pa dang mtshams gcad pa //
mchod pa byin rlabs skyabs sems bskyed //
tshogs gsag sngon 'gro'i rim pa 'o //

//spyi don gnyis pa dngos gzhi la /
dang po dam tshig dkyil 'khor gdod nas lhun grub la gsal gdab pa ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
chos thams cad kyi gnas lugs chos dbyings stong nyid spros bral /
rang bzhin 'od gsal ba blos byas mtha' dag zad de rdzogs pa'am med pa chen po'i ngang las /
de ltar ma rtogs pa'i sems can sgyu ma lta bu la dmigs pa med pa'i snying rje yi rol pa kun la khyab par snang ba'i /
stong nyid snying rje zung 'jug ngo bo'i rtsal ma 'gags pa rang gi rig pa hU~M yig dkar po /
mtha' yas pa'i 'od snang can du nam mkhar shar ba'i ye shes kyi rang mdangs thig le 'od gang khyab brdal chen po'i klong du /
rang byung lhun grub kyi gzhal yas khang byang chub kyi chos sum cu rtsa bdun gyi mtshan nyid can /
rgyan gyis rab tu bkra ba'i dbus su sdong po dang bcas pa'i sna tshogs pad+ma 'dab ma bzhi pa'i lte bar nyi zla'i gdan la /
hU~M de gnas pa las 'od zer 'phros /
'phags pa mchod /
sems can gyi don byas /
'od zer tshur 'dus yongs su gyur pa las /
rang rig yi dam dkyil 'khor thams cad kyi gtso mchog zhi khro rigs brgya 'dus pa'i spyi dpal gsang chen rigs gcig
/dang po'i sangs rgyas bcom ldan 'das kun tu bzang po rdo rje sems dpa' kha dog zla ba'i snying po nor bu chu shel ltar ches dkar zhing dwangs pa /
mtshan dpe yongs su rdzogs pa mdzes sdug blta bas chog mi shes pa zhi ba'i sku zhal gcig spyan gsum can /
dbu la de bzhin gshegs pa lngas mtshan cing skra thor tshugs bcings pa'i lhag ma cung zad phrag pa g.yas g.yon steng 'phyang ba /
phyag gnyis g.yas rdo rje mtheb srin gyis thugs kar gsor zhing /
g.yon dril bu dkur brten pa /
zhabs rdo rje skyil krung gis bzhugs te /
'ja' tshon gyi smad dkris can /
lha yi dar dkar po gser gyi ngang ris can gyis stod g.yogs shing /
cod pan zi dir dar dpyang gis lhun sdug pa /
yid bzhin nor bu mchog gi dbu snyan mgul rked dpung phyag zhabs rgyan dang /
se mo do dang do shal gyis shin tu mdzes shing zhi ba'i nyams dgu rgyas pa /
pang du rang 'od kyi yum kun tu bzang mo rdo rje sems ma rang 'dra ba shes rab kyi yan lag dang yon tan ma lus tshang bas 'khril ba la snyoms par zhugs te /
bde stong gnyis su med pa'i ngo bor rol pa /
snying ga dang dung khang du zhi ba dang khro bo'i dkyil 'khor rdzogs shing phung khams dbang yul rnams /
gdan gsum lha yi sgyu 'phrul rol pa 'byams klas su spro bsdu byed pa /
kha dog lnga yi 'od zer tshad med pas mkha' khams khyab pa las rnam pa mtha' yas pa'i rgyal ba'i sprin phung 'char ba /
sangs rgyas thams cad kyi thugs rje dang phrin las mnga' bdag mchog gi sku ru gsal ba /
de'i spyi bor pad zla'i steng du rtsa ba'i bla ma dang gnyis su med pa la brgyud pa'i bla ma dang dus gsum sangs rgyas thams cad 'dus pa'i spyi gzugs /
pad+ma 'byung gnas rdo rje thod phreng rtsal sku mdog mthing ga lcang lo thor tshugs bcing 'phyang can rdo rje sems dpa' ltar rdo rje dang dril bu snyems pa'i tshul gyis 'dzin nas /
yum mtsho rgyal dkar sngo lha mo'i mtshan nyid ldan ma rdo rje dang thod pa bdud rtsis gang ba bsnams pa la sbyor ba /
gnyis ka'ang zhi ma khro spyan gsum pa gcer bu rin chen rus pa'i rgyan gyis spras te /
yab rdo rje dang yum pad+ma'i skyil krung gis ye shes 'ja' tshon 'phro ba'i klong na dgyes par bzhugs pa /
bdag nyid rdo rje sems dpa'i phyogs kyi pad 'dab bzhir bam ro mgo bo g.yon bstan gan rkyal re'i snying gar ye shes mkha' 'gro thams cad 'dus pa'i bdag nyid /
shar du rdo rje mkha' 'gro ma dkar mo /
lhor rin chen mkha' 'gro ma ser mo /
nub tu pad+ma mkha' 'gro ma dmar mo /
byang du las kyi mkha' 'gro ma ljang mo /
kun kyang gcer bu sgeg chags khro 'dzum bzhad ldan spyan gsum pa /
dbu skra nag po phyed bcings phyed grol /
rdo rje rin chen pad+ma sna tshogs rdo rje'i gtsug rgyan dang /
thod skam lnga yi dbu rgyan /
rlon pa lnga bcu'i do shal /
rus pa'i phyag rgya lnga dang rin po che'i me tog rnams kyis mtshar ba /
phyag g.yas rang rtags kyis yu ba byas pa'i gri gug dang /
g.yon khrag dang bcas pa'i bdud bzhi'i thod pa 'chang zhing /
gru mor kha T+wAM ga dkar po bcug ste zhabs g.yon brkyang g.yas bskum pa'i rting pa b+ha ga la gtad nas bde ba'i gar stabs kyis rang 'od las mdog sna lnga spel ma'i me dpung 'bar ba'i nang du gnas pa /
gzhan yang bla ma yi dam mkha' 'gro chos skyong gi tshogs grangs med gtibs pa /
de ltar rten dang brten pa'i dkyil 'khor 'khor lo thams cad /
gdod ma'i lhan skyes bde ba chen po'i ye shes kyi rang snang lhun grub rang gsal gdab pa'i tshul du /
gzhung tshig gis gsal gdab pa ni /
hU~M:
stong gsal bya rdzogs chen po'i ngang :
dmigs med snying rjes kun la khyab :
'gag med rig pa hU~M du shar :
lnga ldan ye shes gzhal yas khang :
pad sdong 'dab bzhi nyi zla'i steng :
hU~M las rang nyid rdo rje sems :
dkar gsal skyil krung rdor dril bsnams :
rin chen rgyan mdzes mtshan dper ldan :
spyi gtsug o rgyan yab yum gsal :
'dab bzhir rigs bzhi'i mkha' 'gro bsgom :
ye rdzogs rtsa gsum lha tshogs rnams :
dmigs med zang thal klong du gsal :
ces brjod nas /
oM AHhU~M:
zhes pas /
de ltar bdag nyid rdo rje sems dpa'i spyi bor oM dkar po /
mgrin par AHdmar po /
snying gar hU~M mthing ga rnams rang 'od kyi thig le mu khyud lnga dang bcas pa sangs rgyas thams cad kyi rdo rje gsang ba gsum gyi rang bzhin du gdod nas gnas bzhin par gsal gdab /
de nas ye shes kyi dkyil 'khor don dam rang rig lha dang 'du 'bral med kyang kun rdzob gnyis snang rtog pa bsal phyir spyan 'dren pa ni /
hU~M:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag bsgrub kyis :
byin gyis rlob phyir gshegs su gsol :
bka' babs lung gi pho brang nas :
brgyud pa'i bla ma gshegs su gsol :
sku gsum rig rtsal zhing khams nas :
yi dam lha tshogs gshegs su gsol :
phrin las rnam bzhi'i gzhal yas nas :
mkha' 'gro rigs bzhi gshegs su gsol :
bka' dang dam tshig gzhal yas nas :
bka' srung gter bdag gshegs su gsol :
oM AHhU~M:
dzaHhU~M baM ho :
zhes rang gi gnas gsum 'od zer gyis mkha' khyab phyogs bcu dus bzhi'i dkon mchog gsum /
bla ma yi dam mkha' 'gro rnams nam mkha'i gnas su byin 'thibs kyis byon par bsam /
de nas dam ye dbyer med bzhugs su gsol ba ni /
hU~M:
chos dbyings brdal ba'i dkyil 'khor 'dir :
'khor ba'i skyon bral pad+ma'i gdan :
thabs shes dbyer med nyi zla'i steng :
ye shes rol pa'i lha tshogs rnams :
bzhengs dang bzhugs pa mi mnga' yang :
sems can rtog pa sbyang phyir bzhugs su gsol :
oM AHhU~M:
sa ma ya tiSh+Tha lhan :
don dam dam ye dbye ba med kyang kun rdzob dam tshig gi tshul la ye shes pa bzhugs te dbyer med du gyur par bsam /
de nas bdag gi sgyu 'phrul mchod pa'i lha mo yid 'phrog 'phro bzhin pas mchod pa la gsum gyi /
dang po gus pa'i phyag 'tshal gyi mchod pa ni /
ho :
sku gsum lhun gyis grub pa'i sku :
bla ma rnams la phyag 'tshal lo :
ye nas rang byung rig pa'i gsung :
yi dam lha la phyag 'tshal lo :
'gag med rig rtsal rol pa'i thugs :
mkha' 'gro'i tshogs la phyag 'tshal lo :
oM AHhU~M nA mo pu ru sha ya a ti pU hoH
gnyis pa phyi nang gsang ba sman raka gtor tshogs kyi mchod pa ni /
hU~M:
rang dang gnyis su med pa'i lha :
bla ma yi dam mkha' 'gro la :
me tog bdug spos mar me dang :
dri chab zhal zas sgra snyan 'bul :
gzugs sgra dri ro reg bya chos :
rang byung nang gi mchod pa 'bul :
snang stong gnyis med bde ba che :
gnyis med gsang ba'i mchod pa 'bul :
ye shes lnga ldan bdud rtsi dang :
dug lnga bsgral pa'i rak+ta dang :
'dod yon lnga ldan gtor ma dang :
dngos grub 'byung ba'i tshogs mchod rnams :
rang bzhin lhun grub chen po'i rtsal :
rang las byung zhing rang la mchod :
rol pa chen po'i mchod pa 'bul :
thugs rjes 'gro ba'i don du bzhes :
oM AHhU~M gu ru d+he wa DA ki nI ar+g+haM nas shab+da AHhU~M:
ma hA pany+tsa rak+ta ba liM ta ga Na tsakra pU dza ho :
zhes 'phrul dga'i lha'i 'dod yon gyi rol pa ltar rang las sprul zhing rang la mchod pas gnyis su med par rol te dgyes tshims thim par bsam /
gsum pa bla ma yi dam mkha' 'gro la don dam gsal 'debs pa'i sgo nas bstod pas mchod pa ni /
hU~M:
ngo bo'i sku ni mtha' dang bral :
rang bzhin gsung ni grags la stong :
thugs rje'i thugs ni smra bsam bral :
sku gsung thugs la phyag 'tshal bstod :
'gyur med sku gsung thugs dang ldan :
rang byung thugs rjes 'gro rnams sgrol :
phrin las rnam bzhis re 'dod skong :
bla ma'i sku la phyag 'tshal bstod :
sangs rgyas kun gyi rang bzhin can :
rdo rje sems dpa' sems dpa' che :
rdo rje las skyes rdo rje'i bdag :
rdo rje 'chang la phyag 'tshal bstod :
skyon med rnam dag rdo rje'i sku :
'gag med rang bzhin tshangs pa'i gsung :
chos dbyings ye shes mkhyen pa'i thugs :
mkha' 'gro'i tshogs la phyag 'tshal bstod :
de nas mchod pa'i lha mo rnams rang nyid la 'dus /
chos thams cad gnyis med bde ba chen pos mnyes par bsam mo //
de nas bzlas pa sngags kyis thugs rgyud bskul ba la /
dang po bsnyen pa /
rtsa ba gsum gyi gnas gsum rdo rje gsum gyi yi ge 'bru gsum chos nyid gzhom med kyi sgra dbyangs brjod las 'das pas /
sangs rgyas rnams kyi sku gsung thugs kyi thugs dam gyi rgyud bskul cing /
sems can gyi lus ngag yid gsum gyi dri ma sbyangs nas rdo rje gsum la bkod par bsam la mchog tu gyur pa'i sngags 'bru gsum bzla /
oM AHhU~M:
zhes bye ba gcig tu bzla bar bya'o //
de nas sgrub pa ni /
rtsa ba gsum gyi thugs dkyil srog gi snying po hU~M yig gi mthar rtsa ba gsum gyi sngags kyi phreng ba 'khor ba /
de las sngags kyi rang sgra dang bcas 'od zer 'phros te :
bde bar gshegs pa thams cad la phog :
sku gsung thugs mnyes pa'i mchod pa phul :
sems can thams cad la phog sdig sgrib sbyangs :
tshur 'dus ye shes kyi bdud rtsis lus gang bar bsam zhing :
oM AHhU~M gu ru pad+ma badzra satwa a ha ri ni sa sid+d+hi hU~M:
zhes ma yengs par 'bru 'bum du bzla 'o //
de nas las sbyor tshul du /
snang srid snod bcud gzugs su snang ba thams cad yi dam gyi lha :
sgra ru grags pa thams cad 'bru gsum gyi sgra :
dran rtog thams cad chos nyid kyi dgongs pa :
de las ma yengs par gsal stong gi don la rtse gcig tu gnas par byas te :
yid rdor 'gog bzlas rnal 'byor gang bab la 'bad /
skabs su snying gar bde gshegs zhi ba'i dkyil 'khor gnas gsum rdo rje gsum bcas gsal bzhin zhi ba'i dzapa? bskul te bzla ba ni /
oM AHhU~M bo d+hi tsit+ta ma hA su kha dz+nyA na d+hA tu aH
oM dang AHdang hU~M dang gsum //
dus gsum sangs rgyas thams cad kyi //
sku gsung thugs kyi snying po yin //
bo d+hi tsit+ta byang chub sems //
ma hA su kha bde ba che //
dz+nyA na d+hA tu ye shes dbyings //
aHni skye med chos kyi sku //
zhi ba bzhi bcu rtsa gnyis kyi //
snying po thams cad 'dir 'dus so //
oM AHhU~M bo d+hi tsit+ta ma hA su kha dz+nyA na d+hA tu aH
zhes bzla /
de bzhin du dung khang khrag 'thung gi dkyil 'khor rdo rje gsum bcas gsal btab la /
khro bo'i dzapa? bskul bzla ba ni /
oM ru lu ru lu hU~M b+h+yo hU~M/
oM ni ye shes lnga dang ldan //
ru lu gnas lugs chos kyi sku //
ru lu cir snang sprul pa'i sku //
hU~M ni 'gag med thig le nyid //
b+h+yo ni skye med mkha' la 'khyil //
hU~M ni skye 'gag gnyis su med /
khrag 'thung lnga bcu rtsa brgyad kyi //
snying po thams cad 'dir 'dus so //
oM ru lu ru lu hU~M b+h+yo hU~M/
zhes bzla'o //
skabs su rdo rje sems dpa'i thugs kyi yang snying yi ge brgya pa yang /
bde gshegs zhi khro rab 'byams ma lus pa'i thugs rgyud yongs su bskul ba'i phyir ci nus su bzla bar bya ste /
oM badzra satwa sa ma ya :
ma nu pA lA ya :
badzra satwa twe no pa :
tiSh+Tha dr-i D+ho me b+ha wa :
su toSh+yo me b+ha wa :
a nu rak+to me b+ha wa :
su poSh+yo me b+ha wa :
sarba sid+d+him+me pra yats+tsha :
sarba karma su tsa me :
tsit+taM shre yAMHku ru hU~M:
ha ha ha ha ho :
b+ha ga wAn sarba ta thA ga tA hr-i da ya :
badzra mA me muny+tsa :
badzrI b+ha ba ma hA sa ma ya badzra satwa A:
'di nyid bzlas brjod byas pa'i phan yon yang /
kalpa dum bu'i rgyud dri ma med pa'i rgyal po las /
'di dag par dus gcig la lan brgya rtsa brgyad bzlas na /
chag nyams thams cad bskangs te /
ngan song du ltung ba'i las kyi sgrib pa las thar bar 'gyur ro //
zhes dang /
yi ge brgya pa 'di yi dam du byas nas 'don na /
mi de tshe 'di la yang sangs rgyas thams cad kyi sras kyi dam par dgongs nas bsrung zhing skyob par mdzad la /
shi 'phos nas kyang bde bar gshegs pa rnams kyi sras kyi thu bor 'gyur bar gdon mi za'o //
zhes gsungs pa ltar ro //
bskyed rdzogs zung 'jug la bzla ba ni /
zhi dang khro bo'i lha tshogs rnams //
rang las rang gsal shar ba la //
rang nyid lha la lha nyid rang //
rig pa ye shes 'od kyi sku //
snang la rang bzhin ma grub pa'i //
snang stong zung 'jug bde ba che //
lhan skyes ye shes he ru ka
/cir yang ma grub cir yang 'char //
bskyed dang rdzogs pa gnyis su med //
e ma ngo mtshar bsam mi khyab //
smra bsam yul 'das rdzogs pa che //
gnyis med ye shes ngang nyid las //
ma yengs rgyun du gnas bgyi 'o //
zhes me long gi gzugs brnyan ltar snang stong zung 'jug rang bzhin lhun grub kyi lha sku la ci gnas su mnyam par gzhag
/bzlas pa'i stong tshigs thun mtshams la 'jug pa na sngags kha skong ba dang dzapa? bstod kyang bya ste /
de yang sngags kha skong bar dbyangs gsal yig brgya rten 'brel snying po kha yar bklag
/dzapa? kyi bstod pa gong nas 'byung ba dang /
'di gang rung ngam gnyis kas kyang bstod do //
hU~M:
dmigs gtad bral ba'i pho brang nas :
gzung yul bral ba'i rtsa gsum shar :
bla ma kun bzang thig le'i lha :
ma 'dres yongs rdzogs phyag 'tshal bstod :
thugs rje'i rol pa bsam mi khyab :
sku gsung thugs yon phrin las lnga :
'gag med sku dang zhing khams rgyas :
snang ba'i sku la phyag 'tshal bstod :
khro bo'i rgyal po 'dus pa rtsal :
dmigs gtad blo yi dri ma bral :
stong pa'i gzugs la gsal bar snang :
phyogs bral rang stong phyag 'tshal bstod :
ngo bo stong la rang bzhin gsal :
dbyings rig 'gul 'phrig thugs rje'i tshul :
thabs shes gnyis ldan tshom bu rgyas :
kha dog ma 'dres sku la bstod :
rang byung rang shar A li'i sgra :
chos nyid rol pa grags stong ngang :
cir mi dgongs pa zang thal le :
shar grol dus mnyam phyag 'tshal bstod :
gzhon nu bum pa sku yi ngang :
nyag gcig zang thal lu gu rgyud :
bde chen gdal bar lhun sdug ge :
rtsa gsum tshogs la phyag 'tshal bstod :
ces don dam gsal 'debs 'dis bstod /
lha bskyed gnas gsum byin brlab cing //
ye shes dgongs pa dbyer med bzhugs //
phyag 'tshal mchod bstod sngags bzlas pa /
kha skong dzapa? bstod dngos gzhi 'o //

//de nas spyi don gsum pa rjes kyi rim pa la /
dang po tshogs kyi mchod pa ni /
de'i rdzas 'os pa ji snyed pa rnams 'du byas la /
de nas bsang chu dang bdud rtsi /
oM sarba dra byaM shwa d+ha ni hU~M phaT/
ces pas 'thor /
ma dag pa sbyong ba ni /
hU~M:
'dod chags zhe sdang gti mug gsum :
bag chags tshogs kyi dri ma yin :
rang stong rang gsal rang grol gsum :
dug gsum chos kyi dbyings su bkru :
raM yaM khaM/
lan gsum gyis tshogs rdzas ma dag pa thams cad bsregs gtor bkrus /
dag par spel ba ni /
hU~M:
byin gyis rlob pa'i yi ge gsum :
spros kyang rang sems skye med ngang :
bsdus kyang 'khor 'das rgya yan klong :
sku gsum ngang du bdud rtsi bskyil :
oM AHhU~M/
lan gsum gyis tshogs gzhong chos kyi dbyings su tshogs rdzas 'dod yon lhun grub kun tu bzang po'i sprin phung 'phro bas mkha' khams yongs su khengs shing rgyas par bsam /
tshogs zhing spyan 'dren pa ni /
hU~M/
sku gsum thig le'i gzhal yas nas //
bla ma yi dam mkha' 'gro rnams //
'dod yon tshogs la spyan 'dren gshegs //
lhun grub dkyil 'khor gnas 'dir bzhugs //
oM AHhU~M gu ru d+he wa DA ki nI dzaHhU~M baM hoH
zhes pas dkon mchog rtsa gsum rgya mtsho'i tshogs mdun gyi nam mkha' la skad cig gis byon cing bzhugs pa la /
nyer spyod 'dod yon gyis spyir mchod /
tshogs phud cha gsum du spros te /
dang po snang srid thams cad chos sku'i rang bzhin bla ma'i ngang du gsal ba la mchod pa /
hU~M:
zhal zas 'byor ldan dam pa 'di :
brtag cing brtags pas byung tshor stong :
dpag med dmigs med 'dzin pa med :
chos sku skye med tshogs la rol :
ga Na tsakra pU dza ho :
gnyis pa snang srid kun longs sku yi dam zhi khro rab 'byams su gsal bar phul nas /
bskang zhing bshags pa /
hU~M:
snang srid ye sangs rgyas pa la :
rang snang bdag tu so sor bzung :
a 'thas dngos po bden par zhen :
rigs drug khyu ru 'khyams pa kun :
lhun grub longs skur bskang zhing bshags :
badzra sa ma ya hoH
yi ge brgya pa yang bzla /
gsum pa snang srid rnams sprul sku mkha' 'gro chos skyong rgya mtshor gsal nas /
rang nyid skad cig gis he ru ka'i skur gyur /
tshogs snod gru gsum gshin rje'i dong du tshogs rdzas dgra bgegs kyi gzugs su dmigs te /
lcags kyu'i phyag rgya bcas /
bden stobs brjod la /
nr-i yaM dzaH
nr-i badzra aM ku sha dzaH
tri yaM dzaH
tri badzra aM ku sha dzaH
zhes pas dmigs bya rten la bkug
/dzaHhU~M baM hoH
dgug gzhug bcings myos par byas /
hU~M:
nga dang bdag tu 'dzin pa'i sems :
mya ngan ma 'das ru tra 'di :
rig pa rdo rje'i mtshon gyis bsnun :
rtog tshogs sprul pa'i klong du sgrol :
bdag 'dzin ru tra mA ra ya phaT:
drag po mngon par spyod pas bsgral pa'i sha khrag rus pa bdud rtsir spel nas bstabs pas /
hU~M/
nyon mongs dgra bgegs bsgral pa'i sha khrag rus //
phung khams skye mched bla tshe rnam shes bcas //
zhal du stobs shig 'gag med sprul sku yi //
chos dbyings bde chen mnyam pa'i thugs su stims //
mAM sa rak+ta kiM ni ri ti khA hi /
de ltar bsgral pa'i mchod pa'i mthar /
kha sbyor gyi dam tshig gis dgyes par byas /
rang nyid rdo rje sems dpa'i skur gyur /
nang gi sreg blug tshogs kyi 'khor lo brda' dang brda' lan bcas /
hoH
rdo rje slob dpon dgongs su gsol //
sku gsung thugs kyi dkon mchog la //
gtsang sme gnyis med bdud rtsi 'bul //
chos nyid rol par bzhes su gsol //
zhes gsol ba'i lan du /
e ma ho /
stong pa'i chos ni skye ba med //
snang ba'i chos rnams 'gag pa med //
snang stong gnyis med chos kyi sku //
rol pa chen por a la la hoH
zhes phung khams gdan gsum du gsal btab ste rol /
lhag mar dpal gyi zhal chab dang bdud rtsis bran /
oM ha ho hrIHswA hA/
lhag gtor dgra bgegs kyi sha khrag bdud rtsi'i rgya mtshor bsam /
e A ral+li hrIng hrIng /
zhes lhag mgron bkug
/nyer spyod kyis mchod /
gtor ma /
oM uts+tshiSh+Ta ba liM ta kha raM khA hi /
zhes dang /
hU~M:
rtog tshogs chos sku'i lhag ma 'di :
so ma ngang dwangs mkha' ru bzhes :
dug lnga ye shes lhag ma 'di :
ma bsgyur ma spang ngang du bzhes :
sha khrag drod dbugs lhag ma 'di :
'ja' 'od thig le'i klong du bzhes :
sdug bsngal kun rtog lhag ma 'di :
rang rig gzung 'dzin rang grol bzhes :
ma rtogs 'gyu bun lhag ma 'di :
rtogs nas thugs rje'i dbyings su bzhes :
phaT phaT phaT:
ces pas bsngo /
skabs 'dir spro na bstod pa yang rgyas par bya /
de nas thugs dam bskul ba ni /
gtor mar sman raka bran /
oM AHhU~M:
bla ma yi dam mkha' 'gro yis :
sku yi phrin las rab sgrubs la :
'dod khams bde ba chen por sgrol :
sems can 'dod chags sgrol bar mdzod :
bla ma yi dam mkha' 'gro yis :
gsung gi phrin las rab sgrubs la :
gzugs khams ye shes lnga ru sgrol :
sems can zhe sdang sgrol bar mdzod :
bla ma yi dam mkha' 'gro yis :
thugs kyi phrin las rab sgrubs la :
gzugs med ka dag chen por sgrol :
sems can gti mug sgrol bar mdzod :
bla ma yi dam mkha' 'gro yi :
rang snang dgongs rgyud dag par bskul :
dam rdzas rmad byung gtor ma bzhes :
rnal 'byor bcol pa'i phrin las mdzod :
oM AHhU~M:
shAn+tiM puSh+TiM pA shaM mA ra ya phaT:
ces bskul zhing gtor ma 'bul /
de nas dngos grub blang ba ni /
hU~M/
bcom ldan rgyal ba rtsa gsum lha tshogs kyis //
'gyur med sku yi dngos grub bstsal du gsol //
'gag med gsung gi dngos grub bstsal du gsol //
'khrul med thugs kyi dngos grub bstsal du gsol //
yon tan re skong dngos grub bstsal du gsol //
phrin las 'gro 'dul dngos grub bstsal du gsol //
oM AHhU~M sarba sid+d+hi pha la a la la hoH
khyad par gyi rdzas rang gi gnas gsum reg cing dngos grub kyi rdzas rnams rol /
de nas chad mdo brtan ma skyong ba ni /
oM AHhU~M/
rgyal ba rtsa gsum zhi khro rig rtsal gyis //
sku gsung thugs kyi dam tshig dkyil 'khor du //
yon tan yongs rdzogs phrin las mdzad pa'i tshe //
ma dang mkha' 'gro chos skyong dregs pa'i tshogs //
so so'i sku gsung thugs su bstan nas kyang //
ji ltar khas blangs dam bcas ji bzhin du //
mchod gtor bzhes la phrin las grub par mdzod //
ces gtor ma phul /
de nas bshal chus brtan ma skyong ba ni /
hU~M/
bstan skyong dpal ldan ma dang yang dag shes /
khyung btsun kong lha g.yu bun me tog ma //
zla 'od byang rgyal gser thang kun bzang ma //
shAn+tiM dpal dang klu mo gzi 'bar sogs //
ma sring 'khor bcas khyed cag dam tshig can //
bod khams rtag tu bde ba'i phrin las mdzod //
ma ma sa ma ya karma hoH
zhes de nas bshal chu'i gtor ma phul /
gtor bro ni /
hU~M/
dug lnga 'joms pa'i ye shes lnga ldan bro //
ye shes lnga yi glu blangs bro brdungs pas //
rnam rtog mtshan ma'i dgra bgegs rang sar grol //
ma rig nyon mongs ka dag dbyings su non //
oM AHhU~M satwaM b+ha ya nan /
gtang rag mchod bstod ni /
hU~M/
bde gshegs rtsa gsum zhi khro rgya mtsho la //
phyi nang gsang ba'i mchod pa dpag med rnams //
dngos su 'byor dang yid kyis rnam sprul te //
'gro ba'i don du 'bul gyis bzhes su gsol //
oM AHhU~M sarba pU dza hoH
chos sku nam mkha' lta bur khyab pa la //
longs sku nyid 'od lta bur so sor gsal //
sprul sku 'ja' tshon lta bur 'gro don mdzad //
rgyal ba rtsa gsum tshogs la phyag 'tshal bstod //
nyes byas bshags pa ni /
hoH
bskyed rdzogs ma gsal bying rgod shor //
sgom sgrub dus 'das le lor gyur //
dzapa? bsnyen gzhung bzhin ma grub cing //
tshogs mchod 'byor tshogs chung ba rnams //
yang dag rig pa'i lha tshogs la //
bshags bya bshags byed gnyis med kyang //
ma rig 'gyu ba'i lha tshogs la //
gsang sngags dam tshig nyams chag rnams //
mthol lo ye shes lha la bshags //
kun bzang yum gyi klong du hoH
lhag chad kha skong ba ni /
sku bskyed rim kyi lhag chad A li lan gsum gyis bskang /
gsung bzlas pa'i lhag chad kA li lan gsum gyis bskang /
thugs ting nge 'dzin gyi lhag chad yig brgya lan gsum gyis bskang /
dge rtsa bsngo ba ni /
ho :
rtsa ba gsum gyi dkyil 'khor du :
bdag gzhan sems can thams cad kyi :
tshogs gnyis bsags pa'i dge rtsa rnams :
mthar phyin yongs grol chen por bsngo :
smon lam gdab pa ni /
hoH
'di ltar bsgrubs pa'i dge ba yis //
'gro drug mar gyur sems can rnams //
rtsa gsum go 'phang thob nas kyang //
gdod ma'i dbyings su grol bar shog
/a a a /
bkra shis ni /
e ma hoH
stong dbyings chad mtha' dag gyur pa'i //
rig 'dzin brgyud pa'i bkra shis shog
/phung khams dbang tshogs dag gyur pa'i //
lhun grub yi dam bkra shis shog
/'gyu rtog 'phro 'du dag gyur pa'i //
ma mo DA ki'i bkra shis shog
/bdag 'dzin ru Ta dag gyur pa'i //
bstan srung rnams kyi bkra shis shog
/dkyil 'khor bsdu zhing rgyun spyod ni /
hoH
skye med chos sku'i ngang nyid las //
'gag med rang rtsal sku gsum shar //
phrin las rnam bzhi mthar phyin nas //
slar yang skye med klong du bsdu'o //
snang srid dkyil 'khor rang bzhin bdag nyid rtsa ba'i dkyil 'khor du 'dus /
de rang rig kun bzang rdo rje sems dpa'i ngo bo dang /
de'i thugs ka'i sa bon hU~M yig
/hU~M zla tshes thig le'i bar du rim par stong pa'i dbyings su thim /
rang rig ye grol chen po stong gsal spros pa dang bral ba'i klong nyid du mnyam par gzhag go
/slar skad cig gis rdo rje sems dpa'i skur gyur pa'i gnas gsum yi ge 'bru gsum gyi rnam pas mtshan par gyur /
oM AHhU~M:
zhes sgo gsum sku gsung thugs kyi rgyas btab nas /
lta spyod zung 'brel mkhyen pas spyod lam bya /
mdun gyi dkyil 'khor rjes kyi bya ba ni spyi dang mthun par bya'o //
tshogs mchod bstod bskul dngos grub blang //
chad mdo brtan skyong bro gtang rag
/skong bshags bsngo smon bkra shis brjod //
dkyil 'khor bsdu ldang rjes rim mo //
de ltar tshul 'di lta bu la brtson pas rgyun ldan nyams su blang na /
gnas skabs mthar thug kun tu ci bsam 'grub cing /
mchog thun mong dngos grub myur du thob par the tshom med do //
de ltar phyogs dus rgyal kun gyi //
gsang gsum mi zad rgyan 'khor lo //
gcig tu 'char ba rigs brgya'i dbyig
/rigs gcig rdor sems sgrub pa'i thabs //
gter kha gsum ldan byin rlabs gzi 'od can //
rigs mthun gzhung nas mdzes spel cho ga'i khrigs //
bgyis 'dir nyes mchis sgrib med dbugs dbyung zhing //
dge bas 'gro kun rdo rje sems thob shog
/dpal rdo rje sems dpa' rtsa ba gsum gyi las byang don gyi gsal 'debs la 'jug pa zhes bya ba 'di ni /
rig 'dzin chen po stag sham pa dang chos rje gling pa'i chos kyi sras bla ma mgon po ye shes dang /
ljon lung sgrub sde'i bla ma kun bzang phrin las klong grol dang /
tsa gong nye ba'i khyim bdag sngags spyod tshe dbang mchog rgyal sogs don gnyer can mang pos ring nas gsol ba btab pa dang /
khyad par dad gus blo gros kyi nor ldan sde ba tshe dbang phun tshogs kyis lan gcig ma yin par snga phyi kun tu nan tan chen pos bskul ba'i ngor /
rig pa 'dzin pa tshe dbang nor bu rdo rje gzi brjid kyis kong yul gu ru'i gnas chen ljon pa lung gi bsam gtan gyi spyil por /
shing glang mgo zla'i dkar phyogs dga' ba gnyis pa zla ba gro zhun thun mtshams bdud rtsi'i 'grub sbyor bzang por grub par byas pa ste /
'gro kun rdo rje sems dpa'i go 'phang la 'jug pa'i rgyur gyur cig
/sarba mang+ga laM///
/
