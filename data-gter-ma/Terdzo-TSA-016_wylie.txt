@#//
bcom ldan 'das 'jam dpal phyag rgya zil gnon gyi dbang chog pad gnubs chu bo gcig 'dres smin byed ye shes 'khor lo zhes bya ba bzhugs so //
na mo gu ru many+dzu shrI ma hA kro d+ha rA dzA ya /
dus gsum rgyal ba'i yab gcig 'jam dpal dbyangs //
'khor 'das phyag rgya zil gnon skur bzhengs pa /
khro rgyal kun gyi che btsan bla ma dang //
dbyer med lhag pa'i lha mchog de la 'dud //
sku dang bam chen lhun grub gsang ba'i mkhar //
bgrod pa gsum gyis smin byed pad gnubs kyi //
chu rgyun bum chen gsang bas zur brgyan pa //
rig 'dzin brgyud pa'i phyag bzhes slad med dgod //
de'ang tshul 'dir gu ru pad+mas mdzad pa'i smin byed dbang gi sgron me ni pad gnubs kyi rtsa ba yin la /
gnubs chen gyis mdzad pa'i mu tig phreng ba ni gnubs lugs rang rkang dang /
des mdzad pa'i bam chen gsang ba rab 'byams pad gnubs gnyis ka'i kha skong du 'gro bar bshad /
se ston rin chen rgyal mtshan gyi nges don bde 'jug ni snga ma gtso bor bton pa yin la /
pad gnubs gnyis ka'i dbang so sor bskur ba'i phyag rgyun yang da lta'i bar du yod la /
byang bdag yab sras kyis de gnyis chu bo gcig 'dres mdzad cing brgyud pa phyi ma rnams kyis de steng zab pa'i gsung rgyun yang dkyus gcig tu mdzad pa ni da lta'i sngags gzugs rnams la bka' drin bla na med par gyur pas /
khyer bde ba'i slad du lugs de nyid kyi phyag len sil mar bshad pa la gsum /
sngon 'gro /
dngos gzhi /
rjes kyi las rim mo //
dang po la nges don bde 'jug las /
yo byad bshams shing gtor ma gtang ba /
thig tshon rab tu gnas shing chag chag gdab pa /
dkyil 'khor bri zhing rdzas 'god pa gsum du gsungs kyang /
'dir ras bris la brten pa'i dbang du byas te thig tshon sogs mi dgos shing rig 'dzin brgyud pa'i phyag bzhes ba su d+hA ra'i dbang gzhung ltar lha dang /
bam chen gsang ba rab 'byams ltar slob ma sta gon kha bskangs te bshad pa la lnga /
sngon gtor gtang ba /
lha /
bum pa /
slob ma sta gon /
dbang rten 'du bya ba'o //
dang po ni /
de'ang deng sang byang lugs pa rnams las byang srid gsum rnam rgyal nyid btang bas de ltar 'dod na'ang tshig mang nyung las don la khyad par med pas 'phrul shes par byas pas chog la /
'dir ni khyer bde ba sogs kyis gter chen rin po ches mdzad pa'i las byang rdo rje'i me phreng dang sbyor ba'i dbang du byas te /
rang nyid skad cig gis 'jam dpal khro bo'i skur gsal sogs nas /
byang chub chen por bsngo bar gyi yan lag brgyad pa sngon du btang nas /
bdag nyid skad cig gis zil gnon phyag rgya chen po mthing dkar dmar ba'i zhal gsum phyag drug ces pa nas /
khro bo'i sprin rab 'byams 'phro ba dang bcas par gyur gyi bar gyis rig pa lha skur ldangs /
gtor ma dkar dmar gnyis bshams te sngags drug phyag rgya drug gis byin gyis brlabs la /
yul phyogs dang sa phyogs 'di kun na gnyug mar gnas pa'i gzhi bdag zhing skyong gtsang phud la dga' ba rnams mchod sbyin gyi gtor ma rgya chen po 'di bzhes la dge ba'i sdongs grogs mdzod cig
/ces bka' bsgo /
dmar gtor /
nag phyogs sha khrag la dga' ba lan chags dang gnod byed tshogs dang bcas pa thams cad mchod sbyin gyi gtor ma rgya chen po 'dis tshims par gyis la byams pa'i sems kyis so so rang rang gi gnas dang rten la dengs shig
/gal te mi 'gro ba rnams khro bo'i sprin rab 'byams kyis phye mar brlag par 'gyur ro //
a+yai ring dang sum+b+ha drag tu brjod cing yungs thun gu gul rol mo drag pos bskrad par bya'o //
gnyis pa ni /
maN+Dal rgya che bar dri'i thig le lha grangs dang mthun par btab pa la 'bru'am me tog gi tshom bu gtso 'khor dbye ba phyed par bkod pa'i mdun du sman gtor rak+ta chu gnyis nyer spyod sogs bshams la /
hU~M/
bdag nyid khro rgyal sogs bgegs bskrad pa nas las gzhung nyid mdun bskyed kyi tshul du mthar chags su btang /
rnying lugs phal mo cher bzlas pa'ang 'phro 'du gzhan dor ba'i sngags mchod kyi tshul du mdzad par snang bas skabs dang bstun chog la /
spro zhing nus na tshogs mchod lhag chog gi bar du bya zhing ma lcogs kyang 'gal ba med do //
gsum pa ni /
rnam rgyal bum pa dri bzang chu dang bum rdzas so lnga'i bcud ldan mgul chings mthing sngon bum rgyan rigs lnga'i phyag mtshan dang rigs lnga'i cod pan gyis kha brgyan cing 'bras bu can gyi shing ngam ku sha rma bya'i sgro btsugs pa /
dung zhal chus bkang /
gzungs thag rdo rje dang bcas pa dkyil 'khor dbus su stegs la bkod /
las bum mgul chings ljang gu bum mtshan rgya gram can rang gi g.yas sam gang bder 'jog
/mchod pa sngar bzhin bshams la las byang ltar byin rlabs bya /
de nas bum pa /
raM yaM khaM gis bsang /
swa b+hA bas sbyang /
shUn+ya tAs stong par byas te /
bdag gi thugs ka'i hU~M las 'od 'phros bum pa'i dngos 'dzin sbyangs te b+h+rU~M las phyi bum pa'i dbyibs la nang gzhal yas khang du gyur pa'i dbus su /
e yi pho brang zla gam gsum //
zhes pa nas /
sku la khro rgyal bcu po rdzogs //
zhes pa'i bar gyis gsal gdab /
snyan gsan dbab /
spyan 'dren mjug
/dug sbrul nag po gshegs su gsol //
e ka he dun sogs nas bzhugs gsol /
phyag dang mchod pa /
bstod pa /
rgyan gyi lha brgyad la phyag 'tshal //
bar du btang /
gzungs thag blangs la /
rang gi thugs ka nas sngags kyi phreng ba gzungs thag la brten te song bas lha thams cad kyi thugs rgyud bskul /
de las 'od zer 'phros /
'og min nas bde bar gshegs pa rnams kyi mthu stobs dang gzi brjid byin rlabs thams cad sku sngags phyag mtshan gyi rnam pas bum lha la thim /
bum lha rnams sbyor ba mdzad pa'i byang chub sems kyi chu rgyun gyis bum pa gang bar gyur /
sku gsung thugs sngags dang a+yai ring brgya tsam bzlas la mchod bstod bsdus pa bya zhing dung chos kyi chu blugs pas dam ye dbyer med bum chur gyur par bsam mo //
las bum gong ltar bsang sbyang stong par byas /
stong pa'i ngang las b+h+rU~M las bum pa phyi bum pa'i dbyibs can la nang gzhal yas khang du gyur pa'i nang du paM las pad+ma a las zla ba ma las nyi ma'i steng du hU~M ljang nag las 'od 'phros /
don gnyis byas tshur 'dus yongs su gyur pa las khro bo bdud rtsi 'khyil pa ljang sngon zhal gcig phyag gnyis pa /
g.yas sna tshogs rdo rje rgya gram dang g.yon sdigs mdzub kyis dril bu 'dzin pa rus pa dang rin po che'i rgyan gyis brgyan pa stag gi pags pa'i sham thabs can /
ye shes kyi me dpung 'bar ba'i dbus na g.yas bskum g.yon brkyang gi tshul du bzhugs pa'i gnas gsum oM AHhU~M gis mtshan pa las 'od zer 'phros pas rang 'dra'i ye shes pa badzra sa mA dzaH
dzaHhU~M baM hoH
slar yang thugs ka'i hU~M 'od kyis dbang lha rigs lnga spyan drangs te dbang bskur bas don yod grub pas dbu brgyan /
oM badzra kro d+ha a mr-ita kuN+Da lI ar+g+haM sogs kyis mchod /
hU~M/
'jigs pa'i hU~M sgra sogs kyis bstod /
de'i thugs kar zla ba'i steng du a dkar po sngags kyis bskor ba las 'od zer 'phros /
'og min nas bde bar gshegs pa rnams kyi byin rlabs bdud rtsi'i rnam par bsdus te /
bum chu la thim pas ye shes kyi bdud rtsi sems can gyi las dang nyon mongs pa'i sgrib pa thams cad dag par byed pa'i nus pa dang ldan par bsam /
gzungs thag blangs la /
oM badzra kro d+ha a mr-ita kuN+Da lI ha na ha na hU~M phaT/
ces brgya rtsa brgyad bzla /
slar yang mchod bstod dang dung chos kyi chu blugs pas /
bdud rtsi 'khyil pa 'od du zhu bas bum pa bdud rtsis gang bar gyur par mos te chas rnams yol bas bsgrib /
sta gon rdzas rnams 'du bya'o //
gsum pa la /
khrus dang bgegs bskrad maN+Dal 'bul //
spro bskyed zhu gnang sdom pa 'bog
/srung skud khyor chu so shing 'dor //
ku sha byin rlabs gzengs bstod cing //
rmi lam brtags sogs bcu gsum mo //
de la dang po ni /
slob ma rnams phyi rol du las bum gyi chus khrus bya /
gnyis pa ni /
bgegs gtor raM yaM khaM gis bsregs gtor bkrus /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
hU~M/
yang dag lha yi rnal 'byor gzhal yas 'dir //
'du bar dbang ba las ni ma gtogs pa //
bar gcod 'byung po thams cad mi gnas te //
rang rang gnas su ma thogs myur du dengs //
bgegs gtor phyir btang la /
a+yai ring dang sum+b+ha'i sngags drag tu brjod cing yungs thun sogs kyis bgegs bskrad do //
gsum pa ni /
me tog bkye bsdu byas /
sems bskyed gsal btab la drang nges kyi chos bshad ji ltar nus shing 'os pa sngon du btang nas /
de'ang gsang sngags snga 'gyur ba rnams la rgyud sde dang sgrub sde gnyis su grags pa'i phyi ma la yongs rdzogs spyi 'dus su sgrub pa dang /
rigs bye brag rang rkang du sgrub pa gnyis las 'dir phyi ma /
de la'ang 'jig rten las 'das pa'i rigs lnga /
'jig rten pa'i rigs gsum rnams su yod pa las snga ma'i bye brag 'jam dpal sku'i rigs su sgrub pa yin /
de la'ang zhi ba dang khro bo gnyis las 'dir khro bo ltar sgrub pa /
de la nang gses su rigs lngar dbyer yod pa las 'dir kun khyab de bzhin gshegs pa'i rigs 'khor 'das kyi phyag rgya thams cad zil gyis gnon pa 'jam dpal khro bo'i sgrub lugs thams cad kyi mthar thug pa de yin /
'di nyid rgyud gang la brten cing gdams ngag ji ltar byung na /
spyir 'jam dpal gyi rgyud dang gdams ngag mtha' dag sku'i rig 'dzin 'jam dpal bshes gnyen la gtso bor bka' babs shing /
slob dpon chen po pad+mA ka ra /
rgya gar khrag 'thung nag po /
phung byed shAn+tiM gar+b+ha sogs grub pa'i slob dpon rnams kyis kyang lugs srol ci rigs pa gsal bar mdzad pa las /
'jam dpal khri drug stong du grags pa sogs rgyud sde bsam gyis mi khyab pa'i nang nas gshin rje gshed zla gsang nag po'i rgyud /
de'i yang bcud sdig pa snying 'dzings kyi rgyud la brten nas tshe bdag lcags 'dra'i skor gyi gdams ngag rnams byung zhing /
'di la phyi skor lcags 'dra /
nang skor thog 'dra /
gsang skor gnam thog chen po'i skor dang gsum du yod pa ba su d+hA ra'i spyi gcod 'phrul gyi lde'u mig las gsungs shing /
gnam thog chen po'i skor la'ang pad lugs dang gnubs lugs gnyis su grags pa las /
'dir ni gzhal yas khang lhun grub /
lha kog bzhengs /
sngags thug phrad yin pa'i rgyu mtshan gyis nyams su blang ba'i rim pa gnam thog chen mo'i skor yin la /
yang ji skad du /
dregs pa phyag na rdo rje yis :
ting 'dzin nyid kyis rab dgongs nas :
lcags sdig lus kyi phyi nang la :
dpe dang brda yis mtshon pas ni :
gnam lcags chos sde tshang bar 'dug :
ting 'dzin sngags kyis sdig pa bshags :
rig 'dzin rnams kyi don slad du :
chu dar sngon po'i logs dag la :
rin chen gser gyis yi ger btab :
'dod chags ko bse'i sdig pa bcos :
lus dbyibs mgo dang rwa dang bcas :
yan lag mjug ma gnyer ma dang :
don snod bu ga dgu rnams la :
so sor rang rang chos sde bcas :
dge sdig khro chu'i sgrom du bcug :
dur khrod bsil ba'i tshal du sbas :
zhes gsungs pa'i dur khrod bsil ba'i tshal gyi chos sde phung byed shAn+tiM gar+b+has bton te bsam yas rab gnas la pheb pa'i skabs su skal ldan 'ga' zhig la thog mar spel zhing rim gyis gnubs chen la brgyud pa ni lcags sdig gi skor /
'di la'ang phyi skor lcags 'dra /
nang skor thog 'dra /
gnam lcags thog me'i skor gsum du bka' 'byed las gsungs shing lcags sdig skor du grags /
phyis 'jam dpal gshin rje gshed kyi gdams skor mtha' dag sa gsum pa 'od byed la gnas pa'i gnubs chen sangs rgyas ye shes rin po che la bka' babs /
de'ang gnubs kyi bka' shog rgya bo che las /
rgya gar mkhas pa bi ma mi tra dang //
o rgyan mkhas pa pad+ma 'byung gnas dang //
bal po'i mkhas pa ba su d+hA ra dang //
bod kyi mkhas pa dz+nyA na ku mA ras //
bdag la gnang ba'i man ngag 'di rnams yin //
zhes rgya bod mkhas pa du ma'i thugs kyi gsang mdzod brtol nas gdams ngag rgya mtsho chen po la dbang sgyur bas mdo dang sgyu 'phrul gtso bor gyur pa rdo rje theg pa'i bab so gnyis pa yin cing /
bye brag tu /
zab pa'i chos drug gi dkar chag las /
gnubs kyi ban chung sangs rgyas ngas :
lo ni brgya dang sum cu lon :
nyon mongs bod yul dbus su longs :
'tsho ba'i zas rnams 'bangs kyis phral :
rgya gar yul du lan bdun phyin :
dkar chag gnubs yul rong du btab :
rtsal chen rdo rje sgrom bur rdzogs :
bla ma bcu gcig zhabs nas bteg :
'on kyang mkhas pa bzhi la gtugs :
slob dpon dpal gyi seng ge dang :
rgya gar khrag 'thung nag po dang :
phung byed shAn+tiM gar+b+ha dang :
bal po ba su d+hA ra bzhi :
mkhas pa bzhi yi thugs brtol nas :
zab pa'i chos drug thugs la bcangs :
gzhan yang gdams ngag rtsis las 'das :
zhes mkhas pa bzhi'i man ngag bod la spyan drangs pa'i 'jam dpal gshin rje gshed kyi rgyud gdams ngag rgya mtsho tsam bzhugs pa /
thugs kyi sras khu lung pa yon tan rgya mtsho la tshe bdag skor 'ga' zhig gnang ba tsam las gzhan su la'ang ma bstan gter du sbas te /
spyir slob dpon 'dis sangs rgyas gnyis pa pad+ma 'byung gnas dang rgya gar mkhas pa bzhi las gsan pa'i zab chos rnams gter kha brgyad cu tsam sbas par gsungs /
phyis dus la babs pa'i tshe /
ji skad du /
la stod gcung pa dril chen chu ltar 'khrugs :
g.yu phu rdza lhud sbas pa'i gter kha 'di :
mi bzhag 'don pa'i rtags de bstan nas 'byung :
gter ston dum rgya zhang khrom zhes bya 'byung :
zhes gsungs pa ltar gnubs chen sangs rgyas ye shes nyid rang gter spyan 'dren pa'i ched du bsam bzhin skye ba bzhes pa dum pa rgya zhang khrom rdo rje 'od 'bar gyis /
gtsang gi phung po ri bo che /
nyug gi rdo rje sgrom bu /
g.yu'i rdza lhud mo /
gtsang 'gram skyer ma /
gzhan yang spra dun rtse /
mkho mthing lha khang /
bsam yas mchims phu sogs nas byang chub sgrub pa'i chos sde dang khyad par bstan pa srung ba'i drag sngags bsam gyis mi khyab pa spyan drangs pa'i gtso bor gyur pa ni dus dgra'i dbang po 'jam dpal phyag rgya zil gnon tshe bdag nag po'i skor rnams yin la /
de la smin grol las kha tshar dang bcas pa'i gdams skor zab cing rgya che ba las /
'dir pad lugs smin byed dbang gi sgron ma dang /
bam chen gsang ba rab 'byams kyi dbang /
gnubs lugs mu tig phreng ba rnams rtsa bar bzung ste /
rig 'dzin brgyud pa'i phyag bzhes kyis kha bskangs pa'i pad gnubs zung 'jug gi dbang bskur bka' gter chu bo chen po gnyis kyi rgyun gcig tu 'dres pa bsgrub pa la sngon 'gro sta gon gyi chos dang /
dngos gzhi dbang gi rim pa gnyis su yod pa las /
thog mar sta gon gyi chos rnams zhu ba'i yon du zhing khams 'bul bar zhu /
zhes maN+Dal 'bul du gzhug
/bzhi pa ni /
sngags kyi dngos grub 'dod pa gang //
dkyil 'khor 'dir ni gzhug par bya //
sangs rgyas 'dod pa de las gzhan //
'jig rten 'di yi bsam pa spang //
slar yang dad dang ldan pa yis //
'jig rten pha rol la dmigs nas //
blo ldan dkyil 'khor gzhug par bya //
bdag don 'dir 'bras gnyer mi bya //
bdag don tshe 'di'i ched byed na //
gzhan don sangs rgyas ga la 'byung //
gzhan don rtse gcig tu dmigs na //
'bad pa med par 'di 'bras 'grub //
ces so //
lnga pa ni /
de nas thal mo me tog dang ldan pas gsol ba 'debs pa 'di'i rjes zlos mdzod /
mgon po rdzogs sangs rgyas kun gyi //
gsang 'dzin ci nas bdag 'gyur phyir //
nges par 'byung gi bar du ni //
bdag gi bsam pa brtan pos bzung //
nyon mongs ma lus bsal ba dang //
mi shes ma lus spang ba'i phyir //
bsam pa'i khyad par ji bzhin du //
bdag cag rnams la bstan par 'tshal //
lan gsum zhus pa las gnang ba sbyin pa ni /
yang dag sangs rgyas lam rig pa //
nges 'byung kun gyi lam la gnas //
nges par 'byung ba kun ston pa //
bu 'dir shog cig bde ba'i sa //
theg chen rim pas 'gro ba dang //
sku gsung thugs kyi rdo rje bzung //
rdzogs pa'i sangs rgyas bde chen gyis //
dmigs pa med pa gnas phyir du //
stong zhing rang sems rtag par bzung //
sgyu 'phrul drwa ba'i dbang rdzogs sbyin //
'khor ba'i sems can thams cad kun //
'khor rgyud lam gyi sgo bcad nas //
mtho ris thar pa'i sgo phye ste //
ma yengs gnas su btang bar bya //
badzra sa ma ya dzaH
zhes brjod do //
drug pa ni /
de nas rgyud sdom pa dang ldan par bya ba'i slad du /
dus da nas bzung ste mngon par rdzogs par sangs ma rgyas kyi bar du sems can thams cad 'khor ba sdug bsngal gyi rgya mtsho las bsgral bar bya'o snyam du mdzod la /
mdun gyi nam mkha' la rtsa ba dang brgyud par bcas pa'i bla ma yi dam gyi lha tshogs /
sangs rgyas dang byang chub sems dpa' thams cad dang /
dpa' bo dam can chos skyong ba'i srung ma dang bcas pa thams cad dpang po'i tshul du bzhugs par mos la 'di'i rjes zlos //
dkon mchog gsum la skyabs su mchi //
dkon mchog gsum la phyag 'tshal lo //
sdig pa thams cad so sor bshags //
dge ba kun la rjes su smon //
sangs rgyas byang chub yid kyis bzung //
byang chub mchog tu sems ni bskyed //
dus gsum bde gshegs thams cad kyi //
thugs kyi sras su mdzad du gsol //
lan gsum /
khyad par thun mong ma yin pa gsang sngags kyi sems bskyed 'di'i rjes zlos /
gsang ba mchog gi dkyil 'khor du //
bla med gnas su bsgrub pa dang //
bde gshegs dngos grub thob bya'i phyir //
byang chub mchog tu sems bskyed do //
lan gsum bya /
bdun pa ni /
srung skud sngon po mdud pa nyer gcig byas pa las chu dang 'khyil pa'i sngags kyis bsang /
sku gsung thugs sngags /
a+ye ring 'khyil pa'i sngags rnams btab pas byin brlabs la /
bu khyod tshur nyon skal ldan dngos grub sgrubs //
de la bgegs kyis bar gcod bzlog pa'i phyir /
khro rgyal sngags bzlas mdud pa nyer gcig byas //
srung skud dpung par btags pas bgegs srung shog
/oM badzra a mr-ita kuN+Da lI ha na ha na hU~M phaT/
ces pho la g.yon dang mo'i g.yas su nyis bskor gyis bcings la las bum gyi dri bzang chus brlan cing rdo rjes rgyas btab la /
oM badzra rak+Sha hU~M/
zhes brjod /
slob ma'i spyi bor rdo rje bzhag la a+yai ring tshar gcig brjod la bar chad bsrung ngo //
brgyad pa ni /
dung zhal gyi dri chu las chus bsangs la /
oM big+h+nAn ta kr-ita hU~M phaT/
oM sarba sho d+ha na ye hU~M phaT/
ces bdun tsam gyis byin gyis brlabs pa sbyin zhing /
hU~M/
sngags bzlas bdud rtsi'i chu 'di yis //
lus ngag yid gsum sgrib pa sbyangs //
bar gcod thams cad dag gyur te //
zab mo'i snod du rung bar shog
/sngags gnyis brjod lan gsum sbyin /
kha bshal bas sgo gsum gyi sgrib pa dag par mos shig
/dgu pa ni /
'o ma can gyi shing nyes skyon dang bral ba sor bcu gnyis pa mgo bo rgya mdud kyi dbyibs can rtse mor me tog bcings pa las chus bsangs la /
oM badzra dzi hwA si b+hA ti hU~M phaT/
ces pas byin gyis brlabs pa gtad cing so shing rwa ba pad+ma 'dab brgyad bris pa bkod la /
so shing 'di nyid khyed rang nas mtheb mdzub kyi bar du bzung ba'i thal sbyar bcas pas so bru ba'i tshul du sdig sgrib thams cad skyug par mos la 'di'i rjes zlos dang bcas te dor cig
/hoH
bla mas bsgo ba ji bzhin so shing 'dor //
'jam dpal zhi khro'i sku gsung thugs mchog gi
/ye shes dngos grub dam pa thob bya'i phyir //
dbus phyogs dga' ldan gnas su lhung bar shog
/de ltar dor bas rtse mo dbus su bstan na gtso bo dang phyogs bzhir phrin las bzhi /
'og tu rig 'dzin /
steng du mkha' spyod kyi dngos grub 'thob par gsungs so //
bcu pa ni /
ku sha'i chun po che chung gnyis su byas la las chus bsang /
oM a mr-ite hU~M phaT/
ces bzlas pas byin gyis brlab ste /
hU~M/
bu tshur nyon cig zab mo sgrub pa yang //
dngos grub ma 'grub bar du rtags mi 'byung //
'jug pa'i rmi ltas bzang ngan brtags pa'i phyir //
ku sha'i rtswa mchog khyod kyi sngas su bting //
de ltar gtad pa'i ku sha che ba stan dang chung ba sngas kyi don du zungs shig
/bcu gcig pa ni /
bla ma phyag rgya zil gnon du gsal ba'i sku las 'od zer 'phros slob ma'i rnam smin gyi phung po sbyangs te 'od du zhu ba las /
phyag rgya gcig pa'i tshe bdag sngo nag rdo rje dang zhags pa 'dzin par gyur pa'i spyi mgrin snying lte gsang bar oM AHhU~M swA hA las spyi bor rnam snang /
mgrin par snang mtha'/
snying gar rdor sems /
lte bar rin 'byung /
gsang bar don grub rnams gsal bar gyur pas byin gyis brlabs pa'i mos pa mdzod /
ces mtshams sbyar la gnas gsum du rdo rje dang bcas pa'i dri chus byug cing /
oM AHhU~M zhes brjod /
bcu gnyis pa ni /
'jig rten na ni kun mkhyen pa //
u dum+bA ra'i me tog bzhin //
brgya lam na ni res 'ga' zhig
/'byung 'gyur yang na mi 'byung la //
gsang sngags spyod tshul cho ga ni //
de bas kyang ni dkon pa ste //
gang gis bskal pa bye ba ru //
sdig pa'i las kun byas pa yang //
de kun gyis ni dkyil 'khor ni //
mthong bas byang bar 'gyur bas na //
grags pa mtha' yas sngags spyod pa'i //
tshul la gnas na smos ci dgos //
gang gi bskal pa bye ba ru //
bsod nams ye shes tshogs bsags kyang //
'di ni mthong bar shin tu dka'//
bla med 'di la dga' bar gyis //
spro na de'i don bkrol la bshad /
bcu gsum pa ni /
lha dang bla ma yid la gyis //
rmi lam snang ba ci byung yang //
nangs par ma gsang smra bar gyis //
bzang na shin tu legs ngan na //
sbyin sreg byos la zhi bar gyis //
de rnams kyis slob ma sta gon gyi chos rnams grub pas dge ba rdzogs byang du bsngo bar zhu /
bsod nams 'di yis sogs brjod la slob ma rang gnas su gtang ngo //
de nas yol ba rnams bsal la mchod pa rnams kha gsos shing rjes chog gi mchod bstod bzod gsol rnams grub rjes gsol ba gdab pa ni /
pus btsugs spos dang rdor dril 'dzin pas /
gnyis med ye shes las byung ba /
khyab bdag dngos kun bdag nyid can //
ston pa'i gtso bo gshin rje gshed //
gsod byed yum dang yang dag ldan //
phyogs mtshams gshed bzhi yab yum dang //
mon pa mon mo bdud bzhi sogs //
ma lus bdag la dgongs su gsol //
slob bu 'di la phan pa dang //
khyod rnams la yang mchod pa'i phyir //
rdo rje can bdag ces bya bas //
nangs par dkyil 'khor bri bar 'tshal //
rjes su brtse bas nyer dgongs te //
byin gyis brlab par mdzad du gsol //
zhes lan gsum gyi mthar rdo rje khu tshur gan rkyal gyis mthe'u chung sbrel zhing mdzub mo rtse sprad pa smin mtshams su ldog ste /
oM badzra ut+tiSh+Tha /
sta gon gyi lha rten dang brten par bcas pa nam mkhar 'od kyi drwa bar bzhugs par mos la tshom bu mchod gtor bsdu'o //
lnga pa la dang po dkyil 'khor ni /
thig lag len ltar btab pa la /
dbus su gtso bo'i lha gnas gru gsum mthing nag
/sprul pa gsum gyi lha gnas zla gam gsum dmar po /
de'i phyir thod phreng dkar po /
de'i phyi'i cha chen gcig gi gzhi nag po la zur bzhir thod skam nyis brtsegs zung 'brel thod rwa dkar po bcas pa ste gshed bzhi'i lha gnas /
de'i phyir mon bdud kyi lha gnas 'khor lo rtsibs brgyad mthing ga la rtsibs mchan dmar po /
de rgyab 'chi bdag bcu gnyis kyi lha gnas lcags mkhar bri gzhi zlum po dmar po la phyogs rer gnyis re dang mtshams bzhir re re ste gru gsum sngon po bcu gnyis /
de rgyab sgo khyams la gshin rje sha za kiM kang ma mo'i tshogs kyi lha gnas sgo khyams dmar po de'i phyir phyogs tshon gyis sgo ba'i lha gnas sgo bzhi dang /
rtsig pa nang nas mthing ser dmar ljang dkar ba lnga sbrag gam yang na thod rtsig
/'dod snam dmar po /
pha gu ser po'am thod skam /
dra ba'i gzhi nag po la rus rgyan thod phreng sbrul chun rgyu ma tsit+ta la sogs pa'i ri mo /
mda' yab sngon po'i ra ba ras kyi sham bu'i ri mo can /
pu shu dkar po rus pa'i mchod rten bsgrigs pa'i ri mo can /
phyogs bzhir mun pa dang ka ba phyogs mdog
/ka rgyan mdzes tshon gu Na ta ra bzhi ka sngon po 'khyog 'gros phyogs mdog
/rta babs brgyad ni mas nas rim bzhin /
gser gdung ser /
rta rkang mthing /
chu skyes dmar /
rin chen ser /
sgrom bu ljang /
zar tshag mthing /
ge sar ser /
mda' yab dkar /
dbus rwa dang chu srin rwa phyogs mdog
/pad gdan mdzes tshon /
chos 'khor dang gdugs ser po'am mdzes tshon /
tog ser po /
nyi dkyil ljang gu la pa tra ris /
pad+ma sna tshogs /
'obs khung gzhi nag po la phyogs mtshams brgyad dang phyogs bzhi'i g.yas g.yon re re ste bcu drug rtse mo phyir bstan gyi chos 'byung mthing ga
/de'i phyir dur khrod rdor ra me ri sogs spyi ltar bri'o //
lha mtshan ni /
gtso bo la sku'am phyag mtshan /
'khor mchog rnams la phyag mtshan /
phal pa la yig 'bru'am thig le rang mdog bkod /
'dir ras bris kyi dbang du byas pa yin rung lugs 'dir khyad chos mang bas ras bris nyid kyang 'bri shes dka' bas phyogs tsam smos pa ste /
de lta bu'i ras bris tshad ldan bting ba'i dbus su thod snod du /
phye mar bu ram sha chen dang chos sman bsres pa'i bam gyi dbyibs mgo bor gtor ma dang lag g.yas g.yon bsnol ba'i steng sman raka gi snod ka pA la dang bcas pa bkod /
bam skong gi dus de sngar bzhin la g.yag lug ra gsum spyi bor bya nag mdun du zhun chen gyi mar me sogs dgos pas 'di gnyis ma 'dres par shes dgos /
de steng lding khri la sngar gyi rnam bum bkod pa'i mdun du 'jam dpal bshes gnyen gyi gzigs snang gtor ma lcags mkhar zur drug ma rgyan spros can bkod /
nub tu sman spod sbyar ba'i phye mar mngar gsum dang ldan pa'i rgyu las tshe bum pad+ma 'dab brgyad dmar po'i steng du tshe ril gyis bskor ba la nyi zla'i ga'u 'og tu nyi ma dmar po dang steng du zla ba dkar po kha sbyar ba'i steng mar dkar gyis rdo rje rtse lnga pa nyi zlas mtshan pa mgul chings can bkod /
lhor bkra shis kyi bum pa ka pA lar chang dang 'o ma chos sman mngar gsum sbyar ba gsang dbang gi rdzas /
shar du mchod gtor gyi g.yas su sman /
g.yon du rak+ta /
zhi mchod bskor bshams /
drag mchod phreng tshar bya /
lha tsaka rnams sbams te bum steng du bkod pa'am yang na bum pa'i mthar bkod /
gzhan yang phyag mtshan drug dang bzlas lung ster ba'i rak+sha'i phreng ba /
zhing glang stag lpags thod pa skam rlon gyi phreng ba /
rus rgyan drug dang me ri 'bar ba'i ri mo sogs dang /
dbang gsum pa'i dbang rten shes rab ma'i tsakli /
dbang bzhi pa'i ngo sprod kyi rdzas man shel /
me long /
tshe bdag gi sku 'gying log tu bris pa dang /
sbyor sgrol gyi dbang rdzas dril bu dang ral gri /
khams gsum yongs sgrol gyi dbang rdzas btsan dug sogs dug sna /
khrag
/yungs dkar /
mda'/
bshan gri
/gu gul /
phur pa rnams dang /
spro na zor dbang dus slob dpon dang slob ma'i gtso bo gcig chas su zhugs dgos pas zhwa phod kyang nyer bsdogs bya /
mchod rten gyi dbang rdzas pad spungs mchod rten lta bu /
rdo rje slob dpon gyi dbang rdzas rdor dril /
dung dkar /
gaN+Di /
rgyal mtshan /
gdugs /
po ti /
zor dbang gi rdzas zor kong rdzas ldan /
mda' gzhu /
sgul thog
/dur rdo /
rwa zor rnams kyang bsham dgos pas phyogs gang bder bkod mdzes su bsham /
gzhan yang bai b+ha sa twa'i dmar gtor gru gsum khrag byugs yungs dkar gyis brgyan pa dang /
zan ling /
lcags 'dra rang gi gter srung mthu chen sde bzhi dang /
rtsa gsum chos skyong spyi'i gtor ma sogs kyang skabs bstun bsham /
mig dar /
cod pan sogs nyer mkho rnams kyang bstar /
gnam rgyan /
sa rgyan /
dkyil 'khor gyi sgab skor ji ltar 'tshogs pa rnams rgyas par bya'o //
spyi don gnyis pa dngos gzhi la dkyil 'khor sgrub pa dang /
dbang bskur ba gnyis so //
dang po ni /
skyabs sems nas bzung phrin las gzhung bsrang ba las /
byin 'beb skabs sngar gyi sta gon lha nam mkhar bzhugs pa'ang dkyil 'khor la bstim /
mchod brlab mchod pa rnams rdzogs kyi bar btang zhing /
lha bskyed skabs sogs su blo che na bdag mdun dbyer med chig chod du bsgrub /
'bring pos rnying lugs spyi ltar dzapa? khang dbye /
shin tu blo chung bas bsgom ma bde na las byang gi mtshams gcod skabs bdag nyid skad cig gis zil gnon phyag rgya chen po zhes sogs kyis bdag bskyed de kho na'i nga rgyal la gnas pas mdun bskyed ltar dkyil 'khor gsal btab na legs par gsungs so //
'di'i bskyed rim la sngon du goms pa brtan po med na mngon rtogs la'ang chos rgyal dbang po'i sde'i yig ldeb sbyar dgos par snang ngo //
de nas bam la las chus bran zhing /
a mr-ita kuN+Da lI'i sngags kyis bsang /
swa b+hA bas sbyang /
stong pa'i ngang las bam chen po //
phung khams skye mched yongs rdzogs pa'i //
tsit+ta gru gsum gyi dbus su //
klu 'bum gnyan khri sa bdag stong //
zhes pa nas /
thugs sprul tshe bdag mgo dgu pa //
zhes pa'i bar mngon rtogs dkyus ltar la /
de ltar bam chen tsit+ta gru gsum gyi dbus su rnam shes nam mkha' yid chos dag pa phyag rgya zil gnon yab yum /
sems byung dag pa rtsa ba'i lha drug rgyan gyi lha brgyad dang bcas pa /
rtsa ba zlum po'i tshul gyi zla gam du gyur pa la sprul pa gsum /
mdun ye shes kyi rtsa la ya ma rA dza /
g.yas chos nyid kyi rtsa la myos byed 'bar ba /
rgyab yon tan gyi rtsa la Ar+Ya dmar po /
g.yon rang rgyud kyi rtsa la ral pa tshar dgu
/de rnams yum dang bcas pa ste las bzhi'i rtsa'i g.yas su phung po dag pa yab la 'byung ba dag pa yum gyis 'khyud pa'o //
de'i phyir rnam shes dbang po brgyad dang yul dang dus brgyad dag pa mon bdud yab yum /
lte bar 'pho ba bcu gnyis kyi rtsa la khams bcu gnyis dag pa 'chi bdag bcu gnyis /
lto bar khrag khyams 'obs srung bcu drug dang /
sha za kiM kang tshogs gsal bar bsgom /
bam gyi phyi rgyud kyi phung po lnga po ya mAn+ta ka dang gshed bzhi /
'byung ba lnga yum lnga /
rnam shes brgyad gnas su dag pa mthar byed brgyad /
yan lag bzhi sgo ba bzhi rnams su gsal bar gyur /
de ltar de dag thams cad kun //
sogs nas mchod pa'i bar las gzhung tshar gcig btang /
longs khyab dben na snyan gsan phab nas /
spyan 'dren man chad sngags tsam brjod pas kyang rung /
de nas dzapa? bzlas pa'i skabs su bum pa'i lha rnams kyang chu las nya ldang ba ltar lhar bslang zhing /
dkyil 'khor chen po dang bam chen gyi lus la bkod pa'i lha dang sgrub gtor gyi lha sogs kyang gsal btab la /
spro bsdu'i ting 'dzin sogs gtso bor ka dag gi lta ba'i ngang nas bya /
bum pa sogs la gong smos kyi spro bsdu'ang bya /
de'i tshe chos grogs gzhan zhig gis mtshan brjod bklag
/bzlas pa rdzogs nas mchod pa mdor bsdus dang /
gzhung gsal bstod pa bya /
bum lha mi bzhu ba de gar bzhag
/'grub tu rung na mchod bstod gsal sgron yang 'dir blang /
de nas tshe bum bsang sbyang /
stong pa'i ngang las /
rdo rje rgya gram gyi lte bar tshe'i bum pa gzhal yas khang du gsal ba'i dbus su tshe dpag med dmar po yum gos dkar mo pad+ma tshe bum 'dzin pa dang mnyam par sbyor ba mnyam gzhag gi steng na tshe bum 'dzin pa /
gtso yum gyi gsang bar tshe'i rang bzhin bdud rtsi byang chub sems dkar la 'tsher ba snum la 'dril ba dang bcas pa /
phyogs bzhir dbyings phyug ma /
mA ma kI
/sangs rgyas spyan ma /
dam tshig sgrol ma ste yum bzhi po g.yas 'khor lo /
rin chen /
rdo rje /
rgya gram ste rang rtags kyi phyag mtshan dang g.yon tshe bum 'dzin pa /
gtso 'khor thams cad dar dang rin po ches brgyan pa'i gnas gsum du 'bru gsum gsal ba las 'od 'phros pas 'og min nas rang 'dra'i ye shes pa badzra sa mA dzaH
dzaHhU~M baM hoHsa bstim /
oM AHhU~M trAM hrIHAHzhes dbang bskur /
A yu de ba sa pa ri bA ra ar+g+haM sogs kyis mchod /
'jig rten 'dren pa'i gtso bo tshe dpag med //
ces sogs kyis bstod la /
oM badzra A yur+dz+nyA na b+h+rU~M nr-i dzaHsarba A yuHpha la sid+d+hi sid+d+hi hU~M/
zhes bzla zhing 'od zer spro bsdus spyi ltar tshe bkug la bstim /
bzlas pa brgya rtsa sogs ci 'grub mthar mchod bstod bya /
gsang rdzas la dmigs te /
nyi zla'i ga'u'i nang du zla ba'i dkyil 'khor gyi steng du sha lnga bdud rtsi lnga dang ye shes lnga'i rang bzhin hU~M oM swA AM hA dang /
de'i steng du bdud rtsi'i rang bzhin oM dkar po mgo thur du bstan pa'i steng du rgya gram gyis kha bcad pa /
de'i steng du rdo rje dkar po dang hU~M dang oM AHhU~M dkar dmar mthing gsum gyis mtshan pa las 'od zer 'phros pas bde bar gshegs pa thams cad kyi thugs ka nas ye shes kyi bcud bsdus nas bdud rtsi la thim zhing /
oM dang rgya gram sa bon dang bcas pa 'od du zhu nas thim pas ye shes kyi bdud rtsi'i rgya mtsho chen por gyur /
hU~M oM swA AM hA/
zhes dpa' bo 'bru lnga ci mang dang /
oM AHhU~M sarba pany+tsa a mr-ita hU~M hrIHThaH
zhes pa'ang ci 'grub bzla /
de nas chos srung spyi dang bye brag gi phrin las gtor 'bul bya zhing /
tshogs byin rlabs spyan 'dren mchod bshags bsgral bstab kyi bar du gtang /
zor sngags rnams gsum re tsam brjod la zor rdzas rnams kyang byin gyis brlab bo //
gnyis pa dbang bskur ba la dang po slob dpon dkyil 'khor du 'jug pa ni /
slob dpon nyid rtogs pa dang ldan na spros pa ci'ang mi dgos kyang bam chen gsang ba'i dbang byang gi dgongs pa ltar spro na /
b+h+rU~M bi shwa bi shud+d+he pra be sha ya phaT/
zhes pas dkyil 'khor gyi shar sgo phyes la /
a ti pU hoH
zhes phyag bya /
pra tIts+tsha hoH
zhes me tog dor la /
gsol ba gdab pa ni /
oM/
ye shes rgyal po sku gsung thugs //
yon tan phrin las rmad po che //
de nyid du ni mnyam sbyor bas //
phyag rgya chen por bdag sbyor cig
/ces gsol ba btab pas /
dkyil 'khor gyi lha tshogs thams cad kyi sku gsung thugs gnas nas 'od zer byung bas lus ngag yid gsum gyi dri ma dag
/chu'i lhag ma yar lud pa las ye shes lnga'i ngo bor gyur /
rnam bum gyi dbang blangs la /
hU~M/
bum pa dbang gi rgyal po yin //
zlum po chos kyi dbyings kyi rtags //
chu gtsang byang chub sems kyi rgyu //
'bru lnga rnam par snang mdzad de //
snying po lnga ni rdo rje sems //
rin chen lnga po 'byung ldan rdzas //
spos lnga snang ba mtha' yas mtshon //
sman lnga don yod grub pa 'o //
mgul chings sgo ma'i phyag rgyar gsal /
kha rgyan longs spyod rdzogs pa'i rtags //
gzungs thag sprul sku'i 'od zer bsgyur //
lus la reg pas dri ma dag
/ngag la reg pas nus par ldan //
sems la rtogs pas rtog pa dag
/oMH
chos sku skye ba med pas nyon mongs sangs //
rang rig rang ngo shes pas ye shes rgyas //
thugs rje rgyun chad med pas sprul sku 'byung //
rang byung rang ngo shes pa'i dbang thob shog
/oM AHhU~M swA hA/
oM sarba ta thA ga ta a b+hi Shiny+tsa hU~M/
rigs lnga'i sngags brjod /
slob ma la dbang bzhi rdzogs par skur cig
/phrin las thams cad sgrubs shig
/ces pa'i lung gnang zhing /
a la la hoH
zhes spyi bor cod pan btags par bsam mo //
de nas slob ma 'jug par gsol ba gdab pa ni /
rang bzhin lhun grub kyi dkyil 'khor du dmigs la /
hU~M/
lhun grub rang bzhin gnas pa'i pho brang nas //
ye shes rgya mtsho lhun gyis grub pa yi //
'jam dpal khros pa gshin rje'i gshed kyi lha //
ma lus mnyam pa'i rgyal po dgongs su gsol //
slob ma mtshan ldan yum gyi dkyil 'khor du //
brtul zhugs drag po'i stobs kyis gzhug tu gsol //
bde chen gsang ba'i pho brang dam pa ru //
rig pa brtul zhugs stobs kyis gzhug tu gsol //
zhes lan gsum brjod de me tog dor bas /
slob ma la ci dgar dbang skur cig ces gnang ba thob par bsam mo //
de nas dbang bskur dngos la gnyis /
dkyil 'khor du 'jug pa'i chos dang /
dbang bskur mtha' rten dang bcas pa'o //
dang po la bcu gcig ste /
khrus sogs bya zhing gsol ba gdab //
rgyun bshags sems bskyed gnas gsum brlab //
slar yang gsol gdab gnas su drang //
dri dang chu blud dam bsgrag cing //
sgrib sbyong lha dbab me tog dor //
mig dbye dkyil 'khor bstan pa 'o //
zhes pa'i dang po ni /
dkyil 'khor yol bas bcad pa'i phyi rol du sta gon byas pa'i slob ma rnams bos te /
las bum gyi chus khrus bya zhing /
ji ltar bltams pa khrus sngags bcas dang /
oM e ho shud+d+he shud+d+he sogs zhi byed khrus bdun gyi rig pa'i sngags kyang brjod /
sta gon skabs ltar bgegs gtor gtang zhing mtshams bcad /
sems bskyed gsal btab la /
spro na slob dpon dang slob ma'i mtshan nyid /
dbang gi rnam gzhag
/ma thob pa'i skyon dang thob pa'i yon tan sogs zhib mor bshad /
mdor bsdu na /
gsan par bya ba'i chos /
'jam dpal khro bor sgrub pa gshin rje gshed skor thams cad kyi nang nas rtsa ba dang mchog tu gyur cing /
rgyud lung man ngag gi rim pa zab cing rgya che la nyams len byin rlabs kyi rgyun dang /
phyag bzhes phrin las kyi 'jug pa rgya che la rgyun chags pa 'khor 'das kyi phyag rgya thams cad zil gyis gnon pa bcom ldan 'das 'jam dpal tshe bdag nag po la /
gangs can gyi ljongs su 'bri byang gnyis kyi lugs srol zhes yongs su grags pa las /
se ston chen po dang byang bdag yab sras brgyud 'dzin mkhas shing dngos grub brnyes pa bar ma chad du byon pa rnams kyi bka' srol phyag rgyun nyams pa med pa'i smin byed /
pad gnubs lugs srol gnyis kyi chu bo gcig 'dres brgyud pa'i phyag bzhes kyis kha bskang ba dang bcas pa /
rgyud dang rgya gzhung gis dngos su bstan pa'i khungs che la rang bzos ma bslad pa /
byin rlabs kyi bab che la sba sri med pa'i rim pa zab cing ngo mtshar rmad du byung pa de nyid bsgrub par bgyi ba la sogs mtshams sbyar nas maN+Dal 'bul du gzhug go
/thog mar gsol ba 'debs pa'i slad du bla ma dang dkyil 'khor gyi gtso bo tha mi dad pa'i spyan sngar snyim pa me tog dang bcas te thal mo sbyar nas 'di'i rjes zlos mdzod /
hoH
ston pa'i sgron me bcom ldan 'das //
lha dang slob dpon dgongs su gsol //
dregs pa stobs kyi tshul bstan pa //
'gyur med bde chen pho brang nas //
dregs pa'i lha tshogs dgongs su gsol //
b+ha ga gsang ba'i dkyil 'khor nas //
mnyam pa'i rgyal po dgongs su gsol //
dam tshig dka' thub sdom pa'i mchog
/rig pa'i rgyal po bdag la stsol //
ye shes rol pa bdag la stsol //
lan gsum bya /
gnyis pa rgyun bshags dang sems bskyed pa ni /
mdun gyi nam mkha' la sogs sta gon skabs ltar 'dir blangs la /
thun mong dang khyad par gyi sems bskyed bya /
khyed rang rnams kyi snying gar kun rdzob byang sems kyi rang bzhin zla ba'i dkyil 'khor gyi steng du don dam byang sems kyi ngo bo rdo rje sngon po rtse lnga pa'i lte bar hU~M gis mtshan pa re sgoms la thams cad rnal 'byor du sems bskyed pa 'di'i rjes zlos /
bo d+hi tsit+ta a kra ut+pA da yA mi /
gsum /
gsum pa gnas gsum byin gyis brlab pa ni /
slob dpon gyi lag g.yas rdo rje dang bcas pa'i srin lag gis dung zhal gyi dri chu blangs la slob ma'i spyi mgrin snying gar gtugs shing /
oM AHhU~M/
brjod /
bzhi pa ni /
de nas dkyil 'khor nang 'jug gi slad du gsol ba gdab pa'i rjes zlos /
yang gsang gshed po'i dkyil 'khor du //
bdag ni 'jug par 'tshal lags kyi //
rdo rje slob dpon dkyil 'khor gtso //
dpa' bos bdag la bka' drin stsol //
lan gsum bya /
lnga pa gnas su drang ba ni /
'khor ba'i sems can thams cad kun //
rgyud lnga lam gyi sgo bcad de //
mtho ris thar pa'i sgo phye nas //
bla med gnas su drang bar bya'o //
oM badzra sa ma ya dza dzaH
khyed rang rnams dkyil 'khor gyi shar sgo'i rtsa bar sleb par mos shig
/byas la yol ba bsal /
skabs 'dir chas su 'jug par gsungs pas mtshams sbyor spyi ltar byas la /
oM badzra tsak+Shu rban+d+ha wa ra ma NA ya swA hAs mig dar dgab /
A khaM wI ra hU~M gis me tog gi phreng ba sbyin no //
drug pa dri ba ni /
skal ldan rigs kyi bu khyod kyis //
gsang ba'i dam tshig bsrung nus sam //
grub mchog brtul zhugs spyod nus sam //
mngon spyod las rnams byed nus sam //
zhes dris pa'i lan du rjes zlos /
rdo rje slob dpon dgongs su gsol /
khyod kyis bka' bstsal bdag rjes bsgrub //
dam tshig sdom pa gang yin dang //
gsang ba'i las kun bsgrub par 'tshal //
brtul zhugs chen po bla med pa //
mthar phyin pa ni spyad par 'tshal //
phrin las rnam bzhi'i bya ba rnams //
ji ltar gsungs pa nyan par 'tshal //
zhes khas blang ngo //
bdun pa dam chu blud cing dam tshig bsgrub pa ni /
nang mchod kyi bdud rtsi slob ma'i lce la bzhag cing /
'di ni khyod kyi dmyal ba'i chu //
rdo rje'i dam tshig gnyan po ste //
tshul bzhin bsrungs na dngos grub thob //
nyams na rdo rje'i dmyal bar 'gro
/rdo rje'i chu 'di khyod kyis longs /
oM badzra kro d+ha i daM hoH
b+hak+Sha sa ma ya i daM na ra kan /
zhes dang /
rdo rje rigs kyi bu mchog khyod //
de ring phan chad nga yi bu //
nga yi bsgo ba bya ba dang //
dam tshig la yang gnas par bya //
zhes brjod /
brgyad pa sgrib pa sbyang ba ni /
khyed rang rnams shar nas brtsam ste dkyil 'khor chen po'i sgo bzhir rim par phyin te sgo rnams shag gis phyes pas gzhal yas khang gi nang na /
bcom ldan 'das phyag rgya zil gnon rtsa ba'i lha drug rgyan gyi lha brgyad sprul pa gsum gshed bzhi mon bdud bcu drug 'chi bdag bcu gnyis sgo srung dang bcas pa mngon sum du bzhugs pa la mos gus dung gis byas pas /
lha tshogs rnams kyi sku gsung thugs kyi gnas nas 'od zer dpag tu med pa byung /
slob ma'i gnas gsum du thim pas tshe rabs thog med nas bsags pa'i lus ngag yid gsum gyi sgrib pa thams cad bya sgro dang me 'phrad pa ltar bcom par mos shig
/dgu pa ni /
de nas ye shes pa dbab pa'i don du gsol ba 'debs pa 'di'i rjes zlos /
bla ma rdo rje 'dzin pa yis //
chos dbyings ye shes pho brang nas //
ye shes khro bo'i sprin chen rnams //
ma lus bdag la dbab tu gsol //
lan gsum /
slob mar las chu 'thor zhing a mr-ita'i sngags kyis bsang /
swa b+hA ba'i sngags brjod pas brtan g.yo snod bcud slob ma'i phung khams skye mched thams cad mi dmigs par sbyang /
stong pa'i ngang las gnas khang yang tha mal pa ma yin par 'og min b+han+d+ha 'bar ba'i gzhal yas khang du gsal ba'i dbus su skad cig gis pad nyi'i gdan la khyed rang rnams zil gnon phyag rgya chen po zhal gsum g.yas dkar g.yon dmar dbus mthing ga
/phyag drug g.yas gsum 'khor lo ral gri rdo rje /
g.yon gsum be con gtun shing sdigs mdzub can /
zhabs bzhi brkyang bskum du bgrad pas dregs pa can thams cad mnan pa /
dur khrod kyi chas brgyad kyis brgyan pa /
gar dgu'i nyams can me rab tu 'bar ba'i dbus na bzhugs par gsal ba'i thugs ka'i hU~M las 'od zer dpag tu med pa 'phros bla ma'i thugs kar phog
/bla ma'i thugs ka nas kyang 'od zer dpag tu med pa 'phros te /
de yang 'od zer thams cad lcags kyu zhags pa lcags sgrog dril bu'i rnam par dzaHhU~M baM hoHsa mtshan pa 'phros /
'og min gyi gnas chos kyi dbyings kyi pho brang drag po e'i gzhal yas khang nas dus gsum sangs rgyas thams cad bcom ldan 'das phyag rgya zil gnon gyi rnam par nam mkha'i mtha' klas par byon te /
mtsho chen po la char bab pa ltar slob ma'i spyi bo dang ba spu'i bu ga nas zhugs te snying ga'i 'jam dbyangs kyi rang bzhin hU~M la thim par mos shig
/gu gul dud pa dang rol mo'i sgra sbyar la /
hU~M/
rtog med spros bral chos kyi dbyings nyid las //
stong pa'i chos nyid ye shes rang snang ba'i //
'jam dpal khro bo zil gnon 'khor bcas kyis //
dbang dang byin rlabs mthu dang dngos grub stsol //
ces pa'i mthar sku gsung thugs sngags kyi mthar /
tiSh+Tha ma hA kro d+ha A be sha ya A be sha ya dz+nyA na maN+Da la A be sha ya /
zhes dang /
a+yai ring brjod cing rol mo drag tu byas la /
khyed rang rnams sems ma bcos pa lhod klod de rig pa'i rang ngor ltos la mnyam par zhog cig
/rdo rje spyi bor rgya gram du bzhag cing /
ye shes pa brtan par gyur cig
/tiSh+Tha badzra /
zhes brjod /
bcu pa ni /
me tog bla ma'i sku dang dkyil 'khor /
tshom bu'am phyag mtshan gyi dkyil 'khor la 'dor ba'i lugs srol gsum las stabs bde'i ched du phyi ma ltar bya na de nyid 'du byas la /
khyed rang rnams la sngar byin pa'i me tog gi phreng ba de nyid dkyil 'khor gyi lha tshogs la bzang ngan med kyang /
sngon gyi rigs kyis 'brel ba gang la yod pa zhig dang mjal bar gyur cig snyam pa'i yid kyis rjes zlos dang bcas te 'di nyid du dor bar zhu /
'jam dpal dngos grub thob bya'i phyir //
'gro la phan phyir 'jam dpal gyis //
bdag la thugs brtses dgongs nas kyang //
sman par dgongs te bzhes su gsol //
e ka ya ma pra tIts+tsha hoH
gtso bo la phog na mchog gi dngos grub /
'khor la phog na so so'i rigs dang mthun pa'i thun mong gi phrin las 'grub pa yin zhing /
me tog phog pa'i lha de'ang khyed rang rnams kyi lus la thim zhing dbang rtags cod pan spyi bor bcings par mos shig
/pra ti gr-ih+Na ma hA ba la hoH
zhes me tog mgo la bzhag
/khyed rang gi gsang ba'i mtshan du rdo rje bzhad pa rtsal lam /
zil gnon drag po rtsal zhes bya ba yin no //
zhes brjod /
bcu gcig pa ni /
mig thur ram rdo rje thogs la /
hoH
rig pa'i stobs ldan sbyor ba'i gnas //
'khrul pa'i bag chags sprin lta bu //
ye shes rig pa'i sgron mes bsal //
mnyam pa'i stobs kyi brtul zhugs longs //
e ka ya ma tsak+ShuHpra be sha ya phaT/
ma rig pa'i sgrib g.yogs bsal bas rten dang brten par bcas pa'i dkyil 'khor mngon sum du mthong bar mos shig
/ces mig dar bsal la lha ngo bstan pa ni /
hU~M/
de ring phyin chad bu khyod kyis //
rtsol ba'i sems stobs ma chung bar /
dkyil 'khor bzang po 'di la ltos //
gsang ba gzhan la ma smra zhig
/de la rten gzhal yas khang pa ni phyi rol du srung ba'i 'khor lo rdor ra me ri khro bo mtshon cha sna tshogs pa'i gur khang /
de'i nang du dur khrod chen po brgyad dur khrod kyi chos rnams kyis 'jigs par byas pa'i nang du 'obs khung chen po bcu drug
/sna tshogs pad+mas khor yug tu bskor ba'i lte bar nyi dkyil dang rdo rje rgya gram gyi lte bar rang bzhin lhun grub kyi gzhal yas khang gru bzhi /
phyogs bzhir sgo bzhi rta babs brgyad ldan thod pa dang rin po che rtsig pa'i steng pha gu dra phyed mda' yab pu shu
/rtsig 'gram la mchod pa'i lha mo /
nang zhing dang lha klu rgyu skar gyi ka gdung dral phyam /
gzhan yang drag po'i rgyan bkod tshad med pa dang ldan pa'i gtsang khang phyur bur dbus mtho ba /
sgo nang du gru chad bzhi bar khyams dang bcas pa'i nang du lcags mkhar bcu gnyis mu khyud zlum po can /
de'i nang du 'khor lo rtsibs brgyad /
de'i nang du thod mkhar bzhi'i nang du thod ra zlum pos bskor ba'i dbus kyi pho brang gru gsum mthing nag zla gam dmar po sum ldan /
dbus gru gsum gyi nang du klu 'bum gnyan khri sa bdag stong sde brgyad dang bcas pa'i steng phyogs skyong bcu dang ru dra pho mo ma he glang rgod brgyad pad+ma zla ba nyi ma'i gdan 'khor gyi lha gnas rnams su nyi ma bam ro dang bcas pa'o //
brten pa lha ni dbus kyi gdan la rgyal kun spyi gzugs 'jam dpal dbyangs zil gnon phyag rgya chen po zhal gsum g.yas dkar g.yon dmar dbus mthing ga
/phyag drug g.yas gsum 'khor lo ral gri rdo rje /
g.yon gsum be con gtun shing sdigs mdzub can /
zhabs bzhi brkyang bskum du bsgrad pas dregs pa can thams cad mnan pa /
dur khrod kyi chas brgyad kyis brgyan pa /
gar dgu'i nyams can yum bai tA li mthing nag tsit+ta dang b+han dmar stobs pas 'khyud cing me rab tu 'bar ba'i dbus na bzhugs pa /
de'i thugs kar ya ma rA dza smug nag 'khor lo dang tsit+ta 'dzin pa /
de'i thugs kar dregs pa phyag na rdo rje ljang nag rdo rje dang snying phreng 'dzin pa /
de'i thugs kar rus sbal rngam pa mi zan /
spyi bo'i gtsug na shel gyi bya khyung dkar po /
phrag gong gnyis su bya khyung smug nag
/sog khar stag mo mi zan /
nu khar seng ge ral can /
sta zur dug sbrul rngam pa ste rgyan gyi lha brgyad khro bcu'i go cha dang bcas pa /
zla gam gsum la shar lhor gsung sprul srog bdag dmar po /
lho nub sku sprul bye ba dgu ring /
byang du thugs sprul tshe bdag mthing ga
/phyi rim thod mkhar bzhi la gshed chen sde bzhi yab yum /
de rgyab rtsibs brgyad la phyogs bzhir mon pa bzhi /
mtshams bzhir bdud pho bzhi yum dang bcas pa /
de'i phyi rim lcags mkhar bcu gnyis la las kyi 'chi bdag bcu gnyis /
bar khyams la pho gshed mo gshed la sogs sha za dang king kang ma mo'i 'khor tshogs /
sgo bzhir rgyal po mgon po bdud po gnod sbyin chen po bzhi /
phyi rol 'obs chen bcu drug la 'obs srung chen po bcu drug ste de dag kyang ye shes sgyu ma'i rnam rol snang la rang bzhin med pa'o //
de dag kyang gzhi dang lam gyi snang ba rnams 'bras bu'i chos su rnam par dag pa ste /
nyon mongs pa las rgyal ba'i rdo rje'i ra ba me ris bskor ba'i dbus su tshogs brgyad rnam par dag pa'i dur khrod brgyad /
de'i dbus su byang phyogs kyi chos rnams lhun gyis grub pa'i gzhal yas khang /
yum gyi mkha' dbyings mtshon pa'i gru gsum mthing nag la thod phreng thugs rje'i rol pa /
zla gam bde ba chen po /
ye shes bzhi'i thod mkhar /
ye shes bcu drug gi 'khor lo rtsibs brgyad ka mchan dang bcas pa /
lcags mkhar skye mched bcu gnyis /
gru chad tshad med bzhi /
phrin las bzhi'i khyams /
ye shes bzhi'i sgo /
rnam thar brgyad kyi rta babs /
chos brgyad kyi spros pa dang bral ba'i sna tshogs pa'i rgyan can /
rtse mo mtho ba thig le nyag gcig dang bcas pa'i gzhal yas khang gi dbus su /
dregs pa can bde ba chen por sbyor zhing thabs shes chags med mtshon pa'i gdan gyi steng du ye shes lnga'i ngo bor gyur pa'i rtsa ba'i lha lnga /
skye med kyi ngang du mya ngan las 'das pa'i yum rdo rje khros ma /
ye shes kyi ngo bor gyur pa'i rgyan gyi lha brgyad /
sku gsung thugs kyi ye shes kyi ngo bor gyur pa'i sprul pa gsum /
nyon mongs bzhi dag pa'i gshed bzhi /
rnam shes tshogs brgyad dag pa'i mon bdud brgyad /
skye mched bcu gnyis dag pa'i 'chi bdag bcu gnyis /
bdag tu lta ba dag pa'i sgo ba bzhi ste /
de ltar phyi ras bris kyi dkyil 'khor na dpes mtshon par bya ba yin gyi /
don dam par rang gi phung khams skye mched thams cad lha'i ngo bor lhun grub tu gnas pa yin te /
de'i don dbang don ngo sprod pa'i skabs su rim par 'byung ba lags so //
des 'jug pa'i chos rnams grub pa yin no //
gnyis pa dbang bskur mtha' rten dang bcas pa la drug
/bum dbang /
gsang dbang /
sher ye /
rang byung ye shes /
mtha' rten gyi dbang /
rjes dam tshig bstan pa la sogs pa'o //
dang po la'ang drug
/gsol gdab /
bkru zhing lhar bskyed /
bum dbang /
dbu rgyan dbang /
dbang don ngo sprod /
nus pa'i dbang lnga bskur ba'o //
dang po ni /
da ni dbang gi dngos gzhi rnams rim par bsgrub par bgyi ba la dang po bum dbang gi don du maN+Dal phul /
gsol ba gdab pa 'di'i rjes zlos /
hoH
khams gsum dbang du bsdu ba dang //
srid gsum zil gyis gnon pa dang //
stong gsum g.yul du 'brub pa'i phyir //
dus gsum sangs rgyas dbang bskur gsol //
'jam dpal gsang ba'i dkyil 'khor du //
bsnyen sgrub las la sbyar ba dang //
dkyil 'khor las mtha' bstan pa'i phyir //
phyi nang gsang ba'i dbang bskur gsol //
gshed bzhi sbyor ba'i 'khor lo dang //
ban dgra nag po sgrol ba dang //
phrin las rnam bzhi bsgrub bya'i phyir //
mthu rtsal dbang bskur bstsal du gsol //
lan gsum /
gnyis pa ni /
las bum gyis khrus bya zhing /
bdag ni dam tshig 'jam dpal te //
rin chen dngul gyi bum pa na //
byang chub sems kyi chu yis bkang //
nyon mongs bag chags byang gyur cig
/oM swa b+hA ba shud+d+haHsarba d+harmAHswa b+hA wa shud+d+ho\u0f85 haM/
zhes bkrus te lus ngag yid gsum gyi sgrib pa thams cad dag par gyur /
de'i ngang las slob ma nyid phyag rgya gcig pa'i tshe bdag sngo nag zhal gcig phyag gnyis kyis g.yas rdo rje dang g.yon zhags pa 'dzin pa rgyan dang ldan par gyur /
ces gsal gdab /
gsum pa ni /
khyed rang rnams lhar gsal ba nyid dbang stegs pad+ma 'dab brgyad kyi steng du dkyil 'khor la mngon par phyogs te 'dug pa'i steng du g.yas su gdugs dkar po /
g.yon du ba dan rgyal mtshan /
phyogs kun tu mchod pas bskor ba la /
rigs lnga la sogs pa'i sangs rgyas dpag tu med pa nam mkha' gang ba rnams kyis dbang bskur byin gyis brlab pa'i thugs dam rtse gcig tu mdzad /
yum lngas bum pa spyi bor bzhag nas rdo rje'i glu len /
byang chub sems dpa' rnams kyis bkra shis pa'i tshigs su bcad pa brjod cing bdud rtsi'i char pa 'beb /
ye shes kyi khro bo rnams kyis bar gcod srung /
'jig rten skyong ba rnams kyis zas gos nor gyi char pa 'beb par sgoms shig
/dril gsil me tog 'thor ba dang bcas /
hU~M/
bkra shis kun gyi bkra shis pa //
sangs rgyas phyag 'tshal bkra shis shog
/chos la phyag 'tshal bkra shis shog
/dge 'dun phyag 'tshal bkra shis shog
/bde gshegs rigs lnga'i bkra shis shog
/deng 'dir dbang bskur bde legs bkra shis shog
/ces brjod /
bum nang gi lha tshogs kyi sku las byang chub kyi sems bdud rtsi'i chu rgyun bum pa'i kha nas zham gyis byung bas lus nang gang bar mos shig
/bum pa spyi bor bzhag ste /
hU~M/
mkha' dbyings bum pa chen po na //
rigs kyi dkyil 'khor rdzogs par bzhugs //
gnyis med ye shes dbang bskur bas /
khams gsum rigs kyi bdag por gyur /
khams gsum dbang du sdud pa dang //
srid gsum zil gyis gnon pa dang //
dam can las la 'dzud pa yi //
dbang mchog dam pa thob par shog
/e ka ya ma ka lAk+Sha a b+hi Shiny+tsa hU~M b+h+rU~M hU~M/
rol mo rgya cher bya zhing /
sku gsung thugs kyi snying po dang /
a+yai ring gi mthar /
oM sarba ta thA ga ta a b+hi Shiny+tsa badzrI b+ha ba hU~M/
zhes bum chu blud cing 'thor /
de nas bum pa'i chus dbang bskur bas nyon mongs lnga'i sgrib pa dag
/phung po lnga gnas 'gyur /
ye shes lnga'i rtogs pa mngon du byas /
rgyal ba rigs rnam pa lngas dbu brgyan pa de la sangs rgyas byang sems dkyil 'khor lha tshogs dbang lha rnams kyis mchod pa bsam gyis mi khyab pas mchod /
bkra shis dang me tog gi char dbab /
rol mo'i sgra bsgrags nas khams gsum chos kyi rgyal por mnga' gsol /
nam mkhar bzhugs pa'i dbang lha rnams dang /
bum nang tshe bdag rtsa ba'i lha tshogs dang bcas pa rnams bdud rtsi'i rang bzhin du 'od du zhu nas slob ma'i spyi gtsug nas mar thim pas /
lus nang thams cad khengs nas oM dkar po lha dang gnyis su med par gyur par mos shig
/bzhi pa ni /
slob bu'i mgo thog tu dbu rgyan bzhag ste /
mgo bo'i gnas lngar dbu rgyan rigs kyi khrag 'thung khro bo rigs lnga mngon sum du bzhugs par mos la /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
oM ma hA A dar+Sha dz+nyA na badzra swa b+hA ba At+ma ko\u0f85 haM/
oM ma hA sa mA tA dz+nyA na badzra swa b+hA ba At+ma ko\u0f85 haM/
oM ma hA pra t+ya bek+Sha Na dz+nyA na badzra swa b+hA ba At+ma ko\u0f85 haM/
oM ma hA kr-it+yAnuSh+ThA dz+nyA na badzra swa b+hA ba At+ma ko\u0f85 haM/
'dir phyag len du bum pa'i dbu rgyan de dag bkrol nas rigs lnga'i dbang gnang srol 'dug kyang spyi ltar rigs lnga gzhan zhig gis byas kyang chog la /
don ni bum dbang bskur pas dbang gi chu rgyun des slob ma'i lus gang dri ma dag chu lhag gyen du 'khyil pas rigs lngas dbu brgyan pa'i dgongs pa yin no //
lnga pa ni /
bum pa'i dbang don ngo sprad pa ni gu ru pad+ma'i rdo rje'i gsung smin byed dbang gi sgron me las 'byung ba 'di la gsan pas khyab par gda'/
de don brda yis ngo sprad pas //
don rtags rnam pa lnga dang ldan //
dbye ba ngo bo yon tan las //
'bras bu lhun gyis grub pa 'o //
dbye ba dag la rnam pa lnga //
rang bzhin lhun grub tshe bdag dang //
ye shes lhun grub zil gnon dang //
phyag rgya gcig pa'i tshe bdag dang //
thugs las sprul pa'i tshe bdag dang //
rang rgyud las kyi tshe bdag go
/tshe bdag ngo bo 'di lta ste //
thams cad chos skur ngo bo gcig
/lhun grub ye shes chen po'i sku
/rol pa gsum gyi ngang du rdzogs //
yon tan rin po che lta bur //
kun 'byung 'phel 'grib med par gnas //
lhun grub tshe bdag dwangs ma lnga //
rgyu rkyen 'phro 'du'i rtsol dang bral //
phyag rgya chen por lhun gyis grub //
zil gyis gnon pa'i tshe bdag ni //
snang srid ye shes rtog las 'das //
rtog bcas 'khrul pa ru ldog phyir //
rin chen gzhal yas lhun grub gnas //
gdug pa lto 'phye phyogs skyong glang //
stobs kyi gdan la de bzhin grub //
rang bzhin gsal ba'i ngang nyid las //
ye shes lhun gyis grub pa'i sku
/lhun po ri rab ltar brtan brjid //
srid gsum sbyor ba zil gyis gnon //
bdud mo kha 'bar gsod byed ma //
myos byed khrag skyug ma mo'i tshogs //
ma lus zil gyis gnon cing 'joms //
gsod byed bka' yi byin rlabs gnon //
dregs pas gnyan dang pho gdon gnon //
bya khyung klu bdud klu srin gnon /
khyung mos sa bdag sa srin gnon //
seng ges rgyal blon stobs can gnon //
stag gis gcan gzan gdug pa 'joms //
zhe sdang gdug pa'i sbrul nag gis //
sngags dang dmod pa rigs bzhi'i klu'i //
dug gis sbags dang dbyig sogs zhi //
tsha ba'i nad dbal zil gyis gnon //
srid pa'i khyams khang rus sbal gyis //
srog dbugs bkrag mdangs tshe srog 'chang //
rang bzhin chos sku skye med las //
skye ba'i cho 'phrul skye med skus //
skye ba las kyi 'khrul pa yi //
rkam chags skye med dbyings su sgrol //
dwangs ma'i thig le bcud la sdud //
snang srid skye 'gro ma lus kyi //
tshe srog yi ge gnyis bsdus 'chang //
phyag rgya gcig pa'i tshe bdag ni //
gdan la yab yum bya khyung dregs //
rgyan gyi sngags dang gab pa'i sngags //
lus srung drag po 'joms pa 'o //
sprul pa'i tshe bdag nag po ni //
zil gnon thugs kyi sprul pa ste //
dbu dgu las dang yon tan stobs //
gnad dgu mi nad 'joms sdud yin //
theg pa dgu yi don ldan la //
'bras bu rigs lnga ye shes bzhi //
sprul pa sna tshogs bsam dpag dka'//
las kyi tshe bdag nag po ni //
'byung ba gdan bzhi rngams 'og na //
mi dge bcu yi las dbang las //
yi dwags rgyal po 'chi bdag sku
/sha za king kang 'khor dang bcas //
sngags kyi dbang sdud las kun byed //
las kyi rnam grangs 'di lta ste //
rtsa ba bzhi dang yan lag bcas //
lhun grub tshe bdag nag po la //
rtsa ba gnyis dang yan lag bcu /
khyad par brgya dang bcu drug spyod //
snying po man ngag rtsa ba gnyis //
yan lag phral na nyi shu dgu
/zil gnon phyag rgya chen po'i las //
gtad zlog lus kyi go cha bsrung //
phyag rgya gcig pa'i tshe bdag las //
rtsa ba gsum dang yan lag lnga //
sprul pa tshe bdag mgo dgu'i las //
sbyor ba bcu drug a kro'i mthar //
las kyi tshe bdag nag po'i las //
sbyor ba'i rnam grangs brgya phrag gcig
/drug cu rtsa gcig byed par gsungs //
'bras bu'i gnas tshul 'di lta ste //
chos nyid rang bzhin mi 'gyur las //
rang byung ye shes phyag rgyar gsal //
thams cad snang stong ye shes sku
/dbyings dang ye shes gnyis med sku
/snang stong ma 'gags bde chen sku
/zhes gsungs te /
mdor na 'khor 'das lam gyis bsdus pa'i chos thams cad tshe bdag gi don rtags las mi 'da' ba'i brda don ngo sprad pa go bar mdzod la /
deng phyin chad snang stong thams cad lha dang ye shes kyi rol par 'char ba las mi 'da' bar bya'o //
drug pa la lnga'i dang po sku'i nus pa ster bar byed pa phyag rgya'i dbang ni /
khyed rang rnams kyi lus cho 'phrul chen po'i mchod rten kha dog nag la 'od 'bar ba zhig tu gsal ba'i bum nang du dbus kyi chos 'byung la rtsa ba rgyan lha /
zla gam gsum la sprul pa gsum dang bcas pa /
bang rim dang por lha gnas chos 'byung dang bcas pa phyogs bzhir gnas pa la gshed chen bzhi /
gnyis par mon pa bzhi /
gsum par bdud po bzhi /
bzhi par 'chi bdag bcu gnyis /
seng khri'i phyogs kyi thun lam bzhir sgo ba bzhi rnams gsal btab la 'og min dang khyad par mdun bskyed kyi dkyil 'khor lha rnams mar me gcig las gnyis mched ltar byon nas thim par mos shig
/lha tsaka rnams rim bzhin bskur la /
hU~M/
bskal pa me ltar 'bar ba'i dkyil 'khor du //
lha yi lhar gyur bcom ldan gshin rje'i gshed //
srid gsum sgrol ba'i dbu gsum zhal ni rngam //
rgyud drug sgrol mdzad phyag mtshan me ltar 'bar //
sde brgyad 'dul ba'i dpa' bo'i chas brgyad brgyan //
dregs pa'i gshed mdzad zil gnon dbang thob shog
/e ka he dun ya ma snying khrag ra ma tsa ya a b+hi Shiny+tsa hU~M/
hU~M/
mi 'gyur mthing nag ma mo kun gyi gtso /
khams gsum dbang sdud khrag mtsho zhal du gsol //
zhing bcu sgrol mdzad tsit+ta yab la 'khyud //
sgrol byed nag mo yum gyi dbang thob shog
/e ka ya ma trag rak+sha kro d+hI a b+hi Shiny+tsa hU~M/
hU~M/
smug nag 'jigs pa dregs pa kun gyi gshed //
log lta'i sbyor ba ma lus stobs kyis 'don //
'khor lo tsit+ta'i phreng ba phyag na bsnams //
gsod byed ya ma rA dza'i dbang thob shog
/e ka he dun ya ma rA dza a b+hi Shiny+tsa hU~M/
hU~M/
dregs pa phyag na rdo rje ni //
mthu stobs rdo rje sdigs mdzub bgrad //
ljang nag klu gnyan gnod sbyin gzir //
rdo rje khros pa'i dbang thob shog
/oM badzra pA Ni a b+hi Shiny+tsa hU~M/
hU~M/
rus sbal rngam pa mi zan ni //
rang byung mchod rten lus la brgyan //
srid pa'i 'khor lo lto na gnas //
tshe srog khyams dang dbang thob shog
/e ka ma hA b+he ra ka a b+hi Shiny+tsa hU~M/
hU~M/
mkha' lding rgyal po ga ru Da //
gshog spu mtshon cha'i 'khor los gtams //
klu gshed dpa' bo gdug pa gzir //
bya khyung rgyal po'i dbang thob shog
/e ka ma hA ga ru Da a b+hi Shiny+tsa hU~M/
hU~M/
khyung mo smug nag klu gnyan sa bdag 'dul //
stag mo ro zan btsan dang sa bdag 'dul //
seng ge dkar mos rig 'dzin las la 'dzud //
dug sbrul nag pos phas kyi rbod gtong zlog
/sprul pa gyad gnon dbang mchog thob par shog
/e ka ma hA ga ru Da byA g+h+r-i tsaN+Da siM ha ro nye ha la a b+hi Shiny+tsa hU~M/
hU~M/
sku yi phyag rgya rol pa las //
bdud po bye ba dgu khri ni //
sngo nag lcags chas chu glang 'chib //
'chi bdag nag po'i dbang thob shog
/e ka ya ma he dun ki shan kA la bdud kraM nA ga rak+sha a b+hi Shiny+tsa hU~M/
hU~M/
gsung gi phyag rgya rol pa las //
sgrol ging srog bdag dmar po ni //
dmar nag bse chas rta la 'chib //
srog bdag dmar po'i dbang thob shog
/e ka ya ma rak+sha ya ma rA dza a b+hi Shiny+tsa hU~M/
hU~M/
thugs kyi phyag rgya rol pa las //
ya ma gtum po mgo dgu pa //
mthing nag dur khrod chas kyis brgyan //
tshe bdag nag po'i dbang thob shog
/ya ma kro d+ha kA la e ka he dun ya ma rak+sha tri shu tsit+ta a b+hi Shiny+tsa hU~M/
hU~M/
smug nag ya ma rA dza ni //
sku la dur khrod chas kyis brgyan //
ma traM ro dbyug 'khor lo bskor //
yab yum bcas pa'i dbang thob shog
/ya ma rA dza sa do me ya a b+hi Shiny+tsa hU~M/
hU~M/
ser nag myos byed 'bar ba ni //
sku la dur khrod chas kyis brgyan //
ma traM ro dbyug 'khor lo bskor //
yab yum bcas pa'i dbang thob shog
/ya me do ru Na yo da ya a b+hi Shiny+tsa hU~M/
hU~M/
dmar nag Ar+Ya dmar po ni //
sku la dur khrod chas kyis brgyan //
ma traM ro dbyug 'khor lo bskor //
yab yum bcas pa'i dbang thob shog
/ya da yo ni ra ya k+She ya a b+hi Shiny+tsa hU~M/
hU~M/
ljang nag ral pa tshar dgu ni //
sku la dur khrod chas kyis brgyan //
ma traM ro dbyug 'khor lo bskor //
yab yum bcas pa'i dbang thob shog
/ya k+She ya tsa ni ra ma ya a b+hi Shiny+tsa hU~M/
hU~M/
dung gi mon pa dregs chen seng ge'i gdong //
dung gi mon mo bla rkun rngams pa'i gdong //
bskul na dgra bgegs bla sems yid gsum 'gug
/shar phyogs mon pa yab yum dbang thob shog
/e ka ya ma mon+ta a b+hi Shiny+tsa hU~M/
hU~M/
lcags kyi mon pa gsod byed stag gi gdong //
mon mo nag mo g.yu yi ral pa can //
bskul na dgra bgegs bla sems yid gsum 'gug
/lho phyogs mon pa yab yum dbang thob shog
/e ka ya ma mon+ta a b+hi Shiny+tsa hU~M/
hU~M/
bse yi mon pa gtum chen dred kyi mgo
/mon mo tshe 'phrog khrag gi ral pa can //
bskul na dgra bgegs bla sems yid gsum 'gug
/nub phyogs mun pa yab yum dbang thob shog
/e ka ya ma mon+ta a b+hi Shiny+tsa hU~M/
hU~M/
gser gyi mon pa srog gshed khyung gi mgo
/mon mo bla rkun snying la gzer 'debs ma //
bskul na dgra bgegs bla sems yid gsum 'gug
/byang phyogs mun pa yab yum dbang thob shog
/e ka ya ma mon+ta a b+hi Shiny+tsa hU~M/
hU~M/
he le khyab pa shar gyi bdud //
nag mo mi zan snying rkun ma //
srog gcod bdud po yab yum dbang //
skal ldan 'di yis thob par shog
/e ka ya ma bdud traM kA la a b+hi Shiny+tsa hU~M/
hU~M/
nag po 'dzum med lho yi bdud //
nag mo me thogs snying 'byin ma //
srog gcod bdud po yab yum dbang //
skal ldan 'di yis thob par shog
/e ka ya ma bdud traM kA la a b+hi Shiny+tsa hU~M/
hU~M/
so bdar 'khrigs pa nub kyi bdud //
nag mo khrag skyugs snying gzer ma //
srog gcod bdud po yab yum dbang //
skal ldan 'di yis thob par shog
/e ka ya ma bdud traM kA la a b+hi Shiny+tsa hU~M/
hU~M/
ral pa spyir bcings byang gi bdud //
nag mo myos byed dbugs sdud ma //
srog gcod bdud po yab yum dbang //
skal ldan 'di yis thob par shog
/e ka ya ma bdud traM kA la a b+hi Shiny+tsa hU~M/
'chi bdag bcu gnyis man gyi lha dbang mu tig phreng bar med cing dbang rgyud du 'dra min zhig 'dug kyang /
'dir brgyud pa'i phyag bzhes bzhin 'di ltar /
hU~M/
zil gnon thugs kyi sprul pa las //
be b+ha satwa mthing nag gis //
be con 'bar bas ma rungs 'dul //
skal ldan 'di yis thob par shog
/oM kr-iSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
nor bu dge 'phel ser nag gis //
mtshon cha'i 'khor los dgra srog gcod //
skal ldan 'di yis thob par shog
/oM kr-iSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
ser nag 'joms byed khros pa yis //
lcags kyus dam nyams snying nas 'dren //
skal ldan 'di yis thob par shog
/oM kr-iSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
bye ba dgu khri ljang nag gis //
dbyug tos dgra bo'i gzugs phung 'joms //
skal ldan 'di yis thob par shog
/oM kr-iSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
rak+sha glog phreng dmar nag 'bar //
rgyu zhags bsdog cing dgra la 'phen //
skal ldan 'di yis thob par shog
/oM kr-iSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
yak+sha za byed sngo nag ni //
spu gris dam nyams srog rtsa gcod //
skal ldan 'di yis thob par shog
/oM kr-iSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
gtum po dud kha ma rungs pa /
khram nag dgra dang bgegs la 'joms //
skal ldan 'di yis thob par shog
/oM kr-iSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
gang ba kun 'joms dkar ser gyis //
mda' gzhu 'geng zhing dgra la 'phen //
skal ldan khyod kyis thob par shog
/oM kr-iSh+Na dzA ma rA a b+hi Shiny+tsa hU~M/
hU~M/
zil gnon thugs kyi sprul pa las /
kha 'bar ral gcig dmar nag gis //
zangs gris dgra bgegs yan lag 'bral //
skal ldan 'di yis thob par shog
oM kriSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
sbrul mgo kun 'dzin sngo skya yis //
lcags mdung 'bar bas dam nyams sgrol //
skal ldan 'di yis thob par shog
oM kriSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
ngang pa stobs ldan ser po yis //
dgra satwas dam nyams srog rtsa gcod //
skal ldan 'di yis thob par shog
oM kriSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
hong phan srog 'dzin nag po yis //
bdud zhags nag pos dgra bgegs 'ching //
skal ldan 'di yis thob par shog
oM kriSh+Na dza ma rA a b+hi Shiny+tsa hU~M/
hU~M/
zil gnon thugs kyi sprul pa las //
shar sgor dkar po snying 'byin ni //
g.yas pa ru mtshon g.yon 'khor lo //
skal ldan 'di yis thob par shog
/dzaHa b+hi Shiny+tsa hU~M/
hU~M/
zil gnon thugs kyi sprul pa las //
lho sgor mgon po nag po ni //
g.yas pa beng dang thod khrag g.yon //
skal ldan 'di yis thob par shog
hU~M a b+hi Shiny+tsa hU~M/
hU~M/
zil gnon thugs kyi sprul pa las //
nub sgor yab rje nag po ni //
g.yas pa khram shing bdud zhags g.yon //
skal ldan 'di yis thob par shog
baM a b+hi Shiny+tsa hU~M/
hU~M/
zil gnon thugs kyi sprul pa las //
byang sgor sku mchog dmar po ni //
g.yas pa dbyug to g.yon pa mdung //
skal ldan 'di yis thob par shog
/hoHa b+hi Shiny+tsa hU~M/
zhes bskur ro //
gnyis pa gsung nus pa ster bar byed pa sngags kyi dbang ni /
dpon slob gnyis ka lhar gsal ba'i gnas gsum gyi sa bon 'bru gsum la sku gsung thugs sngags so so dkar dmar mthing gsum gyis bskor ba /
mar me gcig las gnyis mched ltar bla ma'i zhal nas byung ste slob ma'i mgrin pa'i lam nas brgyud gnas gsum gyi sngags phreng la bskor bar bsam pa'i /
spyi bo'i sngags phreng las 'od zer 'ja' tshon lta bu ba spu'i bu ga nas 'phros te bdag gzhan gyi las ngan sdig sgrib dag par bsam la /
sku'i sngags 'bru bcu gnyis pa'i rjes zlos lan gsum dang /
ljags steng gi   spyir gnas gsum byin rlabs kyi mgrin pa'i AHyin yang 'di'i skabs su ljags steng du hrIHdmar po la a+yai myags 'bru brgyad kyis bskor ba khyad chos yin no //
sngags 'khor las 'od zer me'i tshwa tshwa ltar 'phros te las ngan bag chags bar gcod thams cad bya sgro mes bsregs pa ltar bsam la /
gsung gi sngags a+yai myags 'bru brgyad pa'i rjes zlos lan gsum dang /
thugs ka'i sngags phreng las 'od zer 'phros te sdig sgrib thams cad star tshan la sbur mi chags pa ltar song bar bsam la /
thugs kyi sngags yig 'bru bzhi pa'i rjes zlos lan gsum bya /
mthar phreng ba'am me tog spyi bor bzhag ste /
hU~M/
gsang sngags rgyal po 'di dag ni //
'khor ba'i 'phro 'du gsal bsgoms te /
khyod kyis rtag tu bzlas par gyis //
gsang ba gzhan du smra mi bya //
zhes brjod /
gsum pa thugs kyi nus pa ster bar byed pa phyag mtshan gyi dbang ni /
slob dpon gyi thugs ka'i 'od kyis ye shes kyi lha tshogs rnams kyi thugs rgyud bskul /
sangs rgyas thams cad thugs phyag mtshan gyi rnam pa bsam gyis mi khyab par 'dus /
de dag zil gnon gyi phyag rgya drug tu gyur /
drug po yang bsam gyis mi khyab par slob bu'i snying gar thim par bsam la /
hU~M/
'khor ba dral byed 'khor lo dang //
nyon mongs gcod byed ral gri dang //
chos dbyings skye med rdo rje yis //
sku gsum mnyam pa'i dbang thob shog
/e ka ya ma tsakra khad+ga badzra a b+hi Shiny+tsa hoH
zhes snying gar gtugs shing lag g.yas su gtad /
hU~M/
be con dug lnga zil gyis gnon pa dang //
gdug pa ma lus 'joms byed gtun shing dang //
log rtog rkam chags sgrol ba'i sdigs mdzub kyis //
rig pa stobs kyi sgo gsum thob par shog
/e ka ya ma b+hi ta tu ti sa pa ri a b+hi Shiny+tsa hoH
zhes snying gar gtugs shing lag g.yon du gtad do //
bzhi pa yon tan gyi nus pa ster bar byed pa longs spyod kyi dbang la gsum /
dang po gdug pa zil gyis gnon pa dpa' bo'i chas sbyin pa ni /
chas rnams gtad la /
hoH
glang chen zhing lpags stag sham sbrul //
thod pa snying phreng keng rus rgyan //
me ri dur khrod dbang bskur bas //
dregs pa'i mthu stobs ldan par shog
/e ka ya ma hasti byA kri ma hA rA ga ka pA la tsit+ta dz+wa la kiM ni ri ti rak+ta a b+hi Shiny+tsa hU~M/
gnyis pa rnal 'byor bar gcod zhi ba rdo rje tshe'i dbang ni /
tshe bum spyi bor bzhag la /
hU~M/
bkra shis dngos grub ga 'u ru //
mi 'gyur brtan pa'i tshe bskyil nas //
rang rtags tshe yi dbang bskur bas //
'chi med brtan pa'i dbang thob shog
/e ka ya ma A yur+dz+nyA na sid+d+hi a b+hi Shiny+tsa hU~M/
gsum pa dngos grub myur du thob byed dpa' bo'i rdzas kyi dbang la bzhi ste /
bdud rtsi /
rak+ta /
gtor ma /
bam chen gsang ba'i dbang ngo //
dang po bdud rtsi'i ka pA la lag g.yas su gtad la /
hU~M/
'chi med rang byung ra sA yan //
bkra shis mtshan ldan lhag pa'i rdzas //
'phel 'grib med pa'i dbang bskur bas //
rigs lnga ye shes lnga yi dbang thob shog
/e ka ya ma sarba pany+tsa a mr-ita dz+nyA na shud+d+ha sid+d+hi a b+hi Shiny+tsa hoH
cung zad myong du gzhug
/gnyis pa rak+ta'i snod lag g.yon du gtad la /
hU~M/
rdo rje pad+ma mnyam sbyar nas //
pad+ma rak+ta byang chub sems //
bam chen dme ba'i don dang sbyar //
brtul zhugs rol pa'i dbang bskur bas //
mi zad rgyan gyi dbang thob shog
/e ka ya ma gu h+ya rak+ta bo d+hi tsit+ta hoH
mAM sa rak+ta tsit+ta pU dza ba su ta kiM ni ri ti sid+d+hi a b+hi Shiny+tsa hoH
cung zad myong du gzhug
/gsum pa gtor ma ni /
sgrub gtor lhar gsal ba spyi bor gtugs la /
hU~M/
snod kyi 'jig rten gtor gzhong du //
bcud kyi sems can gtor mar gsal //
'byung ba rnam lnga gtor ma'i rgyu //
lhun grub kun 'byung gtor ma'i rgyan //
'dzin chags med pa'i stobs kyis rol //
e ka ya ma ma hA ba liM ta pU dza dz+nyA na a b+hi Shiny+tsa hoH
gtor zan cung zad sbyin /
bzhi pa bam chen gsang ba'i dbang ni /
bam chen zil gnon gyi lha tshogs gsal ba spyi bor bzhag ste /
hU~M/
dpa' brtul sngags kyis byin bskyed pa'i //
bam chen ro la mnyam par rol //
rdo rje 'dzin pa'i dbang thob nas //
bde chen mnyam nyid rtogs par shog
/e ka ya ma ma hA mAM sa a d+hi pa ta sid+d+hi a b+hi Shiny+tsa hoH
bam gyi phyi rgyud kyi lha thams cad tsit+ta'i dkyil 'khor la 'dus /
de yang dwangs ma lnga'i thig le la 'dus /
de slob ma'i snying gar 'ub kyis thim par gyur par bsam pa dpon slob gnyis kas bsams la /
bam de ye shes lnga'i ngo bor byin rlabs dang dngos grub dpag tu med par bsam la dum bur bgos te gdong pa /
kha mig
/mgo bo /
lus kyi cha shas te dme ba lnga po cung zad re 'jog la gsang dbang skabs dbang rdzas la bsre /
'phros thams cad slob mar ster la /
yul dang dbang po ro gcig pa'i de kho na'i rnal 'byor gyis rol par gyis shig
/de dag gi don yang ro ni bdag med pa yin la /
bam chen gsang ba rab 'byams kyi dbang thob nas chos thams cad bdag med pa'i don khong du chud par 'gyur zhing /
bam chen po nyid ye shes lnga'i rang bzhin gyi dam rdzas kyi mchog tu bskyed rdzogs gsum gyi rgyud mtha' dag las bshad cing /
las kyi gshin rje ma mo sha za king kang sha khrag la mngon par dga' ba rnams kyang rang bzhin gyis 'du zhing dam tshig dran te rnal 'byor pa'i grogs su 'gyur ro //
gzhan yang rtog pa shin tu rags pa'i gnas su gyur pa'i bam dang /
de'i dme ba'i rdzas la ngan rtog gi 'dzin pa chad de lam du lhongs nas /
gzhan tshogs drug gi dngos po thams cad la gtsang dme med bzhin du chos nyid ro gcig pa'i rtogs pa skye sla ba yin no //
zhes gsungs so //
lnga pa phrin las kyi nus pa ster bar byed pa sbyor sgrol gyi dbang la gnyis kyi dang po sbyor ba'i dbang ni /
dril bu yum du mos pa lag tu gtad la /
hU~M/
thabs dang shes rab gnyis med pa'i //
yang gsang bde chen ting 'dzin ni //
dngos grub kun gyi gter yin pas //
bde chen mchog gis dbang bskur ro //
oM AHhU~M badzra satwa su kha sid+d+hi pha la ma hA At+ma ko\u0f85 haM/
'di ltar snang ba'i chos thams cad bde stong zung 'jug gi rol par go bar gyis shig
/gnyis pa yongs rdzogs stobs kyi dbang ste phrin las drag po sgrol ba'i dbang ni /
'dzom zhing spro na bla ma dang slob ma'i gtso bo gcig sngags pa bdud chas zhugs /
gang ltar hom khung du zan ling bzhag pa la hom bskyed dgugs gzhug mdor bsdus byas /
ral gri gtad la /
hU~M/
gshed chen mthu stobs yongs rdzogs pa //
dpag med phrin las mthar phyin cing //
stong khams srid pa zil mnan nas //
snang srid kun sgrol dbang bskur ro //
e ka he dun ya ma kro d+ha sarba karma mA ra ya a b+hi Shiny+tsa hU~M/
zhes bsgral du gzhug
/snang srid thams cad stong nyid snying rje yin pa'ang shes par gyis shig
/skabs 'dir chos rgyal dbang po sde'i phyag len du bam chen gsang ba rab 'byams nas kha bskang ste /
khams gsum yongs sgrol gyi dbang /
mchod rten gyi dbang /
rdo rje slob dpon gyi dbang rnams mdzad pa'i phyag srol 'byung bas /
dang po ni /
ka To ra'am lcags slang lta bur gong du 'du byas pa'i dug sna /
khrag
/yungs dkar /
mda'/
bshan gri
/gu gul /
phur pa rnams slob ma'i lag tu gtad la /
hU~M/
pho rdzas dug gis sbos par byed //
mo rdzas khrag gis myos par byed //
yungs dkar rgyal pos gzir bar byed //
gshin rje'i mda' yis 'bug par byed //
bshan pa'i gri yis srog rtsa gcod //
drag po'i sngags kyis pho nya bskul //
gu gul sbyar bas lha dang phral //
drag po'i phur pa snying la 'debs //
thun rdzas rnams kyis dbang bskur bas /
khams gsum dregs pa 'joms pa'i mthu /
khengs pa thams cad sgrol ba'i mthu //
bsgral ba'i zhing bcu sgrol ba'i mthu //
ru dra dam nyams sgrol ba'i mthu //
gang gis mi thub zlog pa'i mthu //
dam nyams rang gshed 'beb pa'i mthu //
bdud rnams thams cad 'dul ba'i mthu'i //
skal ldan khyod la dbang bskur bas /
khams gsum sgrol ba'i dbang thob shog
/e dun ka yaM dgra bgegs sarba mA ra ya hU~M phaT a b+hi Shiny+tsa hU~M/
gnyis pa ni /
mchod rten mtshan nyid tshang ba zhig lag tu gtad la /
hU~M/
chos sku 'gyur med mchod rten 'dir //
longs sku bde chen zil gnon bzhugs //
sprul sku 'khor tshogs bsam mi khyab //
skal ldan khyod la dbang bskur bas //
rdo rje'i mkhar du bsrung ba dang //
nam mkha'i mthongs su bshig pa dang //
ri rab rtse la bsad pa dang //
ri thang mtshams su zlog pa dang //
rgya mtsho'i gting du mnan pa dang //
dregs pa'i tsit+ta dkrug pa ste //
las drug 'khor lo bskor ba yi //
dbang rnams khyod kyis thob par shog
/oM sarba ta thA ga ta ka ni ka a b+hi Shiny+tsa hU~M/
skabs 'dir zor dbang rnams kyang sbyor ba'i phyag len yod cing de'ang gnubs lugs kyi 'char kha bka' ma'i zor dbang 'dir sbyar ba'i phyag rgyun ltar na /
zor kong zor rdzas can gtad la /
hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/'phen byed zor kong dbang rnams thob par shog
/oM sha ri b+h+yo /
ma ri b+h+yo /
khrag ma ma b+h+yo /
tsi ri snying b+h+yo /
snying b+h+yo /
ma ti thod khrag dzaH
khrag ti snying la ya /
ni tri chod /
mu lo chod /
sha lo chod /
sha la kying kying b+h+yo /
sa ma ya /
a ti kra ma na ya /
sha ri b+h+yo /
ma ma trag rak+sha kha mun tra snying kha rag dun b+h+yo zlog
/ma ti b+h+yo he ma ma ni b+h+yo zlog
/khrag ma ma b+h+yo ha /
de mo ha ni b+h+yo zlog
/tsi ri snying b+h+yo srog la shAn+tiM b+h+yo zlog
/snying b+h+yo ni sha ku ru thun b+h+yo zlog
/ni sa ra ni zlog zlog
/ces pa'i sham bur /
ha de mo ha hr-i da ya /
s+pha ra na d+hi ha b+h+yo /
sa ma ya zlog zlog
/a la la pra mo ha dgra bgegs steng du b+h+yo b+h+yo /
mA ra ya zlog zlog
/a b+hi Shiny+tsa AH
mda' gzhu gtad la /
hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/gnam lcags mda' gzhu'i dbang rnams thob par shog
/sha ri b+h+yo'i sham bur /
nag po pra ma ya ha ri ya /
nag po rak+sha thun /
he tra ba la snying la thun /
ga ni lo tsa srog la thun /
dgra bgegs mA ra ya thun sod /
har har hur hur nyams pa'i snying la b+h+yo b+h+yo ya /
a b+hi Shiny+tsa hU~M/
'ur rdo gtad la /
hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/'phen byed 'ur rdo'i dbang rnams thob par shog
/sha ri b+h+yo'i sham bur /
oM pra sa ra b+h+yo /
dun+ting b+h+yo /
dan ting b+h+yo /
karma rak+sha b+h+yo /
dz+wa la tiM tiM b+h+yo /
dz+wa la rak+sha b+h+yo /
rag+mo rag+mo b+h+yo /
yag+mo yag+mo b+h+yo /
yagasha yagasha b+h+yo /
b+h+yo b+h+yo /
di ma b+h+yo mu b+h+yo ya /
a b+hi Shiny+tsa hU~M/
rwa zor gtad la /
rwa zor gyi rtser me ri /
bar du khro bo'i mig
/rtsa bar sbrul dkris sogs khams gsum las rnam par rgyal ba mtshon pa dang /
nang du dug khrag yungs thun lcags zangs rdo phye sogs kyi ngar ldan gyi thun snod nam mkha' dang mnyam pa'i gshin rje'i las kyi btson khang nas /
sprul pa'i pho nya bsam gyis mi khyab pa 'phros pas dgra bgegs tshar gcod par mos shig
/hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/'phen byed rwa zor dbang rnams thob par shog
/ru tri trig nan shag rbad b+h+yo b+h+yo /
de ltar zor dbang rnams grub nas slob ma'i gtso bo de phyi logs su phyin la gser skyems /
raM yaM khaM/
oM AHhU~M gis byin brlab /
brgyud gsum bla ma yi dam zhi khro'i lha //
dpa' bo mkha' 'gro chos srung gter bdag tshogs //
dregs pa'i lha srung gzhi bdag brtan ma'i tshogs //
gser skyems 'di bzhes drag po'i phrin las mdzod //
ces 'bul /
steng gi lha la zor mi 'phen //
lha chen brgyad po zhabs sdus shig
/'og gi klu la zor mi 'phen //
klu chen brgyad po dbu 'phangs dmod //
bar gyi btsan la zor mi 'phen //
gnyan chen sde bzhi sku bzur la //
drag po gshin rje'i gtor zor 'di //
sdang ba'i dgra la gtor zor ya //
dgra bo bdun rgyud rtsad nas chod //
gnod pa'i bgegs la khrag zor ya //
mo rgyud khrag gi mngal nas skoms //
thun zor bu rgyud tsha la ya //
bu tsha bdun rgyud rtsad nas chod //
mda' zor sgo yi nor la rgyob //
sgo nor god 'dres phyags mas thob //
thod zor nang khong sris la ya //
phyags mas thal ba rlung la skur //
phur zor dgra bo'i snying la ya //
drag po'i gri thabs nad kyis sod //
rdo zor dgra bo'i mkhar la ya //
skye bo mkhar gyi brgyud lam chod //
byad kha zlog la phur kha sgyur //
bcol pa'i phrin las grub par mdzod //
ces dang zor sngags bzlas la phyogs thebs dang bstun nas zor rnams 'phang /
khyad par rwa zor la thebs chen /
rdung thebs g.yas g.yon /
gan thebs zor rgod pa /
thur du zug pa zor lkugs pa /
de bzhin du phyir log pa sogs kyi pra brtag cing /
zor dbang dus kyi pra brtags 'di slar zor 'phen dus kyang gtso che bar gsung rgyun las 'byung /
de nas srung 'khor sgom zhing nang du log
/chas 'jug byas yod na 'di nas bsdu'o //
gsum pa rdo rje slob dpon gyi dbang ni /
slob ma 'gro don nus pa yod na dbang khri la bkod /
dkyus la par bkab mi dgos /
dbang rdzas rdor dril /
rgyud dang sgrub thabs kyi glegs bam /
dung /
gaN+Di rnams lag tu gtad /
steng du gdugs phub /
phrag pa g.yas su rgyal mtshan rnams gtad la /
khyed rang rnams seng ge'i khri chen po'i steng du gtso bo'i nga rgyal gyis 'khod par gyis shig
/hU~M/
tshogs kyi slob dpon tshogs kyi bdag
/phyag byar 'os pa bla ma'i rab //
rdo rje dang ni dril bu che //
zungs shig rdo rjer byin brlabs nas /
khyod ni rdo rje slob dpon gyur //
slob ma'i tshogs rnams bsdu bar gyis //
chos kyi dung ni sgra chen ldan //
chos kyi gaN+Di sgra bo che //
chos kyi rgyal mtshan legs par 'dzugs /
khyab bdag chen po rin chen gdugs //
lha rnams mchod dang sems can gso //
zhi rgyas dbang dang mngon spyod kyis //
sems can don rnams khyod kyis gyis //
kye de bzhin gshegs pa zil gnon drag po zhes bya bar khyod 'gyur ro /   'dir so so'i gsang mtshan dmigs bsal yod na 'jug
/oM many+dzu shrI sid+d+hi sa ma ya satwaM/
rtogs pa brjod pa ni /
de ltar bgrod pa dang po bde chen ye shes kyi dkyil 'khor du bum dbang bskur pas /
ras bris lhag pa gzugs brnyan gyi dkyil 'khor mthong /
bam chen gsang ba dang 'brel ba'i bum dbang thob /
lus kyi dri ma dag
/gtso bor sku'i dam tshig srungs /
'bras bu sprul pa'i sku thob pa'i skal pa can du byas pa yin no //
zhes brjod do //
gnyis pa gsang dbang ni /
de nas gsang dbang gi don du yid skyes kyi gzungs ma mtshan nyid dang ldan pa zhig bla ma la phul bar mos shig
/bla ma yab yum zil gnon yab yum gyi skur rdzogs pa dang /
yab kyi spyi bor ya ma rA dza /
mgrin par myos byed 'bar ba /
lte bar Ar+Ya dmar po /
gsang bar ral pa tshar dgu ste phung po bzhi dag pa'o //
mig
/rna ba /
sna /
lce'i rtsa bzhi'i nang du dung lcags bse dang gser gyi mon pa /
rtsa bzhi'i phyi ru he le khyab pa /
nag po 'dzum med /
so brdar 'khrigs pa /
ral pa spyir bcings te rnam shes brgyad dag pa'o //
lte bar 'pho ba bcu gnyis kyi rtsa nang du 'chi bdag bcu gnyis skye mched bcu gnyis dag pa'o //
lto ba zlum po'i khrag khyams su sha za king kang bshan pa'i tshogs khams dag pa'o //
lag pa g.yas g.yon dang rkang pa g.yas g.yon gyi ngar mthil bzhi la sgo ba bzhi ste log rtog bzhi dag pa'o //
yum gyi spyi bor dpal gyi bka' nyan khrag gi dri snom ma /
mgrin par gshin rje'i btsun mo kha 'bar ma /
lte bar ye shes kyi ma mo dpal mo btsan /
gsang bar lcags kyi spyang mo mgo dgu ma ste 'byung ba bzhi dag pa'i yum mo //
mig
/rna ba /
sna /
lce'i rtsa bzhi'i nang du mon mo bzhi /
phyi ru bdud mo bzhi ste yul dus brgyad dag pa'i dpa' mo'o //
lte bar 'pho ba bcu gnyis su 'chi bdag gi dpa' mo bcu gnyis so //
lto ba khrag khyams su log shes dag pa'i ging mo sha za dpa' mo'i tshogs /
yan lag bzhi la rtag chad mu bzhi dag pa'i sgo ma'o //
yab yum gyi snying ga chos kyi 'khor lo'i dbus na dwangs ma lnga 'dus kyi thig le la ye shes snying po rtsa ba'i lha drug rgyan lha dang bcas pa /
rtsa ba'i 'dab bzhi la gshed bzhi /
yal ga brgyad du gyes pa la mon bdud brgyad /
de'i phyi 'chi bdag bcu gnyis 'obs srung dang bcas pa ste /
de yang rtsa de dag byang chub sems kyi thig le'i rang bzhin gyis gang ba nyid rang byung gi lhar gdod nas grub pa'o /   'di'i rgyu mtshan gyis 'dir zhal phyag rdzogs par bsgom ma nus kyang chog go
/yum gyi b+ha ga phrin las bzhi'i dbyibs su gnas pa'i pho brang du yab kyi rdo rje brtsegs pa las rnyed pa'i dga' ba nyams su bstar ba'i ye shes bcu drug cha la rdzogs pa ni zil gnon bde ba chen po'i dkyil 'khor ro //
de ltar yum gyi phyi lus kyi dkyil 'khor /
nang rtsa dang thig le /
gsang ba bde ba chen po lhan skyes kyi snang ba ste yum la snang ba'i dkyil 'khor gsum /
yab kyi bam la phyi lus /
nang tsit+ta ste dkyil 'khor gnyis /
de lta bu'i dkyil 'khor lnga po de rnams rten dang brten pa phan tshun 'dres te mtshon bya mtshon byed de phyi dang nang tha dad du 'dzin pa'i rtog pa rnam par dag pa'o //
zhes mos la lha'i nga rgyal bzung /
de nas ye shes pa spyan drang ba ni /
a+yai /
mi rtog ngang las thugs rje'i sku
/zhes sogs sh+lo ka gcig dang sngags mthar rdo rje bsdu ba'i phyag rgya dang bcas te snyan bsnan /
e ka he dun ya ma snying khrag ra ma tsa ya e h+ye hi dzaHhU~M baM ho :
zhes spyan drangs /
gong gi sngags mthar tiSh+Tha badzra gyis brtan par byas /
many+dzu shrI kro d+ha rA dza sa pa ri wA ra ar+g+haM sogs nyer spyod dang sman gtor rak+ta sngags kyis mchod /
thams cad sku gsung thugs bdag sogs phyag 'tshal bstod par kha bsgyur bas bstod /
sku gsung thugs sngags a+yai ring sogs cung zad bzla /
de nas /
tsak+Shu rban+d+ha'i sngags kyis gdong g.yogs bcings la me tog sbyin /
gsang ba'i dbang gi don du maN+Dal phul /
gsol 'debs kyi rjes zlos /
hoH
ston pa'i sgron me bcom ldan 'das //
lha dang slob dpon dgongs su gsol //
'gyur med bde chen pho brang nas //
dregs pa'i lha tshogs dgongs su gsol //
slob ma mtshan ldan yum gyi dkyil 'khor du //
brtul zhugs drag po'i stobs kyis gzhug tu gsol //
dam tshig dka' thub sdom pa'i mchog
/gsang ba'i sgron me bdag la stsol //
lan gsum /
bla ma yab yum gyi thugs kar bam chen gsang ba'i dkyil 'khor rdzogs par bzhugs pa la dmigs te sngags 'di'i rjes zlos dang bcas te me tog bla ma'i sku la 'dor bar zhu /
e ka ya ma pra tIts+tsha badzra hoH
zhes 'dor du gzhug
/e ka ya ma tsak+ShuHpra be sha ya phaT/
ces mig dar bsal /
bla ma yab yum zil gnon yab yum sogs gong ltar brjod pa las /
dkyil 'khor lnga po de rnams rten dang brten par bcas pa ngo 'phrod par mos shig
/sngar bstan pa'i phyi ras bris kyi dkyil 'khor de las nang bam chen gyi dkyil 'khor dang yum gyi dkyil 'khor 'di nyid khyad par 'phags pa yin pas spro ba rgya chen po skyed par mdzod cig
/de dag ni gsang dbang gi 'jug pa'o //
dngos gzhi ni /
dkyil 'khor gyi lha thams cad kyi yab kyi mkha' hU~M las rdo rje rtse lnga pa oM las nor bu'i bu ga phaT kyis bkag pa dpa' mo rnams kyi mkha' paM las chu skyes dri ma med pa AHlas ze'u 'bru phaT kyis bkag pa /
hoH
bkra shis mtshan ldan gsang ba'i pho brang du //
gnyis med sangs rgyas kun dang mnyam sbyar ba'i //
byang chub sems nyid mi 'gyur bde ba'i mchog
/pho brang lhun gyis grub par bzhugs pa dang //
dme ba lnga dang bdud rtsi sbyar ba'i sems //
bkra shis mtshan ldan bum par brtul zhugs sbyin //
dzaHhU~M baM hoHsa yab yum snyoms par zhugs /
dga' ba bzhi nyams su myong /
oM sarba ta thA ga ta a nu rA ga Na badzra swa b+hA wa At+ma ko\u0f85 haM/
zhes brjod pas chags pa chen po'i sgras sangs rgyas rnams spyan drangs snyoms par zhugs te thig ler zhu nas rtsa gnas kyi lha rnams kyi zhal du zhugs rtsa gnas kyi lha thams cad sbyor ba mdzad /
thig le dkar dmar du zhu ba de gser 'gyur gyi rtsi ltar gzhal yas khang thig ler zhu ste dbyer med du 'dres pa /
nyi zla kha dog dkar dmar ngo bo rdo rje sems dpa' yab yum don dam bde ba chen po nyid pad+ma b+hany+dza'i snod du gsang rdzas dang ro gcig tu bskyil ba khyed rang rnams kyi ljags la byin par mos shig
/gsang rdzas bkra shis bum par bam gyi dme ba lnga bsres pa sbyin la /
hoH
sbyor ba dag pa'i byin rlabs las //
rtsa rgyud bde ba'i thig ler 'khyil //
byang chub sems dang dme ba bsres //
bkra shis mtshan ldan bum par bskyil //
brtul zhugs rab 'byams dbang bskur ro //
e ka ya ma gu h+ya bo d+hi tsit+ta a b+hi Shiny+tsa hoH
zhes khar sbyin /
des kyang /
a ho su kha /
zhes myangs pas ye shes kyi bdud rtsi shel ltar dwangs pa bde ba tshad med pa skyed pas lus kyi rtsa gnas thams cad gang ste 'khor ba skyed byed kyi sa bon thams cad bcom /
nang gi lha gsal stong nam mkha' dang mnyam pa'i ting nge 'dzin rgyud la skyes par mos shig
/de nas spyod pa'i brtul zhugs kyi dbang bskur ba ni /
bu yis rtag tu zhing chen gyi //
dur khrod g.yang gzhi gos su gyon //
bam chen gsar pa'i gdan la bzhugs //
zhum pa'i sems ni yongs mi bya //
gshin rje mkha' 'gro kun dgyes pa'i //
spyod pa'i mchog ni kun tu gyis //
oM ma he shwa ra a d+hi pa ta ye a b+hi Shiny+tsa hU~M/
rtogs pa brjod pa ni /
de ltar bgrod pa gnyis pa bam chen gsang ba'i dkyil 'khor du gsang dbang bskur pas /
kun rdzob byang chub sems kyi dkyil 'khor mthong /
gsang ba'i dbang thob /
ngag gi dri ma dag
/gtso bor gsung gi dam tshig dang bdud rtsi lnga'i ril bu bsten pa la dbang /
'bras bu longs sku thob pa'i skal pa can du byas pa yin no //
gsum pa shes rab ye shes kyi dbang ni /
tsak+Shu rban+d+has mig dar bcings shing me tog sbyin /
dbang gsum pa zhu ba'i yon du maN+Dal phul /
gsol btab kyi rjes zlos /
hoH
ston pa'i sgron me bcom ldan 'das //
lha dang slob dpon dgongs su gsol //
'gyur med bde chen pho brang nas //
dregs pa'i lha tshogs dgongs su gsol //
bde chen mnyam pa'i pho brang gsang ba ru //
rig pa brtul zhugs stobs kyis gzhug tu gsol //
dam tshig dka' thub sdom pa'i mchog
/shes rab ye shes bdag la stsol //
lan gsum /
phyag rgya ma lha mo gsod byed mar gsal ba'i b+ha ga'i dkyil 'khor yongs rdzogs gsal ba la sngags 'di'i rjes zlos dang bcas te me tog dor /
e ka ya ma pra tIts+tsha hoH
mig dar bsal sngags kyis sngar bzhin bsal /
slar me tog spyi bor bzhag ste /
pra ti gr-ih+Na ma hA ba la hoH
zhes brjod /
phyag rgya'i b+ha ga las bzhi'i dbyibs can lhun gyis grub pa'i gsang chen gsang ba'i pho brang chen por /
phyag rgya zil gyis gnon pa'i lha tshogs rang byung bde ba chen po'i dkyil 'khor rten dang brten par bcas pa gsal bar ngo 'phrod par mos la spro ba chen po skyed cig
/de dag ni 'jug pa'o //
dngos ni rig ma'i gzugs brnyan gtad la /
hoH
bkra shis mtshan ldan gsang ba'i pho brang du //
gnyis med sangs rgyas kun dang mnyam sbyor ba'i //
byang chub sems nyid mi 'gyur bde ba'i mchog
/pho brang lhun gyis grub par gzhug pa dang //
mi 'gyur brtan pa'i sku dang ye shes bgrod //
mtshan nyid dang ldan pa'i phyag rgya mo khyed rang rnams la gtad pas yab kyi nga rgyal dang ldan pas lag pa gnyis bcangs la spro skyed kyi tshig brjod par mos shig
/hoH
bde chen gsang ba'i pho brang du //
thabs shes gsang ba'i bde phob la //
dbu ma'i rtsa rgyud sa bon sregs //
b+ha ga'i gnas su chos skur bskyil //
rtsa las 'od 'phros longs spyod skur //
mnyam par gnas pa byang chub sku
/spros bral kun khyab sprul pa'i sku
/brtan pa thob pa rdo rje'i sku
/yab yum mnyes pas mnyes par bya'o //
de nas slob bu dang rig ma zil gnon phyag rgya chen po yab yum du gsal ba lha'i 'du shes /
yum gyi mkha' paM las chu skyes dri ma med pa AHlas ze'u 'bru phaT kyis bkag pa dang /
yab kyi gsang ba hU~M las rdo rje rtse lnga pa oM las nor bu'i bu ga phaT kyis bkag par dmigs pa mkha' gsang rdo rje dang pad+mar 'du shes pa /
yid chos nyid du 'du shes pa gsum dang ldan pas /
yum gyis sa ma ya satwaM gyis sbyor ba'i brdas bskul /
yab kyis sa ma ya hoHsa lan btab /
gnyis kas a ti gu h+ya hoHzhes 'khril sbyor bya /
dzaHhU~M baM hoHsa srub pa dang srub pa'i sbyor ba byas pas yab yum gnyis ka'i byang sems spyi bo nas mgrin par byon pas dga' ba /
snying gar mchog dga'/
lte bar dga' bral /
mkha' gsang du byang sems dkar dmar gnyis 'phrad pa lhan skyes kyi dga' ba ste yas bab kyi dga' ba bzhi dang /
nor bu'i rtse mor sleb pa na hU~M zhes rlung 'pho ba med pa'i stobs kyis yar drangs te lte bar sleb pas dga' ba /
snying gar mchog dga'/
mgrin par dga' bral /
spyi bor lhan skyes kyi dga' ba ste mas brtan gyi dga' ba bzhi rnams rim par skyes te lhan skyes kyi ye shes nyams su myong bar mos shig
hoH
rig pa'i stobs ldan sbyor ba'i gnas //
'khrul pa'i bag chags sprin lta bu //
ye shes rig pa'i sgron mes bsal //
mnyam pa'i stobs kyi brtul zhugs longs //
e ka ya ma pra dz+nyA dz+nyA na a b+hi Shiny+tsa hoH
de ltar bgrod pa gsum pa mtshan ldan gzungs ma'i lus kyi dkyil 'khor du dbang gsum pa bskur pas /
b+ha ga'i dkyil 'khor mthong /
shes rab ye shes kyi dbang thob /
yid kyi dri ma dag
/gtso bor thugs kyi dam tshig dang bud med la mi smad pa sogs brtul zhugs spyod pa la dbang /
'bras bu chos sku 'thob pa'i skal pa can du byas pa yin no //
bzhi pa rang byung ye shes kyi dbang ni /
lnga tshan lnga'i rdzas rnams kyang 'bul bar mos la dbang bzhi pa zhu ba'i don du maN+Dal phul /
gsol btab kyi rjes zlos /
hoH
ston pa'i sgron me bcom ldan 'das //
lha dang slob dpon dgongs su gsol //
lhun grub rang bzhin gsang ba'i pho brang nas //
ye shes rgya mtsho lhun gyis grub pa yi //
'jam dpal khros pa gshin rje'i gshed kyi lha //
ma lus mnyam pa'i rgyal po dgongs su gsol //
rig pa byang chub sems kyi dkyil 'khor du //
rang rtsal ye shes lha yis gzhug tu gsol //
dam tshig dka' thub sdom pa'i mchog
/ye shes rol pa bdag la stsol //
zhes lan gsum gyis gsol ba gdab /
rang byung gi ye shes rang byung lhan cig skyes pa'i ye shes dang /
dpe'i ye shes zhu bde lhan cig skyes pa'i ye shes gnyis dbyer med nam mkha' ltar brjod pa thams cad dang bral zhing smra bsam gyi yul las 'das pa rtsal sna tshogs su 'char ba nyid kyang ye shes lnga'i ngo bor ma 'gags pa yin no //
zhes brjod cing /
dpe la ngo sprod pa'i phyir me long g.ya' dag pa la bris sku'i gzugs brnyan 'char du bcug pa bstan la /
'di ltar me long nang gi phyag rgya sna tshogs su snang yang snang bzhin du stong zhing ngos bzung med pa snang stong mtha' las 'das pa ltar /
rang byung ye shes snang stong gi mtha' dang bral ba de yang rkyen gyis bcos pa lta bu ma yin te lhun grub tu bzhugs pa'o //
zhes dang /
de bzhin du shel dwangs pa nyi zer ram mtshan mo yin na mar me'i 'od dang 'phrad pa'i 'od kha dog lngar bltar bcug la /
rang byung gi ye shes lhun grub tu bzhugs pa'i rtsal ye shes lngar rdzogs pa'i phyag rgya sna tshogs su 'char ba yin la /
'khrul pa kun brtags la bden 'dzin gyi mtha' brtul nas blo 'das rdzogs pa chen por bzhugs pas rang byung ye shes gcig car ngo 'phrod pa'i dbang thob pa yin no //
zhes dang /
hoH
ye shes lhun grub 'char sgo yi //
brtul zhugs rig pa'i dbang bskur bas //
'khor ba rnam dag chos skur gsal //
rang byung ye shes dbang thob shog
/e ka ya ma d+harma dz+nyA na pany+tsa a b+hi Shiny+tsa hoH
rang byung gi ye shes dang dpe'i ye shes dbyer med brjod bral ka dag gi gnas lugs gsal stong zung 'jug gi rang mdangs /
lhun grub snang bzhi'i 'char sgo ye shes 'od lnga'i rang rtsal gzhon nu bum dbyings gdod ma'i sangs rgyas 'od phung chen po rang byung rang shar ye grol gyi gnas lugs nyid brda tshig 'di dag la brten nas ngo shes par gyis shig
/'di'i rtogs pa brjod pa ni 'og tu 'byung ngo //
lnga pa mtha' rten gyi dbang ni /
slob dpon shAka thub kyi nga rgyal dang ldan pas langs te snam sbyar gyon pa'i lag g.yon pas snam sbyar gyi sne mo gnyis ri dwags bag phebs pa'i rna ba ltar bzung /
g.yas rdor dril lhan cig tu bzung bas mchog sbyin gyi phyag rgya slob ma'i spyi bor bzhag ste /
oM/
de ring bu khyod ngas lung bstan //
rdo rje sems dpa' de bzhin gshegs //
srid pa shin tu dag pa'i phyir //
srid dang ngan 'gro rnams las bton //
e ma hoHrdo rje che ge zhes gsang mtshan nas smos la /
sa bla sa 'og sa steng du /
thams cad kun tu yongs grags so //
zhes brjod nas slob dpon stan la 'khod de /
dbugs dbyung gzengs bstod ni mchog sbyin pa'i phyag rgya dang bcas te /
hU~M/
gsang ba mchog gi dkyil 'khor du //
zhugs te dam pa mthong ba dang //
sdig pa kun las rnam par grol //
de ring khyod la rnam par gnas //
bde chen theg pa 'di la ni //
phyir zhing 'chi ba yong med de //
srid pa ring du spangs pa'i phyir //
duHkha srid par mi ltung ngo //
de bas rigs kyi bu mchog khyod //
dkyil 'khor bzang po 'di la ltos //
shes rab rnam gsum rab tu skyed /
khyod ni thugs kyi rigs su skye //
bde bar gshegs pas byin gyis brlabs //
'gro ba rigs drug thams cad la //
bu bzhin snying rje kun la skyed //
gsang ba'i chos la dad par gyis //
zhes brjod do //
de ltar rang byung ye shes kyi dkyil 'khor du tshig gi dbang bskur pas /
don dam byang chub sems kyi dkyil 'khor mthong /
bzhi pa bde ba chen po'i dbang thob /
sgo gsum gyi dri ma mtha' dag dag
/dam tshig bsrung du med pa'i don la dbang /
'bras bu ngo bo nyid sku 'thob pa'i skal pa can du byas pa yin no //
zhes rtogs pa bskyed do //
drug pa dam tshig bstan pa la bzhi /
dang po ni /
des dbang gi dngos gzhi rnams grub nas rjes dam tshig bstan pa'i thog mar man ngag snod med la mi spel zhing slob dpon gyi bka' las mi 'gal bar gdams pa ni 'di la gsan pas khyab ste /
man ngag snod med brtul zhugs zhan pa la //
spel zhing smras na rdo rje khro bo dang //
gtum po gnod sbyin rdo rje dbang chen gyis //
lus srog khong gshags tsit+ta khrag tu 'thung //
rdo rje dbang chen dregs pa nga yin pas //
bka' yi zur yang bcag par bya ba min //
bsgo ba byos shig dam tshig srog ltar srungs //
gal te 'das na rdo rje'i dmyal bar ltung //
e ka ya ma du na ra ka i daM hoH
gnyis pa mna' chu blud pa ni /
dam chu'i bdud rtsi sbyin la /
'di ni rdo rje dmyal ba'i chu //
rdo rje'i dam tshig gnyan po de //
tshul bzhin bsrung na dngos grub thob //
nyams na rdo rje'i dmyal bar 'gro
/rdo rje'i chu 'di khyod kyis longs //
oM badzra kro d+ha i daM hoH
bak+Sha sa ma ya i dan na ra kan /
gsum pa dam tshig srung thabs bstan pa la spyi dang bye brag gnyis las /
spyi ni dgongs rgyud las /
thun mong rtsa ba yan lag las //
sku gsung thugs dang bco lnga yis //
bsdus te bsrung mtshams shes /
gsungs pa rnams dang /
khyad par gyi dam tshig dgongs rgyud dbang gi sgron me las gsungs pa dka' thub drag po'i sbyor ba rnams dang /
lus kyi dang du blang ba rdo rje dbang gi ri mi bshig pa la sogs pa thun mong sngags kyi dam tshig rnams dang /
chos nyid kyi don dang mi 'bral ba lhag pa'i dam tshig rnam pa gsum la sogs pa rnams blo'i nus pa dang sbyar te srog gi phyir yang mi gtang zhing bsrung bar bya dgos so //
bzhi pa 'khor gyi srung ma la dam bsgrag pa ni /
e ma 'khor du 'dus pa'i tshogs //
lha klu dregs pa rdzu 'phrul can //
gsang rgyud snying po'i dbang chog 'di //
ma 'ongs dam can sgrub byed na //
nga yi dam las ma 'da' srungs //
'khor gyi dregs pa pho mo yis //
rnal 'byor sgrub pa'i grogs mdzod cig
/ces so //
de ltar na de dag rnams kyi sgo nas bcom ldan 'das 'jam dpal phyag rgya zil gnon gyi dbang bskur ba bka' gter gnyis dang pad gnubs brgyud pa'i chu bo gcig bsres /
rig 'dzin brgyud pa'i man ngag phyag len gyis kha bskangs pa bcas rgyas par thob pa yin pas /
gong du ji skad bshad pa'i spyi dang khyad par gyi dam tshig las 'da' bar mi bgyid par tshul bzhin du bsrung snyam pa'i 'dun pas 'di'i rjes zlos //
gtso bos ji ltar sogs dang /
gtang rag maN+Dal /
lus longs spyod 'bul ba /
dge ba gzhan don du bsngo ba rnams byas la slob ma rnams rang gnas su gtang ngo //
gsum pa rjes kyi las rim ni /
grub na slar yang mchod bstod gsal sgron dang bam skong bya /
mi 'grub na tshogs la rol zhing lhag ma gtang /
chad mdo spro na lcags sdig gi las gzhung nas bsab /
dkyus ltar brtan ma bskyang /
dkyil 'khor gyi mchod pa kha gsos la gtang rag gi mchod bstod bya /
many+dzu shrI bzhi spel gyi yig brgya bzla zhing 'dod don gsol /
bzod gsol dang ras bris la brtan bzhugs spyi ltar bya /
bdag bskyed bsdu ldang dge bsngo shis brjod rgyun gyi rnal 'byor bcas phrin las dkyus bzhin bgyis pas grub bo //
rgyud dang rgya gzhung man ngag phyag len bcas //
dag gsal rab rgyas smin byed g.yer po che //
rig 'dzin gong ma'i yig cha bsdebs dka' bas //
rang 'dra'i blo dman 'jug bde snying por dril //
gnyis snang srid dang zhi ba'i phyag rgya kun //
zil gnon ye shes rdo rje'i rtsal rdzogs pa //
stong srog dbyings su 'phrog pa tshe yi bdag
/'jam dpal dpa' bo'i gar gyis rnam rol shog
/ces pa 'di'ang ras bris tsam la brten pa'i dbang rgyun dkyus ma la nyer mkhor mthong nas /
byang lugs rig 'dzin gong ma dag gi legs bshad snying por btus nas /
lhag pa'i lha mchog 'di'i bka' babs kyi lung thob pa pad+ma gar dbang blo gros mtha' yas pa'i sdes dpal spungs yang khrod badzra tsit+ta ko TI'i bye brag tsa 'dra rin chen brag gi sgrub gnas kun bzang bde chen 'od gsal gling du sbyar ba dge legs 'phel ///
/
