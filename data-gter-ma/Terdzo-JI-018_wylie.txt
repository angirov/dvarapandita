@#//
'khon lugs rnying ma gur mgon srog gi spu gri'i sgrub thabs dbang bskur dang bcas pa bdud 'joms spu gri zhes bya ba bzhugs so //
oM swasti /
bla ma dpal chen he ru kar //
yang yang gus pas rab btud nas //
gur mgon srog gi spu gri yi //
sgrub thabs byin rlabs mdo tsam bshad //
'di la gsum /
sbyor ba gshom /
dngos gzhi sgrub thabs /
byin rlabs dbang bskur ro //
dang po ni /
gtor chog tsam la phyi nang mchod pas 'thus kyang /
bsnyen sgrub bam dbang dang 'brel na /
stegs bur maN+Dal gru bzhi phyi rdor rwa me ris bskor ba nang du zlum skor gyi dbus su gru gsum mthing nag 'bar ba /
khyams zla gam la dur khrod dang gru chad bzhi phyogs mdog byas pa'i dbus su phur pa dar nag gi cod pan can phur gdan dang bcas pa bkod /
phyogs bzhir b+han+d+ha dam rdzas kyis gang ba dang /
gri gug
/dpal gtor zur gsum pa dang /
rak+sha'am thod pa'i phreng ba rnams bkod /
rgyab tu 'bul gtor /
mdun du sman dang rak+ta bsham /
gzhan chu gnyis nyer spyod sogs mchod pa rnams ci bder bkod la /
khrus bum /
sngon gtor gyis mtshon pa'i mkho ba'i yo byad rnams kyang 'du bya'o //
gnyis pa dngos gzhi sgrub thabs ni /
thog mar bdag bskyed rdo rje'i rigs kyi khro bo gang rung gcig sngon du gtang bar gsungs pas /
yang dag phyag rgya gcig pa'i sgom bzlas byas na 'brel la /
bka' brgyad phyag rgya rkyang sgrub byas kyang chog
/gang ltar skyabs sems tshogs gsag nas sgom bzlas bsdu ldang gi bar du byas la /
sngon 'gro dkar gtor /
raM yaM khaM gis bsang /
rat+na pany+tsa oM AHhU~M gis 'dod yon lnga ldan bdud rtsi'i gter du brlab /
b+hU mi pa ti sa pa ri bA ra badzra sa mA dzaHsa mgron dgug
/sngags de'i gsham du /
oM a kA ro sogs btags pa lan gsum gyis gtor ma phul la /
sa bdag lha klu 'khor dang bcas //
gtor ma phul ba 'di bzhes la //
bdag gis sgrub pa ma thon bar /
khyed la gnas 'di bdag g.yar gyis //
ci bde bar ni gzhan du song //
zhes bsgos la /
b+hU mi pa ti sa pa ri bA ra gats+tshas gshegs /
mchod pa byin rlabs ni /
oM badzra a mr-itas bsang /
swa b+hA bas sbyang /
stong pa'i ngang las /
hU~M las gnas khang dur khrod drag po'i rgyan bkod tshad med pa dang ldan pa'i dbus su /
hU~M yig nag po dpag tu med pa las byung ba'i phyi nang mchod pa'i dam rdzas mkha' dbyings kun tu rgyas par gang bar gyur /
oM badzra ar+g+haM nas /
shab+da pany+tsa kA ma gu Na AHhU~M/
gtor ma /
raM yaM khaM/
stong pa'i ngang las /
yaM las rlung raM las me kaM las mi mgo'i sgyed pu gsum la brten pa'i a yig las byung ba'i thod pa'i snod du bcud thams cad hU~M oM swA AMHhA/
mUM lAM mAM pAM tAM las bdud rtsi lnga dang sgron ma lngar gyur pa so so'i sa bon gyis mtshan pa dang bcas pa'i 'og gi rlung g.yos me sbar rdzas thams cad zhu zhing 'dres pa'i /
steng gi nam mkha' la oM AHhU~M gi yi ge gsum gnas pa las 'phros pa'i 'od zer gyis de bzhin gshegs pa thams cad kyi thugs ka nas ye shes kyi bdud rtsi bkug
/yi ge gsum la thim ste rim par zhu ba las dam tshig gi rdzas dang ro gcig tu gyur /
oM ma hA ba liM ta te dzo ba liM ta bA la ba te gu h+ye sid+d+hi sa ma ya hU~M hrIHTha /
zhes lan gsum dang /
a las byung ba'i thod pa yangs shing rgya che ba gnyis kyi nang du /
oM hU~M trAM hrIHkhaM las byung ba'i sman bdud rtsi'i rgya mtsho chen po dang /
raM las byung ba'i rak+ta dgra bgegs kyi sha khrag gi rgya mtshor gyur /
oM AHhU~M sarba a mr-ita hU~M hrIHThaH
oM ma hA rak+ta dz+wa la maN+Da la hU~M hrIHThaH
zhes lan gsum gsum gyis sman raka byin brlab bo //
mdun bskyed gong ltar bsang sbyang /
stong pa'i ngang las rdo rje'i sa gzhi dang rwa gur me dpung 'bar ba'i dbus su suM las rin po che'i brag ri'i steng du /
dur khrod chen po'i klong dkyil du sna tshogs rdo rje'i lte bar e las chos kyi 'byung gnas kyi dbus su /
paM pad+ma maN+Da la hU~M las pad+ma /
a tsan+d+ra maN+Da la hU~M las zla ba /
ma sUr+Ya maN+Da la hU~M las nyi ma /
nr-i ljang khu las dgra bo'i bam chen rnams brtsegs pa'i gdan du gyur /
de'i steng du hU~M mthing nag gi 'od kyi 'phro 'du las /
nag po chen po'i skur gyur /
oM ma hA kA la hU~M phaT/
rdo rje nag po chen po sku mdog mthing nag zhal gcig phyag gnyis spyan gsum pa /
gri gug dang thod khrag thugs kar steng 'og tu 'dzin pa /
sma ra smin ma dbu skra gyen du brdzes shing /
rdo rje'i gshog pa 'bar ba rdeb pa /
thod skam gyi dbu rgyan /
mgo rlon gyi do shal /
sbrul dang rus pa dang rin po che'i rgyan can /
stag lpags rlon pa'i sham thabs /
mi lpags dang glang chen lpags pa'i stod g.yogs gsol ba /
zhabs phur bu 'bar ba'i rnam pa can dgra bo'i snying gar gzir ba /
ye shes kyi me dpung 'bar ba'i dbus na bzhugs pa'o //
de'i spyi bor oM/
mgrin par AH
thugs kar hU~M/
rang gi snying ga nas 'od zer 'phros /
rang dang mdun bskyed kyi bar du nyi ma'i gdan la gshin rje gshed du gyur pa ni /
sku mdog mthing nag be con dang zhags pa 'dzin pa'o //
de nyid kyi phyag mtshan lcags kyur gyur te /
ye shes pa bkug par mos la /
hU~M/
sngon tshe dpal chen spyan snga ru //
ji ltar khas blangs dam bcas bzhin //
byin gyis brlabs pa'i gnas 'di ru //
drag po'i las la spyan 'dren gshegs //
oM e h+ye hi shrI ma hA kA la ya ma hA kA ru Ni kA ya sa mA dza /
dzaHhU~M baM hoH
dam tshig pa la thim nas gnyis med du gyur /
oM shrI ma hA kA la ye b+h+yaH
ar+g+haM nas /
shab+da'i bar gyis mchod /
lcags kyu 'od du zhu ba las bum par gyur te dbang bskur /
oM sarba ta thA ga ta kA ya a b+hi Shiny+tsa oM/
wA ka a b+hi Shiny+tsa AH
tsit+ta a b+hi Shiny+tsa hU~M/
zhes dbang bskur /
sku gang dri ma dag
/chu'i lhag ma yar lud pa las /
gshin rje gshed nyid dbu rgyan du bzhugs par gyur /
phyi nang gi mchod pa rnams rim par phul bar mos la /
rdo rje khro rgyal nag po'i sku
/rgyal ba rgya mtsho'i ye shes kyis //
srid pa'i rgya mtsho mtha' yas kun //
kun bzang mchod sprin mchog tu rol //
na maHsarba ta thA ga te b+h+yo sogs nam mkha'i mdzod kyi sngags rgya lan gsum brjod /
rtsa brgyad stong la sbyar ba'i sman //
bdag cag dad pas 'bul lags kyis //
bzhes te kun tu dgyes mdzod la //
'phrul gyi dngos grub bstsal du gsol //
oM AHhU~M shrI ma hA kA la ma hA pany+tsa a mr-ita kha kha khA hi khA hi /
zhing chen gsar rnying ti rar bcas //
dmar gyi mchod pa rgya mtshor bskyil //
'khor ba'i drwa ba gcod pa'i phyir //
ma lus gshegs nas bsnam du gsol //
dzaHhU~M baM hoH
shrI ma hA kA la ru d+hi ra khA hi /
ma hA mAM sa la khA hi /
bla med mchog gi mchod pa dam pa 'di //
ye shes lnga yi 'od zer rnam par 'phro //
'dod pa'i yon tan lnga yis rab tu brgyan //
thugs dam bzhin du ci bder bzhes su gsol //
dzaHhU~M baM hoH
shrI ma hA kA la i daM puSh+paM d+hU paM gan+d+haM ba liM ta pra tIts+tsha ho /
gr-ih+Na khA hi /
badzra ma hA kA la kha kha khA hi khA hi /
zhes pa rnams brjod /
nang mchod rdo rjes dkrugs shing gtor ma la bran /
thungs shig thungs shig rdo rje'i chu //
rdo rje'i chu 'di 'thungs nas ni //
dam tshig bsrung na dngos grub 'thob //
dam las 'das na brlag par 'gyur //
oM sarba u da ka Tha /
zhes brjod /
rdo rje snying gar gtad la /
hU~M/
zungs shig zungs shig rdo rje che /
khyod kyis rtag tu 'di zungs shig
/gal te bsgo ba ma nyan na //
nag po khyod nyid nyams par 'gyur //
zhes brjod cing dam la bzhag go
/de nas mgon po'i thugs kar nyi ma'i dkyil 'khor gyi steng du hU~M mthing nag gi mthar sngags kyi phreng bas g.yas su bskor ba la /
bdag bskyed thugs ka'i 'od zer phog pas thugs kyi rgyud rab tu bskul te ci 'dod pa'i phrin las rab 'byams thogs pa med par bsgrubs par mos la /
oM ma hA kA la hU~M phaT/
ces bsnyen sngags gtso bor bzla /
de ba ma hA kA la tri yaM dzaHdzaH
ma hA kA la tri yaM dgra bo mA ra ya /
ma hA kA la tri yaM thums ril rbad kI la ya sha rbad /
dgra bo nr-i mA ra ya hU~M phaT/
sa ma ya hU~M phaT/
sarba big+h+nAn baM hU~M phaT/
ces btags pa'ang cung zad bzla'o //
thun mthar /
e s+pha ra Na phaT/
'brub khung du gyur /
der nr-i dang tri las byung ba'i dgra bgegs shin tu rid pa'i rnam pa can du gyur /
ma hA kA la'i sprul pa'i dmag tshogs mdun du bsam la /
gtor ma kha gsos la gong bzhin phul /
hU~M/
khros pa'i gzugs ldan gdug pa gang //
ji ltar rgyal bas mi 'dul ba //
smon lam sems kyi gzugs can de //
bdag 'dod ji bzhin 'dir khug cig
/ces gzugs brnyan la phab /
oM ma hA kA la dgra bgegs gdug pa can mA ra ya hU~M phaT/
ces bskul /
hU~M/
srin po'i gzugs kyis gdug pa can //
tshar gcod byang chub sems dpa' ste //
grong khyer sum brtsegs 'jig byed pa //
gtum po khyod la bdag bstod do //
mdog nag gzugs thung gzi brjid che //
gdug pa tshar gcod gri gug g.yas //
g.yon pa gdug pa'i khrag bkang snod //
thod phreng can la bdag bstod do /
khros pas zhabs brdabs sa gzhi g.yo //
'jigs pa'i gad mos ri rab bsgyel //
dam tshig nyams pa'i snying 'byin pa //
dam tshig can la bdag bstod do //
zhes pas bstod /
hU~M/
'das dang ma byon da ltar gyi //
dus gsum sangs rgyas thams cad kyi //
bstan pa bsrung bar thugs bskyed pa //
nag po khyod ni yin pa ste //
gang zhig dkon mchog gsum po dang //
bla ma brnyas byed sems can 'tshe //
bdag la gnod byed dgra dang bgegs //
thams cad khyod kyis gzhom pa dang //
bstan pa bsrung bar mdzad du gsol //
zhes pas kyang bskul la /
'bar ba me yi khron pa ru //
rab tu bcings nas mgon bral ba'i //
gzas po'i spyi bor phur bu che //
nag po chen po phyag gnyis pa //
gnam lcags 'bar ba zur gsum dbal //
rab tu bsnun no mnal ba'i sems //
rnam par ma rig bral gyur nas //
dpal gyis rjes su 'dzin par shog
/gong gi sngags sham bu can de nyid dang /
oM sarba big+h+nAn mung+ga ra a ko Ta ya hU~M phaT/
ces drag tu bzla /
ar+g+haM sogs dang /
'bru gsum gyis mchod /
bstod pa sngar bzhin bya /
gtor chog tsam la /
mchod sbyin gtor ma 'di bzhes la //
sogs dang /
dbang gi skabs /
bdag dang slob mar bcas pa la /
bar chad zhi ba dang /
dngos grub stsol ba dang /
bsam pa'i don thams cad 'grub par mdzad du gsol /
zhes 'dod don gsol ba btab /
gtor chog rkyang pa'i skabs 'og nas bshad pa'i rjes chog rnams bya'o //
gsum pa byin rlabs dbang bskur ni /
slob dpon gyis kyang 'og gi dbang rnams blang /
slob ma la khrus /
bgegs bskrad srung 'khor /
sems bskyed gsal gdab sngon du 'gro bas /
mtshams sbyor khyad par /
de'ang mkha' 'gro ma rdo rje gur gyi rgyud le'u bco lnga pa las /
de nas bcom ldan 'das kyis rdo rje nag po chen po'i sgrub thabs 'di /
nyid kyi sku dang gsung dang thugs rdo rje las phyung ngo //
hU~M gi yi ge las skyes pa //
phyag gnyis pa dang zhal gcig ldan /
kha dog gnag cing cher 'bar ba //
gri gug thod pa 'dzin pa po //
mgo bo'i phreng bas do shal byas //
mche ba chen pos 'jigs par byed //
gzugs thung gzi brjid chen po nyid //
ces dang snying po bcas gsal bar bstan pa dang /
rdo rje gdan bzhi'i rgyud rgyas pa las kyang bstan cing /
bram ze mchog sred la sogs pa'i grub thob rnams las lo chen rin chen bzang po'i bar du brgyud de /
gsar ma'i phyogs su rje btsun sa skya pa la bka' bab pa'i rtsa ba'i mgon po lcam dral /
mgon po yab rkyang /
lha bcu gnyis ma /
lha brgyad rnams dang /
'phags pa klu sgrub nas slob dpon klu'i byang chub la brgyud pa'i gur yum can /
nA ro mai tri'i man ngag mnga' bdag mar pa lo tsA nas brgyud pa rngog lugs rgyud mgon rnams dang /
gzhan yang gri gug lha dgu ma sogs gri gug gi rigs rnams kyang 'di nyid kyi rnam 'gyur yin la /
ber nag zangs gri can sogs 'di nyid kyi las mgon yin pas rgya che bar bzhugs pa las /
'dir slob dpon chen po sangs rgyas gnyis pa pad+mA ka ras 'khon lo tsA ba klu'i dbang po dang /
des 'khon rdo rje rin chen la bstsal pa nas bzung /
'khon ston rig pa 'dzin pa'i gdung rabs bar ma chad pa las byon pa'i snga 'gyur rnying ma bka' ma'i lugs gur mgon srog gi spu gri'am phur zhabs can du grags pa'i byin rlabs dbang bskur gyi rim pa bsgrub pa la sogs kyis mtshams sbyar te maN+Dal 'bul du gzhug
/me tog dang bcas pa'i thal mo sbyor la gsol ba 'debs pa 'di'i rjes zlos mdzod /
slob dpon bdag la dgongs su gsol //
sangs rgyas bstan pa bsrung ba dang //
sems can rnams la phan gdags phyir //
dbang dang dngos grub bstsal du gsol //
zhes lan gsum gyis gsol ba gdab /
rgyud rnam par dag par bya ba'i slad du slob dpon dpal he ru kar gsal ba dang mdun bskyed dpal ldan nag po chen po la rgyal ba sras dang bka' sdod bcas pas bskor te bzhugs pa'i drung du /
rgyun bshags tshul bzhin bya ba'i blos tshig rjes su don dran pa'i sgo nas 'di'i rjes zlos mdzod /
dkon mchog gsum la bdag skyabs mchi //
sogs lan gsum /
de nas dbang gi gzhi dgod pa'i phyir du sgo gsum sgrims la khyed rang rnams mgon po dam tshig par gsal ba la ye shes pa bstim zhing dbang bskur rgyas gdab ste bskyed rim yan lag bzhi rdzogs kyis bsgrub dgos pa yin pas bsgom don 'di rnams rim par gsal thobs shig
/bsang sbyang /
stong pa'i ngang las rdo rje'i sa gzhi dang rwa gur sogs gong bzhin la /
de'i steng du khyed rang rnams kyi sems nyid hU~M mthing nag gi 'od kyi 'phro 'du las /
skad cig gis khyed rang rnams nag po chen po'i skur gyur sogs sngar ltar gyis slob ma rnams mgon por bskyed /
ye shes pa bkug pa'i skabs su gu gul sogs spos dud dang rol mo'i sgra drag tu byas la gnyis med du bstim zhing mchod /
dbang bskur rgyas gdab /
dbu rgyan du bzhugs par gyur bar btang la /
dbus kyi phur bu dpal nag po chen po'i ye shes phyag rgya'i ngo bos byin gyis brlabs pas /
lus kyi sdig sgrib nad gdon byang /
lus gzi brjid dang ldan par gyur par mos shig
/phur bu spyi bor gtugs shing lag tu gtad la /
dpal chen khrag 'thung nag po che //
phur bu'i gzugs kyis dgra bo dang //
bgegs srog dbang du sdud 'di longs //
lha sku sgom pa'i dbang thob shog
/snying po'i mthar /
kA ya a b+hi Shiny+tsa oM/
des mgon po'i sku'i dbang thob /
lha bsgom pa la dbang ba yin pas bskyed pa'i rim pa la brtson par gyis shig
/drag po'i phreng ba dpal nag po chen po'i gsung sngags kyi ngo bos byin gyis brlabs pas /
ngag gi sdig sgrib nad gdon byang /
ngag nus mthu dang ldan par gyur par mos shig
/phreng ba mgrin par gtugs shing sbyin la /
sgrub pa'i ye shes mtshon gang ba //
gsang ba'i sngags kyis rab bskyed la //
dus dang rgyun du bzla bya ba'i //
'dzab bsnyen phreng ba'i dbang bskur ro //
snying po'i mthar /
wA ka a b+hi Shiny+tsa AH
des mgon po'i gsung gi dbang thob /
sngags bzla ba la dbang ba yin pas bzlas brjod chu bo'i rgyun bzhin du gyis shig
/gnam lcags 'bar ba'i gri gug dpal nag po chen po'i thugs gnyis su med pa'i ye shes kyi ngo bos byin gyis brlabs pas /
yid kyi sdig sgrib nad gdon byang /
sems rtogs pa'i ye shes dang ldan par gyur par mos shig
/gri gug snying gar gtugs shing sbyin la /
gdug cing sdang sems ldan pa rnams //
bsgral phyir gri gug dbang sbyin pas //
bar chad byed pa'i lha dang bdud //
sgrol zhing nyon mongs gcod par shog
/snying po'i mthar /
tsit+ta a b+hi Shiny+tsa hU~M/
des mgon po'i thugs kyi dbang thob /
ting nge 'dzin bsgom pa la dbang ba yin pas chos nyid 'od gsal gyi rnal 'byor dang ma bral bar gyis shig
/thod zhal bdud rtsis bkang ba dpal nag po chen po'i yon tan 'dod 'byung gi ngo bos byin gyis brlabs pas /
sgo gsum cha snyoms kyi sdig sgrib nad gdon byang /
yon tan rtsol med du rdzogs par gyur par mos shig
/ban+d+ha lte bar bzhag cing gtad la /
thod pa byang chub sems kyi rtags //
sman mchog ye shes lnga yis gang //
yon tan rdzogs pa'i dbang bskur bas //
rigs lnga'i sangs rgyas thob par shog
/snying po'i mthar /
gu Na a b+hi Shiny+tsa trAM/
des mgon po'i yon tan gyi dbang thob /
dngos grub sgrub pa la dbang ba yin pas thun mong dang mchog gi sgrub pa la brtson par gyis shig
/dpal gyi gtor chen dpal nag po chen po'i phrin las drag po'i ngo bos byin gyis brlabs pas /
shes bya dang snyoms 'jug la brten pa'i sdig sgrib nad gdon byang /
phrin las thogs med kyi rtsal dang ldan par gyur pa'i mos pa mdzod /
gtor ma gsang gnas dang lag par gtad la /
gtor ma'i dbang bskur 'di sbyin pas //
dgra bgegs bsad cing bskrad pa dang //
rmongs shing rengs pa'i phrin las dang //
dngos grub 'byung ba'i dbang thob shog
/snying po'i mthar /
karma a b+hi Shiny+tsa A/
des mgon po'i phrin las kyi dbang thob /
las bzhi spyi dang khyad par mngon spyod kyi las sgrub pa la dbang ba yin pas bstan pa bsrung ba'i phrin las la brtson par gyis shig
/spro na bla ma brgyud pa'i mtshan nas smros te gtor ma'i bka' bsgo spyi ltar byas kyang rung la 'dir dmigs bsal ma gsungs pas ma byas kyang chog
/shis pa brjod /
dam tshig bsgrag gzung sogs slob ma'i rjes kyi bya ba rnams spyi dang 'dra /
slar yang gtor ma 'bul ba dang /
mchod bstod yig brgya /
bzod gsol /
gshegs gsol /
rten la brtan bzhugs /
smon lam bkra shis sogs tshang bar bya'o //
pad+ma'i zhal lung 'khon rabs kyi //
rig 'dzin kun gyis dga' bas blangs //
deng sang ming yang nub tu nye //
phan sems kho nas snying por dril //
gur mgon phur zhal can gyi sgrub thabs kyi le tshan no //
zhes rje btsun thams cad mkhyen pa tA ra nA tha'i gsung rabs las khol du phyung ste kha 'phangs dkyus su bkod cing mtshams sbyor sogs gsal ka byed pa po ni /
pad+ma gar dbang blo gros mtha' yas te rdzong shod bde gshegs 'dus pa'i sgrub gnas kyi rgyal por spel ba dge legs 'phel ///
/
