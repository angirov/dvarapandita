@#//
dpal pad+ma dbang chen yang gsang khros pa'i bsnyen yig nyung gsal gzhung mang bcud dril zhes bya ba bzhugs so //
na mo gu ru shrI pad+ma ma hA pa shang kro d+hA ya /
chos nyid zhi las rtag tu ma g.yos kyang //
'bar ba'i gar gyis 'khor 'das dbang du mdzad //
rta mchog dpal dang dbyer med bla ma'i zhabs //
mi phyed dad pas gtsug gi nor bur bsnyen //
rgyud lung man ngag mkhas pa'i yig tshogs las //
legs bshad snying por dril te yang khros kyi //
bsnyen pa'i lag len nyung ngu rnam gsal bar //
rang 'dra'i blo dman 'jug bde'i dpyid du dgod //
gter byon rta mgrin gyi chos skor rnams kyi snga shos gsar rnying mkhas grub rnams la yongs su grags shing dar rgyas su gyur pa rta mgrin yang gsang khros pa'i rgyud le'u bcu gsum pa dang /
slob dpon chen pos mdzad pa'i lung byang bu drug dang skabs dpyod don 'brel la sogs pa /
lo chen bai ros mdzad pa'i man ngag sbas pa mig 'byed la sogs pa'i dgongs don gsal byed kyi legs bshad mkhas pa snga mas mdzad pa'i don gyi snying por dril te bsnyen yig mdor bsdus dgod pa la gsum /
bsnyen pa nyid ji ltar yin pa /
bsnyen pa bya ba'i tshul /
de la mkho ba'i spang blang bstan pa'o //
dang po ni /
mchog dang thun mong gi dngos grub sgrub pa'i ched du rang 'dod pa'i yi dam gyi lha la bzlas brjod sogs kyis mnyes par byas pas rang la thugs nye bar gyur pa ni bsnyen pa'i don yin zhing /
de la'ang drang nges gnyis las /
bde stong dbyer med kyi ye shes ni nges don gyi lha yin la /
de bsgoms stobs kyis rang rgyud la nye bar byed pa ni nges don gyi bsnyen pa dang /
gnyis snang gi spros pa phra rags dang bral ba'i ye shes de mngon du gyur pa ni nges don gyi bsnyen pa mthar phyin pa'i tshad yin la /
ye shes de bzhin lag gi rnam pa can gyi rten dang brten par shar ba ni drang don kun rdzob kyi lha ste /
de mchod bstod bzlas brjod kyis mnyes pas rang dang nye bar byed pa ni drang don gyi bsnyen pa dang /
de la brten nas ji skad bshad pa'i grangs dang mtshan ma thob pa ni drang don gyi bsnyen pa mthar phyin pa'i tshad do //
gnyis pa bsnyen tshul la gsum /
sngon 'gro sta gon gyi rim pa /
dngos gzhi bsnyen sgrub kyi tshul /
rjes dngos grub len pa'o //
dang po ni sgrub byang las /
gang du bsgrub pa'i gnas /
sgrub pa po'i gang zag
/nam sgrub pa'i dus /
sgrub pa la mkho ba'i yo byad bzhir gsungs pa'i /
gnas ni rgyud las gsungs pa'i mtshan nyid tshang ba'am dben cing bar gcod med la mthun rkyen 'dzom pa /
sgrub pa po 'di nyid kyi dbang tshul bzhin thob nas dam tshig dang sdom pa la gnas pa /
phyag len man ngag mtha' dag khong du chud pa'am ma mtha'ang cho ga'i lag len legs par shes pa /
dus nyi ma byang bgrod yar ngo gza' skar dge ba la lha dbang du byed pa'i rten 'brel gyis dgong thun nas dbu brtsam /
yo byad 'og tu bshad pa'i dkyil 'khor sgrub rten rnams dang bza' btung sogs nyer mkho rnams thog ma nas gsog pa dang /
slad mar 'di nas len snyam dmigs 'og tu chud pas mtshams ral ba'i rkyen du mi 'gro ba bya /
bsnyen sgrub kyi bar gcod zhi zhing mthar phyin pa'i ched du /
cha gsum /
gser skyems /
gsung rab klog pa /
sAts+tsha /
sbyin gtong sogs dang /
rang gi srung mar phrin bcol sogs 'dus byas kyi dge rtsa ci 'grub bya'o //
gnyis pa dngos gzhi bsnyen sgrub kyi tshul la'ang gnyis /
'byor ldan spros pa la dga' bas bsnyen sgrub zung 'brel bya ba dang /
spros med bskyed bzlas kho na don du gnyer bas bsnyen rkyang bya ba'i tshul lo //
dang po ltar na gsum /
rten mchod 'du bya ba /
sngon 'gro'i las rim /
bsnyen sgrub dngos gzhi ji ltar bya ba'i tshul bshad pa'o //
dang po ni /
'di'i sgrub rten gyi gtso bo sbas pa mig 'byed las /
mchog sgrub gling lnga'i thod pa la //
skyes pa bud med dar ma yi //
don snying lnga dang dbang po lnga //
bu mo gtsang ma'i rak+ta dang //
sgrub sman dri lnga chang sbyar gyi /
khu ba mtshal dang sbyar ba yis //
rgyu sngags bskyed pa rkyen gyi sngags //
bzlas pa'i sngags dang las sngags rnams //
thod pa'i dbus nas rim bzhin bri //
sngo dmar dar la rnal 'byor pa //
rang gi mtho tshad gru bzhi par //
gong gi rdzas kyis dar dmar la //
pad+ma he ru ka nyid bri //
gnas gsum 'bru gsum bris nas ni //
bskyed pa rkyen gyi sngags kyis bskor //
thugs kar pad nyir rgyu sngags la //
bzlas pa'i sngags kyis bskor bar bri //
lto bar lha rnams thams cad kyi //
las sngags spangs pa'i rtsa sngags bri //
phyag drug sngags kyi dgod lugs ni //
dang po gnyis la dbang gi sngags //
bar pa gnyis la dgug pa bri //
dbyug pa 'dzin la drag sngags bdun //
ral gri bsnams pa spu gri dang //
zhabs bzhi sngags kyi dgod lugs ni //
brkyang bskum thun dang zlog sngags bri //
nang ma gar stabs thog ser sngags //
dang por smos pa g.yas su bri //
sngon po dar la yum bris la //
phyag gnyis dbang dang spu gri bri //
zhabs gnyis thog dang ser ba bri //
sngags gzhan dgod pa yab ltar du //
shes rab ldan pas rig pas dpyad //
dgug bstim rab gnas legs byas la //
skyes pa dar ma'i gri snying gi
/dbu ni gyen du bstan pa yi //
srog pa rtsa yi nang du gzhug
/gzhan yang nyer lnga'i bcud bcug cing //
g.yas su skyes pa dar ma dang //
g.yon du bud med dar ma yi //
rang rang dbang po lnga rnams gzhug
/dar dmar dri lnga'i khu ba yis //
yang yang sbang zhing yang yang bskam //
tsit+ta legs par gril nas kyang //
dar sna lnga yis legs par bcings //
mchog gi thod pa'i nang du gzhug
/ces bshad pa'i sgrub thod gri snying sku gzugs gsang sngags so sor bkod pa bcas tshad ldan 'du bya /
lugs 'di'i bdud rtsi ril bu sgrub pa dang 'brel na /
rang nyid dam bla ma gong mas sngar bsgrubs pa'i ril bu'am chos sman lta bu'i phabs rgyun can gyi ril bu thod par blugs /
pad snod dam thod pa mtshan ldan gyi nang du dpal gtor snying gzugs rta mgo ljang gus mtshan cing mtheb skyus bskor ba /
pad+ma dang me ri sogs rgyan spros can sku tsaka dar gdugs dmar po sha rgyan sogs kyis spras pa /
bka' srung gi gtor ma ging lnga la rin po che'i snod du dbus su gru bzhi mkhar thabs ba gam dang bcas pa'i steng du bshos bu gru gsum chung ba gcig 'jog
/de'i shar lho nub gsum du bshos bu gru bzhi byang du gru gsum rnams dkar dang khyad par ra'i sha khrag gis brgyan pa /
gza' gdong la rin po che'i snod du bshos bu sum gnyis man chad gru bzhi sum cha yan chad gru gsum g.yas su gcus pa /
phyogs bzhir gru gsum g.yas bcus rnams rwa rog po'i sha khrag gis brgyan pa /
beg rtse lcam dral la dbus su dpal gtor snying gzugs zur gsum mtho gang las mi chung ba /
de'i g.yas g.yon du de las chung ba re dang /
de'i mthar mtheb skyu bcad khams phyir bstan nyer gcig dang /
de'i steng gi phyogs mtshams su mtheb skyu che ba brgyad bzhag pa /
gzhan yang sman raka
/phyi nang nyer spyod /
nyin dang por dgos pa'i sa lha /
gzhi bdag
/rgyal chen bzhi'i dkar gtor /
sgo byang dmar gtor /
bgegs gtor /
tshogs chad brtan sogs dang /
rgyal tho /
dam sri mnan chas /
sgo byang phyi nang gis mtshon pa'i nye bar mkho ba thams cad grabs su tshud par bya'o //
gnyis pa sngon 'gro'i las rim ni /
bsnyen mtshams dngos la 'jug pa'i snga dror sgrub gnas la byi dor bya zhing bdud rtsi lnga'i chag chag btab /
sbas pa mig 'byed las /
steng du bla bre phub pa yi //
dbus su gdugs dang mtshams bzhir 'phan //
phyogs bzhi ru ni rgyal mtshan gdags //
zhes pa ltar 'byor na dgram /
phugs logs su rtsa ba gsum gyi rten dang khyad par yang gsang khros pa'i dam tshig gi sku rten bris 'bur gang rung bshams pa'i mdun du stegs gtsang ma la dkar gtor dang bsang chu bkod /
rang nyid de dang zhal sprod du 'ong ba'i gdan 'og g.yung drung dkar po bris pa'i stan bde ba la 'khod /
tshig bdun dang brgyud pa'i gsol 'debs sngon du 'gro bas las byang gi skyabs sems lan gsum /
skad cig gis rang nyid pad+ma dbang chen yang gsang khros pa 'bar ba'i chas dang ldan pa'i skur gyur par mos la /
bsang chu sgrub pa ni /
las bum bsang sbyang /
bum pa mi dmigs stong pa'i ngang nyid las //
bum pa'i nang du sna tshogs pad nyi'i steng //
hrIHyig dmar nag mtha' skor mtshams sngags kyis //
sngags phreng rdo rje me yi tshwa tshwa 'phro //
de las 'od 'phros rgyal ba sras bcas kyi //
byin rlabs nus mthu sngags phreng rnam pa ru //
tshur bsdus gnyis med gyur las bdud rtsi'i rgyun //
dmar nag me lce 'bar bas bum pa gang //
gdon bgegs mi mthun phyogs kun 'joms byed pa'i //
mthu stobs nus pa phun sum tshogs par gyur /
oM raM kro d+ha sogs mtshams sngags ci mang bzlas mthar /
sngags phreng gdan bcas 'od du zhu ba las ngo bo ye shes lha yi rang bzhin la /
rnam pa dmar nag bdud rtsi me'i tshwa tshwa 'phro bas gdon bgegs sbyong ba'i nus ldan gyur /
ces mos la phyin chad bsang gtor thams cad 'dis bya /
lugs 'dir sa lha'i gtor 'bul mtshams gcod kyi 'og tu 'byung yang dgos don mtshungs shing lag len spyi 'gro nyid stabs bde bas 'di'i rang gzhung ngam bka' brgyad sgrub khog sogs gang bde nas blangs te sa lha'i gtor 'bul dang gzhi bdag dkar gtor btang la sgrub pa'i grogs byed pa'i phrin las bcol /
bgegs gtor raM kro d+has bsang /
raM yaM khaM/
oM AHhU~M gis byin gyis brlab /
a kA ro lan gsum gyis bsngos la /
hrIH
dpal chen mi bzad dkyil 'khor nas //
zhes pa nas sum b+ha ni bzla zhing khro bo bcu ging dang bcas pas bskrad par bsam /
de nas mtshams bcad pa la kun rdzob thabs dang don dam shes rab gnyis las dang po ni /
sgrub byang las bshad pa ltar phyi mtshams rgyal chen bzhi la phrin las bcol ba ni /
sgo drung du rgyal tho gzug la bskyed bstim mchod bstod phrin bcol bya ba dang /
bar mtshams sgo drung du dam sri'i ling ga mnan cing /
gshin rje gshed dang bdud rtsi 'khyil pa'i sgo byang phyi nang gdags pa rnams rang gzhung ngam gter kha gong 'og gang rung gi bka' brgyad lta bu'i sgrub khog nas blang /
nang mtshams la drug tu bshad pa'i bdag nyid chen po'i mtshams ni /
rang nyid rta mgrin dpa' bo gcig pa'i skur bskyed pa'o /
khro bo rol pa'i mtshams ni /
rang lhar gsal ba'i thugs ka'i hrIHlas khro bo'i tshogs che ba ri rab nas chung ba rdul phran gyi bar grangs med pa spros pas steng 'og phyogs mtshams thams cad gang bar bsam pa'o //
sna tshogs mtshon cha'i mtshams ni /
rdo rje ral gri gri gug dgra satwa sogs dpag tu med pa bu yug ltar 'tshubs pa'i rtsa ba nang du bstan pa phyir 'phro bar bsgom pa'o //
ra ba gur gyi mtshams ni /
rdo rje'i gur rim pa gsum /
me rlung chu gsum gyi gur rim pa gsum re /
sngar gyi khro bo dang mtshon cha'i gur dang bcu bzhi bsgom pa'o //
yang na mtshon cha'i phyi rol rdor ra rim bzhin chu rlung me ste bzhi po gsum rim byed pa'o //
gsal 'debs tshig gi mtshams ni /
hrIH
dpal chen mi bzad dkyil 'khor nas //
zhes sogs brjod pa yin la /
bzlas pa sngags kyi mtshams ni /
oM raM kro d+ha zhes sogs so //
srung 'khor de dag gi tshad srid rtse nas mnar med bar dang rgya phyi'i lcags ri tsam mam 'og min nas rlung dkyil bar rgya stong gsum tsam lta bu che chung rang blos gang dpog bsgom pa'o //
don dam pa'i mtshams gcod la'ang gsum las /
gnas lugs don gyi mtshams ni /
kun rdzob kyi chos rnams chu la rlabs g.yo ba bzhin sems kyi cho 'phrul yin zhing /
sems kyi ngo bo ka nas dag pa don dam par skye 'gag gnas gsum dang bral ba'i gnas lugs rang ngo shes pa'o //
glu bro'i mtshams ni /
dbang po rab kyis bro byed de sku gsung thugs yon tan phrin las sogs kyi dkyil 'khor du phrin las so so'i bro brdungs pas dug lnga so so 'joms pa yin no //
stong nyid btsan thabs su bsgom pa'i mtshams ni /
shUn+ya tA'i sngags brjod nas spyir chos thams cad dang /
khyad par bcad bya'i bgegs /
bcad pa'i mtshams /
gcod byed kyi gdams ngag
/gcod pa po'i gang zag sogs dngos dang dngos med gang du'ang ma grub pa'i blo 'das ngos bzung med pa rnam kun mchog ldan gyi rang bzhin can zhig sgom pa'i ngang las nam yang mi 'da' ba'o //
de nas gzhi stegs la bdud rtsi lnga'i rkyang nul byas pa'i steng du ras bris kyi dkyil 'khor bkram /
de'i dbus su many+dzi'i steng du sgrub thod gri snying sogs dang /
rgyab ngos su gtor chen bkod /
sgrub thod sogs ma 'byor na dbus su dpal gtor bkod pa'i shar du zhun chen gyi mar me /
lhor rtsa brgyad stong sbyar dang ldan pa'i bdud rtsi /
byang du rak+ta so lnga'i rdzas btab pa'i khrag thod /
phyi rol gyi nang du khrag gi mchod yon sogs drag po'i nyer spyod dang /
phyi ru rdzas bdun ldan pa'i mchod yon sogs phyi'i nyer spyod rnams g.yas skor du bsham /
nub ngos su rtsa gsum dang mdun ngos bka' srung gi gtor ma rnams bkod legs par bsham /
rang gi mdun du rdor dril /
thod rnga /
'thor nas /
gu gul /
yungs dkar sogs bkod /
nub dang por tshogs kyi yo byad kyang 'du bya'o //
gsum pa bsnyen sgrub dngos gzhi la /
sgrub thabs rgyas pa khrag 'thung lha dgu
/'bring po yab yum rkyang pa /
bsdus pa dpa' bo gcig pa gsum du 'byung yang 'dir rgyas pa'i dbang du byas te 'don 'grigs ji ltar bya ba dang /
ting nge 'dzin sgom tshul gnyis las /
dang po ni /
sngon 'gro'i rim pa grub nas dgong thun la bab pa na /
tshig bdun dang brgyud pa'i gsol 'debs /
las byang gi skyabs sems nas brtsam mchod pa byin rlabs yan sngon 'gro rnams dang /
dngos gzhi ting 'dzin rnam gsum gyis rten brten pa'i dkyil 'khor bskyed pa'i skabs rang dang mdun rten dkyil 'khor sgrub rdzas rnams bdag mdun dbyer med kyi tshul du bsgom pa ste /
de'ang phyi mtshan ma dbyibs /
nang sgom pa ting 'dzin /
gsang ba byang chub kyi sems /
gnas lugs don gyi dkyil 'khor bzhi ka chos nyid kyi ngo bor mnyam pa nyid du rdzogs par shes pa'i ngang nas ye shes pa spyan 'dren pa nas mchod bstod kyi bar mthar chags su btang /
de nas bka' srung gtor 'bul /
skong ba /
tshogs thog mtha' bar gsum /
yar gnas mchod pa /
mar gnas skyong ba /
chad mdo /
brtan skyong rnams gzhung ltar grub nas rta bro brdung /
de nas srod thun la phrin las bskyar mi dgos pas ting nge 'dzin gyi gsal snang dang nga rgyal brtan pas rtsa sngags la phaT dzaHbtags pa brjod la bdag mdun tha mi dad pa las mar me gcig las gnyis mched kyi tshul du mdun bskyed dzapa? khang logs su phye nas bdag mdun me ri 'dabs 'byar gyi tshul du bsgom /
'og tu bshad pa'i bskyed rdzogs zung 'jug ci nus bsgom /
bzlas pa'i thog mar ngag byin rlabs bla ma dgongs 'dus sogs las 'byung ba ltar grub na de kas chog
/gnubs chen gyi man ngag phyag len las 'byung ba ltar na /
bdag gi lce steng raM yig dmar po las //
me 'bar lce yi dngos po thul gyis bsregs //
slar yang lce dbang 'od kyi rang bzhin la //
cis kyang mi tshugs mi shigs pha lam gyi //
rgya gram tha mar rten snying g.yas su bskor //
zhes gsal btab la rten snying brgya'am nyer gcig skabs sbyar bzlas pas ngag gi nyes skyon thams cad grol cing bzlas pa'i nus pa bskyed par gsungs /
bgrang phreng thod pa'am ru rak+sha las la bsngags pa'am spyir btang bo d+hi tsi'i phreng ba lag g.yon par bskyil la byin gyis brlab pa ni /
oM shUn+ya tA dz+nyA na badzra swa b+hA wa At+ma ko\u0f85 haM/
paM pad+ma maN+Da la /
ma sUr+Ya maN+Da la /
swA s+pha ra Na phaT/
saM ha ra Na hU~M/
oM ma hA kro d+hI shwa ri hU~M phaT/
phreng ba stong pa'i ngang las skad cig gis //
rin chen dbang chen sku mdog sngo ser la //
zhal gcig phyag gnyis g.yas pas rin chen dang //
g.yon pa lcags kyu 'gugs pa'i tshul gyis 'dzin //
spyan gsum zhal bgrad rno ngar mche ba gtsigs //
dbu skra khams nag gyen brdzes sbrul gyis bcings //
dur khrod chas brgyan zhabs gnyis gar stabs kyis //
me dpung klong na bzhugs pa'i gnas gsum du //
oM AHhU~M gis mtshan pa'i 'od zer gyis //
ye shes dzaHhU~M baM hoHdbyer med bstim /
oM rat+na kro d+he shwa ra ar+g+haM d+hU pe puSh+pe nas shab+da'i bar gyis mchod /
ma hA pany+tsa a mr-ita khA hi /
ma hA rak+ta khA hi /
ma hA ba ling+ta khA hi /
zhes sman raka gtor gsum phul /
zag bcas tshor phung gnas gyur pa'i //
nga rgyal rnam dag ye shes sku
/rgyas pa'i phrin las yongs rdzogs mdzad //
rin chen dbang chen la phyag 'tshal //
zhes bstod /
rin chen dbang chen 'od du zhu ba las //
phreng ba ngo bo lha yi ye shes la //
rnam pa phrin las rnam bzhi sgrub pa yi //
las dang rjes mthun phreng ba'i rnam par gyur //
ces brjod cing bsam la /
oM rat+na kro d+he shwa ra hU~M phaT/
ces nyer gcig tsam brjod la phus btab /
phreng rdog re re'i nang du hrIHlas byung ba'i rta mgrin re re'am dmigs pa 'char na rten dang brten pa'i dkyil 'khor yongs rdzogs re bsgoms la /
mthe bong lcags kyus lha gnyis pa re bkug nas rang gi snying kha'i sa bon la thim par bsam la snying kha'i thad du lag g.yon pa'i mthe bong gis bgrang /
sngags kyi rnam grangs sngar bshad pa'i nang nas bzlas brjod bsnyen pa'i sngags gtso bo'i yi ge bcu bzhi pa nyid bzla zhing thun mthar yum dang 'khor rnams kyi bsnyen pa'ang cung zad bya zhing bzlas dmigs gang 'grub bsgom /
thun grol ba na /
hU~M/
pad+ma rigs kyi khro rgyal mchog
/sogs kyi dzapa? bstod dbyangs gsal gyi mjug tu pad+ma dbang chen 'grub par gyur cig swA hA btags pa /
pad+ma he ru ka'i yig brgya ci rigs brjod nas nyams chag bshags /
dzapa? khang gi lhar dmigs nas badzra sa ma ya satwaM hoH
zhes me tog gtor /
hU~M/
khro rgyal rngam pa rta mchog dpal //
nas bdag la stsol /
oM pad+mAn+ta kr-ita pad+me shwa ri ma hA kro d+ha ha ya grI wa ma ma rag mo dun ting hrIMHhrIMHhU~M dzaH
zhes dngos grub bsdu sngags nyer gcig tsam dang bcas dngos grub len chog gi skabs nas bshad pa'i dngos grub bsdu ba'i dmigs pa byas mthar /
oM pad+ma kro d+ha kA ya wA ka tsit+ta sid+d+hi a la la hoH
zhes len sngags brjod pas dzapa? khang gi lha'i gnas lnga las yig 'bru 'od zer bdud rtsi'i 'ja' tshon lta bu thon nas rang gi gnas lngar thim pas dngos grub ma lus pa thob par mos /
hrIHdzaHzhes brjod pas dzapa? khang rang la bsdus nas bdag mdun dbyer med du bsam /
bar gcod tshar bcad pa'i bzlas pa'ang bya /
ka dag chos skur la zla ba'i dgongs pa bskyang /
slar dkyil 'khor gsal btab la /
gtong rag gi mchod bstod bya /
bzod gsol dang gnas lngar bya khyung gi phyag rgya bcas la /
ha ya g+h+rI wa hrIHgab sogs kyi lus bsrung ba'i bar gzhung ltar byas nas /
bdag bskyed kyi dam tshig pa'i dkyil 'khor logs su bye bar mos la /
ye shes pa mdun bskyed la brtan par bzhugs par bsam /
bdag bskyed nyer bsdu byas nas ka dag gi ngang du nyal /
phyir nang thor thun la 'od gsal gyi ngang las rang dpal gyi skur bzhengs par mos la langs nas ngag byin rlabs bya /
'gyur sngags rigs bzla ba dang 'dzom na dung 'gyur za yig mid /
gsol 'debs /
las byang gi skyabs sems nas bstod pa'i bar btang la dzapa? khang dbye /
rdzogs rim dang 'brel ba'i dmigs pa bskyang /
phreng ba byin brlabs la bzlas pa'i thun bzung /
thun 'jog pa dang dzapa? bstod nas bdag bskyed nyer bsdu'i bar srod thun ltar byas nas thun mtshams kyi lhar ldangs la bsngo smon shis brjod bya /
snga thun la brgyud 'debs skyabs sems nas brtsam thor thun dang 'dra ba la phreng ba byin rlabs mi dgos /
dgong thun yang de ka ltar la thun mjug tu bka' srung gtor chog ma chag par byed /
tshogs mchod rgyun du 'grub na legs shing ma lcogs na dus gnyan sogs su sngar srod thun du smos pa ltar byed /
srod thun yang snga ma ltar la bzlas pa'i mjug tu dbyangs gsal zhabs btags ma lan bdun bzla ba dang /
nyer bsdu'i rjes su lhar mi ldang bar nyal ba'i rnal 'byor la 'jug
/de lta bu'i thun bzhi'i rim pas dus grangs sogs kyi bsnyen sgrub mthar phyin par bya'o //
gnyis pa ting nge 'dzin ji ltar bsgom pa'i tshul la gsum /
sku phyag rgya dang 'brel ba bskyed rdzogs zung 'jug
/gsung bzlas brjod dang 'brel ba ting nge 'dzin gyi 'phro 'du /
thugs rta skad thengs gcig la brten nas ka dag chos skur la bzla ba'o //
dang po ni /
rlung ro bsal /
'og rlung gyen du 'then pas rang gi lte ba nas 'od dmar zhing gsal ba sgron me bteg pa lta bu bde ba'i rang bzhin dmar khyug ger byung bas lus kyi nang thams cad mer gyis gang /
sdig sgrib bag chags dang bcas pa thams cad skad cig de nyid la sangs kyis dag
/'od dmar po de nyid sna bug gnyis nas phyir sor bzhi tsam thon te dmar lam mer yod pa la sems gtad /
rlung phyir thub tshad du mnan /
mi thub pa na nang du 'dren pa dang mnyam du 'od sngar las kyang ches cher gsal bas lus thams cad khyab pas mun khung du sgron me btegs pa ltar /
rang nyid lha yab yum zhal sbyor spyan gyi dkar nag tshun ma 'dres pa me dpung dbus na gsal sing nger bzhugs pa me long nang gi gzugs brnyan nam /
rmi lam gyi snang ba'am /
chu zla ltar snang la rang bzhin med pa la sems gtad de rlung nang du ci thub 'dzin cing sems 'dzin med du 'jog pa thun mtshams dang thun 'go rnams su mang nyung ji ltar rigs pa bya'o //
gnyis pa gsung bzlas brjod dang 'brel ba ting nge 'dzin gyi 'phro 'du la bzlas pa'i gzhi dgod pa ni /
rang gi thugs kar pad+ma dmar po 'dab ma brgyad pa gyen du kha bye ba'i lte bar ge sar dang bcas pa'i lte bar hrIH
'dab ma brgyad la mdun nas brtsam ste g.yas skor gyis sngags phreng yig 'bru gyen du langs pa'i yi ge thams cad kha dog dmar nag 'od du 'bar bar bsgoms pa la yun ring du sems gtad cing gsal snang thon par bya /
de nas ting nge 'dzin gyi 'phro 'du la /
phyi rgyal ba sras bcas la mchod pa /
nang bdag nyid kyi thugs ka las 'khor ba'i bzlas pa /
gsang ba yab yum gyi zhal nas zhal mkha' nas mkhar 'khor ba'i bzlas pa /
yang gsang de kho na nyid lha sngags dbyer med kyi tshul du bzla ba ste bzhi po re re la yang nang gses kyi bsnyen pa /
nye bsnyen /
sgrub pa /
sgrub pa chen po ste bzhi bzhi'i rnam bzhag mdzad pa'i dang po phyi'i bzlas pa ni /
thugs ka'i sngags phreng las 'od zer grangs med pa nyi zer 'dzings pa lta bu bzod par dka' ba'i gzi brjid can dpag tu med pa bun gyis 'phros /
rang gi lus nang thams cad gang bas mun khung du sgron me btegs pa lta bur gsal bar byas /
'od zer 'bar zhing 'khrugs pa'i tshe rabs thog med nas bsags pa'i nad gdon sdig sgrib thams cad bsregs shing sbyangs /
'od zer ba spu'i sgo nas phyir 'phros pas sne la mchod pa'i lha mo kha dog sna tshogs pa gzugs dang lang tsho phun sum tshogs shing snyan pa'i glu len cing mdzes pa'i gar bsgyur ba /
lus dang kha nas dri zhim po 'thul zhing mthong ba tsam gyis bde bas myos par byed pa dpag tu med pa spros pa rnams kyis nyer spyod sogs phyi'i mchod pa /
sman raka gtor gsum sogs nang gi mchod pa bsam gyis mi khyab pas mdun gyi dzapa? khang gi lha la mchod cing /
rang bzhin gyi gnas na bzhugs pa'i bla ma yi dam sangs rgyas byang sems dpa' bo mkha' 'gro chos skyong srung ma'i tshogs la'ang mchod pa phul /
gsang ba snyoms 'jug gi mchod pas kyang mchod /
de thams cad kyi thugs rgyud la bde stong gnyis su med pa'i ye shes khyad par can bskrun par byas /
yang 'od zer gyi sne la sprul pa'i pho nya gnam sa gang ba spros te rnam rtog gi rang gzugs dgra bgegs kyi rnam par shar ba rnams bsgral te /
sha khrag rnams mchod pa'i lha mo rnams kyis tshogs zhing la bstabs nas bsgral mchod kyis kyang dgyes par bsam /
de lta bu'i mchod pa'i 'khor gsum rang bzhin med pa'i rgyas btab ste de kho na nyid kyi mchod pa phul /
de thams cad kyi sku gsung thugs yon tan phrin las kyi byin rlabs thams cad 'od zer kha dog sna lnga dang /
rta mgrin gyi sku
/gsung yig 'bru
/thugs phyag mtshan dang sa bon gyi rnam pa dpag tu med par bsdus te rang gi gnas gsum dang ba spu'i bu ga nas thim pas sgrib gnyis bag chags dang bcas pa sbyangs /
dbang bzhi thob /
sku bzhi 'grub par byas snyam du bsam pa ni bdag byin rlabs kyi dmigs pa'o //
yang 'od zer 'phros te 'gro ba rigs drug gi gnas rnams la phog pas rigs drug spyi dang so so'i sdug bsngal dang de'i rgyu las nyon sgrib gnyis dang bcas pa sbyangs /
'khor ba las grol ba'i nyan rang rnams kyang shes sgrib las grol bar byas te rta mgrin gyi go 'phang la bkod pas snod thams cad dag pa'i zhing bcud thams cad rta mgrin gyi lha tshogs 'ba' zhig tu gyur /
snang grags rig gsum lha'i sku gsung thugs kyi rdo rje'i rang bzhin du mos pa ni gzhan don phrin las kyi dmigs pa yin la /
de thams cad kyi sku gsung thugs yon tan phrin las kyi gzi byin nus pa thams cad 'od zer sna lnga'i rnam par bsdus te rang la thim pas rang gis thob par bsam pa ni gnyis med zung 'jug gi bzlas pa'o //
de la'ang 'od zer dkar po zla zer 'dzings pa lta bu spros nas don gnyis sgrub pa bsnyen pa /
de las cung zad drag cing myur ba 'gal me klad la skor ba lta bu dkar ser shas cher spro ba nye bsnyen /
de bas kyang shugs drag cing rtsub pa mgar gyi tshwa tshwa lta bu dmar hu re ba spro ba sgrub pa /
de las kyang ches cher rtsub pa 'od zer mthing nag gzi byin lta bar mi bzod pa gnam lcags kyi thog babs pa lta bu'am mtsho la ser chen babs pa lta bu spro ba sgrub pa chen po'i tha snyad mdzad de sbas pa mig 'byed kyi dgongs pa'o //
gnyis pa nang gi bzlas pa ni /
snying kha'i sngags 'khor la sems zhugs pa bzhin du gtad nas lce mchu mi 'gul bar yid bzlas kyi ngang nas bdag byin rlabs /
gzhan don phrin las /
gnyis med zung 'jug gi bzlas pa gsum byed pa ste /
'dir yang bsnyen pa sogs bzhi snga ma dang 'dra ba'i 'od zer spro bsdu snying kha nas byed /
gsum pa gsang ba'i bzlas pa ni /
yab kyi thugs ka'i sa bon las sngags phreng byung ba rang sgra sgrog bzhin pas thugs ka nas mgrin par brgyud zhal nas thon /
yum gyi zhal du zhugs sku'i dbyibs brgyud pad+mar thon /
yab kyi rdo rje'i lam brgyud thugs ka'i sa bon gyi zhabs kyu nas yar zhugs rtse nas thon sngar bzhin 'khor ba bar ma chad du 'khor ba'i do li'i bzlas pa'am khyogs kyi bzlas pa byed pa yin la /
'di la brten nas rlung ldang ba dang stod 'tshangs kyi gegs byung na go ldog ste sngags phreng thugs ka'i sa bon nas lte ba dang gsang gnas brgyud yum gyi gsang gnas nas zhugs /
yum gyi zhal nas rang gi zhal du zhugs /
thugs kar thim pas mgal me ltar 'khor bar bsam pas sel la /
de la brten nas 'dzag pa sogs kyis gegs byung na snga ma bzhin byas pas sel lo //
de yang tho rengs dang srod la rlung ldang pa'i dus yin pas phyi ma ltar dang snga dro dang phyi thun gnyis la snga ma ltar byas na bgegs nyung bar bshad /
'di la yang bsnyen pa sogs bzhi byed tshul sngar bzhin la /
don gnyis dang zung 'jug gi bzlas pa'i spro bsdu sbyor mtshams nas byed /
bzhi pa de kho na nyid kyi bzlas pa ni /
lha sngags ting 'dzin gyi 'phro 'du sogs bya byed las gsum ka'ang gnyis 'dzin gyi blo las 'das pa rang bzhin rdzogs pa chen po ka dag spros bral nam mkha' lta bu'i dbyings las ma g.yos bzhin du /
rig rtsal lhun grub kyi rang mdangs chu zla dang 'ja' tshon gyi snang ba ltar shes pas bsnyen sgrub yan lag bzhi'i spro bsdu dang 'dzin med rang shar rang grol gyi ngang du byed pa ste /
'dis ni snga ma gsum ka la'ang rgyas 'debs pa'i gnad gal po che yin no //
phyi nang gsang ba de kho na nyid kyi bsnyen pa rnams thun re la cha bzhi rer bgos nas byed pa dang bsnyen pa yun ji tsam byed pa cha bzhir bgos nas byed pa'i lugs gnyis gang byas kyang 'dra ba nyid do //
yum dang 'khor sngags rnams bzla ba'i tshe so so'i thugs kar pad+ma 'dab brgyad kyi lte bar rang rang gi kha dog dang mthun pa'i sa bon dang 'dab ma brgyad la sngags bkod la /
ting nge 'dzin rgyas pa'am bsdu na phyi'i bzlas pa tsam gyis kyang chog
/rgyun khyer dang dmigs pa mi gsal ba'i las dang po pas sngar bshad pa'i phyi'i bzlas pa'i don gnyis dang zung 'jug gi bzlas dmigs kho nas kyang chog go
/bsnyen sgrub kyi dus bar gcod kyi mtshan ma gzhil ba'i slad du sngags kyi ngar btags te tshar gcod pa ni /
rang gi thugs ka'i hrIHlas khro chung dmar nag khro zhing rngam pa grangs med pa mtshon cha rno zhing rtsub pa dang /
me dpung che zhing rtsub la 'bar ba 'ur sgra dang bcas pa nyi zer gyi rdul ltar 'phros nas gdon bgegs log 'dren thams cad skad cig la tshar gcod cing /
stong gsum gyi pha rol nam mkha'i mthar yud kyis bskrad nas sngar gyi spros pa rnams tshur 'dus bdag gi mtha' skor du khro bo'i gur khang sngags kyi nga ro 'brug ltar ldir ba /
de'i phyir mtshon cha'i gur khang /
de'i phyir me dpung gi gur khang gsal gdab /
de rnams las me mtshon khro bo'i tshwa tshwa lcags kyi zhun ma 'thor ba ltar phyogs bcur 'phros pas /
gdon bgegs gdug pa can thams cad rtswa sbur mes tshig pa'am me stag chu nang du song ba ltar rjes med du song bar bsam la /
oM raM kro d+ha rak+Sha dz+wa la raM tIg+na bi shwa dz+wa la raM phaT raM raM/
zhes mtshams sngags dang /
oM pad+ma shrI he ru ka ma hA tsaN+Da rA ga wa shaM ku ru /
pad+mAn+ta kr-ita badzra kro d+ha ha ya g+h+rI ba tsaN+Da rak+sha ma hA ba la ma ma shwa ri pad+ma kro d+ha hrIHhrIH
sarba duSh+TAM trig nan ha na ha na da ha da ha pa tsa pa tsa tsit+ta rbad nan myog thum ril rbad hur thum dzaH
mA ra ya rbad /
satwaM b+ha ya nan /
lcags khang spu gri'i sngags shin tu rno zhing gnyan pa dang /
oM pad+ma kro d+hI shwa ri badzra pA Ni kI la ya /
ya ma ma hA yak+Sha kA la rU pa /
karma raM raM dz+wa la raM hU~M phaT/
nA ga dun /
tsan+d+he tsan+d+he /
mi li mi li hU~M phaT/
ces bde gshegs spyi dril gyi sngags rnams thun mtshams su brgya rtsa'am nyer gcig yan bzla bar bya'o //
lhag chad kha 'geng pa dang byin rlabs brtan pa'i phyir snang ba mtha' yas kyi yig brgya'ang lan gsum brjod par bshad do //
gsum pa thugs rta skad thengs gcig la brten nas ka dag chos skur la bzla ba ni /
rang dbang chen du gsal ba'i dbu gtsug gi rta mgo las rta skad drag po stong gsum dang mnyam pa zhig bsgrag par mos la skad de mgrin pa /
ya rkan /
ma rkan gang nas byung ba brtags pas de dag gang las kyang ma rnyed pa /
kun rdzob brag cha tsam du gsung gi rang bzhin sgra dbyangs de lta bu byung ba skye 'gag gnas gsum dang bral ba'i gsung du la bzla /
don dam par snang srid 'khor 'das thams cad ye nas ka dag 'dus ma byas spros bral nam mkha' lta bu la thugs kyi rang bzhin rta mgrin du gsal ba mtha' dag chos sku dngos med kyi ngang du la bzla /
sgyu ma'i dpe brgyad kyi rnam par dbang chen gyi skur gsal ba longs spyod rdzogs pa'i gzugs kyi cha las sprul pa grangs med par 'phro ba rang shar rang grol gyi ngang du la bzla ba ste thag bcad la mnyam par bzhag go
/'di la dus kyi bsnyen pa rab lo /
'bring zla ba drug
/tha ma zla ba gsum du bshad kyang grangs dang mtshan ma'i bsnyen pa rdzogs ma rdzogs las mtha' gcig tu ma nges la /
grangs kyi bsnyen pa gtso bo la 'bum phrag bcu bzhi /
yum la 'bum phrag dgu
/'khor rnams la gtso bo'i phyed cha bzla bar gsungs pa sngags gsar ma dang phyogs mthun zhing rgyas pa'i yan lag tu 'gyur mod /
snga 'gyur la gtso bo'i bsnyen pa thengs phyin 'khor gyi bsnyen pa ched du gnyer nas mi byed pa dang byas kyang ci 'grub byed pas chog pa phyag len du snang /
las rung tsam la gtso bo la bzhi 'bum mdzad pas 'thus so //
mtshan ma'i bsnyen pa'i tshad ni /
gsang rgyud las /
sku nyid dngos su mthong ba 'am //
slob dpon nyi zla mgo la 'char //
nye bsnyen la /
sgrub rdzas me 'bar 'od 'phro zhing //
sgrub khang g.yo 'gul sgra chen 'byung //
rang nyid khro rgyal sku ru gyur //
snang srid me tog dmar pos khengs //
sgrub pa la /
pad+ma'i sdong por bdag 'dug dang //
snang srid me tog pad+mas khengs //
nyams su myong la zhe 'dod med //
rang yid ches la khar mi 'don //
brjod med bsam med don de rtogs //
sgrub chen la /
sangs rgyas nyag gcig chos nyan pa //
phyi yi rtags ni rmi lam dang //
nang rtags nyams su 'byung ba yin //
gsang ba'i rtags ni dngos su mthong //
zhes gsungs pas mtshan ma bzang po rnyed na dus dang grangs la mi ltos so //
gnyis pa bsnyen rkyang ji ltar bya ba'i tshul la /
dkyil 'khor dang sgrub rten sogs ci'ang mi dgos /
sman raka gtor gsum chu gnyis nyer spyod /
bka' srung gtor 'bul tshogs kyi yo byad sogs 'du bya /
sa slong mtshams gcod sogs sgrub pa dang 'brel ba'i skor rnams mi dgos la /
gzhan thun bzhi'i bcad khrigs /
las byang gtang lugs rnams sngar smos pa ltar la bdag bskyed rkyang pa las dzapa? khang dbye ba sogs mdun rten dang 'brel ba'i dmigs pa rnams dor /
bzlas dmigs skabs mchod pa dang byin rlabs zhu ba rang bzhin gyi gnas na bzhugs pa rnams la byed cing mjug chog sogs rgyas bsdus skabs bstun gyi las byang dngos bstan ltar byed pa yin la /
dgongs pa dang ting nge 'dzin gyi 'phro 'du sogs sngar ltar sbyor dgos so //
gsum pa rjes dngos grub blang ba la bdun /
rdzas bsham pa /
mtshams gcod /
sgrub rten gsal nas byin 'beb pa /
dngos grub bsdu ba /
lha gnad la dbab pa /
bshags mchod bya ba /
dngos grub dngos gzhi len pa'o //
dang po ni /
bzlas grangs thems pa'i dus snga dro'i char /
mchog thod gri snying ril bu sogs dar dmar gyis btums pa yod na zhal phye /
sgrub thod ma 'byor na dpal gtor la dmigs nas dngos grub len dgos pas sha
/mar /
thud /
zho /
chang /
shing thog
/sha mo sogs dngos grub kyi rdzas la 'os pa'i bza' bca' btung ba'i rigs ci 'byor pa dang /
chu gnyis nyer spyod sman raka gtor gsum gsar du bsham pa'am rnying pa kha gso /
khrag chang bzed zhal dang bcas pa'ang bsham /
gnyis pa mtshams gcod pa ni /
las byang gzhung bsrang dzapa? khang phyes nas dzapa? bzla dzapa? bstod zin pa'i bar dkyus bzhin btang nas /
hrIH
dpal chen mi bzad sogs kyis bgegs bskrad pa nas mtshams sngags brjod pa'i bar las byang bzhin byed /
gsum pa sgrub rten gsal gdab byin 'beb /
dzapa? khang gong nas dbye zin pa slar gsal 'debs skyor dang /
dkyil 'khor sgrub rdzas dngos grub kyi rdzas thams cad la byin 'beb las byang ltar bya /
bzhi pa dngos grub bsdu ba ni /
bdag mdun gyi thugs ka nas 'od zer 'phros rang 'dra'i sprul pa dpag tu med pa spros /
rgyal ba zhi khro'i byin rlabs lha sngags phyag mtshan gyi rnam pa dang 'byung ba bzhi'i bcud lha dang mi la sogs pa rnams kyi tshe dpal bsod nams yon tan thams cad bdud rtsi dkar la dmar ba'i mdangs chags pa /
'dod yon lnga bkra shis rtags rdzas la sogs pa'i rnam par byon nas mdun bskyed kyi rten dang sgrub rdzas dngos grub kyi rdzas rnams la thim par bsam la /
gong gi dngos grub bsdu sngags nyer gcig bzlas rjes len sngags brgya rtsa 'dren /
de dang sbrel nas sarba sid+d+hi pha la /
ma hA sid+d+hi A yur+Wa de /
d+ha ma me d+hI sid+d+hi zhes pa'ang ci rigs bzla /
lnga pa lha gnad la dbab pa ni /
hU~M/
pad+ma dbang chen lha tshogs dbyings nas gshegs //
dkyil 'khor 'dir bzhugs dngos grub bstsal du gsol //
gnas 'dir mi gshegs dngos grub mi ster na //
thugs bskyed nyams shing dam tshig 'gal ba mchis /
hrIHbadzra kro d+ha h+ya g+h+rI wA hu lu hu lu hU~M phaT/
sa ma ya dzaH
sa ma ya satwaM/
drug pa bshags mchod 'bul ba ni /
ye shes sku mchog ma dang yig brgya brjod la nongs pa bshags /
hU~M/
bdug spos snang gsal zhugs tog sgra
/zhes pa nas /
ma hA rak+ta kha raM khA hi /
zhes pa'i bar gyi nyer spyod 'dod yon sman gtor ma rak+ta'i bar las byang ltar /
de nas hU~M ring lan gsum dang bcas te rak+ta 'phyar /
hU~M/
pad+ma dbang chen lha tshogs rnams //
dang po skyabs mgon ye shes lha //
bar du bsgrubs pa'i yi dam lha //
da lta gnyis med chos kyi sku
/rak+ta dmar gyi mchod pa 'bul //
mchod pa bzhes nas dngos grub stsol //
sa ma ya hoH
sa ma ya satwaM/
rtsa sngags mjug tu ma hA rak+ta khA hi /
zhes bzla zhing bzed zhal nas dkyil 'khor gyi mdun du rak+ta lan gnyis 'bul ba phyag len ltar ro //
chang yang hU~M ring dang bcas lan gsum 'phyar la /
hU~M/
pad+ma dbang chen lha tshogs rnams //
dang po skyabs mgon ye shes lha //
bar du bsgrubs pa'i yi dam lha //
da lta gnyis med chos kyi sku //
rak+ta dmar gyi mchod pa 'bul //
ma da na yi mchod pa 'bul //
mchod pa bzhes nas dngos grub stsol /
sa ma ya hoH
sa ma ya satwaM/
rtsa sngags mjug tu /
ma hA pany+tsa khA hi /
zhes lan gnyis 'bul ba sngar bzhin no //
bdun pa dngos grub len pa dngos ni /
me tog gtor zhing /
hU~M/
khro rgyal rngam pa rta mchog dpal //
zhes sogs dang /
DA dril dang bcas /
hU~M/
lhag pa'i ye shes pad+ma dbang gi lha //
rang bzhin dbyings nas rtsol rtog mi mnga' yang //
sngon gyi thugs dam rang bzhin byin rlabs ni //
nor bu rin chen dgos 'dod kun 'byung ltar //
dus las mi 'da' thugs rje'i dbang gi lha //
dus las mi g.yel g.yar dam gcig pa'i ngang //
mi zad rin chen rgyan gyi 'khor lo dang //
mchog dang thun mong dngos grub ma lus pa //
skal ldan bdag la dus 'dir bstsal du gsol //
'chi med tshe yi dngos grub bstsal du gsol //
'dzad med nor gyi dngos grub bstsal du gsol //
brgyud 'dzin srid kyi dngos grub bstsal du gsol //
mi 'dzad gter gyi dngos grub bstsal du gsol //
mngon shes rdzu 'phrul dngos grub bstsal du gsol //
phrin las rnam bzhi'i dngos grub bstsal du gsol //
kun bzang mchog gi dngos grub bstsal du gsol //
zhes bskul /
dpal ldan rdo rje'i sku 'chang ba //
rdo rje mi phyed sku dang ldan //
deng bdag sangs rgyas sku 'dzin pa //
sku yi rdo rjer mdzad du gsol //
zhes gsol ba btab pas mdun bskyed kyi lha tshogs rnams kyi dpral ba nas yi ge oM dkar po 'od zer bdud rtsi'i rgyun dang bcas pa thon /
rang gi dpral bar thim /
sku yi dngos grub thob par bsam la /
oM pad+ma kro d+ha kA ya sid+d+hi a la la hoH
zhes brjod ril bu yod na lnga'am gcig sogs za zhing dpal gtor la brten na rang gi dpral bar bzhag
/de bzhin du /
dpal ldan rdo rje'i gsung 'chang ba //
rdo rje mi phyed gsung dang ldan //
deng bdag sangs rgyas gsung 'dzin pa //
gsung gi rdo rjer mdzad du gsol //
zhes gsol ba btab pas mdun bskyed kyi lha tshogs rnams kyi mgrin pa nas yi ge AHdmar po 'od zer bdud rtsi'i rgyun dang bcas pa thon /
rang gi mgrin par thim /
gsung gi dngos grub thob par bsam la /
oM pad+ma kro d+ha wA ka sid+d+hi a la la hoH
zhes ril bu bza' zhing dpal gtor mgrin par bzhag pa sogs rigs 'gre
/dpal ldan rdo rje'i thugs 'chang ba //
rdo rje mi phyed thugs dang ldan //
deng bdag sangs rgyas thugs 'dzin pa //
thugs kyi rdo rjer mdzad du gsol //
zhes gsol ba btab pas mdun bskyed kyi lha tshogs rnams kyi thugs ka nas yi ge hU~M sngon po 'od zer bdud rtsi'i rgyun dang bcas pa thon /
rang gi snying khar thim /
thugs kyi dngos grub thob par bsam la /
oM pad+ma kro d+ha tsit+ta sid+d+hi a la la hoH
zhes dang spro na /
dpal ldan rdo rje'i yon tan 'chang //
rdo rje mi phyed yon tan ldan //
deng bdag sangs rgyas yon tan 'dzin //
yon tan rdo rjer mdzad du gsol //
zhes gsol ba btab pas mdun bskyed kyi lha tshogs rnams kyi lte ba nas yi ge swA ser po 'od zer bdud rtsi'i rgyun dang bcas pa rang gi lte bar thim yon tan gyi dngos grub thob par bsam la /
oM pad+ma kro d+ha gu Na sid+d+hi a la la hoH
zhes dang /
dpal ldan rdo rje'i phrin las 'chang //
rdo rje mi phyed phrin las ldan //
deng bdag sangs rgyas phrin las 'dzin //
phrin las rdo rjer mdzad du gsol //
zhes gsol ba btab pas mdun bskyed kyi lha tshogs rnams kyi gsang gnas nas yi ge hA ljang gu 'od zer bdud rtsi'i rgyun dang bcas pa thon rang gi gsang gnas su thim phrin las kyi dngos grub thob par bsam la /
oM pad+ma kro d+ha karma sid+d+hi a la la hoH
zhes brjod cing gtor ma gnas su bzhag pa'am ril bu bza' ba rigs 'gre /
de nas /
hU~M/
dgongs shig pad+ma gsung gi lha //
rig 'dzin mkha' 'gro dam can tshogs //
dpang gyur thams cad dgongs su gsol //
dang po bsnyen cing bar du bsgrubs //
bskyed rdzogs gnyis kyi las gzhung bsrangs //
smin grol gnyis kyis rgyud kyang sbyangs //
zhag dus grangs dang rtags kyang thems //
deng sang skya rengs dang po'ang shar //
rdo rje'i nam langs khad la nye //
'dod dgu'i dngos grub rin po che //
da ni 'byung ba'i dus la bab //
dpal chen rta mgrin lha tshogs rnams //
sku gsung thugs yon phrin las kyi //
dbang dang dngos grub bdag la stsol //
lha dang skal ba mnyam par shog
/ces brjod cing khrag chang gnyis nas kyang gnas gsum du reg
/sgrub rdzas dang dngos grub kyi rdzas rnams 'grim zhing longs spyod /
'bad dang rtsol ba mi dgos par //
sogs dang /
slob dpon mched lcam tshogs rnams kyis //
dngos grub rdzas la longs spyad pas //
tshe ring nad med bar chad zhi //
mchog thun dngos grub 'grub gyur cig
/ces smon lam btab /
dzapa? khang mi bsdu bar bka' srung dang tshogs 'khor dkyus bzhin gtang /
tshogs la rol /
tshogs bsngo bya /
dngos grub kyi rdzas lhag dang tshogs lhag rnams kyis yar mchod mar skyong chad tho brtan skyong gi bar btang la gtor ma rnams phyi rol du 'bul /
pad+ma rigs kyi yig brgya lan gsum brjod /
bzod par gsol nas mdun bskyed kyi sgrub rten la bskyed pa dang ras bris la bskyed pa so sor phyes nas bstim zhing /
bdag bskyed kyi ye shes pa'i dkyil 'khor kyang de dag la thim par mos la so so'i rnam par gzugs bsgyur la brtan bzhugs bya /
rten med pa'i tshogs gshegs su gsol /
lus bsrung bdag bskyed kyi dam tshig pa nyer bsdu /
bsngo smon bkra shis sogs rgyas par bya /
gri snying dang srog 'khor btums nas lus la bcangs pa'am rten gral du mi mngon par bzhugs su gsol /
bdud rtsi ril bu yod na snod thod pa dril snod kyis gril te bcangs shing rgyun du bza'/
sgrub rten de dag med na dpal gtor sogs gzhan du ma 'khyar bar dngos grub kyi tshul du longs spyad /
kha skong sbyin sreg bsnyen pa'i bcu cha dgos pa'ang mtshams nang der grub na legs /
rgyal chen la gtang rag mchod gtor phul nas gshegs su gsol te tho bsdu /
chos srung dang gzhi bdag sogs la'ang gtang rag mchod gtor rgya cher phul /
bsnyen rkyang skabs dngos grub len chog rgyas pa 'di dag mi dgos pas las byang dkyus kyi rjes rim kho nas chog cing spro na mtshams grol ba'i snga nub dpal gtor dang dngos grub rdzas gsar du bsham /
nangs mo dzapa? khang dbye ba sogs gong dang mtshungs pa las sa bcad bdun pa dngos grub len pa dngos gzhi tsam byas kyang rung ngo //
rtsa ba'i gsum pa de dag gi skabs su mkho ba'i spang blang ni /
bsnyen sgrub kyi skabs su khyad par gyi dam tshig spang blang gi rim pa spyi ltar gzhan du shes dgos la /
gnad du che ba mtshams gsum ral na rtags dang yon tan tshul bzhin mi 'byung bas mtshams gsum ni /
sku mtshams ma grol bar gzhan dang 'phrad pa /
gsung mtshams ma grol bar ngag shor ba /
thugs mtshams ma grol bar nyon mongs drag pos bar bcad pa'o //
dam tshig gsum nyams na mi 'byung ste /
bskyed pa'i sku mi gsal ba /
bzlas pa'i sngags ma dag pa /
bsgom pa'i ting nge 'dzin g.yel ba'o //
bsrung bya gsum nyams na mi 'byung ste /
lus bcud thig le nyams pa /
ngag bcud mchil ma dor ba /
yid bcud rnam rtog rgyun ma chad pa'o //
sgrub pa ma thon bar gnas mi spo /
stan mi sprugs /
mi dang kha 'phro mi bsre /
gtor ma dus las mi yol bar 'bul /
'thab 'khon mi bya /
gtor phud nyams su mi 'jug
/sgrub khang du khyi /
yugs sa /
mdze pho /
rme can 'ong mi 'jug
/de dag gi zas mi za /
sma ra dang ag tshom mi 'breg
/rang gi nyal sar gzhan mi gtong /
phreng ba mi lag mi 'grim /
gzhu mi 'then /
mda' mi bcag
/mtshon rtse khar mi 'jug
/bzlas pa'i tshe skyon bcu dang bral bar bzla dgos te de la sgra skyon lnga ni che ba /
chung ba /
mgyogs pa /
bul ba /
me la phu 'debs pa dang lnga'o //
bar chad lnga ni /
glo lu ba /
gtam smra ba /
sbrid pa /
gnyid shor ba /
yengs pa dang lnga ste bcu po spong dgos pa ye shes rngam glog gi rgyud las gsungs pa sogs /
blang dor tshul bzhin du byas te yengs med rtse gcig pas sgrub pa mthar son par gyur na skal pa dang 'tsham pa'i dngos grub thob pa la the tshom ma mchis so //
brgyud ldan dam pa'i legs bshad rgya mtsho las //
blo dman skom sel bdud rtsi'i zegs ma blangs //
gsal la 'jug pa bde ba'i lhag bsam gyi //
bcud 'dis skal bzang thar pa'i srog 'tshor shog
/dbang chen rol pa'i go 'phang tshe 'di la //
dka' ba med 'grub rta skad thengs gsum gyis //
srid gsum 'khrul 'kho+or sku gsum dbyings su ldog
/snang sems bde chen phyag rgyar bsdam gyur cig
/chos tshul 'di'i bsnyen sgrub kyi yi ge gong ma rig 'dzin brgyud pa'i legs bshad rmad du byung ba rnams las go sla 'jug bde'i ched kho na snying por dril te pad+ma gar dbang phrin las 'gro 'dul rtsal gyis rdzong shod bde gshegs 'dus pa'i sgrub gnas su bsdebs pa dge legs 'phel ///
/
