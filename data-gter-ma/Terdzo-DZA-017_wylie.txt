@#//
rdzogs chen lta ba klong yangs las /
zhi khro'i tshe sgrub 'od zer drwa ba'i phrin las lhan thabs kyis brgyan pa 'chi med 'od zer zhes bya ba bzhugs so //
na mo gu ru A yur+dz+nyA na ya /
thig le chen por skye 'chi'i mtshan ma sdom //
ye shes bdud rtsis rnam grol ring 'tsho spel //
tshe bdag rgyal ba zhi khror gus btud nas //
sgrub phrin lus bzang kha skong rgyan mdzes bya //
lta ba klong yangs zhi khro'i cha lag tshe sgrub spyi don bcu gnyis pa 'di nyid sger sgrub khol 'don du bya ba'i skabs su cung zad kha bskang bar 'os pa rnams rtsa gzhung zhi khro'i phrin las kyis rigs 'gre sbyar dgos par snang bas de ltar bstan pa la gsum /
sngon 'gro
/dngos gzhi /
rjes kyi rim pa'o //
dang po ni /
rang don bsnyen sgrub dang gzhan don dbang bskur gang byed so so'i skabs dang bstun pa'i dkyil 'khor gtor mchod tshul bzhin bshams la /
thog mar skyabs su 'gro ba ni /
na mo :
rdo rje tshe mchog bsgrub pa'i las la brtson :
zhi khro chos sku longs sku rigs lnga'i bdag :
phrin las lnga rdzogs ye shes sku lnga ldan :
gzhon nu stobs kyi lha la skyabs su mchi :
lan gsum /
sems bskyed pa ni /
bdag dang mtha' yas 'dod khams sems can rnams :
zhi khro tshe mchog dkyil 'khor bsgrubs nas ni :
phrin las lnga ldan ye shes gter blang phyir :
'chi med bdud rtsi bsgrub par dam bca' 'o :
lan gsum /
bgegs gtor gtang ba spyi ltar bya /
bgegs bskrad pa ni /
nyon cig bdud bzhi bgegs kyi tshogs :
lus ngag sems la gnod byed bgegs :
zhi khro bsgrub pa'i dkyil 'khor 'dir :
bgegs rnams ma lus phyir dengs shig :
oM AHhU~M hrI:
badzra s+pha ra Na phaT:
mtshams bcad pa ni /
hU~M:
'chi med tshe yi dkyil 'khor du :
zhi khro'i dkyil 'khor lha tshogs shar :
phyogs mtshams thams cad ye shes lha :
gzung 'dzin rtog pa'i dri ma bral :
tshe yi dkyil 'khor mtshams chod cig :
tshogs gsag yan lag bcu pa ni /
tshe bdag zhi khro'i lha tshogs gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod sprin 'bul :
nyams chag sdig sgrib mthol zhing bshags :
gsang sngags sgrub la rjes yi rang :
smin grol gsang sngags chos 'khor bskul :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
byin dbab pa ni /
hU~M:
dus gsum bla ma kun bzang chos kyi sku :
nyon mongs lnga dag phung lnga gnas gyur pa'i :
sku gsum lnga ldan rigs lnga yab yum tshogs :
'gro don bsgrub phyir gnas 'dir byin phob cig :
sgrub mchog rnams la tshe yi dngos grub stsol :
hU~M:
sgyu ma chu zla ye shes gzhal yas 'dir :
ma chags pad+ma nyi zla 'od 'bar gsal :
sku gsum 'du 'bral med par byin phob cig :
ye shes rang rtsal chen po'i dngos grub stsol :
hU~M:
sku gsum mi 'gyur rig pa byang chub sems :
gnyis med thabs shes rol pa byang chub lam :
ma 'gags rang rtsal rdzogs pa'i byin phob cig :
'chi med tshe dang ye shes dngos grub stsol :
A yur+dz+nyA na A be sha ya a A:
mchod rdzas byin brlab ni /
raM yaM khaM:
hrI:
thugs las raM yaM khaM 'phros pas :
mchod rdzas nyes skyon bsregs gtor bkrus :
phyi nang gsang sogs mchod pa'i sprin :
zad med nam mkha' gang bar gyur :
oM badzra puSh+pe nas shab+da AHhU~M:
oM pany+tsa kA ma gu Na A hU~M:
oM AHhU~M ha ho hrI:
gsum brjod /
bshags pa ni /
ho :
ngo bo rang bzhin thugs rje gsum gyi ngang :
snang ba dag pa'i lha tshogs ma lus dgongs :
don gyi snying po skye 'chi med pa la :
skye dang 'chi bar bzung ba bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
chos sku bsam pa kun dang bral ba la :
bsam pa sna tshogs skyes pas bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
sku gsum 'du 'bral med pa'i ngang nyid las :
sku gsum du mar bzung ba bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
chos rnams thams cad rig pa'i rang bzhin las :
dbyings rig gnyis su 'dzin pa bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
byang chub snying por gol sgrib med pa la :
gol sgrib gnyis su 'dzin pa bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
chos kyi sku la sgrib g.yogs bral ba la :
gsal sgrib gnyis su 'dzin pa bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
sku gsum skye med rang las byung ba la :
sku gsum gzhan nas 'ong du re bas 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
skye med bsam dang bral ba'i rig pa la :
tshig dang yi ger ston pa bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
shes rab 'gag med rang gsal 'char ba la :
blo rmongs gzhan du tshol bas bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
sku dang ye shes lhug par 'char ba la :
tshogs drug yul las 'thas pas nga re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
snang rig thams cad rig pa'i rang rtsal las :
rtsal snang phyogs bcur bzung bas bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
mngon sum brjod gzhi ngo bo gcer grol la :
yid dpyod blo yis bsgoms pas bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
sku gsum snang bzhi lam gyi rang snang la :
'bras bu phyi dus re bas bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
gnas lugs dge sdig bral ba'i zang thal la :
re dogs blang dor byas pas nga re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
rang rig thig le nyag gcig yin pa la :
theg dgu'i sa lam brtsis pas nga re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
zhes dang yig brgya brjod /
gnyis pa dngos gzhi'i dang po ting 'dzin gsum gyis dkyil 'khor dam tshig pa bskyed pa ni /
hU~M:
de bzhin nyid kyi dgongs spyod ting nge 'dzin :
skye ba med pa byang chub snying po'i chos :
mtshan ma yul bral dngos po kun las 'das :
mnyam nyid gnyis su med pa'i blo mnyam bsgom :
hU~M:
kun tu snang ba'i ting 'dzin chen po ste :
ye shes lnga ldan mu khyud dkyil 'khor rdzogs :
grub bzhi sgo bzhi rta babs mdzes pas brgyan :
'khor lo rtsibs bzhi mu khyud gzhal yas khang :
shar phyogs gangs ltar dkar po shel 'od 'bar :
lho phyogs rin chen ser po gser 'od 'bar :
nub phyogs pad+ma rA ga dmar 'od 'bar :
byang phyogs in+d+ra nI la ljang 'od 'bar :
dbus phyogs baiDUr mthing ga mthing 'od 'bar :
rin chen nyi zla 'od zer phyogs bcur 'phro :
ye shes lnga ldan 'od kyi khang par bsgom :
b+h+rU~M s+pha ra Na phaT:
saM ha ra Na hU~M:
hU~M:
rgyu yi ting 'dzin yig 'bru rnam lnga ste :
oM hU~M trAM hrIHAHdang rnam pa lnga :
gzhal yas khang gi gdan la babs pa ni :
gzhal yas khang yang bum pa rin chen khang :
phyi nang med par zang thal kun tu snang :
yi ge lnga ni skad cig dran rdzogs ngang :
oM dkar hU~M mthing trAM ser hrIHdmar dang :
AHljang la sogs yi ge rnam pa lnga :
'od dang 'od zer stong khams phyogs bcur khyab :
yar 'phros sangs rgyas byang chub sems dpa' mchod :
mar 'phros 'gro ba rigs drug rtog sgrib sbyangs :
tshur 'dus yig 'bru rnam pa lnga la 'dus :
gnyis med gcig tu 'dres par gyur pa las :
rnam par snang mdzad sku mdog dkar po ste :
phyag g.yas 'khor lo phyag g.yon bum pa bsnams :
yum chen nam mkha'i dbyings phyug sku la 'khril :
phyag g.yas mda' dar phyag g.yon tshe bum bsnams :
seng ge pad+ma nyi zla rin chen khrir :
sku lnga rab rdzogs 'od dpag med par bzhugs :
rigs lnga yab yum gtso 'khor sprul par bcas :
skad cig dran rdzogs chu zla 'ja' ltar bsgom :
de yi 'od zer phrin las cho 'phrul las :
rdo rje sems dpa' sku mdog mthing ga ste :
phyag g.yas rdo rje g.yon pas bum pa bsnams :
yum mchog mA ma kI ni sku la 'khril :
phyag g.yas mda' dar phyag g.yon tshe bum bsnams :
glang chen pad+ma nyi zla rin chen khrir :
sku lnga rab rdzogs 'od dpag med par bzhugs :
sems dpa' sems ma yab yum gtso 'khor bcas :
skad cig dran rdzogs chu zla 'ja' ltar bsgom :
de dang gnyis med phrin las cho 'phrul las :
rin chen 'byung ldan sku mdog ser po ste :
phyag g.yas rin chen phyag g.yon bum pa bsnams :
yum chen sangs rgyas spyan ma sku la 'khril :
phyag g.yas mda' dar phyag g.yon tshe bum bsnams :
rta mchog pad+ma nyi zla rin chen khrir :
sku lnga rab rdzogs 'od dpag med par bzhugs :
sems dpa' sems ma yab yum gtso 'khor bcas :
skad cig dran rdzogs chu zla 'ja' ltar bsgom :
de dang gnyis med rig rtsal cho 'phrul las :
snang ba mtha' yas sku mdog dmar po ste :
phyag g.yas pad+ma phyag g.yon bum pa bsnams :
yum chen gos dkar bzang mo sku la 'khril :
phyag g.yas mda' dar phyag g.yon tshe bum bsnams :
rma bya pad+ma nyi zla rin chen khrir :
sku lnga rab rdzogs 'od dpag med par bzhugs :
sems dpa' sems ma yab yum gtso 'khor bcas :
skad cig dran rdzogs chu zla 'ja' ltar bsgom :
de rnams 'dus pa sku yi phrin las rtsal :
don yod grub pa sku mdog ljang gu ste :
phyag g.yas rgya gram phyag g.yon bum pa bsnams :
yum chen dam tshig sgrol ma sku la 'khril :
phyag g.yas mda' dar phyag g.yon tshe bum bsnams :
shang shang pad+ma nyi zla rin chen khrir :
sku lnga rab rdzogs 'od dpag med par bzhugs :
sems dpa' sems ma yab yum gtso 'khor bcas :
skad cig dran rdzogs chu zla 'ja' ltar bsgom :
de dag kun gyi phrin las mthar phyin pa'i :
lcags kyu zhags pa lcags sgrog dril bu ma :
ye shes sgo srung thub pa drug rnams dang :
kun bzang yab yum rigs lnga 'dus pa'i sku :
bzhi bcu rtsa gnyis lnga bcu rtsa brgyad dang :
zhi khro rigs brgya chos longs sprul pa'i sku :
snang la rang bzhin med pa gsal bar gyur :
lha tshogs gnas gsum oM AHhU~M gsum las :
'od 'phros rang 'dra'i ye shes spyan drangs thim :
ye shes pa spyan 'dren pa ni /
hU~M:
dbus nas rang bzhin grub pa'i lha :
rnam par snang mdzad bcom ldan 'das :
chos nyid mi 'gyur gtso 'khor bcas :
dngos grub stsol phyir gnas 'dir byon :
hU~M:
shar nas rang bzhin grub pa'i lha :
rdo rje sems dpa' bcom ldan 'das :
rdo rje mi 'gyur gtso 'khor bcas :
dngos grub stsol phyir gnas 'dir byon :
hU~M:
lho nas rang bzhin grub pa'i lha :
rin chen 'byung ldan bcom ldan 'das :
rin chen mi 'gyur gtso 'khor bcas :
dngos grub stsol phyir gnas 'dir byon :
hU~M:
nub nas rang bzhin grub pa'i lha :
snang ba mtha' yas bcom ldan 'das :
pad+ma mi 'gyur gtso 'khor bcas :
dngos grub stsol phyir gnas 'dir byon :
hU~M:
byang nas rang byung grub pa'i lha :
don yod grub pa bcom ldan 'das :
las rab mi 'gyur gtso 'khor bcas :
dngos grub stsol phyir gnas 'dir byon :
dzaHhU~M baM ho :
badzra sa ma ya hU~M dza :
badzra A yu She hU~M dza :
bzhugs su gsol ba ni /
hU~M:
rin chen 'bar ba bkrag re bzang :
seng ge gtso brgyad ya re mtshan :
sna tshogs pad+ma rgya re che :
nyi zla brtsegs pa 'od re gsal :
gzhal yas lhun rdzogs rgya re che :
rang byung rang shar dkyil 'khor 'dir :
zhi khro tshe mchog lha tshogs rnams :
dgyes shing brtan par bzhugs su gsol :
badzra sa ma ya tiSh+Tha lhan :
phyag 'tshal ba ni /
hU~M:
sku lnga rab rdzogs rdo rje 'od dpag med :
sa lnga mthar phyin zhing khams lnga yi bdag :
ye shes lnga yi bdag nyid phrin las gtso :
bud+d+ha 'od dpag med la phyag 'tshal bstod :
rdo rje 'od dpag med la phyag 'tshal bstod :
rat+na 'od dpag med la phyag 'tshal bstod :
pad+ma 'od dpag med la phyag 'tshal bstod :
karma 'od dpag med la phyag 'tshal bstod :
zhi khro 'od dpag med la phyag 'tshal bstod :
mchod pa 'bul ba ni /
hrI:
bcom ldan tshe bdag mgon po 'od dpag med :
zhi khro dam pa rigs brgya'i tshogs dang bcas :
dkyil 'khor lnga rdzogs gtso 'khor thams cad la :
dngos 'byor yid sprul mchod pa'i sprin tshogs rnams :
phyi nang gsang ba yang gsang bla na med :
sbyor sgrol zhi rgyas dbang drag sna tshogs 'bul :
hrI:
lnga ldan rdo rje tshe yi lha tshogs la :
yid 'ong mdzes pa'i me tog spyan la 'bul :
ye shes spyan lnga'i dbang po tshim gyur cig :
sgra snyan rol mo sna tshogs snyan la 'bul :
ye shes tshor ba'i phung po tshim gyur cig :
dri zhim sna tshogs dud sprin shangs la 'bul :
'du shes shangs kyi dbang po tshim gyur cig :
ro mchog brgya ldan zas mchog ljags la 'bul :
rdo rje 'du byed rnam shes tshim gyur cig :
reg bya lhun grub mnyen lcug sku la 'bul :
ye shes sku yi dbang po tshim gyur cig :
mdzad spyod ting 'dzin cho 'phrul thams cad kun :
dag dang ma dag med par chos nyid ngang :
ye shes 'bar ba chen po'i thugs la 'bul :
dran pa sems kyi dbang po tshim gyur cig :
hrI:
rang bzhin 'od 'bar tshe yi lha tshogs la :
ting 'dzin rdzas sprul mchod pa 'bul ba ni :
dbang po lnga yi me tog mdangs kyis mchod :
gsur chen bdug spos dri zhim sna tshogs mchod :
rkang gling thod rnga rdza rnga pi waM mchod :
sha lnga bdud rtsi lnga ldan mdangs lngas mchod :
hU~M:
rang bzhin 'od 'bar tshe yi lha tshogs la :
gnyis med bde stong gsang mchod 'bul ba ni :
snang ba thams cad yab kyi cha 'dzin cing :
stong pa thams cad yum gyi cha 'dzin la :
snang stong gnyis med brdal ba chen po'i zhing :
mkha' gsang b+ha ga yangs pa'i klong dkyil du :
rdo rje 'du 'bral med pa gsang ba che :
gnyis med byang chub chen por mchod pa 'bul :
sku lus zhing khams rgyas phyir bzhes su gsol :
hrI:
rang bzhin 'od 'bar tshe yi lha tshogs la :
yang gsang bla med sbyor sgrol mchod pa ni :
dug gsum sku gsum ye shes gsum du 'bul :
dug lnga sku lnga ye shes lnga ru mchod :
tshogs drug bsgral nas yid drug yul du 'bul :
oM badzra ar+g+haM nas /
shab+da pU dzaHho :
oM badzra rat+na tsakra maN+Da la pU dza me g+ha sa mu dra s+pha ra Na sa ma ye hU~M:
oM AHhU~M:
hU~M:
mchod pa yid kyi sprin tshogs ma lus 'di :
dngos dang dngos med longs spyod phun tshogs rdzas :
dpal 'bar gzi brjid 'bar ba'i bla med rdzas :
rang snang gnas yul dag pa'i mchod pa 'bul :
oM badzra s+pha ra Na hU~M:
de nas 'dzab bsnyen bzla ba la 'phro 'du'i ting 'dzin ni /
zhi khro'i lha tshogs de dag gi :
thugs srog yi ge oM AHhU~M:
tshe yi snying po yi ge a :
mi yi snying po yi ge r+n+ri :
bum pa'i nang du gsal bar bsgom :
yig 'bru lnga po de dag las :
'od dang 'od zer dpag med 'phros :
yar 'phros rgyal ba'i thugs dam bskul :
mar 'phros rigs drug rtog pa sbyangs :
tshur 'dus yig 'bru lnga la thim :
yig 'bru lnga po 'od du zhu :
gnyis med gcig gi rang bzhin du :
ye shes bdud rtsi chen por gyur :
'chi med tshe yi rang bzhin las :
'od dang 'od zer dpag med 'phros :
'od zer de dag re re las :
tshe yi lha mo sku mdog dkar :
phyag g.yas lcags kyu mda' dar bsnams :
phyag g.yon bdud rtsi tshe bum bsnams :
shar gyi phyogs nas tshe drangs nas :
bum pa'i nang du thim par bsgom :
yang gcig 'od zer phar 'phros pas :
tshe yi lha mo sku mdog ser :
phyag g.yas zhags pa mda' dar bsnams :
phyag g.yon bdud rtsi tshe bum bsnams :
lho yi phyogs nas tshe drangs nas :
bum pa'i nang du thim par bsgom :
yang cig 'od zer phar 'phros pas :
tshe yi lha mo sku mdog dmar :
phyag g.yas lcags sgrog mda' dar bsnams :
phyag g.yon bdud rtsi tshe bum bsnams :
nub kyi phyogs nas tshe drangs nas :
bum pa'i nang du thim par bsgom :
yang cig 'od zer phar 'phros pas :
tshe yi lha mo sku mdog ljang :
phyag g.yas rgya gram mda' dar bsnams :
phyag g.yon bdud rtsi tshe bum bsnams :
byang gi phyogs nas tshe drangs nas :
bum pa'i nang du thim par bsgom :
rigs bzhi'i lha mo grangs med kyis :
tshe yi bdud rtsi dkar po'i rgyun :
'od zer 'o ma'i chu rgyun gyis :
bum pa thams cad ltem gyis gang :
lha dang bdud rtsi bum pa dang :
'od dang 'od zer thams cad kun :
gnyis med gcig gi rang bzhin du :
snang stong 'od kyi lu gu rgyud :
chu gnyer lbu ba ji bzhin du :
snang stong lu gu rgyud du bsgom :
zhes dmigs la /
oM AHhU~M a pa ri mi ta A yur+dz+nyA na badzra d+h+r-ika? dzaHhU~M swA hA:
zhes bzla zhing chos sku skye 'chi med pa'i dgongs pa'i gding bskyed do //
gsum pa rjes kyi rim pa la /
bstod cing tshe 'gugs pa ni /
hU~M:
yi ge a yi 'phro 'du las :
bcom ldan mgon po tshe dpag med :
sku mdog ser la 'od zer 'bar :
lte ba man chad ljang gu ste :
phyag g.yas tshe yi bum pa gdengs :
phyag g.yon nor bu 'od 'bar gdengs :
sna tshogs pad+ma nyi zla'i gdan :
snang stong rang bzhin gsal bar bzhugs :
hU~M:
bcom ldan mgon po tshe dpag med :
sgrib pa'i dri ma bsal ba'i phyir :
mkha' dang mnyam pa'i sku mnga' ba :
rdo rje mi phyed sku dang ldan :
sku yi dngos grub bstsal du gsol :
hU~M:
bcom ldan mgon po tshe dpag med :
sgrib pa'i dri ma bsal ba'i phyir :
mkha' dang mnyam pa'i gsung mnga' ba :
rdo rje mi phyed gsung dang ldan :
gsung gi dngos grub bstsal du gsol :
hU~M:
bcom ldan mgon po tshe dpag med :
sgrib pa'i dri ma bsal ba'i phyir :
mkha' dang mnyam pa'i thugs mnga' ba :
rdo rje mi phyed thugs dang ldan :
thugs kyi dngos grub bstsal du gsol :
hU~M:
bcom ldan mgon po tshe dpag med :
sgrib pa'i dri ma bsal ba'i phyir :
mkha' dang mnyam pa'i yon tan ldan :
rdo rje mi phyed yon tan bdag :
sangs rgyas yon tan dngos grub stsol :
hU~M:
bcom ldan mgon po tshe dpag med :
sgrib pa'i dri ma bsal ba'i phyir :
mkha' dang mnyam pa'i phrin las ldan :
rdo rje mi phyed phrin las bdag :
sangs rgyas phrin las dngos grub stsol :
hU~M:
'chi med 'od 'bar tshe yi bdag :
dus gsum sangs rgyas thams cad kyi :
sku gsung thugs yon phrin las bdag :
dngos grub nus pa thams cad kun :
deng 'dir sgrub mchog rnams la dngos grub stsol :
dngos grub chen po phab tu gsol :
deng 'dir tshe yi dngos grub bstsal du gsol :
yum lnga bskul ba ni /
hU~M:
dbus kyi phyogs nas tshe 'gug ma :
bde gshegs rigs te kun tu bzang :
sku mdog mthing la 'od zer 'bar :
phyag g.yas mthing gi 'khor lo bsnams :
phyag g.yon tshe yi bum pa bsnams :
bum pa'i nang du tshe stims la :
'khor lo 'bar bas tshe kha bcad :
tshe yi snying po a dkar dang :
mi yi snying po r+n+ri ljang dang :
bde gshegs snying po hU~M mthing gsum :
gnyis med gcig gi rang bzhin du :
chos dbyings ye shes bdud rtsir gyur :
dbus kyi phyogs nas tshe khug la :
'khor lo 'bar bas rgyas thob cig :
bde gshegs rigs kyis tshe sgo srungs :
bde gshegs tshe mchog sgrub pa'i las mdzod cig :
hU~M:
shar gyi phyogs nas tshe 'gug ma :
rdo rje'i rigs te mA ma kI:
sku mdog dkar la 'od zer 'bar :
phyag g.yas shel dkar rdo rje bsnams :
phyag g.yon tshe yi bum pa bsnams :
bum pa'i nang du tshe stims la :
rdo rje 'bar bas tshe kha bcad :
tshe yi snying po a dkar dang :
mi yi snying po r+n+ri ljang dang :
bde gshegs snying po hU~M mthing gsum :
gnyis med gcig gi rang bzhin du :
me long ye shes bdud rtsir gyur :
shar gyi phyogs nas tshe khug la :
rdo rje 'bar bas rgyas thob cig :
rdo rje'i rigs kyis tshe sgo srungs :
rdo rje tshe mchog sgrub pa'i las mdzod cig :
hU~M:
lho yi phyogs nas tshe 'gug ma :
rin chen rigs te sangs rgyas spyan :
sku mdog ser la 'od zer 'bar :
phyag g.yas rin chen 'bar ba bsnams :
phyag g.yon tshe yi bum pa bsnams :
bum pa'i nang du tshe stims la :
rin chen 'bar bas tshe kha bcad :
tshe yi snying po a dkar dang :
mi yi snying po r+n+ri ljang dang :
bde gshegs snying po hU~M mthing gsum :
gnyis med gcig gi rang bzhin du :
mnyam nyid ye shes bdud rtsir gyur :
lho yi phyogs nas tshe khug la :
rin chen 'bar bas rgyas thob cig :
rin chen rigs kyis tshe sgo srungs :
rin chen tshe mchog sgrub pa'i las mdzod cig :
hU~M:
nub kyi phyogs nas tshe 'gug ma :
pad+ma'i rigs te gos dkar mo :
sku mdog dmar la 'od zer 'bar :
phyag g.yas pad+ma rA ga bsnams :
phyag g.yon tshe yi bum pa bsnams :
bum pa'i nang du tshe stims la :
pad+ma 'bar bas tshe kha bcad :
tshe yi snying po a dkar dang :
mi yi snying po r+n+ri ljang dang :
bde gshegs snying po hU~M mthing gsum :
gnyis med gcig gi rang bzhin du :
sor rtog ye shes bdud rtsir gyur :
nub kyi phyogs nas tshe khug la :
pad+ma 'bar bas rgyas thob cig :
pad+ma'i rigs kyis tshe sgo srungs :
pad+ma tshe mchog sgrub pa'i las mdzod cig :
hU~M:
byang gi phyogs nas tshe 'gug ma :
las kyi rigs te dam tshig sgrol :
sku mdog ljang la 'od zer 'bar :
phyag g.yas sna tshogs rgya gram bsnams :
phyag g.yon tshe yi bum pa bsnams :
bum pa'i nang du tshe stims la :
rgya gram 'bar bas tshe kha bcad :
tshe yi snying po a dkar dang :
mi yi snying po r+n+ri ljang dang :
bder gshegs snying po hU~M mthing gsum :
gnyis med gcig gi rang bzhin du :
bya grub ye shes bdud rtsir gyur :
byang gi phyogs nas tshe khug la :
rgya gram 'bar bas rgyas thob cig :
las kyi rigs kyis tshe sgo srungs :
las rab tshe mchog sgrub pa'i las mdzod cig :
rigs kyi yum lnga bskul ba ni /
hU~M:
dbus kyi phyogs nas tshe 'gug ma :
bde gshegs sna tshogs yid 'ong ma :
tshe ring rdzas la dbang bsgyur ma :
deng 'dir bdag la dngos grub stsol :
hU~M:
shar gyi phyogs nas tshe 'gug ma :
rdo rje sna tshogs yid 'ong ma :
tshe ring rdzas la dbang bsgyur ma :
deng 'dir bdag la dngos grub stsol :
hU~M:
lho yi phyogs nas tshe 'gug ma :
rin chen sna tshogs yid 'ong ma :
tshe ring rdzas la dbang sgyur ma :
deng 'dir bdag la dngos grub stsol :
hU~M:
nub kyi phyogs nas tshe 'gug ma :
pad+ma sna tshogs yid 'ong ma :
tshe ring rdzas la dbang sgyur ma :
deng 'dir bdag la dngos grub stsol :
hU~M:
byang gi phyogs nas tshe 'gug ma :
las rab sna tshogs yid 'ong ma :
tshe ring rdzas la dbang bsgyur ma :
deng 'dir bdag la dngos grub stsol :
rigs kyi pho nya bskul ba ni /
hU~M:
shar phyogs tshe yi mnga' bdag mo :
zhi mdzad dkar mo 'od zer 'bar :
chibs su 'byung ba chu la bcibs :
phyag na rdo rje tshe bum bsnams :
shar phyogs tshe yi sgo phyes la :
tshe yi dkyil 'khor chen po 'dir :
dar zhing rgyas par mdzad du gsol :
tshe yi dngos grub thams cad kun :
rnal 'byor sgrub mchog rnams la stsol :
hU~M:
lho phyogs tshe yi mnga' bdag mo :
rgyas mdzad ser mo 'od zer 'bar :
chibs su 'byung ba sa la bcibs :
phyag na rin chen tshe bum bsnams :
lho phyogs tshe yi sgo phyes la :
tshe yi dkyil 'khor chen po 'dir :
dar zhing rgyas par mdzad du gsol :
tshe yi dngos grub thams cad kun :
rnal 'byor sgrub mchog rnams la stsol :
hU~M:
nub phyogs tshe yi mnga' bdag mo :
dbang mdzad dmar mo 'od zer 'bar :
chibs su 'byung ba me la bcibs :
phyag na pad+ma tshe bum bsnams :
nub phyogs tshe yi sgo phyes la :
tshe yi dkyil 'khor chen po 'dir :
dar zhing rgyas par mdzad du gsol :
tshe yi dngos grub thams cad kun :
rnal 'byor sgrub mchog rnams la stsol :
hU~M:
byang phyogs tshe yi mnga' bdag mo :
drag mdzad ljang gu 'od zer 'bar :
chibs su 'byung ba rlung la bcibs :
phyag na rgya gram tshe bum bsnams :
byang phyogs tshe yi sgo phyes la :
tshe yi dkyil 'khor chen po 'dir :
dar zhing rgyas par mdzad du gsol :
tshe yi dngos grub thams cad kun :
rnal 'byor sgrub mchog rnams la stsol :
hU~M:
dbus phyogs tshe yi mnga' bdag mo :
mchog mdzad smug mo 'od zer 'bar :
chibs su 'byung ba nam mkha' bcibs :
phyag na 'khor lo tshe bum bsnams :
dbus phyogs tshe yi sgo phyes la :
tshe yi dkyil 'khor chen po 'dir :
dar zhing rgyas par mdzad du gsol :
tshe yi dngos grub thams cad kun :
rnal 'byor sgrub mchog rnams la stsol :
de nas zhi khro'i tshe bskul ba ni /
rol mo bsgrag
/mda' dar g.yab la /
hU~M hU~M hU~M hU~M hU~M:
dbus nas rang byung tshe yi lha :
'od dpag med mgon tshe dpag med :
chos sku kun bzang yab yum dang :
longs sku rnam par snang mdzad dang :
sprul sku rgyal ba rigs lnga'i tshogs :
yab yum sprul pa sras dang bcas :
khro bo'i mtshan ni he ru ka :
khro mo'i mtshan ni gnam zhal ma :
'khor du sprul pa ta kr-ita brgyad :
sku mdog phyag mtshan rang rtags la :
rgyan cha sna tshogs rin chen mdzes :
phyogs bcu'i 'jig rten khams rnams gang :
steng phyogs nyi zla'i lag nas tshe khug la :
'og phyo+ogs sa bdag lag nas tshe srog khug :
tshe khug bla khug dpal skyed cig :
tshe 'di bcol lo srog 'di brtan par mdzod :
hU~M:
shar nas rang byung tshe yi lha :
sangs rgyas mtshan ni rdo rje sems :
rig ma'i mtshan ni mA ma kI:
sems dpa' sa snying byams pa dkar :
sems ma lA se d+hU pe dkar :
rdo rje rigs kyi gtso 'khor drug :
khro bo'i mtshan ni khams gsum rgyal :
khro mo'i mtshan ni gtsug gtor ma :
ma mo chen mo kau ri ma :
khro mo chen mo puska sI:
phra men chen mo sing ha ma :
mgyogs ma chen mo kr-ita ma :
sgo ma chen mo lcags kyu ma :
sku mdog phyag mtshan rang rtags la :
rgyan phreng sna tshogs rin chen mdzes :
shar phyogs 'jig rten khams dkrugs la :
dri za'i lag nas tshe khug la :
me lha'i lag nas bla srog khug :
tshe khug bla khug dpal skyed cig :
tshe 'di bcol lo srog 'di brtan par mdzod :
hU~M:
lho nas rang byung tshe yi lha :
sangs rgyas mtshan ni rin chen 'byung :
rig ma'i mtshan ni sangs rgyas spyan :
sems dpa' kun bzang nam snying mthing :
sems ma mA le puSh+pe sngo :
rin chen rigs kyi gtso 'khor drug :
khro bo'i mtshan ni gshin rje gshed :
khro mo'i mtshan ni ral gcig ma :
ma mo chen mo tsau rI ma :
khro mo chen mo gasma rI:
phra men chen mo byA g+h+r-i ma :
mgyogs ma chen mo kang+ka ma :
sgo ma chen mo zhags pa ma :
sku mdog phyag mtshan rang rtags la :
rgyan phreng rin chen sna tshogs brgyan :
lho phyogs 'jig rten khams dkrugs la :
gshin rje'i lag nas tshe khug cig :
srin po'i lag nas bla srog khug :
tshe khug bla khug dpal skyed cig :
tshe 'di bcol lo srog 'di brtan par mdzod :
hU~M:
nub nas rang byung tshe yi lha :
sangs rgyas mtshan ni snang mtha' yas :
rig ma'i mtshan ni gos dkar mo :
sems dpa' spyan gzigs 'jam dpal dmar :
sems ma gIrti A lo dkar :
pad+ma rigs kyi gtso 'khor drug :
khro bo'i mtshan ni rta mchog dpal :
khro mo'i mtshan ni phag mo yum :
ma mo chen mo pra mo hA:
khro mo chen mo sme sha nI:
phra men chen mo sri la ma :
mgyogs ma chen mo khA kha ma :
sgo ma chen mo lcags sgrog ma :
sku mdog phyag mtshan rang rtags la :
rgyan phreng rin chen sna tshogs brgyan :
nub phyogs 'jig rten khams dkrugs la :
klu gdon lag nas tshe khug la :
rlung lha'i lag nas bla srog khug :
tshe khug bla khug srog skyed cig :
tshe 'di bcol lo srog 'di brtan par mdzod :
hU~M:
byang nas rang byung tshe yi lha :
sangs rgyas mtshan ni don yod grub :
rig ma'i mtshan ni dam tshig sgrol :
sems dpa' sgrib sel phyag rdor ljang :
sems ma gan+d+he nirti ma :
las kyi rigs kyi gtso 'khor drug :
khro bo'i mtshan ni bdud rtsi 'khyil :
khro mo'i mtshan ni re ma ti :
ma mo chen mo bai ta lI:
khro mo chen mo tsaN+Da lI:
phra men chen mo shwa na ma :
mgyogs ma chen mo hu lu ma :
sgo ma chen mo dril bu ma :
sku mdog phyag mtshan rang rtags la :
rgyan phreng rin chen sna tshogs brgyan :
byang phyogs 'jig rten khams dkrugs la :
gnod sbyin lag nas tshe khug la :
dbang ldan lag nas bla srog khug :
tshe khug bla khug srog skyed cig :
tshe 'di bcol lo srog 'di brtan par mdzod :
tshe'i las mkhan bskul ba ni /
hU~M:
nam mkha' stong la dbang sgyur zhing :
ri rab kun la rgyab brten nas :
'byung ba kun la mnga' brnyes shing :
srid pa gsum la dbang sgyur ba'i :
tshe yi lha mo rgyud 'phel ma :
shar phyogs zla 'od dkar po'i dkyil 'khor du :
rdo rje dkar mo spyan 'dren phra men 'bum :
phyag g.yas tshe dpal mda' dar bsnams :
phyag g.yon tshe yi bum pa bsnams :
bum pa'i nang du tshe yis bkang :
bum pa'i nang yang g.yang gis gtams :
bum pa'i kha rgyan dpag bsam shing :
bum pa'i gzungs thag lu gu rgyud :
lu gu rgyud la rdo rje'i phreng :
bdag cag rnams la tshe yi dngos grub stsol :
phywa khug g.yang khug tshe khug cig :
tshe yi snying po a dkar dang :
mi yi snying po r+n+r-i ljang gnyis :
bum par stims la rgya yis thobs :
mi 'gyur g.yung drung tshe yi gter :
mi shigs rdo rje tshe yi gter :
mi nub rgyal mtshan tshe yi gter :
mi zad rin chen tshe yi gter :
tshe gter rgya dang bcas pa 'di :
zhi khro rigs brgya'i thugs la sba :
thugs rje'i 'od zer phyogs med 'phro :
sku gsung thugs kyi dngos grub rnams :
sgrub mchog rnal 'byor bdag la stsol :
tshe mchog dbang gi byin phob la :
mchog dang thun mong dngos grub stsol :
hU~M:
nam mkha' stong la dbang sgyur zhing :
ri rab kun la rgyab brten nas :
'byung ba kun la mnga' brnyes shing :
srid pa gsum la dbang sgyur ba'i :
tshe yi lha mo rgyud 'phel ma :
lho phyogs zla 'od ser po'i dkyil 'khor du :
rin chen ser mo spyan 'dren phra men 'bum :
phyag g.yas tshe dpal mda' dar bsnams :
phyag g.yon tshe yi bum pa bsnams :
bum pa'i nang du tshe yi bkang :
bum pa'i nang yang g.yang gis gtams :
bum pa'i kha rgyan dpag bsam shing :
bum pa'i gzungs thag lu gu rgyud :
lu gu rgyud kyang rin chen phreng :
bdag cag rnams la tshe yi dngos grub stsol :
phywa khug g.yang khug sogs gong gis 'gre'o //
hU~M:
nam mkha' stong la dbang sgyur zhing :
ri rab kun la rgyab brten nas :
'byung ba kun la mnga' brnyes shing :
srid pa gsum la dbang sgyur ba'i :
tshe yi lha mo rgyud 'phel ma :
nub phyogs zla 'od dmar po'i dkyil 'khor du :
pad+ma dmar mo spyan 'dren phra men 'bum :
phyag g.yas tshe dpal mda' dar bsnams :
phyag g.yon tshe yi bum pa bsnams :
bum pa'i nang du tshe yis bkang :
bum pa'i nang yang g.yang gis gtams :
bum pa'i kha rgyan dpag bsam shing :
bum pa'i gzungs thag lu gu rgyud :
lu gu rgyud kyang pad+mo'i phreng :
bdag cag rnams la tshe yi dngos grub stsol :
phywa khug g.yang khug sogs gong gis 'gre'o //
hU~M:
nam mkha' stong la dbang bsgyur zhing :
ri rab kun la rgyab brten nas :
'byung ba kun la mnga' brnyes shing :
srid pa gsum la dbang sgyur ba'i :
tshe yi lha mo rgyud 'phel ma :
byang phyogs zla 'od ljang gu'i dkyil 'khor du :
karma ljang gu spyan 'dren phra men 'bum :
phyag g.yas tshe dpal mda' dar bsnams :
phyag g.yon tshe yi bum pa bsnams :
bum pa'i nang du tshe yis bkang :
bum pa'i nang yang g.yang gis gtams :
bum pa'i kha rgyan dpag bsam shing :
bum pa'i gzungs thag lu gu rgyud :
lu gu rgyud kyang rgya gram phreng :
bdag cag rnams la tshe yi dngos grub stsol :
phywa khug g.yang khug sogs gong gis 'gre'o //
de rnams kyis tshe 'gug pa grub bo //
tshogs mchod ni /
dam tshig gi rdzas bshams la byin brlab pa ni :
raM yaM khaM:
oM gyis rnam par rtog pa sbyangs :
AHyis ye shes bdud rtsir gyur :
hU~M gis rgyu drug dag par byas :
tshogs kyi dngos po thams cad rnams :
'dod pa'i yon tan lnga ldan gyur :
oM AHhU~M:
spyan 'dren ni /
hU~M:
rang bzhin rnam par dag pa'i gzhal yas nas :
tshe bdag rigs lnga gtso dang 'khor :
zhi ba sangs rgyas bzhi bcu gnyis :
khro rgyal khrag 'thung thams cad dang :
sprul pa yang sprul phra men tshogs :
zhal zas tshogs la spyan 'dren gshegs su gsol :
dang pos mchod pa ni /
hU~M:
gzugs sgra dri ro reg bya chos :
'dod yon lnga ldan mchod pa'i sprin :
sna tshogs tshogs kyi longs spyod rnams :
dkyil 'khor lnga rdzogs tshe yi bdag :
sangs rgyas bzhi bcu rtsa gnyis dang :
khrag 'thung khro bo'i tshogs la 'bul :
thugs dam skong la bar chad sol :
tshe dang ye shes dngos grub stsol :
gu ru d+he ba d+hA ki nI ga Na tsakra kha raM khA hi :
bar pas bshags pa ni /
oM AHhU~M:
bdag cag ma rig lus ngag yid gsum gyis :
bag med tshul gyis dam las 'gal gyur te :
rgyal ba zhi khro'i thugs dang ci 'gal ba :
zhal zas tshogs kyi mchod pas bskang zhing bshags :
zhes dang yig brgya brjod /
tha ma bsgral bstab ni /
nr-i triHbadzra ang+ku sha dza :
dzaHhU~M baM ho :
hU~M:
bdag nyid khro rgyal chen po'i sku :
gzung 'dzin tshe yi bar chad bdud :
gnyis med byang chub sems su bsgral :
gsal stong chen por mA ra ya :
hU~M:
dug lnga bsgral ba'i gzugs phung lnga :
ye shes lnga yi rang bzhin du :
rgyal ba zhi khro'i tshogs la 'bul :
ye shes lnga yi dngos grub stsol :
gu ru d+he ba d+hA ki nI d+harma pA la ma hA mAM sa rak+ta go ro tsa na ba su ta kha kha khA hi khA hi :
de nas tshogs la rol cing smon lam ni /
ho :
tshogs mchod phul ba'i bsod nams kyis :
mi zad gter la longs spyod cing :
ye shes snang ba rab gsal nas :
dag pa chen po'i sa thob shog :
ces brjod /
tshe dbang bskur na skabs 'dir bya'o //
lhag ma gtang ba ni /
byin rlabs spyi ltar /
b+h+yo :
lhag la dbang ba'i dam tshig can :
ma mo dbang phyug nyer brgyad dang :
ma bdun sring bzhi 'bar ma brgyad :
pho nya sum cu rtsa bzhi dang :
lang+ka dur khrod bdag po sogs :
las dang 'jig rten sha za yi :
khro tshogs yang sprul pho nyar bcas :
lhag ma'i gtor ma 'di bzhes la :
tshe bdud bar chad zlog pa dang :
bcol pa'i phrin las grub par mdzod :
gter srung gtor ma spyi 'gre 'bul /
gtor skyong ni /
hU~M:
phyogs med mtha' dang bral ba'i phyogs lnga ru :
kha dog lnga ldan gar sgyur sgeg pa mo :
nam mkha'i lus can gar yang thogs med cing :
'dod rgu sgyur ba'i gzugs can 'phrul mo che :
rigs lnga'i las las grub pa'i mkha' 'gro 'bum :
dam rdzas rmad du byung ba'i gtor ma bzhes :
rnal 'byor bcol ba'i phrin las grub par mdzod :
dgra sod rkyen zlog bgegs dpung thul bar gyis :
b+h+yo :
dpal gyi bka' nyan dbang phyug nyi shu brgyad :
brtan ma bcu gnyis mkha' 'gro sum cu gnyis :
ging dang lang+ka dur khrod 'bar ma'i tshogs :
ma bdun sring bzhi nyul le'i tshogs bcas rnams :
dga' rab shrI sing lo pan spyan snga ru :
khas blangs dam bcas bka' yi gtor ma longs :
tshe dbang dngos grub 'grub pa'i sdongs grogs mdzod :
ces gtor ma btang ngo //
gtor bro ni /
hU~M:
bdag nyid rigs lnga'i he ru ka :
zhabs kyi bro brdung dug lnga 'joms :
rol pa'i bro rdung chems se chem :
'khor ba'i gcong nad bzlog par mdzod :
oM hU~M satwaM b+ha sa ma ya nan :
dkyil 'khor dang 'brel ba sogs sam tshogs mchod skabs gtong rag mchod bstod mdor bsdus phul /
nongs pa bshags la yig brgya brjod /
'od gsal du bsdu ba ni /
hU~M:
tshe dang ye shes gsal snang las :
lhun grub rdzogs pa sgom med snang :
tshe dang ye shes rgyas pa'i sku :
mi 'gyur tshe yi dngos grub ste :
rdo rje tshe las rnams rdzogs pa'i :
'gyur med tshe yi dbang thob bo :
zhes ka dag gi ngang la bzhag cing slar snod bcud dag pa'i 'khor lor ldang /
shis brjod ni /
ho :
ngo bo rang bzhin thugs rje mngon du gyur :
chos dbyings ye shes klong la mnga' brnyes pa'i :
bla ma yi dam mkha' 'gro'i bkra shis gang lags pa :
bkra shis dam pa des kyang deng 'dir bde legs shog :
ces sogs brjod /
bsngo ba ni /
ho :
kun bzang yab yum byang chub sems kyi pho brang du :
srid par gtogs pa'i sems can thams cad kyis :
dus gsum dus med bsags pa'i dge ba rnams :
gzhon nu bum pa sku yi lhums su rdzogs :
gnyis med mthar phyin yongs grol chen por bsngo :
smon lam ni /
ho :
sgo gsum yongs su bsags pa'i dge ba 'dis :
sku gsum 'bras bu myur du thob par shog :
'khor gsum yongs dag dge ba gang spyad rnams :
srid gsum dag pa ye shes chen por bsngo :
sku gsum mthar phyin chen po'i sa thob shog :
ces dang /
gzhan yang 'os shing 'thad pa'i shis brjod smon lam ji ltar rigs pa brjod la mtha' rgyas su bya'o //
'khrul rtogs brgya rtsas dbang med nyams pa'i tshe //
rigs brgya'i ye shes stobs kyis gdod gnas su //
'gyur med rtag pa dam par byin brlabs nas //
skye 'chi'i 'jigs las rtag tu grol gyur cig
/sprul pa'i gter chen 'di nyid kyi zab chos smin grol gyi rgyun sogs shin tu dkon pas gces par spras pa'i 'dun pas /
lugs 'di'i ring brgyud dang nye brgyud khyad par can thob pa'i skal pa bzang pos ngal 'tsho ba 'chi med bstan gnyis g.yung drung gling pas rdzong shod bde gshegs 'dus pa'i sgrub gnas su bgyis pa dge legs 'phel //

//
