@#//
thugs sgrub bar chad kun sel las /
bla ma chos sku snang ba mtha' yas tshe dpag med pa'i las byang dbang chog dang bcas pa 'chi med bcud 'dren zhes bya ba bzhugs so //
bla ma chos kyi sku la phyag 'tshal lo //
rang byung 'chi med rdo rje'i sku
/tshe dpag med mgon la btud nas //
rigs lnga gcig 'dus gdams zab kyi //
smin grol shing rta'i kha lo drang //
de'ang rtsa ba'i gzhung las /
las rnams kun gyi thog mar ni :
rig 'dzin tshe yi sgrub pa bya :
zhes gsungs pa ltar 'phral yun gyi don chen sgrub pa'i rten la rtsol ba'i blo gros can dag gis thog ma'i 'jug ngogs 'di la gsum /
rang don bsnyen sgrub /
gzhan don smin byed /
gnyis ka'i don tshogs 'khor rjes chog dang bcas pa'o //
dang po la gsum /
sbyor ba /
dngos gzhi /
'phros don no //
dang po la las dang cho ga gnyis las //
dang po ni /
shin tu dben pa'i gnas su bkra shis pa'i sa la stegs bu gru bzhi byas par /
dkyil 'khor sgo rdzogs rta babs snam bu bzhi ma rdor rwa 'od lnga'i phreng bas bskor ba'i nang du pad+ma 'dab ma brgyad pa'i lte ba dmar po la gtso bo yab yum /
'dab brgyad phyogs mdog la lha mo brgyad /
sgo bzhir mgyogs ma bzhi'i sku'am phyag mtshan nam thig le sa bon gyis mtshan ma 'god /
ma 'byor na skyon med pa'i maN+Dal dri bzang gis chag chag btab par /
me tog dmar po'i tshom bu dbus su gcig
/de rgyab brgyad /
de rgyab bzhi bkod pa'i dbus su bum pa chas ldan bcud kyis bkang ba'i steng /
dkar dmar 'bru zan las bcos pa'i tshe'i 'brang rgyas bum gzugs rgyan gyis spras pa /
de dag gi g.yas phyogs su rin po che'i snod mar gyi ze prog can gyi nang du dza gad kyi nying khu sman dang sbyar ba /
g.yon du bcud len gyi ril bu /
rgyab phyogs su mchod gtor bla gtor dmar po'i g.yas su sman thod /
g.yon du gter srung gtor ma /
stabs gang bder tshe mda' rgyan ldan /
mdun du chu gnyis nyer spyod phreng tshar /
bsnyen sgrub kyi skabs su byang shar mtshams 'dzin nas brtsam ste g.yas skor /
gzhan yang tshogs kyi yo byad /
bgegs gtor /
nyer mkho'i yo byad rnams grabs su tshud par bya /
dbang gi skabs su de steng gtso bo dang rigs lnga so so /
sgeg sogs gcig tu byas pa /
yum lnga'i phyag rgya bcas kyi tsaka li'ang bum pa'i mdun du bkod do //
gnyis pa ni /
brgyud 'debs sngon du 'gro bas /
skyabs su 'gro zhing sems bskyed pa ni /
na mo :
bdag dang mkha' mnyam sems can ma lus kun :
skyabs kyi mchog gyur rnams la skyabs su mchi :
smon dang 'jug pa'i byang chub sems bskyed nas :
'chi med bla ma'i go 'phang bsgrub par bgyi :
lan gsum /
bgegs gtor /
raM yaM khaM gis bsang /
oM AHhU~M hoHlan gsum gyis brlab /
sarba b+hUta A kar+ShA ya dzaHsa mgron dgugs /
sarba big+h+nAn na maHsarba ta thA ga te b+h+yo bi shwa mu khe b+h+ya :
sarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA:
gsum gyis bsngo /
bka' bsgo zhing mtshams bcad pa ni /
hU~M hrI:
gnyis snang 'khrul pa'i gdon bgegs 'byung po kun :
gtor ma 'di longs rang rang gnas su dengs :
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
hU~M hU~M hU~M badzra rak+Sha rak+Sha b+h+rU~M:
byin dbab cing mchod rdzas brlab pa ni spos rol dbyangs kyi sbyor bas /
oM AHhU~M:
bla ma chos sku'i lha tshogs dbyings nas bzhengs :
gnas 'dir byin phob dbang dang dngos grub stsol :
snang srid gzhir bzhengs mchod pa'i phyag rgya che :
kun bzang rnam 'phrul rgya mtshor byin gyis rlobs :
oM AHhU~M badzra gu ru d+he ba d+hA ki nI dz+nyA na A be sha ya a A:
hU~M hU~M hU~M:
oM sarba pU dza me g+ha AHhU~M:
gnyis pa dngos gzhi la gnyis /
thun dang thun mtshams kyi bya ba'o //
dang po la bskyed bzlas kyi rnal 'byor gnyis kyi dang po ni /
bdag mdun du rnam par brtags pa sogs snang srid kyi chos kun rang snang 'od gsal gyi 'khor lo gcig tu ye nas rdzogs pa'i rang bzhin yongs shes kyi lta sgom zung du 'brel bas /
a :
chos sku de bzhin nyid dbyings 'od gsal ngang :
longs sku 'gag med kun snang snying rje'i rtsal :
sprul sku rgyu yi ting 'dzin hrIHdmar po :
de las 'od 'phros snod bcud dngos 'dzin sbyangs :
'byung ba rim brtsegs rdo rje'i srung 'khor dbus :
b+h+rU~M las rin chen gzhal yas mtshan nyid rdzogs :
hrI:
dbus nyid dwangs ma 'od lnga'i dkyil 'khor du :
rma byas bteg pa'i rin chen sna tshogs khri :
thabs shes dbyer med pad+ma nyi zla'i steng :
rang rig so sor kun tu rtog pa yi :
ye shes chen po'i ngo bo hrIHdmar po :
de nyid yongs gyur skad cig dran rdzogs su :
ma hA gu ru pad+ma tshe dpag med :
dmar gsal zhal gcig phyag gnyis longs spyod rdzogs :
mtshan dpe'i gzi 'bar zhi 'dzum sgeg pa'i nyams :
mnyam gzhag phyag rgyas tshe yi bum pa 'dzin :
rang 'od yum 'khyud bde stong chen por sbyor :
dar dang rin chen rgyan mdzes skyil krung bzhugs :
rang byung rdo rje lus kyi dkyil 'khor du :
'khor lo lnga ru rigs lnga tshe dpag med :
dkar dmar mthing ser ljang ba'i mdangs 'od 'tsher :
longs sku'i chas rdzogs rang rig yum dang 'khril :
yab rnams mnyam gzhag tshe yi bum pa dang :
yum rnams rang rtags phyag mtshan tshe bum bsnams :
rdo rje pad+ma'i skyil krung dang bcas te :
'od dang 'od zer 'khrugs pa'i klong du gsal :
de yi phyi rol pad+ma 'dab brgyad steng :
rdo rje sgeg mo phreng ba glu gar dang :
bdug spos me tog mar me dri chab ma :
bde ba'i nyams brgyas rang rang mchod sprin spro :
sgo bzhir tshe yi lha mo mgyogs ma bzhi :
dkar ser dmar ljang rang rtags tshe bum 'dzin :
bar mtshams rtsa gsum tshe yi lha tshogs kun :
byin rlabs gzi byin 'od skur lam mer bzhugs :
oM a mA ra Ni dzI ban+ti ye swA hA:
pad+ma maN+Da la AHhU~M:
rdo rje gsum gyi ngo bor lhun grub cing :
ye shes rigs lnga'i dbang mchog rdzogs par gyur :
oM AHhU~M:
oM hU~M trAM hrIHA:
a b+hi Shiny+tsa hU~M:
spyan 'dren pa ni /
hU~M hrI:
nub phyogs bde chen zhing khams nas :
tshe yi bdag po skur bzhengs shig :
sgrub la tshe dbang mchog stsol phyir :
gnas 'dir spyan 'dren gshegs su gsol :
gnas mchog 'di ru byin phob la :
'chi med tshe yi dngos grub stsol :
bdag cag tshe srog brtan par mdzod :
tshe dbang mthar phyin mdzad du gsol :
oM a mA ra Ni dzI ban+ti ye swA hA:
hU~M hU~M hU~M:
dzaHhU~M baM ho :
kA ya wA ka tsit+ta tiSh+Tha badzra sa ma ya hU~M:
sa ma ya tiSh+Tha lhan :
phyag bya ba ni /
hU~M hrI:
skye 'gag 'gyur med phrin las thams cad rdzogs :
rang byung thugs rjes 'gro ba ma lus sgrol :
yid bzhin nor ltar dngos grub char 'beb pa'i :
'chi med tshe yi lha la phyag 'tshal lo :
a ti pU ho :
pra tIts+tsha ho :
mchod pa 'bul ba la phyi mchod lha rdzas ni /
hU~M hrI:
'chi med tshe lha'i dkyil 'khor spyan lam du :
dngos 'byor yid kyis rnam par 'phrul pa yi :
yan lag brgyad ldan mchod yon mtsho ltar bskyil :
dri med zhabs bsil gang+gA'i rgyun bzhin sbreng :
lha rdzas me tog char gyis nam mkha' bkang :
dri zhim spos kyi dud sprin bar snang khyab :
snang gsal nyi zla'i tshogs rnams 'od rab 'bar :
byugs pas bde ba skyed pa bdud rtsi'i chu :
ro bcud nus pa phun tshogs zhal zas rigs :
rol mo glu dbyangs kun bzang dbyings khyab pa :
'bul lo bzhes nas mchog thun dngos grub stsol :
oM AHhU~M badzra A yur+dz+nyA na sa pa ri bA ra ar+g+haM pa d+yaM puSh+pe d+hU pe A lo ke gan+d+he nai bid+ya shab+da pra tIts+tsha swA hA:
nang mchod sman dang gtor ma ni /
oM:
rang byung gdod nas rnam par dag pa'i rdzas :
rtsa brgyad yan lag stong sbyar sman gyi mchog :
rdo rje'i dam tshig sha lnga bdud rtsi lnga :
rigs lnga ye shes lnga ldan bde ba che :
kha dog dri ro nus bcud phun sum tshogs :
zegs ma gang la reg pas don grub pa'i :
phan nus ldan pa'i phud 'di lha la 'bul :
thugs rjes brtser dgongs dbang dang dngos grub stsol :
oM AHhU~M badzra A yur+dz+nyA na sa pa ri wA ra sarba pany+tsa a mr-ita khA hi :
tshe dpag med mgon 'gro 'dul thugs rje'i gter //
mtsho skyes rdo rje 'chi med bi ma la //
man+dA ra ba ye shes mtsho rgyal la //
sman mchod 'bul lo 'chi med tshe dbang stsol //
chos rgyal yab sras tshe mchog grub pa'i 'khor //
zab gter mdzod 'dzin mchog gyur bde chen gling //
bka' bab chos bdag brgyud par bcas rnams la //
sman mchod 'bul lo 'chi med tshe dbang stsol //
rigs lnga tshe dpag med mgon yab dang yum //
lha mo brgyad dang las byed mgyogs ma bzhi :
bka' srung pho nya dam can rgya mtsho la :
sman mchod 'bul lo 'chi med tshe dbang stsol :
lhag ma dngos grub blang ba ni /
kA ya sid+d+hi oM:
wA ka sid+d+hi A:
tsit+ta sid+d+hi hU~M:
hU~M hrI:
snang ba snod kyi 'jig rten gtor gzhong du :
srid pa bcud kyi sems can gtor mar sbyar :
dpal gyi gtor ma brjid ldan 'gying ba 'di :
rigs 'dus tshe yi dkyil 'khor lha la 'bul :
oM AHhU~M badzra A yur+dz+nyA na sa pa ri wA ra ma hA ba liM ta khA hi :
gsang mchod sgeg sogs brgyad ni /
hU~M:
me long ye shes ngo bo nyid :
rdo rje sgeg ma'i mchod pa'i sprin :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra lA s+ye hU~M:
trAM:
mnyam nyid ye shes ngo bo nyid :
rdo rje bzhad ma'i mchod pa'i sprin :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra mA le trAM:
hrI:
sor rtog ye shes ngo bo nyid :
rdo rje glu ma'i mchod pa'i sprin :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra gI tI hrI:
A:
bya grub ye shes ngo bo nyid :
rdo rje gar ma'i mchod pa'i sprin :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra nIrtI A:
hU~M:
dga' ba'i ye shes ngo bo nyid :
byams pa'i rang bzhin bdug pa ma :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra d+hU pe hU~M:
trAM:
mchog dga'i ye shes ngo bo nyid :
snying rje'i rang bzhin me tog ma :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra puSh+pe trAM:
hrI:
dga' bral ye shes ngo bo nyid :
dga' ba'i rang bzhin snang gsal ma :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra A lo ke hrI:
A:
lhan skyes ye shes ngo bo nyid :
btang snyoms rang bzhin dri chab ma :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra gan+d+he A:
rdo rje'i glu yis bstod pa ni /
hrI:
so sor rtog pa'i ye shes kyis :
pad+ma'i rigs su rnam 'phrul pa :
'chi med mgon po bcom ldan 'das :
tshe yi bdag por phyag 'tshal bstod :
sku gsung thugs yon phrin las kyi :
bde mchog sgyu 'phrul drwa ba'i tshul :
'gro ba'i rgyud lnga sbyong mdzad pa :
rigs lnga tshe dpag med la bstod :
rang byung mchod pa'i sprin spro ba'i :
bde chen skyed mdzad yum rnams dang :
tshe yi las byed mgyogs ma'i tshogs :
dkyil 'khor lha tshogs kun la bstod :
a la la ho :
gnyis pa bzlas pa'i rnal 'byor ni /
bsnyen pa'i skabs dzapa? khang dbye mi dgos shing /
sgrub pa dang dbang bskur las tshogs sgrub pa sogs mdun bskyed gtsor 'don pa'i skabs /
b+h+rU~M bi shwa bi shud+d+he dang /
oM a mA ra Ni dzI ban+ti ye swA hA:
zhes snying po'i gsham du /
phaT dzaHbtags pas /
ye shes kyi 'khor lo rten dang brten par bcas pa mdun dkyil sgrub rdzas kyi go sar phyes te dbyer med du bzhugs par mos la /
dzapa? dmigs ni /
rang gi snying dbus stong gsal 'od lnga'i klong :   dzapa? khang dbye skabs /
bdag mdun thugs kar sogs kha bsgyur shes par bya /
mi bskyod tshe dpag med mgon thugs ka ru :
rgya gram lte bar nyi zla'i ga 'u'i dbus :
hU~M gi khog par nr-i yig a yis mtshan :
de la tshe yi snying pos bskor ba las :
'od zer dpag yas nam mkha' khyab par spros :
rang gi bla tshe chad nyams yar ba dang :
'byung lnga'i dwangs bcud skye 'gro'i tshe bsod stobs :
rgyal ba sras bcas mkhyen brtse'i ye shes tshe :
ma lus bdud rtsi'i rnam par 'ub kyis bsdus :
rigs lnga tshe dpag med pa'i bum par 'khyil :
zhu zhing khol bas rang lus nang kun khyab :
sgrib pa lnga dag khams lnga'i tshe nyams gsos :
'byung lnga'i dwangs mas ye shes tshe 'phel nas :
rigs lnga tshe yi dngos grub thob par gyur :
oM a mA ra Ni dzI ban+ti ye swA hA:
oM bud+d+ha A yur+dz+nyA na tshe b+h+rU~M oM:
oM pad+ma A yur+dz+nyA na tshe b+h+rU~M hrI:
oM badzra A yur+dz+nyA na tshe b+h+rU~M hU~M:
oM rat+na A yur+dz+nyA na tshe b+h+rU~M trAM:
oM karma A yur+dz+nyA na tshe b+h+rU~M A:
zhes rtsa ba'i snying po 'bum phrag bcu gnyis /
rigs lnga so sor de yi bcu cha re bzlas pas bsnyen pa'i rim pa rdzogs par gsungs so //
gnyis pa ni /
thun mtshams la babs pa na /
hU~M/
ye shes lha tshogs spyan 'dren gshegs //
phyi nang gsang ba'i mchod pa 'bul //
sku gsung thugs yon phrin las bstod //
bag med 'gal 'khrul nyams chags bshags /
ma hA a mr-ita ba liM tA khA hi /
zhes stong tshigs spyi ltar bya /
mchod bstod cung zad rgyas par spros kyang rung /
hrIHhrIHhrI:
skye 'chi gnyis spangs mgon po tshe dpag med :
sku lnga'i tshe yi bdag po yab yum dang :
ye shes dbyings kyi lha mo tsaN+Da lI:
'chi med sku brnyes rig 'dzin pad+ma 'byung :
mi 'gyur tshe la mnga' brnyes bI ma la :
tshe lam grub pa'i phyag rgya man+dA ra :
bde chen tshe la dbang thob mtsho rgyal yum :
tshe yi bka' bab lha sras rol pa rtsal :
skyabs gsum kun 'dus rtsa ba'i bla ma sogs :
rig 'dzin tshe yi rtsa brgyud bla ma rnams :
mi mngon dbyings nas gnas 'dir brtser dgongs la :
'chi med tshe dang ye shes dngos grub stsol :
oM a mA ra Ni dzI ban+ti ye swA hA:
badzra dz+nyA na A yu She hU~M b+h+rU~M nr-i dza sarba sid+d+hi pha la hU~M:
zhes gsol 'debs bya /
tshe 'gugs pa'i dmigs pa ni /
tshe bdag rigs lnga'i thugs srog sbyor mtshams nas :
'od 'phros pho nya mgyogs ma'i tshogs bcas bskul :
de dag kun dang 'od zer lcags kyu yis :
rang gi bla tshe gdon gyis brkus pa dang :
chad dang nyams dang yar ba thams cad dang :
'khor 'das snod bcud tshe yi dwangs ma kun :
dbang med bsdus te bdag la thim pa yis :
'chi med tshe yi dngos grub thob par gyur :
mda' dar g.yab cing snyan pa'i dbyangs bcas /
hU~M hrI:
rnam snang yab yum thugs dam dbyings nas bskul :
pho nya mgyogs ma'i tshogs rnams mthu rtsal skyed :
sangs rgyas byang sems drang srong rig pa 'dzin :
'jig rten bsod nams can gyi tshe bsod dpal :
steng 'og mtshams kyi 'byung pos phrogs pa'i tshe :
nam mkha'i bcud dang bud+d+ha'i tshe mchog kun :
bkra shis tshe yi bum pa'i nang du skyil :
bdag cag tshe srog brtan pa'i las mdzod cig :
'gyur med bde gshegs tshe yi dngos grub stsol :
oM a mA ra Ni dzI ban+ti ye swA hA:
oM bud+d+ha A yur+dz+nyA na tshe b+h+rU~M oM:
hU~M hrI:
snang mtha' yab yum thugs dam dbyings nas bskul :
pho nya mgyogs ma'i tshogs rnams mthu rtsal skyed :
sangs rgyas byang sems drang srong rig pa 'dzin :
'jig rten bsod nams can gyi tshe bsod dpal :
nub phyogs klu dbang lag nas bla tshe khug :
me yi bcud dang pad+ma'i tshe mchog kun :
bkra shis tshe yi bum pa'i nang du skyil :
bdag cag tshe srog brtan pa'i las mdzod cig :
'gag med pad+ma tshe yi dngos grub stsol :
oM a mA ra Ni dzI ban+ti ye swA hA:
oM pad+ma A yur+dz+nyA na tshe b+h+rU~M hrI:
hU~M hrI:
mi bskyod yab yum thugs dam dbyings nas bskul :
pho nya mgyogs ma'i tshogs rnams mthu rtsal skyed :
sangs rgyas byang sems drang srong rig pa 'dzin :
'jig rten bsod nams can gyi tshe bsod dpal :
shar phyogs dri za'i lag nas bla tshe khug :
chu yi bcud dang rdo rje'i tshe mchog kun :
bkra shis tshe yi bum pa'i nang du skyil :
bdag cag tshe srog brtan pa'i las mdzod cig :
'pho med rdo rje tshe yi dngos grub stsol :
oM a mA ra Ni dzI ban+ti ye swA hA:
oM badzra A yur+dz+nyA na tshe b+h+rU~M hU~M:
hU~M hrI:
rin 'byung yab yum thugs dam dbyings nas bskul :
pho nya mgyogs ma'i tshogs rnams mthu rtsal skyed :
sangs rgyas byang sems drang srong rig pa 'dzin :
'jig rten bsod nams can gyi tshe bsod dpal :
lho phyogs gshin rje'i lag nas bla tshe khug :
sa yi bcud dang rat+na'i tshe mchog kun :
bkra shis tshe yi bum pa'i nang du skyil :
bdag cag tshe srog brtan pa'i las mdzod cig :
rtsol med rin chen tshe yi dngos grub stsol :
oM a mA ra Ni dzI ban+ti ye swA hA:
oM A yur+dz+nyA na tshe b+h+rU~M trAM:
hU~M hrI:
don grub yab yum thugs dam dbyings nas bskul :
pho nya mgyogs ma'i tshogs rnams mthu rtsal skyed :
sangs rgyas byang sems drang srong rig pa 'dzin :
'jig rten bsod nams can gyi tshe bsod dpal :
byang phyogs gnod sbyin lag nas bla tshe khug :
rlung gi bcud dang las kyi tshe mchog kun :
bkra shis tshe yi bum pa'i nang du skyil :
bdag cag tshe srog brtan pa'i las mdzod cig :
thogs med phrin las tshe yi dngos grub stsol :
oM a mA ra Ni dzI ban+ti ye swA hA:
oM karma A yur+dz+nyA na tshe b+h+rU~M A:
zhes bskul bas /
tshe bcud rnams kyis rang gi lus gang ste :
nyi zla'i kha phyes nr-i la 'ub 'ub 'dus :
'od lnga 'bar zhing rdo rje'i tshe thob gyur :
zhes mos la /
rang don bsnyen sgrub kyi skabs su rlung ro lan gsum bsal bas tshe'i bar chad mi mthun pa'i phyogs thams cad sangs kyis dag par mos /
rlung kha nas hub hub ces rngub cing nus na bum can dang /
mi nus na bar rlung bzung bas /
'od kyis lus gang nyi zla kha bsgrigs nas :
'og gi rdo rje'i rwa rnams steng du mdud :
gzungs sngags dmar po'i thag pas lan gsum bsdams :
cis kyang mi 'gyur mi shigs rab tu brtan :
de steng hrIHdmar las skyes rta mgrin ni :
gri thod 'dzin pas tshe gegs srung bar gyur :
ces mos la snying po rnams dang /
rten 'brel snying po brjod /
hU~M hrI:
'khor 'das tshe rnams 'byung ba lnga la thim :
sha khrag drod dbugs sems kyi stobs 'phel te :
mi 'gyur dwangs ma nr-i la rgyas thebs pas :
'chi med rdo rje'i tshe dang ldan par shog :
oM b+h+rU~M hrIHb+h+rU~M hU~M b+h+rU~M trAM b+h+rU~M AHb+h+rU~M badzra kro d+ha ha ya grI ba rak+Sha rak+Sha b+h+rU~M:
zhes pa rnams kyis brtan par bya /
mthar thug bsgrub bya sgrub byed kyis mtshon pa'i chos thams cad gdod nas ma skyes pa chos nyid rang byung ma bcos bde ba chen po'i ngang /
'chi med gnyug ma'i ye shes mi 'gyur ba'i rang bzhin du mos la chos kyi dbyings su tshe sba /
sku gsung thugs rten sgrub pa sogs dang 'brel na /
ye shes kyi 'khor lo mdun rten la brtan bzhugs bya zhing me tog 'thor /
gzhan du rang la nyi ma dang 'od zer gyi tshul du 'dus /
dam tshig gi 'khor lo hU~M hU~M hU~M gis 'od gsal du gzhug
/phaT phaT phaT kyis gnyug ma'i skur ldang /
thal mo me tog dang bcas rdo rje'i tshig gi smon lam 'di nyid lan gsum brjod par bya ste /
oM:
'grub par gyur cig rdo rje'i ye shes tshe :
mi 'gyur mi shigs mkha' ltar kun la khyab :
yon tan dpag yas phrin las bsam mi khyab :
pad+ma tshe dpag med mgon myur thob shog :
ces dang /
rtsa brgyud bla ma'i byin rlabs snying la zhugs :
yi dam mkha' 'gro lus dang grib bzhin 'grogs :
chos skyong srung mas bar chad kun bsal nas :
mchog thun dngos grub 'grub pa'i bkra shis shog :
ces shis pa brjod la me tog 'thor zhing dge ba'i spyod lam la 'jug par bya'o //
gsum pa 'phros don ni /
phrin las kyi rim pa de lta bus thun bzhir bcad de grangs rtags kyi bsnyen pa ma song bar du thun gyi dngos gzhir bskyed bzlas kho nar 'bung /
sngon gtor thog ma kho na las mi dgos shing dkyus su gtor ma 'di longs zhes pa /
gnas 'dir ma 'dug ces bsgyur /
gsung rig pas tshe bsring ba'i za yig srog gza' dar ba'i nyi shar nas dbu brtsam nangs re bzhin za /
thor thun gyi gsham du mi bskyod nam mkha'i bcud len /
snga thun gyi mtshams su rin 'byung chu sbyin /
gung thun gyi mtshams 'od dpag med kyi sreg blugs /
dgong thun gsham du tshogs 'khor /
srod la tsaN+Da lI'i rnal 'byor /
skabs ci bde bar rnam snang sAts+tsha /
don grub cod pan /
'byung ba lnga 'dus kyi tshe thar sogs ci 'grub byas pas dus kyi chad pa las grol ba dang /
'chi med rdo rje'i go 'phang 'grub pa lhan cig tu 'gyur ro //
de la tsaN+Da lI ni bskyed pa'i rnal 'byor sngon song gis bsgrub par bya ba kho na yin la /
'byung lnga'i 'chi bslu rnam lnga bsnyen pa sngon du ma song yang rung /
khol 'don rkang tshugs su bsgrub na shin tu legs so //
bsnyen pa mthar phyin nas myong grol 'chi med rdo rje'i ril bu la brten nas yongs rdzogs sgrub chen gyi khongs su sku gsung thugs yon tan phrin las kyi tshe'i sgrub thabs dang /
'byung lnga'i 'chi bslu sogs rdzogs par byas pa'i phan yon tshad med par gzhung du gsal zhing /
de'i lag len gzhan du shes par bya'o //
bsnyen sgrub kyi gsham du dngos grub len pa dang 'brel ba'am /
dus gzhan du'ang rang nyid dbang brgya la sogs pa len par spro na /
'og tu slob mar bya ba ji snyed smras pa rnams bdag nyid 'jug pa la kha spos te blangs pas don 'grub pa yin no //
gnyis pa gzhan don smin byed kyi rim pa la /
bdag mdun sgrub mchod bzlas pa gsol 'debs tshe 'gugs yan grub pa dang /
thog mar rang nyid nus ldan du bya ba'i phyir bdag 'jug rdzogs par blang ba'am /
mi lcogs na gnyis med dgongs pa'i gding bskyed la /
oM AHhU~M swA hA badzra sa ma ya kA ya wA ka tsit+ta gu Na karma swa b+hA ba At+ma ko\u0f85 haM:
oM:
shin tu rnam par dag pa yi :
ye shes rig rtsal 'chang ba'i lha :
gdod nas rang dang lhan cig skyes :
rdo rje bzhi yi dbyings su rdzogs :
dam tshig ye shes dbyer med pa :
byang chub sems su ro gcig par :
dbang bskur byin rlabs rmad po che :
sku bzhi'i ngo bor lhun gyis grub :
oM badzra sa ma ya hU~M satwaM ho :
kA ya wA ka tsit+ta dz+nyA na badzra dzaHhU~M baM ho :
zhes pas ye shes kyi dkyil 'khor du zhugs /
rung bar gyur pa'i slob ma rnams khrus nas dbyung /
las byang sngon 'gro'i chos ltar gtor ma bsngos /
mtshams srung shwa lo ka'i mthar rta sngags dang sum b+ha sbrel /
gu gul yungs thun tsham rngam bcas bgegs bskrad /
rdo rje'i sa gzhi rwa gur bla bre khro chung dang mtshon cha rnam lnga me rab tu 'bar ba'i srung ba'i 'khor lo cis kyang mi shigs pas gtams pa la bar du gcod pas nye mi nus par gyur /
hU~M hU~M hU~M badzra rak+Sha rak+Sha b+h+rU~M:
maN+Dal bkye bsdu byas la /
'o /
nam mkha' dang mnyam pa'i sems can thams cad gnas skabs 'chi ba'i 'jigs pa las grol zhing /
mthar thug mgon po tshe dang ye shes 'od dpag med kyi go 'phang la 'god pa'i slad du /
zab mo'i dbang bskur legs par gsan la khyad par 'phags pa'i gdams pa nyams su len par bgyi'o snyam pa'i thugs bskyed gsal btab nas gsan par zhu /
de'ang slob dpon chen po zhi ba lhas /
dal 'byor 'di ni shin tu rnyed par dka'//
skyes bus don grub thob par gyur pa la //
gal te 'di la phan pa ma bsgrub na //
phyis 'di yang dag 'byor par ga la 'gyur //
zhes gsungs pa ltar yid bzhin gyi nor bu las kyang lhag pa'i dal 'byor 'di chud mi za ba'i phyir chos la spyod dgos kyang /
'chi med kyi btsan sa ma zin bar du skyes bu'i tshe la nges pa med pas tshe sring zhing 'chi med kyi go 'phang sgrub pa ni bya ba thams cad kyi sngon du 'gro dgos pa kho na ste /
gter gzhung rdo rje'i gsung las /
las rnams kun gyi thog mar ni :
rig 'dzin tshe yi sgrub pa bya :
zhes gsungs /
chos ldan gyi tshe ring du gnas pa ni dgos pa chen po dang ldan pa yin te /
gzhung las /
chos spyod bslab ldan rnal 'byor pa'i :
tshe ring ba ni dge ba ste :
'di dang phyi ma'i don grub cing :
dngos grub kun kyang mngon du 'gyur :
zhes gsungs pa ltar ro /
tshe sring ba'i thabs sman sngags rdzas kyi 'khrul 'khor rlung dang bcud len gyi sbyor ba sogs ji snyed cig yod kyang /
mchog thun mong gnyis ka gcig char du 'grub pa gsang sngags yo ga gsum gyi gdams pa nyid ches mchog tu gyur pa yin la /
ji skad du /
de la rnam grangs bsam yas kyang :
bla ma pad+ma tshe dpag med :
rigs lnga gcig tu 'dus pa yi :
gdams pa zab mo 'di 'dra ba :
sngon chad rgya cher spel ba med :
da ltar mnga' bdag rje 'bangs dang :
ma 'ongs skye 'gro'i don slad du :
rang byung pad+ma bdag gis bstan :
ces gsungs pa ltar /
rigs lnga gcig 'dus bla ma tshe dpag med pa'i gdams zab 'di ni /
sangs rgyas gnyis pa mtsho skyes rdo rjes bod kyi rje 'bangs rnams la thugs brtse bas thugs sgrub bar chad kun sel gyi chos bka' rtsa ba /
rgyas bshad /
man ngag
/khyad par ste rim bzhir gsungs pa las khyad par can gyi rin chen phon po'i chos sde'i skor rnams /
khams dbus bar gyi sa mtshams sku'i yon tan gyi gnas chen kha la rong sgo'i brag ri dpal chen po rang byon gyi zhabs 'og tu zab mo'i rgya rim pa bdun gyi rgyas btab nas mi snang ba'i gter du sbas pa /
lha sras 'bring po dam 'dzin mu rub btsad po'i rnam par 'phrul pa sprul pa'i gter chen o rgyan mchog gyur bde chen gling pas gsang gter du spyan drangs shing /
lo brgyad shin tu gsang ba'i rgyas btab pa /
dus kyi 'gyur ba dang skal ldan gyi chos bdag sogs dus la bab nges pa'i ltas gzigs nas spel par mdzad pa yid bzhin nor bu'i bang mdzod kha phye ba lta bu'i rtsa ba'i chos bka' bco lnga /
kha tshar dang bka' srung gi sde tshan bcas bzhugs pa'i thog mar rigs bdag snang ba mtha' yas la bsten nas rdo rje'i tshe sgrub pa'i dbang bskur zab mo bgyi ba la /
bdag nyid kyis bgyi bar 'os pa'i cho ga'i rim pa rnams sngon du legs par grub pa yin pas /
slob ma rnams kyi ngo skal du gyur pa maN+Dal 'bul bar zhu //
zhes maN+Dal 'bul du gzhug
/bla ma dang pad+ma tshe dpag med tha mi dad pa'i drung du sgo gsum gus pa chen pos thal mo me tog dang ldan pas gsol ba 'debs pa 'di'i rjes zlos mdzod /
'gro ba'i mgon po pad+ma tshe dpag med :
dus gsum sangs rgyas tshe bdag yab yum la :
gsol ba 'debs so tshe yi bar chad sol :
'chi med rdo rje'i tshe dbang bstsal du gsol :
zhes lan gsum /
bla ma tshe 'od mtha' yas dkyil 'khor lha tshogs skyabs yul zhing gi rdul snyed kyi spyan sngar /
bdag sogs mkha' khyab kyi sems can thams cad byang chub ma thob kyi bar du skyabs su 'gro ba dang /
kun rdzob dang don dam pa'i bdag nyid can gyi sems bskyed pa bzung ngo snyam pas 'di'i rjes zlos mdzod /
na mo :
bdag dang mkha' mnyam sems can ma lus kun :
skyabs kyi mchog gyur rnams la skyabs su mchi :
smon dang 'jug pa'i byang chub sems bskyed nas :
'chi med bla ma'i go 'phang bsgrub par bgyi :
lan gsum /
tshogs kyi zhing de dag gi mdun sar gsag sbyong phul du gyur pa yan lag bdun pa'i rim pa la bslab bo snyam pas 'di'i rjes zlos mdzod /
oM AHhU~M hrI:
bla ma tshe dpag med mgon la sogs pa'i :
phyogs bcu'i skyabs yul rnams la phyag 'tshal lo :
dngos su 'byor dang yid las byung ba yi :
kun bzang mchod sprin nam mkha' gang bas mchod :
so thar byang chub sems dpa'i bslab pa dang :
rig 'dzin sngags kyi dam tshig nyams chags bshags :
'phags dang so so skye bo'i tshogs rnams kyis :
rgyal sras spyod pa spyod la rjes yi rang :
mtha' yas 'gro ba sdug bsngal gyur pa la :
phan pa ji ltar 'tsham pa'i chos 'khor bskor :
bskal pa bye ba bsam yas ji snyed du :
'gro ba'i don phyir mya ngan mi 'da' bzhugs :
bdag gis dus gsum bsags pa'i dge ba rnams :
'gro kun byang chub snying po thob phyir bsngo :
de nas dbang gi gzhi dgod pa la ye shes pa dbab pa'i slad du ting nge 'dzin brda sprod pa 'di dag ma yengs par bsgom 'tshal /
chos thams cad stong pa nyid du gyur /
stong pa'i ngang las khyed rang rnams gang du gnas pa'i go sar rma byas btegs pa'i rin po che'i khri la pad+ma nyi zla'i gdan gyi steng du /
rang rig so sor rtog pa'i ye shes kyi ngo bo hrIHdmar po yongs su gyur pa las /
khyed rang rnams skad cig gis ma hA gu ru pad+ma tshe dpag med dmar gsal zhal gcig zhi 'dzum sgeg pa'i nyams can /
phyag gnyis mnyam gzhag gi phyag rgyas 'chi med tshe bum bcud kyis bkang ba bsnams pa /
mtshan dpe'i gzi brjid 'bar zhing longs spyod rdzogs pa'i rgyan gyis spras pa /
rang 'od kyi yum pad+ma dang tshe bum 'dzin pa dang mnyam par sbyor zhing zhabs rdo rje'i skyil mo krung du bzhugs pa'i /
sku'i gnas lngar rigs lnga'i tshe bdag yab yum dkar dmar mthing ser ljang ba'i mdog can cha lugs gtso bo dang mtshungs pa dwangs ma lnga ldan 'od kyi thig le'i klong du bzhugs pa'i /
snying dbus mi bskyod tshe dpag med pa'i thugs kar rdo rje rgya gram gyi lte bar nyi zla'i ga'u kha sbyor de'i dbus su hU~M dmar gsal gyi khog par nr-i ljang gu'i mig tu a dkar pos mtshan pa /
mtha' skor du tshe'i snying pos bskor ba dang /
bla ma dkyil 'khor gyi lha tshogs rnams kyi thugs ka nas 'od zer nam mkha' khyab par 'phros /
'byung lnga'i dwangs bcud /
skye 'gro'i tshe bsod /
khyad par rgyal ba sras dang bcas pa'i sku gsung thugs mkhyen brtse'i ye shes chen po'i tshe'i byin rlabs thams cad /
tshe dpag med pa'i sku gsung thugs kyi phyag rgya'i rnam par char ltar bsdus te byon nas khyed rang rnams la sib sib thim par mos mdzod /
dbyangs rol sbyar spos btul ba bcas /
hU~M hrI:
nub phyogs bde chen zhing khams nas :
tshe yi bdag po skur bzhengs shig :
sgrub la tshe dbang mchog stsol phyir :
gnas 'dir spyan 'dren gshegs su gsol :
gnas mchog 'di ru byin phob la :
'chi med tshe yi dngos grub stsol :
bdag cag tshe srog brtan par mdzod :
tshe dbang mthar phyin mdzad du gsol :
oM a mA ra Ni dzI ban+ti ye swA hA:
kA ya wA ka tsit+ta dz+nyA na sarba sa ma ya A be sha ya a A:
hrIM hrIM hrIM pheM pheM:
zhes drag tu brjod /
ye shes pa rgyud la dbab pa de /
ji srid byang chub chen po mngon du byas pa de srid du brtan par byas pa'i mos pa mdzod /
rdo rje rgya gram spyi bor bkod la /
tiSh+Tha badzra /
dngos gzhi dbang bskur ba la /
thog mar tshe'i 'brang rgyas thogs la /
de ltar ye shes dbab cing brtan par bya ba sngon du song nas /
dngos gzhi'i dbang bskur ba la thog mar thun mong tshe'i byin rlabs kyi slad du /
tshe 'brang 'di nyid ma hA gu ru pad+ma tshe dpag tu med pa dngos su gsal ba'i spyi gtsug tu brgyud pa'i bla ma rnams tho brtsegs su bzhugs pa la /
dad mos gdung shugs drags pos thugs rgyud bskul pas gsang ba gsum gyi 'od zer lcags kyus brtan g.yo'i tshe bcud /
rtsa ba gsum gyi byin rlabs dngos grub thams cad bsdus te gong ma rnams rim par gcig la gcig thim gyi mthar bla ma tshe dpag med pa'i phyag gi bum pa las bdud rtsi bab /
khyed rang gi lus la zhugs pas 'chi med tshe dang ye shes kyi dngos grub thob par mos mdzod /
hrIHhrIHhrI:
skye 'chi gnyis spangs mgon po tshe dpag med :
sku lnga'i tshe yi bdag po yab yum dang :
ye shes dbyings kyi lha mo tsaN+Da lI:
'chi med sku brnyes rig 'dzin pad+ma 'byung :
mi 'gyur tshe la mnga' brnyes bI ma la :
tshe lam grub pa'i phyag rgya man+dA ra :
bde chen tshe la dbang thob mtsho rgyal yum :
tshe yi bka' bab lha sras rol pa rtsal :
skyabs gsum kun 'dus rtsa ba'i bla ma sogs :
rig 'dzin tshe yi rtsa brgyud bla ma rnams :
mi mngon dbyings nas gnas 'dir brtser dgongs la :
'chi med tshe dang ye shes dngos grub stsol :
oM a mA ra Ni dzI ban+ti ye swA hA:
badzra dz+nyA na A yu She hU~M b+h+rU~M nr-i dzaHsarba sid+d+hi pha la hU~M:
bum pa thogs la /
de nas rnam par rgyal ba'i bum pa la brten nas dkyil 'khor yongs rdzogs kyi dbang bskur ba'i slad du /
bum pa rang byung 'od gsal gzhal yas khang gi nang du snying po 'chi med tshe lha gtso 'khor bzhugs pa'i sku las bde chen byang chub sems kyi bdud rtsi bab /
khyed rang rnams kyi spyi bo nas zhugs /
glo bur 'pho ba'i dri ma bag chags dang bcas pa bkrus /
mi shigs rtag brtan rdo rje'i bcud kyis rgyud gang ba'i mos pa mdzod /
hU~M hrI:
bkra shis 'od gsal tshe yi gzhal yas na :
mi 'gyur snying po ye shes lha tshogs bzhugs :
bde chen byang chub sems kyi dbang bskur bas :
'chi med tshe yi dbang mchog thob par shog :
badzra dz+nyA na A yu She ka lA sha a b+hi Shiny+tsa hU~M:
tsaka li rnams rim par thogs la /
bye brag sku phyag rgya'i dbang gi slad du dkyil 'khor gyi gtso bo'i sku las sku gnyis pa 'phros /
khyed rang la thim pas nges pa lnga ldan gyi sku dang ye shes lhun gyis grub par mos mdzod /
hrI:
gdod ma'i mgon po rigs rnams kun gyi gtso :
pad+ma tshe dpag med kyi gsang gsum gyi :
sku dang ye shes tshe yi dbang mchog kun :
skal ldan lus ngag yid la bstsal du gsol :
oM a mA ra Ni dzI ban+ti ye swA hA:
kA ya dz+nyA na a b+hi Shiny+tsa hU~M:
gnas lngar bzhugs pa'i rigs lnga las rang 'dra spros te khyed rang gi gnas so sor thim pas mi zad pa rgyan gyi 'khor lor dbang thob par mos mdzod /
oM:
mi 'gyur lhun grub rnam snang tshe yi bdag :
'gyur med sku yi tshe dbang lus la stsol :
oM bud+d+ha A yur+dz+nyA na tshe b+h+rU~M kA ya a b+hi Shiny+tsa oM:
A:
'gag med sgra dbyangs snang mtha' tshe yi bdag :
tshangs dbyangs gsung gi tshe dbang ngag la stsol :
oM pad+ma A yur+dz+nyA na tshe b+h+rU~M wA ka a b+hi Shiny+tsa hrI:
hU~M:
skye med rang byung mi bskyod tshe yi bdag :
spros bral thugs kyi tshe dbang sems la stsol :
oM badzra A yur+dz+nyA na tshe b+h+rU~M tsit+ta a b+hi Shiny+tsa hU~M:
swA:
mkha' mnyam ye shes rin 'byung tshe yi bdag :
'dod 'byung yon tan tshe yi dbang mchog stsol :
oM rat+na A yur+dz+nyA na tshe b+h+rU~M gu Na a b+hi Shiny+tsa trAM:
hA:
thogs med las mdzad don yod tshe yi bdag :
lhun grub phrin las tshe yi dbang mchog stsol :
oM karma A yur+dz+nyA na tshe b+h+rU~M karma a b+hi Shiny+tsa A:
phreng ba sbrel la /
gsung bzlas pa'i lung blang ba'i slad du gtso 'khor gyi sngags rnams rjes zlos mdzad par zhu //
zhes rjes zlos lan gsum mthar phreng ba mgrin par bzhag la /
de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
A:
ji snyed brjod pa kun gyi rgyur gyur pa'i :
ngag la rdo rje'i sngags kyis dbang bskur bas :
brtan dang g.yo ba'i sgra skad thams cad kun :
grags stong rgyal ba'i gsung du rtogs par shog :
oM sarba ta thA ga ta wA ka a b+hi Shiny+tsa A:
me long thogs la /
thugs 'od gsal gyi dgongs pa ngo sprod cing dbang bskur ba'i slad du /
'khor 'das kyis bsdus pa'i chos kyi gzugs brnyan thams cad sems kyi me long ngos su snang yang skye 'gag gnas gsum gyi mtha' las gdod nas 'das pa 'gyur med rig pa'i rang ngo la mnyam par zhog mdzod /
hU~M:
me long nang du gzugs brnyan shar ba bzhin :
dmigs su med kyang mngon sum sa le ba :
yid la rgyal ba'i thugs kyi dbang bskur bas :
dran rtog thams cad rang byung rang grol shog :
oM sarba ta thA ga ta tsit+ta a b+hi Shiny+tsa hU~M:
de ltar 'chi med rdo rje'i sku gsung thugs su gyur pa la tshe'i lha mo brgyad kyis mchod cing mnga' gsol bas bde chen ye shes kyi tshe dbang mkha' khyab tu 'phel bar mos mdzod /
sgeg sogs brgyad kyi tsaka li'am so so'i phyag rgya phul la /
trAM:
dga' bzhi'i rang bzhin sgeg sogs phyag rgya dang :
ye shes bzhi ldan mchod pa'i lha mo yis :
yul dang dbang po mnyam sbyor bde chen ngang :
'chi med phyag rgya chen por mnga' gsol lo :
oM badzra lA s+ya mA le gIrtI nIrtI puSh+pe d+hU pe A lo ke gan+d+he AHhU~M:
sgo srung mgyogs ma bzhi la bsten nas tshe 'gugs pa'i slad du dmigs pa 'di bzhin du mdzod cig
/dkyil 'khor gyi gtso bo bla ma tshe dpag med rigs lnga'i tshe bdag yab yum rnams kyi thugs srog dang sbyor mtshams nas 'phros pa'i 'od zer gyis mgyogs ma rnams kyi thugs rgyud bskul /
de dag las sprul pa'i pho nya nyi zer gyi rdul ltar 'tshubs pa dang 'od zer lcags kyu'i drwa ba brtan g.yo kun tu khyab pas /
khyed rang rnams kyi bla tshe gdon bgegs 'byung pos brkus phrogs nyams pa thams cad dang /
'khor 'das snod bcud kyi tshe'i dwangs ma thams cad bsdus te khyed rang gi sgo gsum dang /
khyad par thabs shes tshe'i dngos grub kyi rdzas la sib sib thim par mos mdzod /
mda' dar g.yab la /
hU~M hrI:
rnam snang yab yum thugs dam dbyings nas bskul :
sogs gong smos las byang ltar tshe 'gugs brjod pa la /
bkra shis tshe yi bum pa'i sogs tshig rkang gcig
/bkra shis dngos grub tshe yi rdzas la stims :
zhes bsgyur /
mthar /
de ltar 'khor 'das tshe bcud dngos grub bdud rtsi'i dwangs mar 'khyil pa de nyid khyed rang rnams kyis longs spyad pas lus thams cad bcud kyi dwangs mas gang /
lcags la gser 'gyur gyi rtsis thebs pa ltar 'chi med rdo rje'i skur gyur par mos mdzod /
tshe ril sbyin la /
hrI:
mi 'gyur snying po'i bcud rnams bsdus pa yi :
'chi med ye shes tshe yi longs spyod 'dis :
yid la zag med bde ba rab 'phel nas :
rtag tu tshe yi dpal la longs spyod shog :
oM badzra dz+nyA na A yu She hU~M b+h+rU~M nr-i dzaHsarba sid+d+hi pha la hU~M:
tshe chang ster la /
hrI:
sngon byon 'chi med rig 'dzin thams cad kyang :
tshe chang bdud rtsi'i bcud kyis dngos grub brnyes :
deng 'dir skal ldan khyod la sbyin pa yis :
rgyud mi chad pa'i tshe yi dbang thob shog :
oM badzra dz+nyA na A yu She hU~M b+h+rU~M nr-i dzaHsarba sid+d+hi pha la hU~M:
tshe bstim zhing sba ba ni /
snying ga'i nyi zla'i gwa'u cung zad kha bye /
tshe bcud dwangs ma thams cad nr-i yig la 'ub 'ub 'dus pas bkrag mdangs 'od lnga 'bar zhing 'chi med rdo rje'i tshe thob par mos mdzod /
slar rlung ro bsal zhing kha nas hub hub rngubs la bum pa can gyi rlung sbyor mdzad pas 'od kyis lus thams cad gang /
nyi zla'i gwa'u kha 'grig
/'og gi rgya gram gyi rwa bzhi bsnol mar mdud pa'i bar mtshams gzungs sngags dmar po'i thag pas lan gsum du bsdams pas cis kyang mi 'gyur mi shigs rab tu brtan par gyur /
de'i steng du hrIHlas skyes pa'i rta mgrin dmar po gri thod 'dzin pa tshon gang bas tshe'i bar chad thams cad srung bar gyur /
oM na mo b+ha ga ba te sogs gzungs sngags dang rten 'brel snying po lan gsum gyis brtan par byas la /
hU~M hrI:
'khor 'das tshe rnams 'byung ba lnga la thim :
sha khrag drod dbugs sems kyi stobs 'phel te :
mi 'gyur dwangs ma nr-i la rgyas thebs pas :
'chi med rdo rje'i tshe dang ldan par shog :
oM b+h+rU~M hrIHb+h+rU~M hU~M b+h+rU~M trAM b+h+rU~M AHb+h+rU~M badzra kro d+ha ha ya grI ba rak+Sha rak+Sha b+h+rU~M:
slar rigs kyi yum chen lnga'i phyag rgyas tshe 'gyur med du rgyas gdab par mos mdzod /
'khor lo sogs so so'i phyag rgya'am tsaka li gnas so sor bzhag la /
hrI:
dbyings phyug ma yi 'khor los rgyas gdab bo :
mA ma kI yi rdo rjes rgyas gdab bo :
sangs rgyas spyan ma'i rat+nas rgyas gdab bo :
gos dkar mo yi pad+mas rgyas gdab bo :
dam tshig sgrol ma'i rgya gram rgyas gdab bo :
phung po lnga ni ye nas sangs rgyas lnga :
'byung ba'i khams lnga dbyings kyi yum chen lnga :
dbyer med rdo rje gsum du rgyas gdab bo :
mUM lAM mAM pAM tAM:
oM AHhU~M badzra rak+Sha rak+Sha b+h+rU~M:
de ltar 'pho 'gyur mtshan ma'i chos thams cad la skye med yum lnga'i phyag rgyas thebs te /
skye 'chis gzhom gzhig bral ba'i 'chi med gnyug ma'i ye shes kyi gding chen thob par mos la /
ka dag nam mkha' lta bu'i ngang du mnyam par zhog mdzod /
ces skye med kyi rang ngo bskyang du 'jug
/shis par bya ba'i slad du nam mkha' gang ba'i rgyal ba rnams kyis rdo rje'i bden tshig brjod cing bkra shis kyi me tog char du bsnyil bas /
tshe dang ye shes kyi snang ba mkha' khyab tu 'bar ba'i dge legs rtag pa'i nyi ma khor yug tu 'char bar mos mdzod /
oM:
'grub par gyur cig rdo rje'i ye shes tshe :
mi 'gyur mi shigs mkha' ltar kun la khyab :
yon tan dpag yas phrin las bsam mi khyab :
pad+ma tshe dpag med mgon myur thob shog :
ces lan gsum brjod la me tog 'thor /
spro na shis brjod gzhan yang brjod do //
de dag gis thugs sgrub bar chad kun sel las rigs bdag snang ba mtha' yas la bsten pa'i tshe dbang zab mo legs par phul grub pa yin te /
de'ang gzhung las /
thun mong mi 'gal khyad chos mang ldan pa'i :
zab mo'i dbang 'di ting 'dzin las rung zhing :
man ngag ldan pas su la bskur gyur kyang :
tshe dang ye shes bkra shis 'phel bar 'gyur :
tshe zad pa 'ang lo gsum nges par bsring :
de phyir skal ldan rnams kyis gces par zungs :
zhes gsungs pa ltar shin tu zab cing byin rlabs kyi bab chen po dang ldan pa yin pas 'di nyid g.yar dam du bya ba dang /
dam tshig gi rim pa ji skad bshad pa rnams la srung sdom tshul bzhin bgyid do snyam pas 'di'i rjes zlos mdzod /
gtso bos ji ltar sogs /
tshe dbang zab mo legs par thob pa'i bka' drin gtang rag gi yon du maN+Dal 'bul bar zhu /
zhes mtshams sbyar la maN+Dal 'bul du gzhug
/slar lus longs spyod 'bul snyam pas 'di'i rjes zlos mdzod /
deng nas brtsam ste sogs /
de lta bu'i dge ba'i rtsa ba byang chub snying por yongs su bsngo ba 'di lhan cig tu gnang bar zhu /
bsod nams 'di yis sogs brjod la slob ma rnams gyes /
gal te dbang brgya gsag dgos pa byung na thog mar khrus nas brtsam /
tshe chang sbyin pa'i bar dbang rgyas pa tshar gcig song nas /
phyag len rgyas pa'i phyogs la mos na /
slar yang 'chi med tshe'i dbang bskur zhu ba'i yon du maN+Dal phul /
zhes maN+Dal dang gsol 'debs shwa lo ka gcig
/khyed rang rnams pad+ma tshe dpag med yab yum gnas lngar rigs lnga'i tshe bdag yab yum dang bcas gsal ba'i thugs mi bskyod pa'i thugs kar rgya gram nyi zla'i ga'ur 'bru gsum la tshe'i snying pos bskor ba dang /
dkyil 'khor pa'i thugs ka'i 'od zer gyis brtan g.yo'i tshe bcud rgyal ba sras dang bcas pa'i gsang ba gsum gyi byin rlabs ma lus pa bsdus te sib sib thim par mos mdzod /
gong gsal byin 'beb sogs sngags tsam brjod /
tiSh+Tha badzra /
phyag len bsdus pa'i phyogs la de dag mi mdzad /
gong ltar dbang dngos tshe 'brang tshe ril tshe chang gsum la grangs bzung dgos pas /
tshe 'brang pad+ma tshe dpag med pa'i dbu gtsug tu brgyud pa'i bla ma rnams tho brtsegs su bzhugs pa'i sku las 'chi med bdud rtsi'i rgyun babs /
khyed rang gi lus gang tshe dang ye shes kyi dngos grub thob par mos mdzod /
hrI hrI hrI:
skye 'chi gnyis spangs mgon po tshe dpag med :
sogs brjod la dbang bskur /
tshe ril chang sbyin la /
'khor 'das kyi dwangs bcud gcig tu 'khyil pa bkra shis tshe'i rdzas la longs spyod pas 'chi med rdo rje'i sku mngon du gyur par mos mdzod /
hrI:
mi 'gyur snying po sogs dang /
hrI:
sngon byon 'chi med sogs brjod /
rgyas par spro na /
de mthar tshar re re bzhin /
A+oM:
'grub par gyur cig sogs smon lam yang brjod /
tshar grangs gsog skabs bar gyi mtshams sbyor mi spro na 'dor du rung zhing /
gang ltar mthar tshe bstim zhing sba ba man chad gong smos rgyas par bya'o //
gsum pa gnyis ka'i don du bya ba'i rim pa ni /
rang don bsnyen sgrub skabs dgong thun mjug lta bur /
chos kyi dbyings su tshe sba ba grub pa dang 'dir 'jug
/gzhan don la dbang gi rjes su bya ba ste //
de la'ang gnyis /
tshogs 'khor dang rjes chog go
/dang po ni /
tshe gal dang mthun sdeb kyi tshogs gtor /
mar thud 'o zho shing tog dza gad sogs tshogs kyi yo byad gtsang zhing dag par bsham par bya ste /
gzhung las /
bsod nams tshogs chen rdzogs pa las :
tshe ring bsam pa thams cad 'grub :
de nyid skyed cing spel ba yi :
mthar thug tshogs kyi 'khor lo ste :
snying po lnga nyid gtsor gyur pa'i :
tshogs kyi yo byad rgya cher bsham :
zhes so /
tshogs rdzas la bsang chu 'thor /
oM sarba dra byaM bi sho d+ha ni hU~M phaT:
raM yaM khaM:
stong pa'i ngang las rin chen snod yangs su :
tshogs kyi ngo bo 'chi med bdud rtsi che :
rnam pa 'dod yon lha mos nam mkha' gang :
bde chen rdo rje'i longs spyod mchog tu gyur :
oM AHhU~M:
oM hU~M trAM hrIHA:
tshogs zhing spyan drang ba ni /
hrI:
'og min pad+mo bkod pa'i zhing khams nas :
chos sku snang ba mtha' yas tshe yi bdag :
rigs lnga sgyu 'phrul drwa ba'i dkyil 'khor lha :
'dod yon tshogs la spyan 'dren gshegs su gsol :
badzra sa ma ya dza :
dzaHhU~M baM ho :
dkyil 'khor pa'i lha mo brgyad kyi ngo bor gyur pa'i tshogs mchod sprul pa'i rig ma sgeg sogs brgyad kyis bde ba'i rol mo nam mkha' gang bas mchod par mos la /
phyag rgya'i gar dang dbyangs snyan pos /
hU~M:
me long ye shes ngo bo nyid :
rdo rje sgeg ma'i mchod pa'i sprin :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra lA s+ye hU~M:
trAM:
mnyam nyid ye shes ngo bo nyid :
rdo rje bzhad ma'i mchod pa'i sprin :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra mA le trAM:
hrI:
sor rtog ye shes ngo bo nyid :
rdo rje glu ma'i mchod pa'i sprin :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra gIrtI hrI:
A:
bya grub ye shes ngo bo nyid :
rdo rje gar ma'i mchod pa'i sprin :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra nIrtI A:
hU~M:
dga' ba'i ye shes ngo bo nyid :
byams pa'i rang bzhin bdug pa ma :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra d+hU pe hU~M:
trAM:
mchog dga'i ye shes ngo bo nyid :
snying rje'i rang bzhin me tog ma :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra puSh+pe trAM:
hrI:
dga' bral ye shes ngo bo nyid :
dga' ba'i rang bzhin snang gsal ma :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra A lo ke hrI:
A:
lhan skyes ye shes ngo bo nyid :
btang snyoms rang bzhin dri chab ma :
dkyil 'khor lha tshogs rnams la 'bul :
bzhes nas 'chi med dngos grub stsol :
oM badzra gan+d+he A:
de nas tshogs phud dkyil 'khor du phul la /
oM:
thabs dang shes rab dbyer med byang chub sems :
bde chen tshogs kyi 'khor lo'i mchod pa'i sprin :
'chi med tshe yi dkyil 'khor lha la 'bul :
bzhes nas tshe dang ye shes dngos grub stsol :
ma hA a mr-ita ga Na tsakra pU dzaHho :
bdud rtsi 'thor la /
hU~M:
sangs rgyas kun gyi dam tshig rmad po che :
rdo rje sems dpa' bde ba'i thig ler 'khyil :
zag med dza gad phud kyi mchod pa 'di :
'chi med bsgrub phyir dkyil 'khor lha la 'bul :
ma hA a mr-ita dza gad pU dza ho :
tshogs kyi cha shas bar pa rnal 'byor pa rnams kyis rol la /
lha rnams bde bas rab mnyes pa'i :
mnyam sbyor byang sems bdud rtsi'i sprin :
tshogs kyi mchod par char ltar phab :
'chi med bdud rtsir 'khyil pa nyid :
rdo rje lce yis rab myang bas :
rtsa khams thams cad dwangs mas gang :
bde chen rdo rje'i tshe thob bsam :
zhes mos la /
oM sarba a mr-ita ma hA su kha sid+d+hi a la la ho :
zhes brjod /
tshogs kyi cha shas tha ma dang rnal 'byor pa rnams kyi lhag ma bcas /
raM yaM khaM:
oM AHhU~M ha ho hrIHsa byin brlabs la /
hrI:
phaiM:
mkha' 'gro ging dang lang+ka dbang phyug ma :
'bar ma la sogs lhag ma'i gnas nyul kun :
zhal zas bdud rtsi pham phab 'di gsol la :
bar chad kun sol tshe dang longs spyod spel :
sarba d+hA ka d+hA ki nI uts+tshiSh+Ta ba liM ta khA hi :
zhes lhag ma phyi rol du dor /
bde chen rdo rje'i dam tshig gis :
dkyil 'khor lha tshogs mchod pa'i mthus :
tshe dang bsod nams rgyas pa dang :
ye shes mchog gis dgyes par shog :
ces smon lam gdab bo /
skabs 'dir chos srung dam can spyi'i gtor 'bul smin lugs dam can spyi gtor gyi khongs su /
bkra shis tshe ring ma sogs gter srung sgos kyi gtor 'bul bcug ste phrin las rgyas bsdus gang 'grub bya'o //
gnyis pa rjes kyi bya ba ni /
mchod pa kha gsos la /
oM AHhU~M:
phyi mchod 'dod yon rgya mtsho sprin ltar gtibs :
nang mchod sman phud gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog thun dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+ya shab+da sarba pany+tsa ba liM ta ma hA pU dza AHhU~M:
hU~M hrI:
ngo bo 'od gsal chos sku'i ngang nyid las :
rang bzhin bde stong longs spyod rdzogs skur shar :
thugs rje gang 'dul sprul skus 'gro don mdzad :
dkyil 'khor lha tshogs rnams la phyag 'tshal bstod :
ces mchod bstod bya /
ma rnyed yongs su ma tshang dang :
gang yang nus pa ma mchis pa :
'dir ni bgyi ba gang nongs pa :
de kun khyod kyis bzod mdzad rigs :
zhes dang /
yig brgya bzlas la nongs pa bshags /
oM:
'dir ni rten dang lhan cig tu :
'khor ba srid du bzhugs nas kyang :
nad med tshe dang dbang phyug dang :
mchog rnams legs par bstsal du gsol :
oM su pra tiSh+Tha badzra ye swA hA:
zhes pas ye shes pa brtan par bzhugs /
oM AHhU~M muH
zhes dang /
hU~M hU~M hU~M gis dam tshig gi 'khor lo 'od gsal du bsdu /
phaT phaT phaT/
bdag nyid pad+ma dbang gi sku :
sku gsung thugs kyi phyag rgyar gsal :
mi shigs rdo rje'i go dang ldan :
badzra kA wA tsi rak+Sha rak+Sha haM:
oM AHhU~M:
zhes thun mtshams kyi lhar ldangs la srung ba'i go bsgo /
oM:
'grub par gyur cig sogs smon lam gdab /
shis brjod ni /
hrIH
khyab bdag 'gyur med rdo rje'i sku
/tshe yi bdag po'i bkra shis shog
/mi shigs rnam dag phung po 'chang //
bde gshegs rigs lnga'i bkra shis shog
/'byung ba'i dwangs ma 'od du gsal //
rigs kyi yum lnga'i bkra shis shog
/dga' bzhi ye shes bzhi yi dngos //
lha mo brgyad kyi bkra shis shog
/tshad med rnam bzhis 'gro don mdzad //
mgyogs ma bzhi yi bkra shis shog
/'chi bdag bdud 'joms tshe dbang stsol //
rig 'dzin brgyud pa'i bkra shis shog
/gang la bsam pa'i don kun 'grub //
rtag brtan rdo rje'i bkra shis shog
/ces sogs shis pa'i tshig rgyas par brjod la me tog 'thor bar bya'o //
phrin las kyi rim pa 'di ni zhal gdams snying byang le'u gnyis pa las gsungs pa'i /
dbang bskur /
bsnyen sgrub yongs rdzogs sgrub chen dang /
bla bslu sogs spyi la nye bar mkho ba'i chings chen po nyid du rig par gyis shig
/a ho /
kun dang 'dra na khyad par ci yis 'byed //
kun dang ma mthun dpyod ldan yid mi rton //
kun mthun kun las khyad 'phags kun dril chos //
rnam mkhyen las gzhan nyi tshe'i spyod yul min //
chos 'di'i ston pa dag gis rjes gnang ba'i //
don bsgrubs legs spyad snang bas 'jig rten gsum //
'chi med gnyug ma rdo rje'i srog 'grub ste //
'di bstan srid pa'i pha mthar brdal byed shog
/ces pa 'di'ang sprul pa'i gter chen nyid dang /
khyab bdag 'jam pa'i rdo rje mkhyen brtse'i dbang pos rjes su gnang ba'i gsung gsang gser gyi pad+mo yang yang gtsug tu bcings pa dang /
sad na legs gnam sa'i dbang phyug lha rigs kyi myu gur byon pa sde dge chos rgyal dpal ldan 'chi med rtag pa'i rdo rje sras yum gyi gsung bskul rjes su bsgrub slad /
kun mkhyen si tu pa pad+ma dbang chen gyis rjes su bzung ba /
rig pa 'dzin pa pad+ma gar gyi dbang phyug rtsal gyis khrigs su bsdebs par byas pa dge legs 'phel ///
/
