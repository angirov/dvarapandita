@#//
tshe sgrub gsang ba 'dus pa'i skong ba 'chi bdag bdud 'joms zhes bya ba bzhugs so //
ningatagyang+wag
/snang ba mtha' yas tshe dpag med //
thugs rje chen po 'gro ba'i mgon //
pad+ma 'byung gnas sprul pa'i sku
/sku gsum mchog la phyag 'tshal lo //
de nyid mchod cing bskang ba'i phyir //
skong ba'i rim pa 'bri bar bya //
rang gzhan tshe sgrub gtang rag sogs //
gzhung bsrang tshogs mchod byin rlabs bya //
spyan 'dren skong ba'i rim pa ni //
dbyangs snyan rol mos 'di skad do //
hrIH
nub phyogs bde chen dag pa'i zhing //
'gyur ba med pa'i pho brang nas //
bcom ldan mgon po tshe dpag med //
sngon gyi thugs dam ji bzhin du //
gnas 'dir spyan 'dren gshegs su gsol //
'chi med ye shes tshe yi lha //
tshe bdag rigs lnga yab yum dang //
tshe yi lha mo mgyogs mar bcas //
pho nya sprul pa yang sprul tshogs //
thugs dam dbang gis gshegs su gsol //
dga' rab shrI siM ha dang //
o rgyan chen po bi ma la //
hU~M kAr nam snying la sogs pa'i //
tshe yi rig 'dzin chen po rnams //
ma lus 'khor bcas gshegs su gsol //
thugs dam dbang gis gshegs nas kyang //
dam tshig gsang ba'i dkyil 'khor 'dir //
nyi zla pad+ma'i gdan steng du //
dgyes pa'i tshul gyis bzhugs su gsol //
bcom ldan mgon po tshe dpag med //
ye shes chen po gsang ba'i sku
/thugs rjes 'gro ba'i don mdzad pa //
tshe bdag rnams la phyag 'tshal lo //
bcom ldan tshe bdag 'khor bcas la //
kun bzang mchod sprin 'bul ba ni //
ar+g+haM bdug spos me tog dang //
mar me dri chab zhal zas tshogs //
sgra snyan la sogs mchod pa 'bul //
gzugs sgra dri ro reg bya chos //
'dod yon mchod pa'i bye brag dang //
dam rdzas sman gtor rak+ta dang //
sbyor sgrol la sogs mchod pa 'bul //
sha chang dkar dmar longs spyod rdzas //
dar gdugs rgyal mtshan spyan gzigs dang //
rnga dung rkang gling thod rnga'i sgra
/snyan pa'i dbyangs sogs mchod pa 'bul /
thugs dam gnyan po bskang gyur cig
/hrIH
dus gsum bde gshegs thams cad kyi //
gsung gi bdag nyid bcom ldan 'das //
tshe dpag med pa rgyal ba'i sku
/'od dpag med pa'i thugs dam bskang //
sku mdog dmar la 'od zer 'phro //
gos dkar yum dang gnyis med 'khril //
longs spyod rgyan rdzogs mtshan dpes spras //
tshe dpag med pa'i thugs dam bskang //
skye 'chi med pa rdo rje'i sku
/tshangs dbyangs 'gag med rdo rje'i gsung //
spros bral 'gyur med rdo rje'i thugs //
'chi med dbang po'i thugs dam bskang //
hrIH
thugs mchog 'gyur med tshe yi lha //
rdo rje sems dpa' mA ma ki //
yab yum gnyis med thugs dam bskang //
yon tan re skong tshe yi lha //
rin chen 'byung ldan sangs rgyas spyan //
yab yum gnyis med thugs dam bskang //
sku mchog 'gyur med tshe yi lha //
rnam par snang mdzad dbyings phyug ma //
yab yum gnyis med thugs dam bskang //
phrin las thogs med tshe yi lha //
don yod grub pa dam tshig sgrol //
yab yum gnyis med thugs dam bskang //
shar gyi tshe bdag chen mo ni /
rdo rje sgeg mo tshe bdag mo //
lA se dkar mo'i thugs dam bskang //
lho yi tshe bdag chen mo ni //
rdo rje phreng ba tshe bdag mo //
mA le sngon mo'i thugs dam bskang //
nub kyi tshe bdag chen mo ni //
rdo rje glu dbyangs tshe bdag mo //
gI ti dmar mo'i thugs dam bskang //
byang gi tshe bdag chen mo ni //
rdo rje gar sgyur tshe bdag mo //
nIrti ljang mo'i thugs dam bskang /
rdo rje tshe mchog 'gugs pa'i lha //
dri za'i tshogs la dbang sgyur ma //
dkar mo mgyogs ma'i thugs dam bskang //
rin chen tshe mchog 'gugs pa'i lha //
gshin rje'i tshogs la dbang sgyur ma //
sngon mo mgyogs ma'i thugs dam bskang //
pad+ma tshe mchog 'gugs pa'i lha //
klu yi tshogs la dbang sgyur ma //
dmar mo mgyogs ma'i thugs dam bskang /
las rab tshe mchog 'gugs pa'i lha //
gnod sbyin tshogs la dbang sgyur ma //
ljang mo mgyogs ma'i thugs dam bskang //
zhi byed dkar mo mthu stobs can /
khams gsum dbang sgyur tshe bdag mo //
lcags kyu ma yi thugs dam bskang //
rgyas byed ser mo rdzu 'phrul can //
dus gsum dbang sgyur tshe bdag mo //
zhags pa ma yi thugs dam bskang //
dbang sdud dmar mo myur mgyogs ma //
srid gsum dbang sgyur tshe bdag mo //
lcags sgrog ma yi thugs dam bskang //
mngon spyod ljang mo drag rtsal can //
sku gsum dbang sgyur tshe bdag mo //
dril bu ma yi thugs dam bskang //
'byung ba lnga la dbang sgyur zhing //
ye shes dwangs ma skyed pa'i yum //
lha mo lnga yi thugs dam bskang //
gzhan yang tshe la dbang ba yi //
lha dang drang srong rig 'dzin tshogs //
tshe bdag rnams kyi thugs dam bskang //
shar phyogs tshe bdag dkar mo ni //
rdo rje rigs kyi dpa' bo dang //
mkha' 'gro rnams kyi thugs dam bskang //
lho phyogs tshe bdag ser mo ni //
rin chen rigs kyi dpa' bo dang //
mkha' 'gro rnams kyi thugs dam bskang //
nub phyogs tshe bdag dmar mo ni //
pad+ma rigs kyi dpa' bo dang //
mkha' 'gro rnams kyi thugs dam bskang //
byang phyogs tshe bdag ljang mo ni //
las kyi rigs kyi dpa' bo dang //
mkha' 'gro rnams kyi thugs dam bskang //
hrIH
ye shes snang ba lam me ba //
kun tu bzang po'i thugs dam bskang //
'chi med dbang po lha yi lha //
tshe dpag med pa'i thugs dam bskang //
sangs rgyas sku lnga'i bdag nyid can //
tshe bdag rigs lnga'i thugs dam bskang //
mgon po sa bcu'i dbang phyug ste //
thugs rje chen po'i thugs dam bskang //
dpal ldan sangs rgyas pad+ma skyes //
pad+ma 'byung gnas thugs dam bskang //
kun shes kun rig dam pa po //
dga' rab rdo rje'i thugs dam bskang //
theg pa mchog gsum ston pa po //
shrI siM ha'i thugs dam bskang //
rnam grol gsum la mkhas pa po //
bi ma mi tra'i thugs dam bskang //
srid pa'i drwa ba 'joms pa po //
hU~M chen kA ra'i thugs dam bskang //
gsum rig gtsang ma dag pa ste //
pad+ma saM b+ha'i thugs dam bskang //
mkhas pa sgyu 'phrul chen po 'chang //
blo ldan mchog sred thugs dam bskang //
'khor los sgyur ba stobs po che //
pad+ma rgyal po'i thugs dam bskang //
nyi ma 'char kha'i dkyil lta bu //
nyi ma 'od zer thugs dam bskang //
thub pa chen po thub chen ldan //
shAkya seng ge'i thugs dam bskang //
bdag med seng ge'i sgra dang ldan //
seng ge sgra sgrog thugs dam bskang //
rdo rje 'jigs byed 'jigs par byed //
rdo rje gro lod thugs dam bskang //
'gro ba'i mar me ye shes sgron //
man+dA ra ba'i thugs dam bskang //
thams cad mkhyen pa'i ye shes mtsho //
mkhar chen bza' yi thugs dam bskang //
rnam grol zhi ba zhi ba nyid //
zhi ba mtsho yi thugs dam bskang //
de bzhin gshegs pa'i yon tan mtsho //
bde chen rgya mtsho'i thugs dam bskang //
nam mkha' las byung rang byung ba //
nam mkha'i snying po'i thugs dam bskang //
smon lam ye shes rgya mtsho ste //
rat+na gling pa'i thugs dam bskang //
gsang sngags rgyal po don chen byed //
tshe dbang grags pa'i thugs dam bskang //
skyabs dang skyob pa bla na med //
mgon po rdo rje'i thugs dam bskang //
chos kyi rgyal mtshan legs par 'dzug
/chos kyi rgya mtsho'i thugs dam bskang //
byams dang snying rje'i dkyil 'khor can //
rtsa brgyud bla ma'i thugs dam bskang //
dkyil 'khor chen po yangs pa can //
tshe yi lha tshogs thugs dam bskang //
rdo rje lcags kyu zhags pa che //
sgo ma bzhi yi thugs dam bskang //
shugs chen mgyogs pa chen po ste //
pho nya rnams kyi thugs dam bskang //
ji skad smras pa de bzhin byed //
srung ma rnams kyi thugs dam bskang //
'dod pa'i don grub dam pa ste //
tshe bdag rnams kyi thugs dam bskang //
don grub bsam pa 'grub pa ste //
tshe la dbang ba'i thugs dam bskang /
thugs dam gnyan po yar bskangs la //
g.yar dam gnyan po khyed kyis stsol //
sku gsung thugs kyis byin gyis rlobs //
mchog dang thun mong dngos grub stsol //
'di ltar sangs rgyas bcom ldan 'das //
tshe yi lha tshogs dgongs su gsol //
bcom ldan tshe yi lha tshogs rnams //
mkhyen brtse mdzad pa dpag med cing //
stobs dang nus pa bsam mi khyab //
rdzu 'phrul thugs rje'i byin rlabs kyis //
rnal 'byor byang chub sgrub pa yi //
tshe yi bar chad zhi bar mdzod //
steng 'og phyogs bzhi mtshams brgyad sogs //
phyi rol snod kyi 'jig rten na //
'phros dang 'khyams dang yar ba dang //
ral dang zhig pa'i tshe gsos shig
/stong phrag brgyad cu'i bgegs rnams kyis //
brkus dang phrogs dang bcom pa dang //
nyams gzhig byas pa'i tshe khug cig
/'byung ba dgra gshed 'thab pa yis //
nyams dang zad dang 'thor ba dang //
chad dang zhig pa'i tshe gsos shig
/gzhan gyis mnan dang bcings pa dang //
bskrad dang gzir dang gzhom pa yi //
tshe yi bar chad thams cad zlog
/gzugs can dgra dang gzugs med bgegs //
sngon las 'phral rkyen thams cad kyis //
tshe la gnod pa'i rkyen bgegs rnams //
thams cad ma lus zhi bar mdzod //
tshe bsod dpal 'byor rgyas par mdzod //
byang chub sgrub pa'i tshe srog rnams //
nam mkha' bzhin du brtan gyur cig
/nyi zla bzhin du gsal gyur cig
/'chi med tshe yi sku thob shog
/hrIH
tshe yi lha tshogs dgongs su gsol //
tshe rabs sngon nas da lta'i bar //
mi dge bcu dang mtshams med lnga //
lci bzhi log brgyad khar ma tho //
thun mong nyams pa mthol lo bshags //
rtsa ba sku gsung thugs dang ni //
thun mong khyad par yan lag gi
/spyi dang bye brag thams cad kyi //
gzhung dang 'gal zhing rdzab pa yi //
chag nyams thams cad mthol lo bshags //
so so thar pa'i sdom pa dang //
byang chub sems dpa'i bslab pa dang //
rig 'dzin sngags kyi dam tshig sogs //
nyams par gyur pa ci mchis pa //
thams cad ma lus byang gyur cig
/sa ma ya shud+d+he aH
zhes tshe sgrub gsang ba 'dus pa'i skong ba 'chi bdag bdud 'joms zhes bya ba gter ston rat+na gling pas g.yar dam du bde chen gling gi gtsug lag khang du bkod pa lags so ///
/
