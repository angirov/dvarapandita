@#//
thugs sgrub bar chad kun sel las /
rig 'dzin rak+sha thod phreng gi srung zlog las rim khyer bder bkod pa bdud 'joms rdo rje'i go mtshon ces bya ba bzhugs so //
na mo gu ru rak+sha kro d+hA ya /
rtag tu zhi yang ngar 'dzin gyi //
bdud 'dul 'bar ba'i gar mkhan che /
khrag 'thung khros pas bdag skyong nas //
phyogs las rnam rgyal mthu byin stsol //
gang zhig rig 'dzin rak+sha thod phreng rtsal gyi rtsa ba'i bsnyen sgrub thems pa'i rnal 'byor pas glo bur sri keg gi g.yul las rnam par rgyal ba'i las kyi sbyor ba brtsam pa la /
gzhung las /
srung dang sreg mnan 'phang ba dang :
las kyi mtha' rgyas bstan pa 'o :
zhes gsungs pa las /
'dir de dag gi gtso bor gyur cing nye bar mkho ba srung zlog gnyis kyi lag len bshad pa la /
thog mar srung ba la'ang rnam grangs mang du 'byung ba las gtso bo mchod rten gyi bcas ni /
rgyu sa shing rin po che sogs ji ltar 'byor pa byin gyis brlabs pa las bdud 'dul mchod rten phyag tshad dang ldan pa che chung gang 'os bzhengs /
sa shing yin
na tshon dkar po gsol /
bum sgor lok+t+ri'i sngags rgod 'bri /
sa 'dzin nang du rgyas par mnan pa'i skabs su bstan pa ji lta ba'am /
bsdu na bgegs ling spyi ltar bris pa'i snying gar tri yig dzaHsa stem pa'i mthar /
bar du gcod pa'i gnod byed sri ngan bcu gsum khug dzaHmA ra ya rbad nan /
ces dang /
mtha' skor mgo nas brtsam ste /
bar gcod glo bur du rtsom pa'i dam sri 'byung po spyi dang khyad par du lo zla zhag dus la 'char ba'i che sri chung sri dar sri pho sri mo sri rgan sri gzhon sri nad sri dur sri dgra sri mtshon sri gri sri god sri byur sri phung sri la sogs pa keg sri'i rigs su gyur pa thams cad khug dzaH
e yaM raM baM laM b+h+rU~M satwaM b+ha ya trig nan :
ces pa'i rgyab tu dzaHkhram gyis bskor /
'byung bas sbyang /
dug khrag gis byug
/dgug bstim nan du byas la shi bltebs tshon skud sngo dmar gyis bcings pa bzhag la thun rdo bkod /
seng khrir chos skyong spyi dang bye brag pa rnams kyi sngags /
tshad med nang du /
tsakra bcu gsum 'bum phrag phyin nas brgya phrag yan dang lok+t+ri'i sngags rgod /
bum pa'i dbus su bsrung bya'i gzugs skye mched dod cing snying gar thal mo sbyar ba bzos pa'i snying gar mthing shog la gser gyis bris pa'i nri yig dang ming 'di zhes bya ba la srungs shig rak+Sha ku ru b+h+rU~M/
bris pa gzhug pa nyid g.yo 'gul med par brtan par bzhag pa'i steng du 'khor lo bsdus pa tsam dbub /
mtha' skor du rten 'brel snying po gang shong gis gtams /
bre nang yi dam rgyud sde zhi khro'i sngags rnams dang /
chos 'khor dang gdugs la thub pa'i mtshan sngags /
rten snying /
dkon mchog rjes dran /
bdud tshar gcod pa'i gzungs /
tog la brgyud pa drug gi bla ma'i mtshan sngags /
de thams cad la'ang srung ba'i spel tshig sbyar zhing dri bzang dang sman gyis byugs pa'i shog dril dar ser po'i na bza' bcas dbu zhabs ma log par bcug
/gzhan yang ring bsrel rnam bzhi /
bzang shing sman gyi phur ma sogs kyis gseng med par gtams pas mtshon lag len spyi ltar bya'o //
srung 'khor rgyas pa ni /
dar ras shog gu dkar po dri ma med pa la /
gur gum dang gi wang rgya mtshal rnams sbyar ba'i khu bas mu khyud rim pa drug bskor ba'i dbus su bdud 'dul mchod rten gyi bum par bsrung bya'i gzugs thal mo sbyar ba'i snying gar rten 'brel snying po phreng du bkod pa'am shong na zlum por bris pa'i lte bar nr-i yig bri /
de rgyab gong ras la gtso bo dang khro bcu'i sngags so so yongs grags ltar bkod /
de rgyab 'khor lo rtsibs bcu gsum la tsakra bcu gsum sngags tshan re re bzhin bri /
rtsibs mchan la /
na mo :
dkon mchog gsum gyi bden pa sogs nas /
mi mthun gnod pa'i bgegs sri las :
srungs shig skyobs shig rak+Shan+tuH
dza ya dza ya su dza ya /
zhes pas 'khor bar bri /
de rgyab mu khyud la dbyangs gsal dang ye d+har /
de rgyab rdor ra /
de rgyab me ri /
thams cad mgo phyir bstan g.yas skor du bri /
bsdus pa gzhi dang rdzas 'dra ba las /
mu khyud rim pa bdun bskor ba'i lte bar hU~M gi mthar /
bsrung bya'i ming mthar srung ba'i spel tshig sbyar bas bskor /
gong ras mu khyud la rtsa sngags spel tshig bcas /
de rgyab rtsibs bcu la hU~M yig bcu dang /
rtsibs mchan la rten snying /
de rgyab rtsibs bcu gsum la las sngags tshan bcu gsum /
de rgyab dbyangs gsal rten snying gi mthar spel tshig sbyar /
de rgyab rdor ra dang me ri g.yas skor bya /
rgyas bsdus gnyis kar gu gul shu dag spos dkar khu bas byugs /
mchod rten dang 'khor lo sngags bcas kyi dbus su gtso 'khor yongs rdzogs bskyed bstims bzlas pa mang du byas la spyi ltar bltabs te mgul du gdags so //
gong smros mchod rten bca' gzhi zin nas stegs gtsang mar bkod la gzungs thag btags /
phyi nang mchod pa rgyas par bsham /
bdag bskyed bzlas pa bden stobs shis brjod kyi bar grub nas /
slar mdun bskyed mchod rten gyi bskyed bzlas ni /
mchod pa byin brlabs la /
hU~M:
dmigs med de bzhin nyid kyi dbyings :
zhes pa nas brtsam /
phrin las tshang bar btang la /
bzlas pa bsnyen sgrub khyug tsam dang /
las sbyor sngags gtso bor bungs bskyed la 'bum ther yan gang 'grub bzla /
thun mthar thal rdeb /
dbyangs gsal rten snying lan gsum grub nas /
mchod bstod dang /
maN+Dal rgyas bsdus gang lcogs lan gsum tsam phul nas thal mo sbyar te /
na mo :
dkon mchog gsum gyi bden pa dang :
rtsa gsum lha yi byin rlabs dang :
chos skyong srung ma'i mthu rtsal dang :
sngags rgod dmod pa'i mtshon cha'i mthus :
lo zla zhag dus la 'char ba'i :
che chung pho mo rgan gzhon dar :
nad sri dur gyi sri ngan sogs :
mi mthun gnod pa'i bgegs sri kun :
myur du zhi zhing med pa dang :
rab tu zhi zhing zlog par mdzod :
bsrung bya mi nor 'khor dang bcas :
bar gcod keg sri'i gnod pa las :
rtag tu rnam par rgyal ba dang :
srung zhing skyob par mdzad du gsol :
zhes gsol ba gdab /
bden stobs dang shis brjod bya /
spro zhing nus na gsol 'debs bar chad lam sel yang bya'o //
thun rjes ma rnams la bdag bskyed bskyar mi dgos pas mchod kha gsos la /
mchod pa byin brlab nas bskyed bzlas shis brjod kyi bar thun gnyis sam gsum sogs byas la /
thun rjes ma'i mthar chos skyong gtor 'bul /
tshogs skong rgyas par gal che zhing /
rjes chog gshegs gsol mi bya bar mdun bskyed mchod rten la brtan bzhugs bya /
rten snying dang rab gnas sngags kyis me tog 'thor /
bdag bskyed bsdu ldang sogs dkyus ltar bya /
rtags thon nas ji ltar bya ba'ang /
gzhung las /
btsan po'i mkhar zhugs dgra las rgyal :
nyam nga'i 'phrang las thar ba sogs :
rtags kyi rim pa byung ba na :
mchod rten dben pa'i gnas su bzhag :
skabs su phyag mchod gsol ba gdab :
sri kha bye ba'i rtags byung na :
sgrub pa bskyar bas myur du zhi :
man ngag kun gyi snying po 'o :
zhes pa ltar ro //
de ltar sgrub pa'i zhar byung ngam /
gzhan du'ang rung /
mar la bsngags nas lus la byugs pa dang /
yungs dkar la bsngags te mgul du thum por gdags pa dang /
tshon skud sna lnga la bsngags te lag pa'i mkhrig mar bcing ba dang /
spos dkar gla rtsi shu dag nag po //
mtshal /
yung ba /
sdong ros /
spang spos rnams kyi phye ma la bsngags te dud pas bdug pa dang /
shu dag dkar po dang sbyar ba'i chu la bsngags pa khong du btung ba dang khrus byas pas sri ngan gyi gnod pa kun las thar bar gsungs so /
!
/gnyis pa zlog pa'i las rim la gsum /
sbyor ba /
dngos gzhi /
rjes kyi bya ba'o //
dang po ni /
dmar phyogs gza' skar rtsub cing drag po'i las la shis pa'i dus su /
phugs logs su rten dang bdag bskyed kyi mchod gtor bshams pa'i mdun du maN+Dal ro sol gyis gru gsum mthing nag byas pa'i dbus su brub khung du sri keg gi ling+ga gong du smros pa ltar bris pa bcug
/sham bu nan ces pa dang /
e yaM sogs mi sbyar /
de steng lcags snod du 'bru nag phye ma khrag chang gis sbrus pa la gtor ma zur gsum thog mdel gyi dbyibs can srin zhal phyung ba la /
dmar gtor zur gsum bcu dang mtheb kyus bskor ba me ri sogs drag rgyan rngam brjid can /
dar nag gi 'phur lding rdo rje rwa gdengs pa dang thod skam gyi tog gis spras pa /
rtsang dmar /
mtshe yungs /
sha dar /
rgyu rlon rnams kyis brgyan pa bkod /
mtha' skor du /
yungs dkar /
rbab rdo /
dug khrag
/thod pa /
mtshe /
khram byang /
dug sna /
khrag rul rnams blugs pa dang btsugs pa'i kong zor zur gsum rnams dang /
mda' gzhu bcas kyis bskor /
gzhan yang tshogs gtor mchod pa'i yo byad /
gser skyems /
bsgral chas sogs mkho ba'i yo byad thams cad tshogs par bya'o //
gnyis pa dngos gzhi la gnyis /
bskyed bzlas kyi rdzong bca' ba /
las sbyor gyi dpung bsdu ba'o //
dang po ni /
gsol 'debs nas brtsam sngon 'gro rnams dang lha bskyed sogs phrin las tshang bar btang la /
bsnyen sgrub dang las sbyor gyi dmigs bzlas ci 'grub mthar stong tshigs mchod bstod 'bul /
thal rdeb skabs 'dir mi dgos /
gal te mchod rten sgrub pa dang sbrel na gong smros ltar phrin las btang /
bzlas pa sogs nas bden stobs brjod pa'i bar /
nyi ma phyed yan la srung ba'i las bya /
phyi dro zlog pa la 'jug
/mchod rten sbrel ma dgos na bdag bskyed nyid srung ba mchog yin pas gong smros ltar grub pa dang /
mdun gyi zlog gtor la dmigs te /
hU~M:
dmigs med de bzhin nyid kyi dbyings :
lhun gyis grub pa'i rig rtsal las :
rgyu yi yi ge hU~M mthing nag :
mkha' la nyi ma bzhin du shar :
'bar ba chen po'i 'od zer gyis :
snod bcud dngos 'dzin stong par sbyangs :
stong pa'i ngang las skad cig gis :
phyi snod dur khrod rol pa'i zhing :
khrag 'thung pho brang chen por gsal :
de phyir 'khor lo rtsibs bcu gsum :
lte ba mi g.yo rtsibs rnams kun :
shugs drag 'khor ba'i khong gseng du :
rdo rje'i sngags kyi yi ges mtshan :
de las rdo rje'i tshwa tshwa dang :
me 'od 'phros pas phyogs kun khyab :
pho brang yangs shing rgya che'i dbus :
steng 'og 'khor lo rtsibs drug pa'i :
lte bar pad nyi dam sri'i steng :
hU~M yig yongs gyur skad cig gis :
gsang ba'i bdag po rdo rje 'dzin :
drag tu khros pa seng ge'i sgra :
dpal chen rak+sha thod phreng rtsal :
smug nag zhal gcig phyag gnyis pa :
sku che yan lag shin tu rags :
phyag gnyis rdo rje dung khrag bsnams :
dbu skra gyen brdzes thod skam brgyan :
stag sham rus pa'i phyag rgyas spras :
thod pa'i phreng ba ga shal mdzad :
mthing 'od 'bar ma nam mkha'i mdog :
gri thod 'dzin pas yab la 'khyud :
zhabs zung brkyang bskum dor stabs kyis :
ye shes me phung 'bar ba'i dbus :
rab khros gar dgu'i nyams kyis rol :
steng 'og phyogs mtshams me phung klong :
bdud 'dul khro bo chen po bcu :
sku mdog dus mtha'i me ltar 'bar :
phyag g.yas rdo rje rtse dgu gsor :
sri ngan 'byung po srung zhing zlog :
g.yon pas gnam lcags phur pa 'dril :
dam sri gdug pa gzir zhing gsod :
sku smad phur pa'i dbal rnon pos :
phyogs bcu'i dgra sri'i snying la 'bigs :
zhal nas hU~M chen sngags kyi sgras :
khams gsum 'byung po 'dar zhing 'dud :
khro bo chen po'i chas kun rdzogs :
'khor lo gnyis kyi bar snang dang :
steng 'og rtsibs la sngags bcu gsum :
me dpung 'bar zhing rang sgra sgrog :
'od zer rdo rje'i tshwa tshwa 'phro :
'brug stong ldir ba lta bur bsam :
de yi phyi rol phyogs mtshams su :
chos srung pho mo ma ning sde :
ci bgyi'i bka' nyan las byed phyir :
skar ltar 'khrugs shing ser ltar 'dril :
gtso 'khor kun gyi gnas gsum gyi :
yi ge gsum las 'od 'phros pas :
rab 'byams dag pa'i zhing khams nas :
dkon mchog rtsa gsum chos srung tshogs :
char ltar bab nas gnyis med thim :
ye shes gzi byin cher 'bar gyur :
ces dam tshig pa bskyed la /
ye shes pa spyan 'dren pa nas mchod bstod kyi bar las byang ltar gtang /
rig 'dzin rak+sha thod phreng thugs ka ru :
sogs kyi dmigs pa gsal btab la rtsa bsnyen bzla /
de nas chos gter srung ma'i gtor 'bul dang /
tshogs byin rlabs nas bshags pa'i bar gtang ngo //
gnyis pa las sbyor gyi dpung bsdu ba la gnyis /
gdab pa'i 'ben gzug pa /
zlog pa'i g.yul gshom pa'o //
dang po gdab las la dgu yod pa'i /
thog mar thugs dam bskul ba ni /
rnga chen rkang gling bshugs pa'i brdas bskul te /
hU~M:
'og min chos kyi dbyings kyi pho brang dang :
'jig rten 'jig rten 'das pa'i dur khrod nas :
dkon mchog rtsa ba gsum dang chos skyong tshogs :
sde brgyad dregs pa'i dmag dpung dbyings nas bzhengs :
da dus bskal pa snyigs ma'i yang mtha' 'dir :
bstan pa gnyan la sdang ba'i dgra dar na :
le lo btang snyoms g.yel bar ma mdzad par :
bstan dang bstan 'dzin bdag gi grogs la dgongs :
chos kyi dbyings nas sgyu 'phrul drwa ba'i sprin :
rig 'dzin khrag 'thung lha tshogs skur ston pa :
rnal 'byor mos pa'i gdung shugs bzod dka' bas :
thugs dam rgyud bskul bcol ba'i phrin las mdzod :
gnyis pa gser skyems gtong ba la phud snod skyems kyis bkang la /
raM yaM khaM gis sbyang /
stong pa'i ngang las b+h+rU~M las rin po che'i snod du oM AHhU~M las gser skyems kha dog dri ro nus pa phun sum tshogs par gyur /
hU~M:
dkon mchog rin chen gsum dang rtsa ba gsum :
khyad par rig 'dzin khrag 'thung lha tshogs rnams :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
pho rgyud mo rgyud ma ning dregs pa'i sde :
ma mo mkha' 'gro zhing skyong gnas nyul kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
lo zla zhag dus spar sme tshes kyi bdag :
yul lha gzhi bdag mthu rtsal ldan pa kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
gsum pa dpang gzug pa ni /
hU~M:
phyogs bcu dus bzhi'i bde gshegs rtsa ba gsum :
rig 'dzin khrag 'thung sgyu 'phrul drwa ba'i lha :
rgyud gsum dregs pa'i dpung dang bcas pa rnams :
ma g.yel ma g.yel gzu dang dpang mdzod cig :
bdag gis byang chub lam la rab zhugs te :
sangs rgyas bstan pa rin chen spel ba dang :
'gro la phan bde bgyid par dam bcas kyang :
dam nyams dgra dang bgegs kyis bar chod na :
ye shes thugs rje'i spyan gyis mi gzigs sam :
sngon gyi thugs dam chen po dgyes dgongs la :
zhing bcu tshang ba'i dgra bgegs brlag pa'i phyir :
mngon spyod drag po'i phrin las dus la babs :
bzhi pa hom dang dmigs bya bskyed pa ni /
rang gi mdun du brub khung bang rim dgu pa /
kha khyer dog cing gting zab pa /
'og gzhi gser gyi sa gzhi la thug pa /
mtshon cha sna tshogs kyi char 'beb pa'i phyi rol du /
bka' srung dregs pa'i dmag tshogs las la rngams pa /
de'i 'og tu nr-i tri las gnod byed gang yin nag la ham pa /
rkang lag lcags sgrog gis bsdams pa /
bu ga thams cad nas khrag 'dzag pa /
kha ngu ba /
mig shi mig
/'o dod lhang lhang 'bod pa zhig tu gyur /
lnga pa bden stobs brjod cing bkug pa ni /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par du rig 'dzin rak+sha thod phreng rtsal khrag 'thung khro bcu'i lha tshogs 'khor dang bcas pa'i bka' bden pa dang /
bden pa chen po'i mthu la brten nas /
bstan dang 'gro ba'i spyi dgra /
khyad par du rig pa 'dzin pa bdag cag yon mchod 'khor dang bcas pa rnams la snga dgra lag gis brdar pa /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gyi khongs gar gnas gar bros kyang skad cig yud tsam la dmigs pa'i rten 'di la khug cig
/drag sngags so lnga pa'i mthar A kar+Sha ya dzaH
dzaHhU~M baM hoH
zhes 'gugs gzhug byas la /
drug pa gdab pa'i kha tshar ni /
hU~M:
rig 'dzin rak+sha thod phreng rtsal :
khrag 'thung sgyu 'phrul drwa ba'i lha :
sprul pa yang sprul bka' sdod bcas :
'od gsal dbyings kyi ngang nyid las :
ye shes gar dgu'i phyag rgyar bzhengs :
rdo rje khros pa'i ting 'dzin gyis :
chos kun sgyu ma lta bu'i ngang :
gnas 'dir mngon spyod las la dgongs :
'bar ba chen po'i cho 'phrul las :
sprul pa'i pho nyas stong gsum khengs :
yid la brnags pa'i dgra bgegs rnams :
lcags kyu can gyis snying nas zungs :
zhags pa can gyis rke nas khrid :
lcags sgrog can gyis yan lag sdoms :
dril bus lus sems myos su chugs :
ming byang 'di la myur du phob :
mgon skyabs byed pa'i lha dang phyes :
mthu dang rdzu 'phrul rtsad nas chod :
phob cig drag tu rnam par gzir :
gtad do gnyer ro byad du chugs :
rengs par gyis la smyor chugs shig :
drag sngags so lnga'i mthar /
dgra bgegs 'byung po thams cad badzra aM ku sha dza :
badzra pA sha hU~M:
badzra s+pho Ta baM:
badzra g+haN+De ho :
badzra A be sha ya A:
badzra pra be sha ya phaT:
nA sha ya b+han+d+ha ya satwaM b+ha ya mo ha ya phaT:
ces bzla /
phyag rgya bzhi bya rog 'ug pa'i dang ru dug gi 'bras bu yungs dkar byad thag smyo khrag rnams brdeg la so so'i phyag rgyas kyang bsnun no //
bdun pa gdab pa ni /
phur bu la yungs dkar brab /
gu gul bdug
/rak+tas byug
/drag sngags so lnga'i dbyangs kyis gzi byin bskyed /
hU~M:
bdag nyid rig 'dzin dpal chen po :
gsang bdag rab khros seng ge'i sgra :
sangs rgyas kun gyi phrin las rdzogs :
'bar ba chen po'i gar gyis rol :
lta ba blo 'das rdzong la gnas :
sgom pa 'od gsal 'phrang la 'jug :
ye shes snying po'i srog dang ldan :
lag gnyis rigs lnga yab yum sbyor :
mthing nag hU~M las skyes pa yi :
sras mchog yak+sha kro d+ha ni :
sku stod khro bo 'jigs pa la :
sku smad phur pa'i dbal dang ldan :
sku gsung thugs kyi bdag nyid can :
'phyar ba tsam gyis srid gsum 'dar :
bsgril ba tsam gyis khams gsum brlag :
klad la bskor bas bdag 'khor srung :
rked la bskor bas phyir mi ldog :
g.yas su bsgril bas pho rgyud 'dul :
g.yon du bsgril bas mo rgyud 'dul :
btab pas lha yang 'jig 'gyur na :
dgra dang bgegs la smros ci dgos :
rdo rje khros pa'i ting 'dzin gyis :
nyams pa'i snying gi dkyil du btab :
dwangs ma drug po nyams par byas :
tshe bsod slar 'dus bdag la thim :
dgra bgegs dug lnga kun sbyangs te :
rnam shes phur pa'i khong nas brgyud :
bde bar gshegs pa'i sras su gyur :
'od gsal dbyings kyi phyag rgyar rdzogs :
drag sngags so lnga pa'i mthar /
a nr-i su tri pre du nr-i tri sha trUn big+h+nAn mA ra ya phaT:
nr-i b+h+rU~M hU~M dza :
a s+pha ra Na phaT:
phur pa gdab cing thun rdzas btab /
brgyad pa slar yang rten gzhi bsgral ba ni /
hU~M:
ye shes 'bar ba'i ral gri 'dis :
dam nyams dgra bgegs lnga phung yang :
phye ma dum bur gtubs nas kyang :
sha khrag dmar chen rgya mtshor 'khyil :
sarba sha trUn big+h+nAn mA ra ya ts+tshin+d+ha ts+tshin+d+ha b+hin+d+ha b+hin+d+ha rbad rbad :
ral gris gtubs /
hU~M:
rdungs shig rdo rje 'bar ba'i gtun :
khro mo e yi dbyings nyid du :
rdo rje khro bo'i gtun gyis brdungs :
dgra bgegs lnga phung rdul du rlog :
sarba sha trUn big+h+nAn mA ra ya ha na ha na da ha da ha pa tsa pa tsa hU~M hU~M phaT phaT:
tho bas brdung ngo //
dgu pa zhal du bstab pa ni /
hU~M:
rig 'dzin khrag 'thung lha tshogs zhal phyes shig :
dgra bgegs dug lnga bsgral pa'i sha khrag rus :
ye shes bdud rtsir byin gyis brlabs te 'bul :
rngams brjid dgyes pa'i tshul gyis bzhes nas kyang :
rnal 'byor bdag cag 'khor dang bcas pa yi :
byang chub lam gyi bar chad dbyings su sgrol :
bstan pa bshigs pa'i dgra bgegs dpung bcas la :
mngon spyod drag po'i phrin las 'grub par mdzod :
sarba sha trUn big+h+nAn mA ra ya ma hA mAM sa rak+ta tsit+ta go ro tsa na ba su ta kiM ni ri ti la kha kha khA hi khA hi :
'dir tshogs la rol zhing lhag ma gtang ngo //
gnyis pa gtor ma'i zlog pa'i g.yul gshom pa la bzhi /
dang po zlog pa'i phrin las bcol ba ni /
ling ro khrag skyems dang sbyar te 'bul zhing /
hU~M b+h+yo :
mthing nag gru gsum e yi klong :
tsakra 'bar ba'i gzhal yas nas :
sangs rgyas kun gyi mthu stobs bdag :
rak+sha thod phreng dbyings nas bzhengs :
dgra bgegs dam sri bsgral pa yi :
sha khrag gtor ma 'di bzhes la :
lo zla zhag dus la 'khor ba'i :
che sri chung sri dar ma'i sri :
pho sri mo sri rgas gzhon sri :
nad sri dur sri ngan pa dang :
glo bur rtsub pa'i keg rigs kun :
zlog go dmar chen gtor mas zlogs :
gnod byed bgegs kyi steng du zlogs :
sgyur ro ltas ngan dgra la sgyur :
zhing bcu tshang ba'i dgra la sgyur :
zlog sgyur bcol pa'i phrin las mdzod :
hU~M b+h+yo :
gnam lcags tsakra 'bar ba yi :
steng 'og phyogs mtshams e klong nas :
dpal chen khro rgyal chen po bcu :
snying rje khros pa'i dbyings nas bzhengs :
dgra bgegs dam sri bsgral pa yi :
sha khrag gtor ma 'di bzhes la :
lo zla zhag dus la 'khor ba'i :
che sri chung sri dar ma'i sri :
pho sri mo sri rgas gzhon sri :
nad sri dur sri ngan pa dang :
glo bur rtsub pa'i keg rigs kun :
zlog go dmar chen gtor mas zlogs :
gnod byed bgegs kyi steng du zlogs :
sgyur ro ltas ngan dgra la sgyur :
zhing bcu tshang ba'i dgra la sgyur :
zlog sgyur bcol pa'i phrin las mdzod :
hU~M b+h+yo :
gzhan yang dpal gyi rnam 'phrul ni :
drag tu khros pa srin po'i gzugs :
'jigs pa'i skur ston rngam pa'i gsung :
dbang drag 'bar ba'i ye shes can :
'khor dang bcas pa dbyings nas bzhengs :
dgra bgegs dam sri bsgral pa yi :
sha khrag gtor ma 'di bzhes la :
lo zla zhag dus la 'khor ba'i :
che sri chung sri dar ma'i sri :
pho sri mo sri rgas gzhon sri :
nad sri dur sri ngan pa dang :
glo bur rtsub pa'i keg rigs kun :
zlog go dmar chen gtor mas zlogs :
gnod byed bgegs kyi steng du zlogs :
sgyur ro ltas ngan dgra la sgyur :
zhing bcu tshang ba'i dgra la sgyur :
zlog sgyur bcol pa'i phrin las mdzod :
'di ni cung zad rgyas pa'i dbang du byas te gro lod ltar bkod pa yin la /
rtsa ba'i gter gzhung dngos ni /
hU~M b+h+yo :
mthing nag gru gsum e yi klong :
tsakra 'bar ba'i gzhal yas nas :
sangs rgyas kun gyi mthu stobs bdag :
rak+sha thod phreng dbyings nas bzhengs :
sprul pa'i khro bcu las la chos :
yang sprul khro bo khro mo dang :
drang srong dmod pa'i mtshon 'chang ba :
lok+t+ri pA las stong khams khengs :
dgra bgegs dam sri bsgral pa yi :
sha khrag gtor ma 'di bzhes la :
lo zla zhag dus la 'khor ba'i :
che sri chung sri dar ma'i sri :
pho sri mo sri rgas gzhon sri :
nad sri dur sri ngan pa dang :
glo bur rtsub pa'i keg rigs kun :
zlog go dmar chen gtor mas zlogs :
gnod byed bgegs kyi steng du zlogs :
sgyur ro ltas ngan dgra la sgyur :
zhing bcu tshang ba'i dgra la sgyur :
zlog sgyur bcol pa'i phrin las mdzod :
ces pa ste 'di tshar grangs gang dgos gsag
/gnyis pa za lam bstan pa ni /
hU~M b+h+yo :
rig 'dzin khrag 'thung bka' nyan pa'i :
snang srid lha 'dre'i dmag tshogs kun :
la las dmag gi ru dar phyar :
la las gsod pa'i mtshon rnon thogs :
la las nad kyi rkyal pa phye :
la las tshon gyi gru gu 'dril :
la las bdud kyi zhags pa 'debs :
la las sho rdel dkar nag 'phen :
la las seng ge glang chen zhon :
la las 'brug dang glog la zhon :
la las 'brong chen dar ma zhon :
la las stag gzig dom dred zhon :
la las bya rgyal khyung la zhon :
la la nam mkha'i khams nas 'phyo :
la la sa gzhi khyab par nyul :
la la chu bo'i gzhung la rgyug :
la la ri bo'i rtse nas 'grim :
la las dung chen ngar skad sgrog :
la las ku co bshug glu len :
la las rkan sgra drag po gtog :
la las rlung nag 'tshub ma 'dren :
la las 'brug sgra drag po ldir :
la las thog dang ser chen 'beb :
shin tu 'jigs shing gtum pa'i gzugs :
dpal chen 'khor tshogs khyed rnams kyis :
za lam dgra dang bgegs la phyes :
sha khrag mchod gtor 'di bzhes la :
chag che nyam nga byad phur sogs :
mi mthun 'gal rkyen bar chad kun :
zhing bcu tshang ba'i dgra la zlogs :
log par 'dren pa'i bgegs la sgyur :
zlog sgyur drag po'i phrin las mdzod :
gsum pa b+h+yos gdab pa ni /
hU~M b+h+yo :
da ni 'khor 'das kun gyis b+h+yo yis thobs :
chag chen nyam nga thams cad dgra la b+h+yo :
lo skag zla skag thams cad dgra la b+h+yo :
za ma'i bdun zur thams cad dgra la b+h+yo :
rbod gtong rbad 'dre thams cad dgra la\u0f8e
'byung ba'i gtsug lag rtsub pa dgra la\u0f8e
rtags dang rten 'brel ngan pa dgra la\u0f8e
rmis ltas mtshan ngan thams cad dgra\u0f8e
yas kyi bdud du g.yos pa dgra\u0f8e
mas kyi sri ru langs pa dgra\u0f8e
bar gyi btsan thabs 'khrugs pa dgra\u0f8e
pha tshan brgya 'dre langs pa dgra\u0f8e
dar tshan stong 'dre g.yo ba dgra\u0f8e
ma bu'i byur 'dre 'khor ba dgra\u0f8e
phu nu'i rus 'dre gzings pa dgra\u0f8e
ltag pa'i bdud du babs pa dgra\u0f8e
dpral ba'i gshed du 'khor ba dgra\u0f8e
rgyal po'i bka' chad 'bebs pa dgra\u0f8e
yul gyi kha mchu gleng ba dgra\u0f8e
sngags pa'i phur zor bsgril pa dgra\u0f8e
bon po'i dzo zor 'phen pa dgra\u0f8e
phyi pa'i ngan sngags thams cad dgra\u0f8e
nang pa'i bden tshig thams cad dgra\u0f8e
mtha' mi'i 'phrul 'khor thams cad dgra\u0f8e
drang srong dmod pa'i mtshon cha dgra\u0f8e
rang gshed rang la chags pa dgra\u0f8e
lha srung bdud du babs pa dgra\u0f8e
ma mo'i dal yams ngan pa dgra\u0f8e
lus kyi na tsha thams cad dgra\u0f8e
sems kyi sdug bsngal zug rngu dgra\u0f8e
rta phyugs god kha ldangs pa dgra\u0f8e
zhing gi btsa' sad ser gsum dgra\u0f8e
byur dang phung bshig ngan pa dgra\u0f8e
dus 'khrugs g.yul bshams ngan pa dgra\u0f8e
mtha' yi dmag dpung g.yo ba dgra\u0f8e
pho bdud dal kha thams cad g.yas su b+h+yo :
mo bdud dal kha thams cad g.yon du b+h+yo :
spyi bdud mi mthun phyogs kun mkha' la b+h+yo :
zlog go dmar chen gtor ma 'di yis zlogs :
sgyur ro ltas ngan thams cad dgra la sgyur :
zlog sgyur bcol pa'i phrin las 'grub par mdzod :
bzhi pa drag po'i sngags rgod kyis zlog pa ni /
gtso bo'i thugs srog sngags phreng las :
khro bo chen po 'dod pa'i rgyal :
lcags kyu thogs pa dpag med 'phros :
sri rnams dbang med bkug byas te :
phyi rol 'khor lo'i rtsibs bar tshud :
nam yang 'chor ba med par gyur :
ces dmigs la /
oM badzra tsaN+Da sarba duSh+TAn hU~M phaT:
hU~M hU~M hU~M hU~M hU~M hU~M hU~M hU~M hU~M hU~M:
oM d+hu ru d+hu ru tsakra :
dza ya dza ya tsakra :
ha na ha na tsakra :
b+hu ru b+hu ru tsakra :
sma ra sma ra tsakra :
b+hi du ma ni tsakra :
dz+wa la dz+wa la tsakra :
saM b+ha be ga Na nA ya sA ra tsakra :
sA la ya sA la ya tsakra :
nA sha ya nA sha ya tsakra :
baM baM tsakra :
hU~M hU~M phaT phaT sa man+ta gI ra tsakra :
tIp+ta tsakra hU~M phaT:
ces bzla /
'khor gyi khro bcu zhal phyir gzigs :
drag sngags 'brug sgra ltar sgrog pas :
'khor lo steng /   g.yas 'og /   g.yon shugs drag 'khor :
sri rnams thams cad phye mar brlag :
rang gi ya rkan ma rkan ni :
gnam sa lta bur gdangs pa'i bar :
lce ni rdo rje rtse bcu gsum :
sngags kyis mtshan pa'i rang sgra yis :
phye ma'ang dmigs med dbyings su thim :
zhes dmigs la sngags snga ma'i mthar /
glo bur bar chad keg sri ngan pa thams cad ma hA sha ri e sa b+h+yo b+h+yo zlog zlog :
ces btags pa ci 'grub bzlas pa'i mthar las byang ltar /
thugs nas lok+t+ri pA la sogs kyi sngags rgod dmod mo thal rdeb bden brjod bcas bya /
dgong mor chos srung gtor skyong dang chad brtan nas shis brjod bar phrin las rdzogs par gtang ba ni sgrub pa'i zhag grangs du byed la 'gres so //
gsum pa rjes drag po'i g.yul 'gyed pa la gsum /
za lam bstan pa /
gtor zor 'phen pa /
mjug bsdu ba'o //
dang po la drug gi
/dang po sgrub zhag rdzogs pa'i nyin snga dro'i char khang steng nas bsang dang gser skyems brngan rnams bya /
zhal bstab kyi rjes su dkar byang me la sregs /
sngags zlog tshar ba'i rjes su slob dpon chas su zhugs la /
hU~M phaT dzaH
ye shes kyi dkyil 'khor nam mkhar bzhugs par gyur /
ces sngags rgyas btegs /
gnyis pa rig 'dzin bskul ba ni /
'cham stabs kyis bskor zhing /
hU~M:
sngon tshe rgya gar rdo rje gdan :
gan+d+ho la yi pho brang du :
pan chen lnga brgya tshogs nas su :
sangs rgyas bstan pa spel ba na :
mu stegs nag pos g.yul bshams tshe :
slob dpon pad+ma 'byung gnas kyis :
g.ya' ri'i nags la sgrub pa mdzad :
bsnyen phur nam mkha'i dbyings su 'phar :
rdo rje'i phyag rgyas blangs shing sgril :
bsgril cing tsan dan nags su 'phangs :
me 'bar 'khrugs shing mtsho yang bskams :
srib kyi mu stegs sa gang bsregs :
yak+sha nag po rdul du brlags :
de bzhin bdag gis deng bskul gyis :
ji ltar rtags bstan bsnyel lam ci :
bdud sde 'dul ba'i grogs mdzod cig :
gsum pa chad mdo las byang ltar bsgrag
/bzhi pa zor bskul ni /
hU~M:
drag po zor gyi dpung tshogs dbyings nas bzhengs :
rig 'dzin rtsa brgyud bla mas rgyab rten mdzod :
yi dam lha tshogs mngon spyod las la dgongs :
bka' srung dregs pa'i tshogs rnams dmag la chos :
sangs rgyas bstan la sdang ba'i dgra dar na :
ma g.yel ma g.yel zor gyi dpung la gshegs :
lnga pa phur kha bsgyur zhing zor lam bsal ba dngos la /
phur pa bsgril la /
hU~M:
nga ni rak+sha thod phreng rtsal :
dus gsum rgyal ba'i phrin las rdzogs :
dpal chen po dang gnyis su med :
de ring gdug pa'i zor 'phen gyis :
lha gshegs gangs dkar rtse la gshegs :
klu gshegs rgya mtsho'i gting la gshegs :
btsan gshegs brag dmar logs la gshegs :
gdong du su yang ma sdod cig :
de ring thams cad las la chos :
bya khyung rgyal pos dmag sna drongs :
rgyal chen bzhi yis shul mtshon te :
mgon po'i tshogs kyis dmag dpon gyis :
snang srid lha 'dre dmag la 'ur :
phyogs skyong bcu yis ru mtshon phyor :
sde dpon sum cu jag par rgyugs :
brtan ma rnams kyis so kha srungs :
rA hu la yis dkyil nas 'khyugs :
dbang phyug rnams kyis mtha' nas sdus :
khro bo'i tshogs kyis rting mnan te :
pha rol bdud dang dgra bgegs la :
mngon spyod las kyi g.yul ngo sprod :
bdud kyi ru dar bsnyil bar gyis :
dgra dpung bdun rgyud rtsad nas chod :
bgegs dpung thal ba'i rdul bzhin rlogs :
drug pa g.yul du zhugs pa ni /
gtor ma phyir dpag la /
hU~M b+h+yo :
zor gyi dpung tshogs chas pa ni :
srin po chas pa'i cho 'dra ste :
srin zhal dmar po ya la la :
'brong dar chas pa'i cho 'dra ste :
rtsang rnon ru thur zangs se zang :
bdud rgyal chas pa'i cho 'dra ste :
dar mdung dmar po phya ra ra :
ma mo chas pa'i cho 'dra ste :
dug mtsho mang po nyi li li :
ku bswo cha sgra di ri ri :
spyi chag thams cad gtor mas zlogs :
sgos chag thams cad khyung gis sgyur :
zor gyi dmag dpung mkha' la gshegs :
mi mthun thams cad zlog pa dang :
dgra bgegs sgrol ba'i phrin las mdzod :
ces lta ba'i gding /
sgom pa'i gzengs bstod /
rig pa ngar phyung zhing /
ging dkar nag gis ru dar phyar bas sna drangs pa'i zor rnams rim par btegs pa'i phyir 'brang zhing /
rig 'dzin gyi lha tshogs dmag dpung 'ur dir gyis chas par bsam la /
khyams su sleb pa dang gtor ma phyir bzhag la /
gser skyems /
gzu dpang /
phur sgyur /
zlog pa /
za lam bstan pa /
b+h+yo gdab rnams bya /
gang du 'phang ba'i gnas gza' rgod rgyu ba'i phyogs su zlog sngags bzla bzhin phyin nas /
gnyis pa zor 'phen pa la lnga /
gser skyems /
gzu dpang /
phur bsgyur rnams sngar ltar dang /
gnyis pa dmigs bya 'ben du byas la 'gugs gzhug bya /
gsum pa zor ni /
hU~M b+h+yo :
dpal chen khrag 'thung bka' nyan pa'i :
lha srin sde brgyad dgra la b+h+yo :
stong gsum gangs ris bskor ba nas :
gnod sbyin thams cad dgra la b+h+yo :
stong gsum zangs ris bskor ba nas :
btsan dmag thams cad dgra la b+h+yo :
stong gsum lcags ris bskor ba nas :
bdud dmag thams cad dgra la b+h+yo :
stong gsum brag ris bskor ba nas :
srin po thams cad dgra la b+h+yo :
stong gsum g.yu ris bskor ba nas :
sman mo thams cad dgra la b+h+yo :
stong gsum gser ris bskor ba nas :
gshin rje thams cad dgra la b+h+yo :
stong gsum dug mtsho 'khyil ba nas :
klu bdud thams cad dgra la b+h+yo :
stong gsum khrag mtsho 'khrugs pa nas :
ma mo thams cad dgra la b+h+yo :
stong gsum 'di na che ba yi :
rgyal chen phyogs skyong dgra la b+h+yo :
hU~M b+h+yo :
nyams pa'i dgra bgegs dpung bcas la :
rgyal chen bzhi yis yungs zor rgyob :
gnod sbyin rnams kyis rdo zor rgyob :
btsan dmag rnams kyis mda' zor rgyob :
bdud rgyal rnams kyis kong zor rgyob :
srin po rnams kyis thod zor rgyob :
sman mo rnams kyis mtshe zor rgyob :
gshin rje rnams kyis khram zor rgyob :
klu bdud rnams kyis dug zor rgyob :
ma mo rnams kyis khrag zor rgyob :
lus ngag thal ba'i rdul bzhin rlogs :
ming tsam med par tshar chod cig :
drag sngags bzla zhing zor rnams rol mo'i 'og tu 'phen pa'am /
de las kyang spros pa che bar byed na tshigs gcad kha phral te /
hU~M b+h+yo :
nyams pa'i dgra bgegs dpung bcas la :
(rgyal chen bzhi yis yungs zor rgyob :)
lus ngag thal ba'i rdul bzhin rlogs :
ming tsam med par tshar chod ci+i+ig :
ces drag sngags brjod cing yungs zor 'phen pa sogs re re bzhin bya'o //
bzhi pa gtor chen 'phen pa ni /
gtor ma'i dam tshig pa rnams mdun gyi nam mkhar bzhugs /
gtor ma la chag sgo rkyen bgegs bstims pas nad mtshon dug gi rang bzhin du gyur par bsam nas /
ho :
dgongs su gsol lo rgyal ba rnams :
mchog gsum thugs dam ma g.yel cig :
rig 'dzin byin rlabs dpung skyed cig :
yi dam lha tshogs mthu ma chung :
mkha' 'gro'i tshogs rnams rtsal ma zhan :
chos skyong srung ma bang ma bul :
dregs pa sde brgyad las la 'dus :
gum gum chum chum dus la bab :
gtor chen lag tu thogs nas /
hU~M:
nga ni dus gsum rgyal ba yi :
mthu stobs nus pa'i ye shes sku :
dbang drag rig 'dzin rtsal 'chang ba'i :
dpal chen khrag 'thung bdud 'dul yin :
de ring gdug pa'i gtor zor 'di :
phas rgol dmag tshogs gzhom phyir 'phen :
sangs rgyas bstan bshig steng du 'phen :
bla ma'i sku dgra rtsom la 'phen :
dge 'dun 'du sgo 'phrog la 'phen :
sems can sdug tu gtad la 'phen :
zhing bcu tshang ba'i dgra bo yi :
gnam gyi 'ju thag gcod phyir 'phen :
sa yi rten phur phud phyir 'phen :
bar gyi dgra bgegs 'khor bcas kyi :
bdun rgyud rtsad nas brlag phyir 'phen :
mi mthun 'gal rkyen bar chad kun :
sdang dgra gnod byed bgegs la zlogs :
ming tsam med par phung du chugs :
thal ba'i rdul bzhin brlag par gyis :
drag sngags bzla zhing gtor zor rnams 'phang /
dgra bgegs dam sri thams cad rtsa phung la me brgyab pa ltar shul med du brlag par bsam la /
ngul mo la rdab cing dmod mo 'ur /
nam mkhar bzhugs pa'i lha rang la bstim /
lnga pa zor rjes gcod pa ni /
ye shes kyi bya khyung 'jigs su rung ba gcig gis mtshams bcad par bsam la /
hU~M khroM badzra ga ru Da b+h+yo zlog :
ces brjod la rdo rje slob dpon gyis rting mnan te tshur log
/rdo rje'i gur du bdag gzhan bsrung bya thams cad tshud par bsam la las byang bzhin srung 'khor gsal btab /
de nas phyir snyeg gcod phyir gdong phyir bstan te /
hU~M hU~M hU~M bdud pra mA ra ya rbad nan :
kha la dza ma li rbad nan :
rA tsa du ling shag rbad nan :
shig shig dum dum rbad nan :
tshal pa tshal pa rbad nan :
khroM khroM b+h+yo rbad nan :
rmug rmug rbad nan :
tir tir rbad nan :
tshal du tshal du rbad nan :
zhes nyer gcig bzla'o //
gsum pa mjug bsdu ba la gsum /
dang po brtan ma skyong ba ni /
gtor gzhong bshal ba'i phud kyis brtan ma bran la byin gyis brlabs te las byang bzhin 'bul lo //
gnyis pa gtor mnan ni /
sgrub khang gi sgo drung du dong brus pang sngar gyi ling+ga bsregs pa'i thal ba blugs /
dong bcad pa'i khar gtor gzhong kha sbubs la bro ra bskor te /
e gru gsum par dgra bgegs dam sri bkug par bsam zhing /
dgug gzhug dang bro brdung bar bya'o //
gsum pa ni /
nang du log la tshe 'gugs /
sngar btegs pa'i nam mkhar bzhugs pa'i lha rnams la mchod cing bstod de dngos grub blangs nas rang la bstim /
chad lhag kha bskang dkyil 'khor bsdu zhing bkra shis smon lam gyis mtha' brgyan par bya'o //
'di ni gter chen nyid kyis bsgrigs pa'i gro lod gtor zlog sor bzhag tu bkod kyang gtor zlog gi gzhung shin tu bsdus pa la /
rjes kyi spros bcas rgyas ches pas lag len cung zad dka' bar snang bas /
sngags pa dkyus mas rgyab skyel mi byed na chas zhugs gar 'cham skor mi 'grub pa gzhir byas /
sngags zlog tshar ba'i rjes sngags rgyas btegs la /
gser skyems tsam gtang ste /
za lam bstan pa'i sa bcad gnyis pa rig 'dzin bskul ba sogs nas drug pa g.yul zhugs kyi 'phros su /
hU~M b+h+yo :
dpal chen khrag 'thung sogs zor 'phen pa phyin chad dam /
zor ma byas na'ang rung bas /
ho :
dgongs su gsol lo phyin chad kyis 'thus shing de ltar na bca' gzhi'i skabs su zor chas bsgrig pa'ang mi dgos pa bcas dbye bsdu'i skabs phyed par bya'o //
des srung zlog gi rim pa song /
sreg mnan gnyis kyang nyer mkho gal che bar snang rung /
skabs 'dir khrigs bkod ma lcogs mod /
gter gzhung ni 'di lta ste /
sri ngan me la bsreg pa ni :
seng ldeng ngam ni skyer pa'i mer :
rak+sha thod phreng 'khor bcas bskyed :
bcu gsum sri yi ling+ga la :
dgug bstim bsgral zhing dum bur gtub :
dug khrag ke shang lan tshwar bcas :
rtsa ba'i sngags dang las sngags mthar :
gnod byed dgra bgegs byad phur rbod gtong la brten pa'i keg sri ngan pa thams cad mA ra ya dz+wa la raM:
da ha da ha b+hasmiM ku ru swA hA:
brgya stong khri sogs gang rigs 'bul :
las kyi sbyor rjes spyi ltar bya :
sa ma ya :
keg sri sa la mnan pa ni :
dug shog ngos la gri khrag gis :
'khor lo phyi nang rtsibs drug drug :
dbus dang rtsibs bar sri yi ming :
bcu gsum so so'i tha ma ru :
e yaM raM baM laM b+h+rU~M satwaM b+ha ya trig nan :
lte bar rdo rje rgya gram gyis :
mtshan pa'i dbus dang rtsibs rnams la :
sngags tshan bcu gsum dgod par bya :
phyi rol bgegs ling spyi ltar bri :
dgug gzhug gsad pa'i sbyor ba brtsam :
phung shul ri rud g.yang sa'i   mi lhung ba'i /sa :
'dre can mi mang khyer ba'i /   chu dang rbab   mi bsad pa'i /rdo'i dum :
gzhan yang phung rdzas gang 'byor bcas :
so sor 'os pa'i thod pa 'am :
khyi spyang thod pa'i nang du bcug :
mchod rten zhabs sam lam gyi dkyil :
gnam sa drag po'i gnas su sba :
rdo rje'i bro brdung phyag rgyas gdab :
sa ma ya :
zhes 'byung ba nyid rtsa bar gzung nas smin gling dregs 'joms sam /
chos gling gur drag gi cha lag lta bu'i mnan pa dang sreg pa'i las rim gyis khog dbub na 'jug bde bar snang ngo //
sri las rkyen che med par grags mod kyang //
mnan pa tsam las zlog pa'i las rim dkon //
zab cing stabs bde 'di nyid gsal byas dges //
rang gzhan mi mthun phyogs las rnam rgyal shog
/ces pa 'di'ang lag len byed pa rnams la shin tu phan thogs che bar grags pa dang gzhan la med pa'i khyad chos shin tu nye bar mkho ba mthong nas /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel ///
/
