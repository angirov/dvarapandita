@#//
bla ma rgyal ba kun 'dus las /
yum bka' rdo rje phag mo'i dbang chog nag 'gros su bkod pa bde chen bdud rtsi'i myu gu zhes bya ba bzhugs so //
na mo gu ru badzra yo gi nI yai /
chos kun 'byung gnas rgyal ba'i yum //
rnam thar gsum ldan mkha' dbyings su //
bdag bsnyen bdag gis 'bad pa gang //
don ldan nyid du byin gyis rlobs //
rgyal 'dus yum bka' phag mo gsang sgrub kyi smin byed sgrub pa la gsang ba'i gnas su stegs gtsang mar ras bris kyi dkyil 'khor bting /
med na maN+Dal la sin+d+hu ra'i thig le dbus su gtso 'khor lnga /
de rgyab bzhi /
kun la me tog dmar po'i tshom bu bkod pa'i khar bum pa rigs lnga'i phyag rgyas spras pa so lnga'i bcud ldan mgul chings dmar po kha rgyan gseb phag mo'i sku tsaka dang bcas pa bkod /
de'ang rgyas par spro na spyi gnad mu tig phreng ba ltar bgegs bskrad nas brtan bzhugs kyi bar gyi sngags rnams brjod /
bsdus pa'i skabs 'dir mi dgos /
dbang tshig zur du yod pa ltar rigs lnga'i phyag rgya spyi bsdus kyi tsakli zur du bzhag kyang legs /
g.yas su phreng ba dmar po dang ban+d+har chos sman btab pa'i bdud rtsi /
g.yon du me long la sin+d+hu ra'i thig le byas pa'i steng shel rdo shel gong gang rung bzhag
/rgyab tu gtor ma zla gam dmar po /
mdun ngos kha T+wAM/
zur la pad+ma'i phreng ba dang me ri rtser gri thod kyis mtshan pa /
mdun du sman rag gtor gsum /
chu gnyis nyer spyod phreng tshar du bsham /
gzhan yang las bum /
sngon gtor /
tshogs chad brtan /
bka' srung gtor 'bul sogs phrin las la mkho ba rnams kyang tshogs par bya'o //
de nas tshig bdun gsol 'debs /
drag khros ltar skyabs sems /
zur phyung dkar bgegs /
rgyal ba kun 'dus kyi bka' bsgo nas mchod pa byin rlabs yan btang /
de nas rang gzhung sgrub thabs lha bskyed nas bstod bshags bar gyis bdag mdun zung 'jug tu bsgrub /
bzlas pa'i dbur dzapa? khang phyes la bdag mdun gnyis kar dmigs pa'i spro bsdu dzapa? bsnyen ci 'grub bzla /
bum bzlas zur du ma byas kyang chog la spro na bum pa gzhal yas khang du dkyil 'khor pa skad cig gis gsal btab /
spro bsdu dang bdud rtsi 'beb pa'i dmigs pa bcas gzungs thag blangs la bzlas pa ci rigs mthar 'od zhu bya /
las bum du rta mgrin bskyed bzlas dang /
rang gzhung gi thugs dam bskul ba /
bka' srung gtor 'bul /
tshogs byin rlabs nas bsgral bstab bar byas la /
rgyal ba kun 'dus kyi bsnyen pa'i mthar gyi thugs dam gnad bskul 'don la dbang blang ngo //
dbang dngos la slob ma rnams las chus khrus bya /
bgegs gtor gtang zhing bka' bsgo mtshams gcad byas la srung 'khor bsgom /
sems bskyed gsal btab la /
de yang ji skad du /
bdag 'dra pad+ma 'byung gnas kyis :
phyi rabs rnal 'byor don ched du :
rdo rje phag mo'i gsang sgrub 'di :
zil chen gsang ba'i phug pa ru :
ye shes mtsho rgyal ma la bshad :
'di nyid nyams su blangs gyur na :
khams gsum ma lus dbang sdud cing :
'ja' lus mkha' spyod 'grub par 'gyur :
zhes gsungs pa ltar gsang ba ye shes snying po'i rgyud kyi man ngag bla ma rgyal ba kun 'dus zhi drag gi skor rnams o rgyan gyi slob dpon chen pos mon kha seng ge'i rdzong du ye shes mtsho rgyal la gnang zhing /
de'i yum bka' rdo rje phag mo'i sgrub thabs las tshogs dang bcas pa zab cing gnyan la byin rlabs dngos grub kyi gter mdzod du bsngags pa 'di nyid tsa ri zil chen gsang ba'i phug tu bstsal /
mtsho rgyal gyis chos bka' ma bu cha lag gcig tu bsdams te mdo khams rgyam rgyal rdo ti gangs ri'i nye zhol 'gyur med g.yu mtsho chen mor phyi rabs kyi don du rgyas btab pa /
dus kyi rtags rnams mngon du gyur pa na gter 'byin sprul pa'i skyes mchog rig 'dzin chen po rol pa'i rdo rjes ngo mtshar rdzu 'phrul gyi cho 'phrul chen pos spyan drangs pa /
bla ma rgyal ba kun 'dus gsang ba yum gyi sgrub pa'i dkyil 'khor du dbang bskur ba la sogs kyis mtshams sbyar nas maN+Dal 'bul du gzhug
/snyim pa me tog gis bkang ba'i thal mo sbyor la gsol ba 'debs pa 'di'i rjes zlos mdzod /
ho :
rab 'byams rgyal ba'i thugs rje gcig bsdus pa :
mtshungs bral rdo rje rgyal po dgongs su gsol :
bdag gi rgyud smin sangs rgyas sar gnas phyir :
dbang mchog dam pa bskur mdzod gsol ba 'debs :
lan gsum /
slob dpon gyis /
kye ho legs so skal ldan rigs kyi bu :
de ltar 'dod na skyabs 'gro sogs mdzod la :
gsang ba sngags kyi dam srungs bdag nyid kyis :
bsgos pa bzhin byos dngos grub myur thob 'gyur :
bla ma dang dkyil 'khor gyi gtso bo dbyer ma mchis pa rgyal kun skyed pa'i yum gyur rje btsun rdo rje rnal 'byor ma'i ngo bor bzhugs pa la /
bdag gzhan 'gro ba mtha' dag byang chub snying po'i bar skyabs su mchi zhing gzhan don byang chub mchog tu sems bskyed pa dang /
phyag 'tshal zhing mchod pa 'bul ba sogs tshogs gsag yan lag bdun pa tshul bzhin du bgyi ba'i blos 'di'i rjes zlos /
ho :
dkon mchog gsum dang rtsa gsum skyabs 'os la :
bdag cag mi 'bral rtag tu skyabs su mchi :
sngon byon rgyal ba rgyal sras byang chub mchog :
thugs bskyed ji bzhin ma nor bdag gis bskyed :
phyag 'tshal mchod 'bul ma dag 'khrul byas bshags :
thabs shes chos la yi rang 'gro kun gyi :
don phyir theg dgu'i chos 'khor bskor bar skul :
ji srid 'khor ba'i rgya mtsho ma skem pa :
de srid rgyal ba'i sprul pa grangs med kyis :
'gro don mdzad gsol dge ba gang mchis pas :
bdag sogs 'gro kun lam myur zab mo'i chos :
mthar phyin kun bzang yab yum dang mtshungs shog :
lan gsum /
dbang gi gzhi dgod cing ye shes pa dbab pa yin pas khyed rang dam tshig gi lha sku 'di bzhin du gsal thobs shig
/b+h+yo :
snang srid 'khor 'das stong pa la :
kun khyab sems kyi cho 'phrul gyis :
stong gsal ma 'gags dkyil 'khor shar :
'ja' tshon sna lnga'i gur khang dbus :
gsal 'tsher thig le'i sogs las gzhung ltar la /
phrin las rnam bzhi lhun gyis grub :
rigs lnga mkha' 'gro 'bum gyis bskor //
snang stong zung 'jug chu zla ltar :
sogs brjod la gsal gdab /
sha chen tshil chen sogs spos dang rol mo dbyangs bcas spyan 'dren brjod /
mthar rtsa sngags dang /
pra be sha ya a A pheM pheM hring hring dzaHdzaHhU~M:
zhes brjod cing rol mo dang 'beb pa'i rdzas sbyor rnams kyis dbab /
de ltar byin phab pa'i ye shes pa khyed rang gi sgo gsum la ji srid snying po'i bar brtan par gyur pa'i mos pa mdzod /
me tog 'thor zhing ye d+har brjod /
de dag gis sngon du 'gro ba'i cho ga rnams grub nas /
dngos gzhi'i dbang bskur ba la'ang sku gsung thugs ye shes rdo rje'i rim pa bzhir 'byung ba las /
thog mar sku rdo rje'i dbang gi slad du dmigs pa 'di ltar du mdzod /
bum pa ye shes kyi gzhal yas khang du sku brnyan dkyil 'khor gyi lha tshogs dngos su gsal ba las bdud rtsi'i rgyun babs pas sgo gsum gyi dri ma gtor cing bkrus /
lha sku phyag rgya gnyis pa 'phos nas thim pas lus sgrib bral snang stong 'ja' lus rdo rjer dngos su gyur par mos shig
/bum pa thogs la /
hU~M:
stong chen chos sku'i dkyil 'khor nas :
rang byung longs sku ma 'gags gsal :
gnyis med sprul sku bde ba che :
yongs rdzogs slob mar myur thob shog :
hU~M:
ye shes bdud rtsis sgrib gsum sbyong :
dar sna'i mgul chings ye shes lnga :
gzungs thag rdo rje bde stong rgyas :
kha rgyan 'di las dgos 'dod 'byung :
dkyil 'khor lha rdzogs bum pa 'dis :
slob ma khyod la dbang bskur bas :
sku gsum lhun rdzogs ye shes lnga :
rab ldan 'ja' lus ye shes sems :
gyur nas phrin las thogs med 'grub :
zhing khams skur rdzogs skus zhing khams :
khyab par 'gyur ba de sogs smon :
mchog gsum bden pas 'grub par shog :
ma hA a b+hi Shiny+tsa mAM:
bum pa mgor bzhag bum chu blud /
me tog 'thor /
slar yang rigs lnga'i phyag rgya 'od zer 'bar ba 'phros nas gnas lngar thim pas phung khams gnas su dag
/dug lnga ye shes lngar gnas gyur par mos shig
/rigs lnga'i phyag rgya'am bum pa nyid gnas lngar bzhag la /
hU~M:
sangs rgyas rdo rje rin chen pad+ma las :
rigs kyi dkyil 'khor gsal ba slob mar thim :
phung lnga khams lnga dug lnga gnas su dag :
ye shes lnga ldan sgo gsum rgyu rkyen rnams :
lha yi dkyil 'khor yongs smin theg pa dgu'i :
ma nor lam bzang mthar phyin sangs rgyas shog :
ma hA a b+hi Shiny+tsa mAM:
gnyis pa gsung rdo rje'i dbang bskur ba'i slad du dmigs pa 'di ltar du mdzod /
slob dpon dang dkyil 'khor gyi gtso bo'i thugs ka'i sngags phreng las sngags phreng gnyis pa byung /
zhal nas thon /
khyed rang lhar gsal ba'i zhal du zhugs /
thugs kar nyi zla'i ga'ur oM AHhU~M gsum mthar 'khod pa'i mos pa dang bcas te 'di rnams kyi rjes zlos /
phreng ba sbrel la sngags rnams rjes zlos lan gsum re bya /
ban+d+ha'i bdud rtsi rang byung gi sngags phreng /
thabs shes kyi rang sgra
/bde stong zung du 'jug pa'i rang bzhin can khyed rang rnams kyi lce rigs lnga'i phyag rgyar gsal ba nas brgyud de lus gang bas ngag sgrib bral grags stong gzhom med rdo rje'i rang sgrar smin pa'i mos pa mdzod cig
/thod pa'i bdud rtsi sbyin la /
hU~M:
ban+d+ha'i bdud rtsi sngags phreng bla na med :
bde stong zung 'jug thabs shes a haM sgra :
pho rgyud mo rgyud ye shes lha tshogs kyis :
khyod la dbang bskur rtsa rlung thig le sogs :
sku gsum lha yi 'khor lor gyur kha sbyor :
bzhi yis bde chen gsang lam mthar phyin shog :
khyod kyi lce yang rigs lnga'i phyag rgyar gyur :
dam chos kun dang sngags kyi sgra sgrogs shig :
ma hA a b+hi Shiny+tsa mAM:
gsum pa thugs rdo rje'i dbang gi slad du /
me long dri med dbyings stong pa nyid /
shel dkar gong bu rang rig 'od gsal zang thal /
de gnyis zung du 'jug pa thabs shes dbyer med bde chen phyag rgya chen po'i rang bzhin mngon du rtogs pas yid sgrib bral rig stong 'od gsal ye shes kyi 'khor lor dag par mos shig
/me long shel bcas snying gar bzhag la /
hU~M:
snang srid 'khor 'das chos thams cad :
stong gsal gnyis las ma 'phros med :
de ni thabs shes zung la bya :
mtshon byed sin+d+hu ra shel gzugs :
me long nang du shar yang stong :
ya bral byas na grol mi 'gyur :
de phyir zung 'jug lha yi tshogs :
slob ma khyod la yongs rdzogs bskur :
snang srid 'khor 'das bsdus pa'i chos :
tha dad med par rtogs par byos :
lha yang rang yin rang nyid lha :
gnyis med ye gnas ngo mtshar che :
zab rgya bla med don rnams kun :
slob ma 'di la yongs rdzogs nas :
ji lta ji snyed kun mkhyen pa :
mchog gsum bden pas myur 'grub shog :
ma hA a b+hi Shiny+tsa mAM:
bzhi pa yon tan phrin las yongs rdzogs ye shes rdo rje'i dbang bskur ba la dmigs pa 'di bzhin du mdzod /
gtor snod ye shes rol pa'i gzhal yas khang du gtor ma sku gsum yongs rdzogs dkyil 'khor gyi 'khor lo 'du 'phro cho 'phrul dpag tu med pa dang bcas pa khyed rang rnams kyi spyi bor spyan drangs pas rdo rje'i ye shes chen po'i byin rlabs rgyud la pheb pa'i mos pa mdzod cig
/gtor ma spyi bor bzhag la /
hU~M:
phyogs bcu dus gsum gshegs bzhugs 'byon :
mchog dang rtsa ba sku gsum sogs :
'gro ba'i don mdzad mchis so cog :
thams cad thams cad sku gsung thugs :
yon tan phrin las 'di la 'dus :
de ring bu la dbang bskur bas :
ma lus sgrib dag dbang kun rdzogs :
theg dgu'i sa lam yon tan mchog :
mthar phyin dag pa sku bzhi dang :
ye shes lnga ldan lhun gyis grub :
de yang chos sku nyag gcig pu :
'ub chub 'du 'phro gang byed kyang :
ma 'gags sgyu 'phrul drwa ba can :
rtag chad mtshan bdag mthar ma lhung :
kun khyab mnyam nyid blo las 'das :
byar med bde chen dbang thob shog :
ma hA a b+hi Shiny+tsa mAM:
gtor ma'i lha 'od du zhu ste khyed rang la thim pas sgrib gnyis bag chags dang bcas pa dag
/sgo gsum sku gsung thugs su smin /
stong gsal ka dag spros bral nam mkha' lta bu'i ngang du mnyam par zhog cig
/hU~M:
de yang skyes bu'i log rtog gi :
'khrul pa bsal phyir tsam du zad :
ngas ni ci yang bstan du med :
de phyir blo 'das ngang la zhog :
a :
zhes cung zad 'jog
/me tog 'thor la shis brjod gang 'os bya /
de dag gis gsang ba yum mchog rdo rje phag mo'i dkyil 'khor du dbang bskur ba brgyud pa'i phyag bzhes ltar grub pa yin pas rtsa ba dang yan lag gi dam tshig tshul bzhin bsrung zhing sgo gsum bran du 'bul ba'i mos pas 'di'i rjes zlos /
ho :
rdo rje rgyal pos gang bstsal pa'i :
rtsa ba yan lag dam tshig bsrung :
bdag cag khyed kyi bran du mchi :
ma nor lam mchog mthar phyin shog :
lan gsum /
dbang skur rdzogs par thob pa'i gtang rag tu dmigs nas maN+Dal 'bul bar zhu /
zhes maN+Dal dang dge bsngo bya /
slob dpon gyis tshogs la rol /
lhag ma phyin chad las byang dkyus ltar la rta bro'i rjes su mchod bstod nongs bshags /
ras bris dkyil 'khor sogs rten yod na mdun bskyed brtan bzhugs /
gshegs bsdu shis brjod bsngo smon gyi bar rgyas par byas pas 'grub bo //
rdo rje btsun mo dgyes pa'i zhal //
sgrib bral snying gi me long du //
shar nas bde stong lhan cig skyes //
mkha' spyod rdo rje'i grong snyegs shog
/ces zab cing rmad du byung ba'i gsang ba skal bzang kun la rnam par rgyas pa'i 'dun pas pad+ma gar dbang blo gros mtha' yas kyis shrI de bI ko Ti tsa 'dra rin chen brag 'od gsal ye shes kyi 'khor lor bgyis pa dge legs 'phel ///
/
