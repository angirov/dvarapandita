@#//
dpal ldan mgon po tshogs kyi bdag po drag sngags gsang ba spu gri'i smin byed chu 'babs su bkod pa mthu stobs rab 'byed ces bya ba bzhugs so //
na maHshrI gu ru ga Na pa ta ye /
thugs rje'i spyan ras 'gro kun la gzigs pas //
gdul dka'i gnyen por gtum drag 'jigs pa'i gzugs //
rjes brtse'i byin mthu bdag la dbab nas kyang //
mkhyen brtse nus pa rgyas pa'i dge legs stsol //
mdo smad ljongs su dar che yang //
smin byed lag len tshul bzhin du //
'chad dang nod pa dkon pas na //
'dir yang rnam gsal bsdeb par bya //
lo chen bai ro tsa na'i thugs bcud /
drag sngags gsang ba spu gri'i rgyud dang 'brel ba'i mgon po tshogs kyi bdag po bka' gter zung 'jug gi dbang bskur bka' gtad bcas bsgrub pa la gsum /
sbyor ba yo byad bsham zhing sgrub mchod bya ba /
dngos gzhi dbang dang bka' gtad /
rjes kyi cho ga ji ltar bya ba'o //
dang po ni /
stegs bu'i dbus su dkyil 'khor sgo rdzogs dur khrod rdor rwa me ri sogs khro dkyil spyi mtshungs la /
lte bar gru gsum mthing nag
/zla gam gsum dmar /
de rgyab 'khor lo rtsibs bcu /
de rgyab rtsibs brgyad gnyis ka sngon po la /
mgon po yab yum /
sku gsung thugs mgon /
phyogs bcu'i mgon po /
sde brgyad rnams dang /
sgo bzhir rgyal chen bzhi so so'i lha mtshan rgyas bsdus gang 'grub bkod pa can gyi dbus su rkang gsum steng bum pa mgul chings mthing nag kha rgyan bcud ldan gzungs rdor bcas pa dang /
gtso 'khor yongs rdzogs gyi lha tsaka
/shar du lcags sam thod pa'i snod du zan la ri rab bang rim bzhi pa'i steng gtor ma snying la zur gtod pa lta bu'i ngos gsum du bshos phran gsum gyis bskor ba la dar nag ngos su bris pa'i sku'am sngags byang btsugs pa g.yag lug gi stod shas brgyan pa /
lhor gri snying srog 'khor dang bcas pa /
nub tu thod pa bdud rtsis bkang ba /
byang du sgrol phur thun dang mtshon cha ling+ga hom snod bcas pa /
de dag gi rgyab ngos su bdag bskyed yi dam gang la brten pa'i gtor ma /
mdun ngos su sman rag gtor gsum /
phyi mchod phreng tshar du bshams shing las bum sngon gtor tshogs kyi chas sogs 'du bya /
de nas bdag bskyed bka' brgyad lta bu'i yi dam gang la bsten kyang rung mod /
'di nyid kyi sprul gzhi spyan ras gzigs yin pa'i gnad kyis thugs rje chen po dang rta mgrin gang yang rung ba zhig la mdzad pa brgyud pa'i bla ma rnams kyi phyag len yin pas /
yi dam gyi sngon 'gro nas bzlas pa stong tshigs yan chad grub pa dang /
mgon po'i mngon rtogs gsang ba spu gri'am /
bsdu na gab thig tsam gyis mdun gyi dkyil 'khor bum gtor rnams lhar bskyed cing /
spyan 'dren mchod bstod sogs grub nas /
bsnyen pa'i skabs su babs pa'i tshe bzlas dmigs gzhung ltar dang /
khyad par bdag bskyed yi dam gyi thugs srog gi 'od zer gyis mgon po'i lha tshogs bskul /
de dag gi thugs ka nas 'od zer 'phros dregs pa can thams cad kyi srog snying nus mthu bcas bkug nas gtso bo'i thugs kar thim zhing /
gtso 'khor yongs rdzogs kyi mthu byin nus stobs thams cad byang sems dkar dmar gyi rnam par babs nas bum thod gtor ma sogs la thim pas so so'i byin nus dang ldan par bsam nas /
bai ro'i sngags 'grigs bzhin gtso 'khor yongs rdzogs kyi sngags grangs mang nyung go rim bzhin bzla ba'am /
mi nus na gzhung gsal gyi sngags brgya stong ci 'grub bzlas la mthar mchod bstod dang 'od zer gyi bdag dbang len /
de nas las bum bsang sbyang /
stong pa'i ngang las las bum gyi nang du pad nyi la hU~M las bdud rtsi 'khyil ba sku mdog ljang sngon g.yas rdo rje'i dbyug pa phyar zhing g.yon sdigs mdzub mdzad pa /
khro bo'i chas thams cad dang ldan pa'i thugs kar hU~M gi mthar sngags kyis bskor bar gyur /
oM badzra a mr-ita kuN+Da lI ha na ha na hU~M phaT/
ci 'grub bzlas la /
khro bo khyod kyis bgegs rnams bzlog par mdzad du gsol /
zhes gsol ba btab pas bdud rtsi 'khyil ba 'od du zhu nas rdo rje bdud rtsi'i chu las sgrub pa la thogs pa med pa'i nus ldan du gyur /
ces mos /
de nas yi dam gyi gzhung bzhin tshogs 'khor dang spro na mgon po'i skong ba mnga' gsol bcas gtang bar bya'o //
gnyis pa slob ma la dbang bskur ba la'ang dkyil 'khor du 'jug pa'i rim pa dang /
dngos gzhi dbang gi cho ga'o //
dang po ni /
snod ldan dam tshig thub nges pa'i slob ma rnams phyi rol du /
ji ltar bltams pa sogs kyis khrus nas dbyung /
bgegs gtor byin rlabs nas bsngo ba'i bar chags med lugs kyis mtshon rnying ma rang lugs gang yin byas la /
bka' bsgo mtshams gcad ni /
hU~M/
nga ni rab 'jigs khros pa'i rgyal //
dbang chen 'bar ba'i skur ston pa //
rta skad 'tsher zhing hU~M sgra sgrog
/khrag 'thung 'bar ba'i bka' las ni //
sdig can gang zhig 'da' byed pa //
dpal chen khros pa'i nga rgyal gyis //
klad pa tshal pa brgya ru khos //
lus kyang dum bu stong du gtubs //
'di na 'dug pa'i skabs med kyis //
gdug pa rang gi gnas su dengs //
zhes dang /
sum+b+ha ni sogs drag sngags dang rol mo yungs thun sogs tsham rngam gyis bgegs bskrad /
oM badzra tsakra tIg+na karma ki la ya dz+wa la raM rak+Sha rak+Sha hU~M phaT/
ces srung 'khor bsgom /
me tog bkye bsdu byas la /
nam mkha' dang mnyam pa'i sems can thams cad sku bzhi ye shes lnga'i bdag nyid zung 'jug rdo rje 'chang chen po'i go 'phang la 'god par bya /
de la bar du gcod pa'i dgra bgegs log par 'dren pa rnams mngon spyod drag po'i sgo nas tshar gcod nus pa'i ched du /
dpal mgon tshogs kyi bdag po'i smin byed kyi dbang bskur ba'i rim pa gsan la don tshul bzhin du nyams su blang bar bgyi'o snyam pa'i byang chub mchog tu sems bskyed pa dang /
chos gsan pa'i kun spyod dri ma med pa gsal btab ste legs par gsan 'tshal /
de la gsan par bya ba gsang sngags rdo rje theg pa bla med yo ga rnam gsum gyi chos tshul zab cing rgya che ba dpag tu med pa zhig mchis pa las bstan srung yongs kyi gtso bo /
bing chen brtsegs pa'i rgyud las bstan cing drag sngags kun gyi mthar thug pa mgon po tshogs kyi bdag po'i dbang bskur bka' gtad bcas bsgrub pa ste /
de'ang phyogs bcu dus bzhi'i rgyal ba thams cad kyi thugs rje'i rang gzugs 'phags mchog phyag na pad+ma de nyid ngo bo chos sku zhi las ma g.yos kyang /
rol rtsal 'gag med zhi chags khro bo'i sgyu 'phrul bsam las 'das pa dang gang 'dul phrin las kyi rnam rol mtha' yas pas 'khor ba dong nas sprugs par mdzad pa las /
bstan 'gror 'tshe ba'i gdug pa can zhi bas mi 'dul ba rnams tshar gcad pa'i phyir dpal mgon tshogs kyi bdag po'i skur sprul nas rgyud man ngag dang bcas pa sa brgyad dbang phyug rgyal chen rnam thos sras la gsung /
des grub pa'i slob dpon chen po d+ha na saMskr-ita la bshad /
de nas bod du chos rgyal khri srong lde'u btsan la rgya nag gi rgyal po lang ka pany+tsi zhes pa dgrar langs pa'i tshe /
bai ro tsa na la de 'dul ba'i man ngag tshol bar bskul bas bai ros rgyud dang man ngag yongs su rdzogs pa slob dpon d+ha na saMskr-ita la zhus shing /
bod yul du phebs nas chos rgyal chen po la'ang gnang ste bzhed pa tshul bzhin bskangs /
shar rgyal mo rong du gsang sngags rdo rje theg pa'i bstan pa rgyas par byed pa'i ched du phra ma snga btsan gyi brdzu bag byas nas yul thon pa'i tshul gyis pheb pa'i lam khar mdo smad du ldi ri chos kyi grags pa sogs skal ldan gyi slob ma mang po zhig drag sngags gsang ba spu gri'i sgo nas rjes su bzung /
rgya dpe ma 'ongs pa'i 'gro ba'i ched du gser stod kyi 'brong ri smug por gter du sbas pa phyis gter ston chu pho rtogs ldan gyis bton nas ming lung bla nag dge 'dun rgyal mtshan la gnang /
brgyud pa mang po'i bar du dngos grub brnyes pa sha stag byon cing /
mthar lab ston nam mkha' rin chen la bka' babs /
dam pa de nyid nas bka' ma gsang ba spu gri dang /
chu pho rtogs ldan gyis bton pa'i gter ma gnyis ka chu bo gcig 'dres su gyur /
mdo khams smad kyi phyogs mtha' dbus kun tu bsnyen sgrub gsol mchod kyi rgyun dbyar mtsho ltar 'phel bar gyur pa yin cing /
tshul de lta bu'i smin byed sgrub pa la bdag gis bya bar 'os pa rnams sngon du song nas khyed cag gi ngo skal du gyur pa'i maN+Dal 'bul bar mdzod /
ces maN+Dal 'bul du gzhug
/snyim pa me tog dang bcas te gsol ba 'debs pa 'di'i rjes zlos /
bla ma gsang bdag rdo rje 'dzin //
thugs rjes brtse bar dgongs su gsol //
bdag cag sangs rgyas bstan bsrung phyir //
nag po chen po'i dbang bskur zhu //
lan gsum bla mas /
skal ldan yin na dam tshig rnams //
srog la bab kyang bsrung nus sam //
zhes dris pa'i lan du 'di'i rjes zlos /
bla ma dpal chen he ru ka
/ci gsung bka' bstsal tshul bzhin bsrung //
yi dam bsgrub cing chos skyong mchod //
dkyil 'khor dam par bdag 'jug 'tshal //
rgyud rnam par dag cing dbang dang dam tshig gi snod du rung bar bya ba'i phyir /
bla ma dang dpal ldan mgon po'i dkyil 'khor gyi lha tshogs la sangs rgyas byang sems rtsa gsum chos skyong rgya mtshos sprin gtibs pa ltar bskor te bzhugs pa'i spyan sngar skyabs su 'gro zhing byang chub mchog tu sems bskyed pa'i 'dun pas 'di'i rjes zlos /
bla ma dkon mchog yi dam lha //
mkha' 'gro chos skyong dkyil 'khor la //
bdag sogs 'gro kun skyabs su mchi //
byang chub mchog tu sems bskyed do //
lan gsum /
gsag sbyang yan lag brgyad pa'i dmigs 'dun tshul bzhin mdzad nas 'di'i rjes zlos /
phyogs bcu dus gsum bzhugs pa yi //
bla ma yi dam chos skyong la //
bdag sogs 'gro kun skyabs su mchi //
lus ngag yid gsum gus phyag 'tshal //
phyi nang gsang gsum mchod pa 'bul //
sdig pa'i tshogs rnams mthol lo bshags //
rang gzhan dge la rjes yi rang //
theg chen chos 'khor bskor bar bskul //
mya ngan mi 'da' bzhugs su gsol //
dge ba byang chub chen por bsngo //
lan gsum /
rigs lnga'i sdom pa thun mong dang khyad par gyis bsdus pa rnams 'dzin par bya'o snyam pas rjes zlos /
dkon mchog gsum ni mi spang ngo //
rdo rje rigs kyi dam tshig tu //
rdo rje dril bu'i phyag rgya dang //
byang chub sems ni spang mi bya //
rin chen rigs kyi dam tshig tu //
sbyin pa rnam bzhi rtag tu sbyin //
pad+ma rigs kyi dam tshig tu //
theg pa gsum dang chos rnams bshad //
las kyi rigs kyi dam tshig tu //
'gro ba'i don la brtson par bya //
de bzhin rigs kyi dam tshig tu //
dkyil 'khor gsum dang 'bral mi bya //
rtsa ba yan lag dam tshig kun //
ma lus bdag gis yongs su gzung /
lan gsum /
mig dar bkab la /
khyed cag rnams khams gsum 'khor bar 'khyams pa'i rgyu lhan skyes kyi ma rig pas don dam ye shes kyi dkyil 'khor bsgribs pa mtshon pa'i phyir dar sngon pos mthong byed bkab par mos shig
/oM tsak+Shurban+d+ha wA ra ma NA ya swA hA/
cod pan gtad la /
dkyil 'khor gyi lha dang mjal ba'i tshe phyag stong par mjal du mi rung bas phyag rten gyi ched du me tog gsar pa'i phreng ba re gtad pa'i mos pa mdzod /
ces dang /
A khaM wI ra hU~M/
bgegs sbyong ba ni /
slob dpon gyi thugs ka nas spros pa'i khro bo'i tshogs kyis dbang gi ye shes skye ba la bar du gcod pa'i bgegs thams cad bskrad par mos shig
/yungs thun gyis brab bzhin /
hU~M hU~M hU~M bi shwa badzra kro d+ha dz+wa la maN+Dal phaT phaT phaT ha la ha la ha la hU~M/
dam tshig 'bog pa ni rdo rje spyi bor bzhag la /
khyod kyis nga la brnyas mi bya //
lha dang dam can dkyil 'khor 'di //
ma mthong rnams la smra mi bya //
rdo rje spun dang sring mo la //
nam yang brnyas pa spang bar gyis //
sa ma ya i daM/
ye shes pa dbab pa ni /
dbang gi gzhi ye shes pa dbab pa la dmigs pa 'di bzhin rtse gcig tu mdzad 'tshal /
slob dpon gyi thugs ka nas 'od zer 'phros /
khyed rang rnams la phog pas ma dag pa'i dngos po sbyangs nas 'od zer mthing kha'i phung por gyur /
de las dur khrod rol pa'i gzhal yas khang chen po'i dbus su dgra bgegs kyi ro gan rkyal gyi steng du pad nyi zla ba'i gdan la /
khyed rang rnams ngo bo dbang chen rta mchog he ru ka yin pa la rnam pa dpal mgon tshogs kyi bdag po sku mdog mthing nag zhal gcig mi sdug srin po khros pa'i rnam 'gyur can /
dmar la zlum pa'i spyan gsum sdang mig can du gzigs shing zla tshes lta bu'i mche ba bzhi gtsigs pa /
phyag gnyis g.yas pas tsan+dan gyi bing chen nam mkhar phyar zhing g.yon na thod khrag dang kha T+wAM mchan du bcug pa /
sku la dar nag 'jol ber dgu brtsegs mnabs shing /
rin po che dang dar dpyang gi sku regs dang /
gser gyi gwa'u rdzu 'phrul gser sbrang gis bkang pa zung sbrel du bcing zhing dbu skra kham nag gyen du brdzes pa /
rin po che dang sbrul rigs lnga'i do shal dang yan lag rnams spras pa /
the tso dang ne tso sogs kyi phreng ba se ral khar thogs pa /
stag lpags rlon pa'i sham thabs byas shing /
zhabs la swag ti'i l+h+wam po che mnabs pa /
gzugs thung la gzi brjid che ba shin tu 'jigs shing rab tu rngams pa /
bskal pa'i me dpung dmar nag 'thor rlung drag pos rab tu bskyod pa'i dbus na khams gsum srid pa gsum las rnam par rgyal ba'i mthu stobs nus rtsal rab tu 'bar zhing gar gyi nyams dgu'i zil gyis 'chi bdag gshin rje'i dpung tshogs 'dar zhing zhum par nus pa /
'khor 'das yongs kyi spyi dpal chen por rang byung lhun gyis grub pa'i skur gsal ba'i spyi bor zla ba'i steng du oM dkar po /
mgrin par pad+ma'i steng du AHdmar po /
thugs kar nyi ma'i steng du hU~M sngon po rnams rgyal ba rnams kyi gsang ba gsum gyi ngo bor gsal ba yi /
'od zer glog gi zhags pa lta bur 'phros /
phyogs bcu'i zhing rab 'byams na bzhugs pa'i rgyal ba zhi khro'i dkyil 'khor ma lus shing lus pa med pa'i lha tshogs 'khor dang bcas pa thams cad dpal mgon tshogs kyi bdag po'i rnam par gyur nas /
hU~M sgra dang bswo sgra cha sgra 'brug stong ldir ba lta bu dang bcas te sa gsum gyi gnas rnams g.yo 'gul 'phar ldeg byed cing /
nam mkha'i dbyings nas sprin nag rlung gis bskyod pa lta bu /
bar snang khams nas skyin thang chu 'khyags drag tu 'khrugs pa lta bu /
sa gzhi'i khams nas 'thor rlung drag pos na bun bskyod pa bzhin du mkhyen brtse'i nus stobs kyi byin rlabs ma lus pa dang /
las chen bzhi dang dbang phyug brgyad sogs thun mong gi dngos grub dang /
bde stong 'gyur med sku lnga ye shes lnga sogs mchog gi dngos grub dang bcas rdo tshan la kha ba babs pa'am /
rgya mtsho la char rgyun thim pa bzhin khyed rang rnams la gnyis med du thim pa'i mos pa mdzod cig
/gu gul dud pa rol mo'i sgra dang bcas spro na gab thig ltar spyan 'dren brjod /
bsdu na /
oM shrI ma hA kA la sa pa ri bA ra badzra dz+nyA na A be sha ya pheM pheM hU~M hU~M hU~M e A ral+li sa ma ya hring hring dzaHdzaH
zhes dang /
oM e h+yi he shrI ma hA kA la dzaHhU~M baM hoH
A gats+tsha ya A gats+tsha ya /
tiSh+Tha badzra sa ma ya hU~M/
zhes drag tu brjod la byin dbab /
ye shes pa sgo gsum la brtan par byas pa'i mos pa mdzod /
rdo rje rgya gram du mgor bzhag la /
oM AHhU~M/
e rngub e badzra san+ta hril pa hrIH
u ni ni e laM mi ni hU~M/
dz+nyA na satwa tiSh+Tha badzra /
zhes brtan par bya /
dkyil 'khor chen po'i sgo bzhi nas 'jug par gsol ba 'debs pa 'di'i rjes zlos /
bla ma lha dang chos skyong gi
/pho brang chen po'i sgo bzhi ru //
bdag cag 'jug cing bsnyen sgrub spro //
ye shes chen po'i sgo phyes shig
/badzra ut+g+sa Ta pra be sha ya phaT/
'dir rgyas par byed na /
pho brang chen po'i shar sgo ru //
sogs phyogs so sor brjod par gsungs so //
maN+Dal tshom bu can nam rigs lnga'i phyag mtshan bris pa'i 'grim dkyil bkod la /
sngar byin pa'i cod pan rang rigs kyi lha la 'bul ba'i mos pas rjes zlos dang lhan cig dkyil 'khor du 'dor ba zhu /
bla ma lhar bcas dgongs su gsol //
bdag cag rig pa'i me tog 'di //
dkyil 'khor lha tshogs rnams la 'bul //
thugs rje brtse bas bzhes su gsol //
pra tIts+tsha hoHgr-ih+Na hU~M/
zhes 'dor du gzhug
/lhag pa'i lha dang chos skyong la phog pas /
de nyid slar yang dbang rtags dngos grub kyi rdzas su byin par mos shig
/ces spyi bor bzhag
/lhan skyes sgrib pas ldongs pa'i ma rig pa spyan dar dang lhan cig bsal bar mos mdzod /
oM tsak+ShuHpra be sha ya phaT/
ces thur mas gdong g.yogs bsal /
rin chen ri rab gzhal yas khang mtshan nyid yongs su rdzogs pa'i nang mthing nag gru gsum 'bar ba'i dbus su dpal ldan mgon po tshogs kyi bdag po /
yum yak+sha bai ta li /
sku gsung thugs kyi mgon po /
'khor phyogs bcu'i mgon po /
dregs pa sde brgyad /
rgyal chen sde bzhi /
gtsang ris kyi dpal mgon /
lha dang dgra bla'i dmag tshogs /
sprul pa yang sprul bsam gyis mi khyab pas bskor ba /
ye shes gcig gi rol pa las gang 'dul gyi rnam 'phrul sna tshogs cir yang 'char ba'i rten dang brten par bcas pa mngon sum bzhin du mthong bar mos shig
/oM badzra pa sh+ya hoH
zhes lha ngo bstan /
de dag gis 'jug pa'i chos rnams grub pa lags /
dngos gzhi dbang bskur zhu ba'i yon du dmigs te maN+Dal phul /
dbang dngos la sku gsung thugs yon tan phrin las yongs rdzogs bka' gtad dang bcas pa rnams su yod pa las /
thog mar sku bum pa'i dbang gi slad du gsol ba 'debs pa 'di'i rjes zlos /
bla ma lhar bcas dgongs su gsol //
nag po chen po'i sku yi dbang //
deng 'dir bdag la bstsal du gsol //
slob dpon gyi thugs ka nas 'od zer 'phros /
dbang gi lha rigs lnga 'khor dang bcas pa badzra sa ma ya dzaHdzaHsa spyan drang /
ar+g+haM nas /
shab+da'i bar gyis mchod /
de bzhin gshegs pa thams cad kyis slob ma la mngon par dbang bskur ba bstsal du gsol /
zhes gsol ba btab pas /
bkra shis pa'i rnam pa du ma dang ldan pas rin po che'i bum pa ye shes bdud rtsi'i chu rgyun gyis gang bas khyed rang rnams kyi spyi bo nas dbang bskur bar mos shig
hU~M/
rin chen bum pa bdud rtsis bkang //
rigs kyi bu la dbang bskur bas //
sku yi dbang mchog thob par shog
/oM shrI ma hA kA la gu Na hr-i da kA ya a b+hi Shiny+tsa oM/
bum chu sbyin zhing khrus bya /
des mgon po'i sku'i mthu stobs nus byin la dbang bar byas pa yin no //
de dang rjes su 'brel ba nag po chen po gtso 'khor yongs rdzogs kyi dbang bskur ba'i slad du /
slob dpon gyi thugs ka'i 'od zer gyis mdun bskyed bskul /
mdun bskyed gtso 'khor rnams kyi sku las sku gnyis pa re 'phros nas slob ma lhar gsal ba la thim pa'i mos pa mdzod /
ces brda sbyar te /
gtso bo'i sku dang snying po bcas spyi bor bzhag la /
hU~M/
tshogs bdag khrag 'thung chen po yis //
dpal chen spyan sngar khas blangs bzhin //
skal ldan 'di yi srung ma mdzod //
bdud dang dgra bgegs rdul du rlogs //
oM shrI ma hA kA la a b+hi Shiny+tsa hU~M/
de nas yum sku spyi bor bzhag la /
hU~M/
yum chen yak+sha bai ta lis //
dpal chen spyan sngar khas blangs bzhin //
skal ldan 'di yi srung ma mdzod /
oM badzra yak+sha bai ta li a b+hi Shiny+tsa hU~M/
de nas las mgon gsum /
phyogs bcu'i mgon po /
sde brgyad kyi tsakli rnams rim par lag tu gtad la /
hU~M/
dpal chen sku yi mgon po yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM shrI ma hA kA la kA ya a b+hi Shiny+tsa oM/
hU~M/
dpal chen gsung gi mgon po yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM shrI ma hA kA la wA ka a b+hi Shiny+tsa AH
hU~M//
dpal chen thugs kyi mgon po yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM shrI ma hA kA la tsit+ta a b+hi Shiny+tsa hU~M/
hU~M/
shar phyogs mgon po dri za'i tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la Ar+Ya re man+ta a b+hi Shiny+tsa hU~M/
hU~M/
lho phyogs mgon po gshin rje'i tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la tad shad dzaHa b+hi Shiny+tsa hU~M/
hU~M/
nub phyogs mgon po klu bdud tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la me tri ma ru ke ye a b+hi Shiny+tsa hU~M/
hU~M/
byang phyogs mgon po gnod sbyin tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la bai shra ma Na ye a b+hi Shiny+tsa hU~M/
hU~M/
shar lho mgon po me lha'i tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la Ar+Ya dzaM b+ha la a b+hi Shiny+tsa hU~M/
hU~M/
lho nub mgon po srin po'i tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la de wa niHr-i ti a b+hi Shiny+tsa hU~M/
hU~M/
nub byang mgon po rlung lha'i tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la ru g+ho ru g+ha ni ru g+he a b+hi Shiny+tsa hU~M/
hU~M/
byang shar mgon po dbang ldan tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la I sha na ye a b+hi Shiny+tsa hU~M/
hU~M/
steng phyogs mgon po gza' chen tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la tsan+d+ra ye a b+hi Shiny+tsa hU~M/
hU~M/
'og phyogs mgon po sa bdag tshogs //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la a d+hi pa ti b+h+yo a b+hi Shiny+tsa hU~M/
hU~M/
srid pa lha yi gtso bo yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la a de wa rak+sha a b+hi Shiny+tsa hU~M/
hU~M/
gshin rje ya ma rA tsa yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la yaHya ma rak+sha a b+hi Shiny+tsa hU~M/
hU~M/
ma mo srid pa'i rgyal mo yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la maHma ma rak+sha a b+hi Shiny+tsa hU~M/
hU~M/
bdud po skos rje brang dkar gyis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la duHpra ma rak+sha a b+hi Shiny+tsa hU~M/
hU~M/
btsan rje srog len dmar po yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la ruHa shwa rak+sha a b+hi Shiny+tsa hU~M/
hU~M/
dgra bla'i rgyal po pe har gyis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la tsaHrA dza rak+sha a b+hi Shiny+tsa hU~M/
hU~M/
gnod sbyin kA la yak+sha yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la shaHyak+sha rak+sha a b+hi Shiny+tsa hU~M/
hU~M/
klu bdud 'chi bdag mgo dgu yis //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM ma hA kA la naHnA ga rak+sha a b+hi Shiny+tsa hU~M/
zhes rgyas par bskur /
lha dbang bsdu bar 'dod na /
hU~M/
tshogs kyi bdag po yab yum gyis //
dpal chen sogs gong ltar dang /
hU~M/
sku gsung thugs kyi mgon po yis //
sngon tshe dpal chen sogs /
hU~M/
phyogs bcu'i mgon po 'khor dang bcas //
sngon tshe dpal chen sogs /
hU~M/
sde brgyad mgon po 'khor dang bcas //
sngon tshe dpal chen sogs tshan bzhir bsdu zhing /
sngags rnams /
oM shrI ma hA kA la a b+hi Shiny+tsa hU~M/
zhes pa kho na brjod kyang don 'thus so //
gnyis pa gsung sngags kyi dbang bskur ba la gsol ba 'debs pa 'di'i rjes zlos /
bla ma lhar bcas dgongs su gsol //
nag po chen po'i gsung gi dbang //
deng 'dir bdag la bstsal du gsol //
de nas slob dpon la gus 'dud byas pa'i rkyen gyis slob dpon dang mdun bskyed kyi thugs ka nas sngags kyi phreng ba thon pa slob ma'i khar zhugs /
snying ga'i sa bon gyi mthar g.yas skor du 'khod par bsam la 'di'i rjes zlos /
oM shrI ma hA kA la hU~M phaT/
oM badzra yak+sha bai ta li hU~M/
ma hA kA la sid+d+hi yaM du dza dzaH
oM shrI ma hA kA la gu na hr-i da kA ya wA ka tsit+ta dgra bgegs sarba sha trUM mA ra ya hU~M phaT/
lan gsum /
me tog 'thor bzhin du 'di'i rjes zlos /
bcom ldan bdag la bstsal lags kyis //
bdag la 'go bar mdzad du gsol //
lan gsum /
slob dpon gyis me tog 'thor bzhin du /
bcom ldan 'di la bstsal lags kyis //
'di la 'go bar mdzad du gsol //
sngags kyi dngos grub bstsal du gsol //
brtul zhugs brtan par mdzad du gsol /
dpal mgon tshogs kyi bdag po'i byin rlabs nus stobs thams cad slob ma 'di dag gi rgyud la 'jug par gyur cig
/ces brjod cing /
thod chang mgrin par bzhag la /
hU~M/
bdud rtsi chen po'i thod pa 'di //
skal ldan bu la byin pa yis //
nag po chen po 'khor bcas kyi //
gsung gi dbang mchog thob par shog
/oM shrI ma hA kA la gu Na hr-i da wA ka a b+hi Shiny+tsa AH
zhes bdud rtsi blud /
des nag po chen po'i gsung gi nus pa la dbang bar byas pa yin no //
zhes brjod /
gsum pa thugs kyi dbang bskur zhu ba'i ched 'di'i rjes zlos mdzod /
bla ma lhar bcas dgongs su gsol //
nag po chen po'i thugs kyi dbang //
deng 'dir bdag la bstsal du gsol //
zhes gsol ba btab pas slob dpon dang mdun bskyed kyi thugs ka nas phyag mtshan dpag tu med pa byon /
slob ma'i snying gar thim pas yid kyi sdig sgrib dag
/thugs kyi byin rlabs zhugs par mos shig
/tsit+ta srog 'khor snying gar bzhag la /
hU~M/
lha dang dam can thugs kyi rten //
tsit+ta srog 'khor dbang bskur bas //
nag po chen po 'khor bcas kyi //
thugs kyi dbang mchog thob par shog
/oM shrI ma hA kA la gu Na hr-i da tsit+ta a b+hi Shiny+tsa hU~M/
slob ma lhar gsal ba nyid yas mas nas rim pas 'od du zhu ste snying ga'i hU~M gi nA da'i bar du bsdus /
nA da yang mi dmigs par mnyam par bzhag
/slar hU~M zhes pa'i sgras mgon po'i skur skad cig gis gsal btab pas /
mgon po'i thugs kyi ye shes la dbang bar byas pa yin no //
zhes brjod /
bzhi pa yon tan gyi dbang la gsol ba 'debs pa 'di'i rjes zlos /
bla ma lhar bcas dgongs su gsol //
nag po chen po'i yon tan dbang //
deng 'dir bdag la bstsal du gsol /
slob dpon dang mdun bskyed kyi thugs ka nas 'od zer 'phros /
gtor ma lhar gsal ba'i thugs rgyud bskul bas spyi bo nas byin gyis rlabs pa'i dmigs 'dun mdzod /
hU~M/
lha dang dam can sgrub pa'i rdzas //
dam rdzas gtor ma'i dbang bskur bas //
nag po chen po 'khor bcas kyis //
yon tan lhun grub dbang thob shog
/oM shrI ma hA kA la gu Na hr-i da gu Na a b+hi Shiny+tsa hU~M/
bcom ldan phyag na pad+ma yis //
bstan 'gro'i mgon du dbang bskur ba //
lha chen tshogs kyi bdag po ni //
yab yum sras 'khor bcas la bstod /
ces dang /
byin 'beb skabs su gsal ba'i /
oM e h+ye hi sogs yab yum gyi 'bod sngags tshar gcig brjod mthar /
dpal ye shes kyi mgon po legs ldan tshogs kyi bdag po 'khor dang bcas pa rnams kyis rtsa ba dang brgyud par bcas pa'i bla ma dam pa rnams kyi bka' dang dam las ma 'da' bar rigs kyi bu 'di'i srung ma mdzod la lus dang grib ma bzhin du 'grogs te /
'gal rkyen bar chad mi mthun pa'i phyogs thams cad zhi zhing mthun rkyen phun sum tshogs pa'i bsam sbyor thams cad yid bzhin du 'grub pa dang /
rnam bzhi'i phrin las thams cad g.yel ba med par 'grub par mdzad du gsol /
zhes bka' bsgo byas mthar /
gtor ma'i lha 'od du zhu nas khyed rang rnams la thim par mos shig
/des mgon po'i yon tan gyi gter mdzod la dbang bar byas pa yin no //
zhes brjod /
lnga pa phrin las drag po sgrol ba'i dbang la gsol ba 'debs pa 'di'i rjes zlos /
bla ma lhar bcas dgongs su gsol //
nag po chen po'i phrin las dbang //
deng 'dir bdag la bstsal du gsol //
mdun du hom khung du ling+ga bshams shing bran nas /
e s+pha ra Na phaT/
lcags bsregs kyi brub khung gru gsum pa'i nang du nr-i dang tri las dgra bgegs shin tu rid cing nyam thag pa'i rnam pa can du gyur /
mgon pos sprul pa'i dmag tshogs nam mkha' gang bar spros /
de rnams kyis drag po'i las mdzad par bsam la /
bden stobs brjod de dmigs bya 'gug gzhug bya /
hU~M/
bdud 'dul tshogs bdag chen po ste //
rdo rje skul byed drag po rtsal //
rgyal ba'i bstan pa bsrung ba'i phyir /
khram la btab pa'i dgra bgegs rnams //
mA ra ya yi las bcol gyis //
tshe srog hur thums myur du sgrol //
rol cig dgongs shig dam tshig can /
khyod kyi dam tshig dus la bab //
zhe sdang dregs pa'i 'khor tshogs rnams //
sems can gdug pa'i srog phrogs la //
sha la zo zhig khrag la thungs //
dam nyams dgra bo myur du sgrol //
mA ra ya yi dus la babs //
zhes dang /
oM shrI ma hA kA la sogs 'bod rbad gsad pa'i sngags brjod pa dang chabs cig slob bu'i lag tu sgrol phur dang mtshon cha thun rdzas sogs gtad pa ling+ga la gdab bcug cing dbang bskur ba ni /
hU~M/
dgra bgegs bsgral ba'i phyag cha 'di //
skal ldan khyod la sbyin pa yis //
nag po chen po 'khor bcas kyi //
phrin las dbang mchog thob par shog
/oM shrI ma hA kA la gu Na hr-i da karma a b+hi Shiny+tsa hU~M/
zhes brjod /
ling ro bdud rtsi dang sbyar ba gcig thog mar mgon po la phul /
oM shrI ma hA kA la dgra bgegs kyi sha khrag rus pa la khA hi /
zhes dang /
dum gcig dang sman raka sbyar te /
khyed rang rnams dpal ldan mgon po'i nga rgyal dang ldan pas dgra bgegs kyi sha khrag rus pa bdud rtsi'i rang bzhin du rol par mos shig
/lhag ma dkyil 'khor ba spyi la /
'khor tshogs dam can rgya mtsho rnams kyis dgra bgegs kyi sogs sngags kyis bstab /
des mgon po'i phrin las kyi mthu stobs dang nus pa thams cad la dbang bar byas pa yin no //
drug pa mtha' rten bka' gtad kyi dbang bskur ba la /
khyed rang rnams dpal ldan mgon por gsal ba la /
slob dpon nyid dpal chen he ru ka dngos su snang bas bka' bsgos pa tsam gyis mgon po 'khor bcas lus dang grib bzhin 'bral ba med par 'grogs pa dang /
chos bka' phrin las yongs su rdzogs pa la rang dbang du gyur par mos shig
/sku gzugs yongs rdzogs spyi bor bzhag
/sgrub yig lag tu gtad la /
hU~M/
bka' srung dam can ma lus rnams //
sngon tshe dpal chen spyan snga ru /
khas blangs dam bcas ji bzhin du //
skal ldan 'di yi srung ma mdzod //
oM shrI ma hA kA la a b+hi Shiny+tsa hU~M/
zhes dang /
hU~M/
skal ldan sgrub mchog dam tshig can //
yi dam lha mchog rgyun du sgrubs //
chos skyong srung ma rtag tu mchod //
sangs rgyas bstan pa bsrung bar gyis //
dgra bgegs dam nyams myur du sgrol //
man ngag dam pa gsang bar chongs //
gdams pa gtad do thub par srungs //
zhes brjod /
de nas me tog 'thor zhing shis brjod kyi tshig rgyas bsdus ji ltar rigs pa spel /
de ltar dpal mgon tshogs kyi bdag po bka' gter zung 'brel gyi dkyil 'khor du dbang bskur bka' gtad bcas legs par thob pa ste /
deng phyin chad mgon po nyid rtag tu mi 'bral bar srung skyob mdzad pa chos nyid yin pas /
khyed rnams kyis kyang spyir mchod gtor la brtson pa dang /
khyad par tshes brgyad /
bco lnga /
nyi shu dgu rnams la dus kyi gtor ma ma chag pa dang /
snod min log lta can la sku mi bstan /
sngags dang dam rdzas gsang /
bya nag khyi nag la gnod 'tshe spong ba sogs spyi dang khyad par gyi dam tshig la gnas par bya ba gal shin tu che bas tshul bzhin du bgyi'o snyam pa'i blos 'di'i rjes zlos /
gtso bos ji ltar sogs /
gtang rag maN+Dal /
lus longs spyod 'bul ba /
dge bsngo spyi ltar bya'o //
gsum pa rjes kyi bya ba ni /
slar yang gtor mchod kha gsos la mgon po'i skong ba dang mnga' gsol /
nongs pa la bzod gsol bya /
tshogs la rol zhing lhag ma chad brtan sogs kyi rjes rim rnams yi dam gyi gzhung bzhin byas pas 'grub bo //
'di ni spros bcas dbang bskur rgyas pa'i lugs yin la /
bsdus par 'dod na lab ston gyi gzhung las /
spros chung gtor ma la brten nas //
sku gsung thugs yon phrin las kyi //
rjes gnang phyag len mdzad par gda'//
zhes gsungs pa ltar bgyis pas kyang don 'grub pa yin no //
mthu myur byin rlabs che bar yongs su grags //
mchod bstod khri 'bum byed pas mdo smad khyab //
tshe 'di don gnyer smin grol tshol ba dkon /
kha khral 'jal bas mgon po 'grub par rlom //
de 'dra'i rigs can rnams dang chos 'di la //
don du gnyer kun bstan pa rgyas pa dang //
thar lam bgrod pa'i sems bskyed bzang po yis //
'dir 'jug 'di sgrubs 'bras med ma gyur cig
/ces pa'ang pad+ma'i sngags rig 'dzin pa'i rtags tsam 'chang ba pad+ma gar dbang blo gros mtha' yas pa'i sdes bshad sgrub rtag brtan dar rgyas gling du lab ston nam mkha' rin chen gyi gsung rtsa bar bzung /
bla ma brgyud pa'i phyag bzhes ji ltar mdzad pa nyid bcos med gsal bar bkod pa dge legs 'phel ///
/
