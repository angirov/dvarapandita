@#//
nyang gter gu ru drag po bde gshegs 'dus pa'i bsnyen pa'i yi ge mdor dril ba 'khrul rtog bdud las rnam rgyal zhes bya ba bzhugs so //
gu ru badzra kro d+hA ya na mA mi /
tshe 'od dpag med ma rungs gdug pa'i tshogs //
'dul slad 'bar ba'i gar bsgyur he ru ka
/bla ma drag po'i byin rlabs tsha zer gyis //
bdud bgegs mun tshogs ma lus bcom par mdzod //
drag sgrub kun gyi rtsa ba mnga' bdag gi
/zab gter drag po che ba bder 'dus kyi //
bsnyen pa'i lag len gnad 'dril dgod pa la //
bla ma lha dang mkha' 'gros gnang ba stsol //
bla ma mnga' bdag chen pos lho brag srin mo sbar rjes nas spyan drangs pa'i gu ru drag po'i chos skor zab cing rgya che ba 'di la gzhung che ba bde gshegs 'dus pa /
'bring po me'i spu gri
/chung ba dpa' bo lha gsum du yod cing /
che 'bring gnyis la so so'i smin byed /
chung ba la spyi khyab byin rlabs lu gu rgyud /
so so'i sgrub thabs man ngag las tshogs dang bcas pa thems can thems med kyi chos sde mang du bzhugs pa rnams kyi gtso bo drag gzhung chen mo'i bsnyen pa bya bar 'dod pas /
khog gzhung las /
mos gus dam tshig ldan pa'i rnal 'byor pas :
dang po bka' lung dbang rnams rdzogs par bya :
zhes 'byung ba ltar smin lam dbang gi rgyal po snang srid lha 'dre'i srog dbang chen mos rgyud smin cing dam tshig la legs par gnas pas bar chad zhi ba dang dge ba'i dpung skyed pa'i phyir sngon 'gro bsags sbyangs ci 'grub spyi ltar bya /
gnas khang byi dor byas pa'i gung du bla ma zhi drag sogs sku gsung thugs kyi dam tshig gi rten bkram pa'i mdun du stegs bu la sman raka gtor gsum /
chu gnyis nyer spyod phreng tshar du bsham /
ma mgon sde brgyad kyi gtor ma bkod /
sngon gtor sogs nye bar mkho ba'i yo byad rnams tshogs par bya /
de nas thun gyi thog mar tshig bdun sogs gsol 'debs sngon du 'gro bas las byang ltar phyi rgyud la dkar gtor btang /
sgrub pa la bar gcod mi 'byung zhing sdong grogs mdzad pa'i phrin las bcol /
bgegs gtor byin la gu gul yungs thun gyis bskrad cing srung 'khor brtan po bsgom /
bla ma drag po skyabs gnas kun 'dus su dmigs la las byang ltar skyabs 'gro dang /
smon 'jug sems bskyed rgyud la 'dre nges bya /
nyams len dngos la bde gshegs 'dus pa'i gzhung chen las /
dang po yan lag bdun pas tshogs gsag cing sgrib pa sbyong ba /
bar du dbang drag rdzogs pa'i dkyil 'khor du bskyed bzlas rdzogs gsum gyis bsnyen cing sgrub pa /
tha ma las tshogs kyi sgo nas phrin las sna tshogs su ston pa gsum du gsungs pa'i dang po ni /
mdun gyi nam mkhar paM pad+ma maN+Da la hU~M:
a tsan+d+ra maN+Da la hU~M:
ma sUr+ya maN+Da la hU~M:
pad+ma dang nyi zla'i gdan la rang bzhin gyi gnas nas slob dpon pad+ma dbang drag rdzogs pa'i sku 'khor dpa' bo mkha' 'gro dang bcas pa byon nas bzhugs pa la /
phyag 'tshal ba sogs gzhung tshig dang mthun pa'i sgom don gsal btab la las byang ltar yan lag bdun pa 'bul /
gnyis pa la gsum las dang po bskyed pa'i rim pa ni /
mdun gyi lha rnams bdag gi spyi bor byon nas 'od du zhu bas bdag gi lus tha mal pa 'di yang 'od du zhu nas rnam par shes pa'i ngo bo yi ge hU~M dmar po gcig tu gyur par bsam /
de las 'od zer dmar po'i tshogs dpag tu med pa spros pas sems can thams cad la phog nas las dang bag chags kyi sgrib pa sbyangs te rnam par shes pa dbang du bsdus /
yar bde bar gshegs pa thams cad la phog pas mnyes pa'i mchod pa phul /
sku gsung thugs kyi byin rlabs bsdus /
dpa' bo mkha' 'gro chos skyong rnams la phog pas thugs dam gyi rgyud bskul te dbang dang dngos grub byin rlabs dang nus pa thams cad bsdus nas slar hU~M la thim pas hU~M de sngar bas kyang brjid pa'i gzi mdangs dang ldan pa gcig tu gyur /
yang hU~M de las 'od zer dmar la rtsub pa mtshon cha'i dbyibs can dpag tu med pa 'phros pas rgyob cig sod cig rdul du rlog cig
/ces drag po'i sgra dang bcas pas 'jig rten gyi khams thams cad ltem gyis gang nas snang srid kyi lha 'dre sde brgyad la sogs pa gnod par byed  pa'i dgra bgegs la phog pa tsam gyis lcags sreg la sbrang bu bab pa'am /
bya sgro mer bsreg pa ltar rdul du brlags nas de rnams kyi tshe dang dbang thang mthu stobs dang gzi brjid dang dngos grub dang nus mthu thams cad 'od kyi tshul du dbang du bsdus nas sngar gyi 'od zer gyi grogs su gyur te 'jig rten gyi khams thams cad gang nas 'brug stong dus gcig tu grags pa bzhin drag po'i nga ro dang ldan pa zhig 'u ru ru grags par bsam /
de nas 'od zer hU~M la thim pas sngar bas kyang gzi brjid ldan pa mgar gyi tshwa tshwa lta bu 'od kyi tshwa tshwa spungs spungs byed pa gcig tu gyur /
hU~M de las chu las nya 'phar ba'i tshul du 'od zer dmar po raM gyi gzugs can 'phros pas de rnams yongs su gyur pa las dur khrod me phung 'bar ba'i dbus su sna tshogs nyi zla pad+ma'i steng dregs pa pho mo bsnol ba'i gdan stengs su /
rang rig hU~M dmar po gnas pa'o //
hU~M de las 'od zer dkar po keM gi gzugs can 'phros pa de rnams yongs su gyur pa las /
dur khrod thod pa'i gzhal yas khang dur khrod kyi rgyan rnam pa sna tshogs kyis brgyan pa zhig bskyed /
yang hU~M de las 'od zer ser po'i tshogs 'phros pas dur khrod kyi pho brang phyi rim gser gyi 'khor lo rtsibs brgyad pa rno ngar dang ldan pa /
'khor lo'i dbal kha la lcags sreg gi sdig pas mtshan pa zhig tu gyur /
'dir khro bcu rgyan gyi shog dril sbyor dgos pas /
gser gyi 'khor lo rtsibs bcu la :
phyogs bcu khro bo'i da la bkod :
steng phyogs 'khor lo'i rtsibs steng du :
khro bo'i rgyal po hU~M kA ra :
shar phyogs 'khor lo'i rtsibs steng du :
khro bo'i rgyal po rnam par rgyal :
lho phyogs\u0f8e
khro bo'i rgyal po gshin rje gshed :
nub phyogs\u0f8e
khro bo'i rgyal po rta mgrin dpal :
byang phyogs\u0f8e
khro bo'i rgyal po bdud rtsi 'khyil :
shar lho\u0f8e
khro bo'i rgyal po dbyug pa sngo :
lho nub 'khor lo'i\u0f8e
khro bo'i rgyal po mi g.yo mgon :
nub byang \u0f8e
khro bo'i rgyal po gzhan mi thub :
byang shar\u0f8e
khro bo'i rgyal po khams gsum rgyal :
'og phyogs\u0f8e
khro bo'i rgyal po stobs po che :
khro bo'i rgyal po de dag kyang :
zhal gcig phyag gnyis 'jigs pa'i gzugs :
sku stod zhing lpags g.yang gzhi gsol :
sku smad stag gi sham thabs can :
dur khrod chas kyis lus brgyan cing :
g.yas pas rdo rje tho ba 'dzin :
g.yon pas rdo rje lcags kyu 'dzin :
rang 'dra'i sprul pa du mas bskor :
brkyang bskum zhabs kyis dregs pa mnan :
me dpung klong na 'gying bag can :
hU~M hU~M phaT phaT sgra sgrog cing :
gdug pa ma lus 'dul bar bsam :
'dir dmigs pa'i go rim gzhan dang mi mtshungs pa thog mar lha'i gdan dang sa bon bskyed /
de rgyab chos 'byung gru gsum zla gam dmar po gsum ldan la bskor ba'i thod ra zlum po /
dur khrod rol pa'i gzhal yas gru bzhi sgo bzhi /
thog phub mi mgo'i tog dang bcas pa'i 'og gzhi 'byung ba rim brtsegs /
phyi rol du gser gyi 'khor lo phyogs mtshams brgyad du rtsibs brgyad /
steng 'og gi rtsibs gnyis dang bcas pa'i srung 'khor nang du khro bo bcu bskyed dgos par gsungs so //
yang hU~M de las 'od zer dmar po'i tshogs 'phros pas gser gyi 'khor lo'i phyi rim du me yi 'khor lo rtsibs stong dang ldan pa /
rtsibs re re'i rtse la lcags sreg gi sdig pas mtshan pa gcig bskyed /
'khor lo de gnyis kyang gser gyi 'khor lo g.yas su 'khor ba /
me'i 'khor lo g.yon du 'khor bar bsam :
de'i rgyab tu rdo rje'i gur khang la ye shes kyi me ri smug nag 'bar ba las me'i bya khyung dang :
me'i khro chung dpag tu med pa'i tshwa tshwa 'phro bar gyur :
'dir me'i 'khor lo sa bon raM las byung ba dang /
me 'khor khog stong lto ba shin tu ldir cing rtse mo'i bar rim gyis phra ba /
rtsibs rnams phyir mi mngon par rtsibs log gi rnam pa can du bsgom /
gzhal yas khang de'i dbus su :
paM las sna tshogs pad+ma :
a las zla ba :
ma las nyi ma'i steng du rang gi sems nyid kyi rang bzhin rnam par shes pa'i ngo bo yi ge hU~M dmar po 'od du zhu zhing 'od phung dmar po 'khyil ba las :
bdag nyid drag po pad+ma'i sku :
zhal gcig phyag gnyis sku mdog dmar po 'bar ba zhal bsgrad pa :
mche ba gtsigs pa :
spyan gsum khros pa'i sdang mig gzigs pa :
dbu skra phyed brdzes shing gyen du 'khyil pa :
thod skam lngas skra mtshams brgyan pa :
ag tshom dmar ser bskal pa'i me ltar 'bar ba :
phyag g.yas pas gser gyi rdo rje rtse dgu pa hU~M dgu raM dgus mtshan pa las bskal pa'i me phung 'bar ba bsnams pa'o :
phyag g.yon pas lcags sreg gi sdig pa kha dgu mig dgu pa 'jigs su rung ba sdigs mdzub gyi rtse la 'gyed tshul du bsnams pa :
stag lpags kyi sham thabs mdzad pa :
zhing lpags kyi g.yang gzhi sked la dkris pa :
glang chen gyi ko rlon stod g.yogs mdzad pa :
rigs bzhi'i sbrul gyis yan lag dkris pa :
thal chen gyi tshom bu :
rak+ta'i thig le :
zhag gi zo ris :
rin po che dang rus pa'i rgyan gyis brgyan pa :
thod rlon lnga bcu'i phreng bas do shal mdzad pa :
brjid cing gtum pa :
rngam zhing khros pas khams gsum dbang du sdud pa :
srid gsum zil gyis gnon pa :
zhabs g.yas brkum zhing g.yon brkyang nas dregs pa pho mo'i gdan la 'gying ba :
sku'i ba spu'i bu ga thams cad nas gser gyi rdo rje nas 'bras tsam gyis gang ste :
rdo rje'i ra bar nas drag po'i tshwa tshwa si li li khol ba zhig tu gyur :
'dir sdig pa 'gyed tshul du bsnams pa ni pe kar gyis sprul pa'i sdig pa'i gnyen por 'gyed pa ste drag sgrub gzhan dang mi 'dra ba go dgos /
de nas lha thems ltar bkod pa rgyan gyi lhas lus la rgyas gdab par bya ste /
bdag nyid zil gnon pad+ma yi :
spyi gtsug bya khyung rgyal po ni :
mthing nag me yi gshog pa can :
zhe sdang dug sbrul zhal du gsol :
sa bdag klu gnyan 'dul ba'i gnyen por bsgom :
de'i thugs kar yi ge khroM mthing nag :
'od zer 'bar ba bsgom par bya :
de ni phrin las kyi lhas dregs pa 'dul ba'o :
bya khyung spyi gtsug rwa bar du :
nyi zla pad+ma'i gdan steng du :
rigs kyi bdag po snang ba mtha' yas ni :
sku mdog dmar po phyag rgya can :
sprul pa'i sku yi cha lugs su :
sku yi ngo bo tshon gang bsam :
de ni rigs kyi bdag pos dbang bskur ba'o :
dpral ba mdzod spu khro gnyer can :
klad pa dung khang nang du ni :
gser gyi 'khor lo'i gdan steng du :
sku yi ngo bo sku yi lha :
'jam dpal ye shes sems dpa' ni :
zhal gcig phyag gnyis sku mdog ser :
dbu rgyan snyan cha do shal dang :
rin chen ze'u 'bru'i rgyan gyis brgyan :
phyag g.yas nyon mongs gcod pa yi :
shes rab ral gri klad la bskor :
g.yon pas sdigs mdzub thugs kar 'dzin :
zhabs gnyis sems dpa'i skyil krung bzhugs :
khro tshul 'gying bag ldan par bsgom :
de yi thugs kar yi ge oM:
gser mdog 'od dang ldan par bsgom :
de ni sku yi lhas byin gyis rlob pa'o :
mgrin par pad+ma 'dab brgyad steng :
hrIHyi sgra skad drag po las :
gsung gi lha mchog rta mgrin ni :
dmar po zhal gcig phyag gnyis pa :
spyi gtsug rta dbu ljang zhur las :
rngog ma le brgan dbang gi me phung 'bar :
rta skad nam mkha'i dbyings su sgrog :
g.yas pas rdo rje'i dbyug to klad la bskor :
g.yon pas 'jigs pa'i stangs stabs sdigs mdzub mdzad :
spyan ldog mche gtsigs dur khrod chas kyis brgyan :
zhabs gnyis brkyang bskum dor stabs bzhugs :
de yi thugs kar yi ge A:
dmar po 'od dang ldan par bsgom :
de ni gsung gi lhas gsung byin gyis brlab pa'o :
thugs kar rdo rje rgya gram steng :
thugs ni rin chen gser gyi pu ri ni :
ri rab bang rim bum pa bre :
'khor lo tog dang ldan par bsam :
de yi bum par nyi zla'i steng :
dran rig yid kyi ngo bo las :
gsang bdag phyag na rdo rje ni :
mthing nag zhal gcig phyag gnyis pa :
phyag g.yas gser gyi rdo rje 'phyar :
g.yon pa sdigs mdzub thugs kar mdzad :
stag lpags khro bo'i chas kyis brgyan :
khro gtum drag shul brjid ldan bsgom :
de yi thugs kar yi ge hU~M:
mthing nag mu men mdog 'dra bsam :
de ni thugs kyi lhas thugs byin gyis brlab pa'o :
lte bar chos 'byung pad nyi ro yi steng :
dus gsum sangs rgyas thams cad bskyed pa'i yum :
rdo rje phag mo zhal gcig phyag gnyis ma :
sku mdog dmar mo gcer bu dbu skra grol :
g.yas pas gri gug g.yon pas thod khrag bsnams :
rus pa'i rgyan ldan kha T+wAM gru mor brten :
'khor du rigs bzhi mkha' 'gros bskor bar bsam :
de'i thugs kar yi ge ma :
dmar po bye ru'i mdog can bsam :
de ni yon tan gyi lhas byin gyis brlab pa'o :
rang nyid thugs ka'i sa bon las :
'od zer lcags kyu lta bu yis :
dbang drag pad+ma thod phreng rtsal :
o rgyan gnas nas spyan drangs bstim :
sku yi ngo bo oM las ni :
'od zer ser po 'phros pa yis :
'jam dpal sku yi lha rnams spyan drangs nas :
dung khang nang du thim pa yis :
sku mi shigs rdo rje'i dbang rnams thob par bsam :
gsung gi snying po AHlas ni :
'od zer dmar po 'phros pa yis :
pad+ma gsung gi lha rnams spyan drangs nas :
bdag gi mgrin pa'i lha la thim :
gsung 'gag pa med pa'i dngos grub thob par bsam :
thugs ka'i snying po hU~M las ni :
'od zer mthing nag 'phros pa yis :
thugs kyi lha rnams spyan drangs nas :
bdag gi thugs ka'i lha la thim pa yis :
thugs skye med don gyi dbang mchog thob par bsam :
yon tan yi ge ma las ni :
'od zer dmar po\u0f8e
mkha' 'gro yon tan lha tshogs\u0f8e
bdag gi lte ba'i lha la thim pa yis :
yon tan rdzogs pa'i dbang rnams\u0f8e
phrin las yi ge khroM las ni :
'od zer mthing nag\u0f8e
phrin las rang byung lha rnams\u0f8e
spyi bo'i khyung la thim pa yis :
phrin las thogs pa med pa'i\u0f8e
de nas sku gsung thugs dang yon tan dang :
phrin las yig 'bru thams cad las :
'od zer rnam lnga 'phros pa yis :
sangs rgyas snang ba mtha' yas sogs :
rgyal ba rigs lnga'i sangs rgyas dang :
dus gsum bde gshegs spyan drangs nas :
'od dpag med la thim pa yis :
sangs rgyas rnams kyi sku gsung thugs :
yon tan phrin las kyi dbang rnams thams cad thob par bsam :
skabs 'dir thugs ka'i hU~M las 'phros pa'i 'od zer gyis ye shes kyi khro bcu spyan drangs te dam tshig pa la thim par mos /
bdag gi thugs ka'i hU~M dang ba spu'i bu ga thams cad nas las byed kyi khro bo yak+sha me dbal sku mdog mthing nag zhal gcig phyag gnyis pa :
lus las bskal pa'i me 'bar ba :
zhal bsgrad pa :
mche ba gtsigs pa :
spyan gsum khros pa'i sdang mig gzigs pa :
phyag g.yas pas gnam lcags kyi tho ba re re 'phyar ba :
g.yon pas rdzu 'phrul me'i zhags pa re re bsnams pa :
khro zhing 'khrugs pa :
myur zhing mgyogs pa :
rlung ngam glog lta bu dpag tu med pa 'phros pas 'jig rten gyi khams thams cad gang ste :
gnod byed bsad pa dang :
bcad pa dang :
gtub pa dang :
rdul du brlag par bsam ste pho brang gi nang du'ang khro bo de lta bu gur thabs su bzhugs par bsam mo :
bdag nyid kyang bskal pa'i me phung 'bar ba'i klong na brjid cing rngam pa'i tshul du khro bo 'jigs su rung bar bsam :
sku gsung thugs kyi lha rnams kyang bskal pa'i me phung gi dbus na bzhugs te sku las drag po'i tshwa tshwa 'u ru ru 'phros pas bdag gi nad gdon sdig sgrib thams cad rang bzhin gyis bsreg ste dag nas lus ngag yid gsum bde ba'i nyams dang ldan par bsam mo :
me yi 'khor lo dang gser gyi 'khor lo rno ba'i ngar dang ldan pa gnyis rtse bsnol gyi bar du dgra bgegs thams cad kyi rke phrul lu lu bcad par bsam mo :
rdo rje slob dpon dang slob ma nye du 'khor g.yog la sogs pa'i bsrung bya thams cad kyang gzhal yas khang gi nang du tshud par bsam mo :
de rnams thams cad kyang lha yi rnam par gsal bar gyur :
ces pa'i ting nge 'dzin brtan por bsgom /
go cha'i lha rnams kyi sku las drag po'i me 'od tshwa tshwa 'ur 'ur 'bar bas sdig sgrib bar chad thams cad bsregs /
lus kyi nang thams cad mun khung du sgron me btegs pa ltar gsal zhing gzi brjid lhag par 'bar /
khro rgyal kun gyi dbang phyug che btsan 'gran zla dang bral bar bsam la nga rgyal brtan par bya /
'dir gzhung las /
de ltar bsgoms pa de la sku gsung thugs yon tan phrin las thams cad tshang ste :
sku'i lha 'jam dpal :
gsung gi lha rta mgrin :
thugs kyi lha phyag na rdo rje :
yon tan gyi lha mkha' 'gro sde lnga :
phrin las kyi lha bya khyung ngo :
phyi nang gsang ba gsum du bsgrub pa yang tshang ste :
lus lhar bsgom pas phyi sgrub :
rig sngags dang ldan pas nang sgrub :
sems ting nge 'dzin dang ldan pas gsang sgrub bo :
de ltar bsgom pas lha ma srin sde brgyad kyi srog la dbang thob ste srid gsum zil gyis non :
khams gsum dbang du sdud pa'i nus pa dang ldan par 'gyur ro :
ces gsungs so //
gnyis pa bzlas pa'i rim pa ni /
bdag gi thugs rin po che gser gyi pu ri ri rab bang rim bum pa bre dang 'khor lo tog dang ldan pa'i bum par badzra pA Ni :
de'i thugs kar nyi zla'i steng du :
hU~M dmar po'i mtha' mar sngags kyi phreng ba phreng ba phreng thag la 'khor ba ltar bsam la :
de yang mgal me klad la bskor ba lta bu dmar sga ra ra 'khor bar bsam :
oM AHhU~M a tsig ner tsig na mo b+ha ga wa te hU~M hU~M a hU~M hU~M phaT phaT:
ya mAn+ta ka :
ha ya g+h+ri baH
badzra pA Ni :
d+hAk+ki nI:
ga ru Na hU~M phaT:
a ya ma du ru tsa sha na sa ma ya hU~M phaT:
oM badzra yak+sha hU~M phaT:
gnod byed sarba mA ra ya hU~M phaT:
ces bzlas pa chu bo'i gzhung bzhin du bya'o :
zhes gsungs te drag po che ba'i lugs 'di la rtsa bsnyen sham bu dang bcas pa sbrel nas bzla ba shas che ste /
sngags kyi lde'u mig las /
drag po sngags kyi bzlas thabs bstan pa ni :
bsnyen pa'i dus su drag sngags spyi dril bzla :
zhes 'byung /
de ltar na thugs ka'i sngags phreng yang rtsa sngags sham bu dang bcas pa gsal gdab dgos pa dang /
'og nas bshad pa'i dmigs pa rnams kyang thun re la tshang bar sbyar dgos /
'on kyang sngar zhi ba'i bsnyen pa btang ma myong ba dang /
lta sgom gyi gding med cing bskyed rdzogs kyi gnad legs par mi shes pa rnams la drag sgrub la 'tshub lhong 'byung nyen che zhing sham 'dogs can dang de'i dmigs pa lhag par gnyan cha che bas /
snga ma las /
rtsub cing mtshan ltas cho 'phrul che gyur na :
phyi ltar zhi ba'i snying pos sngags mgo mnan :
zhes badzra gu ru 'bru bcu gnyis pa'i gsham du sbyar nas bzla dgos pa dang /
des kyang cung zad non par ma gyur na :
sde brgyad srog gi snying po bzhag byas la :
dbang sgrub sngags dang sbrel la bzla :
de ni bsnyen sgrub sngags kyi bzla lugs yin :
zhes gsungs pa ltar bya dgos mod /
nyen chung zhing don dang mi 'gal ba 'di ltar byas kyang rung bar snang ste /
'di nyid kyi bsnyen pa'i zhal gdams yig chung las /
gtso bo'i rtsa sngags la 'bum phrag gcig bzla /
'khor rnams la khri tsho res chog par bshad pa dang mthun par paN chen rin po ches spros med sgrub pa'i yi ge las kyang gsungs shing drag sgrub gzhan gyi 'gros dang mtshungs la bsnyen pa btang bde bar snang bas de ltar na /
thog mar oM AHhU~M nas a hU~M hU~M phaT phaT:
yan chad gtso bo'i rtsa sngags nyi shu ba grangs tshad ma 'khyol bar du bzla /
de nas go cha lha lnga /
sde brgyad /
me dbal bcas rim par btags pa'am chun gcig tu sbrel yang rung ste bsnyen pa'i bcu cha bzla'o //
bzlas dmigs ni /
thog mar lha sku'i gsal snang dang nga rgyal brtan pa /
dag dran rgyas pa'am snying po gsal rig stong pa zung 'jug gi ngang du gnas pa rnams gzhir byas nas /
thugs srog la sngags phreng g.yon skor du bkod de gsal snang brtan po ma byung bar du bsgom /
'bru re re bzhin klog pa'i tshul du dang rang sgra di ri ri sgrog pa rnams la sems brtan pa na sngags phreng g.yas skor dang po la dal bu /
rim gyis je myur mgal me ltar 'khor ba las 'od zer dpag tu med pa 'phros pa'i sne las phyi nang gsang ba'i mchod pa'i lha mo nam mkha' gang ba spros pa rnams kyis /
bla ma yi dam sangs rgyas byang sems rnams mchod /
de rnams kyi gsang ba gsum gyi byin rlabs thams cad sku phyag rgya gu ru drag po'i sku che phra sna tshogs pa /
gsung sngags phreng dmar po rang sgra sgrog cing me 'od 'phro ba /
thugs rdo rje rtse lnga sogs phyag mtshan gyi rnam par char ltar babs te 'od zer gyi rnam par gyur nas rang la thim /
dpa' bo mkha' 'gro chos skyong pho rgyud mo rgyud rnams la 'od zer phog pas de dag gi byin rlabs nus mthu dbang dang dngos grub thams cad 'od zer kha dog sna tshogs pa'i rnam par bsdus nas thim par bsam pa bdag byin rlabs kyi dmigs pa dang /
go cha'i lha rnams kyi sku las me 'od tshwa tshwa 'phros /
lus kyi phyi nang thams cad khyab pas sdig sgrib dang nad gdon thams cad bsregs shing sbyangs nas lus ngag yid gsum bde bas khyab par bsam pa rnams gtsor bya /
go cha'i lha so so'i byin rlabs bsdu ba /
me 'khor g.yon dang gser 'khor g.yas su 'khor ba'i bar du dgra bgegs gtub pa /
bsrung bya lhar gsal ba rnams la'ang byin rlabs bstim pa'i dmigs pa sogs kyang khyug tsam re bya /
sde brgyad sngags sham 'dogs skabs spyi srog dang sgos srog dbang du bsdu ba /
rang la gang gnod pa'i sde brgyad kyi srog gzir ba sogs drag gzhung gzhan dang gnad gcig kyang grangs rtags kyi nus pa brtan nges ma byung bar dmigs pa de dag byas kyang nyes pa'i rgyur 'gro bas spyi 'gre tsam gyis 'thus /
me dbal gyi sham 'dogs skabs gong du 'byung ba'i las byed sprul pa'i pho nya yak+sha me dbal stong gsum gang bar spros pa rnams kyis gnod byed thams cad bsad bcad gtubs nas rdul du brlags par bsgom /
rtsa sngags kho na la bsnyen pa byed na'ang thun mthar spyi dril nyer gcig re tsam bzla zhing dmigs pa phyi ma rnams kyang khyug tsam re bya'o //
thun 'jog pa na dbyangs gsal dang yig brgya rten snying lan gsum gsum gyis sku gsung thugs kyi lhag chad bskang zhing nus pa brtan par bya /
bzlas pa stong stong re'i mtshams su stong tshigs kyi mchod bstod 'byung ba rig 'dzin gong ma'i phyag len gyi rgyun ltar nus na legs /
thun mtshams 'dir gtor 'bul rgyas par bya dgos pas /
oM swa b+hA ba'i sngags brjod la stong par sbyang /
rang gi thugs ka nas yaM spros pas rlung gi dkyil 'khor ljang gu gzhu'i dbyibs can /
mchog ma gnyis la ba dan gyis mtshan pa /
de'i steng du raM spros pa las me'i dkyil 'khor dmar po gru gsum /
de'i zur gsum du kaM gsum spros pa las thod pa'i sgyed pu gsum /
de'i steng du a spros pa las ka pA la phyi dkar la nang dmar ba /
spyi dril sham du /
gnod byed thams cad badzra aM ku sha dza :
zhes brjod pas /
rang gi thugs ka nas 'od zer dmar po lcags kyu lta bu 'phros pas gnod byed dgra bgegs rang dbang med par bkug nas gtor snod du bcug
/de'i steng du zla ba'i dkyil 'khor la hU~M AHoM brtsegs mar gsal /
hU~M brjod pas rang gi sna bug nas rlung byung /
rlung gis ba dan bskyod pas me spar /
thod pa dros /
nang gi dgra bgegs rnams ltem gyis zhu nas mi gtsang ba thams cad lbu ba'i tshul du phyir lud /
bcud bdud rtsi'i rgya mtshor gyur /
oM AHhU~M ma hA ba liM ta te dz+wa ba liM ta gu h+ye sa ma ya swA hA/
lan bdun nam gsum brjod pas /
steng gi 'bru gsum las 'od 'phros /
'og min gyi gnas nas bla ma yi dam mkha' 'gro'i thugs gnyis su med pa'i ye shes kyi bdud rtsi spyan drangs nas ka pA la'i dam tshig gi bdud rtsi dang 'dres /
'bru gsum zla ba dang bcas pa 'od du zhu nas thim pas bdud rtsi dkar dmar chi li li khol bar gyur /
ces byin brlabs /
mdun gyi nam mkhar paM pad+ma maN+Da la hU~M:
sna tshogs pad+ma'i gdan /
ma sur+Ya maN+Da la hU~M:
nyi ma'i gdan /
a tsan+d+ra maN+Da la hU~M:
zla ba'i gdan /
ti ra baM maN+Da la hU~M:
dregs pa pho mo'i gdan rnams brtsegs mar gsal bar gyur /
ces gdan bskyed /
las byang ltar /
hU~M:
dur khrod me ri sogs kyis spyan 'dren bzhugs gsol phyag 'tshal bar btang la /
mchod pa ni /
hU~M:
rnal 'byor bdag cag 'khor dang bcas pa yi :
byang chub sgrub la bar gcod byed pa rnams :
gzugs can gzugs med dgra dang bgegs la sogs :
drag pos bsgral pa'i sha khrag rus pa'i tshogs :
dbang drag pad+ma'i sku la mchod par 'bul :
gtor ma 'bul ba ni /
lha tshogs rnams kyi ljags 'od zer gyi sbu gus bdud rtsi'i bcud drangs te dgyes pa chen pos rkan sgra dang bcas bzhes par bsam la /
oM AHhU~M a tsig ner tsig na mo b+ha ga ba te hU~M hU~M a hU~M hU~M phaT phaT:
ya mAn+ta ka h+ya gr-I wa badzra pA Ni :
DA ki nI ga ru Da hU~M phaT:
oM badzra yak+sha hA phaT:
i daM ba liM gr-ih+Na khA hi :
dgra bgegs thams cad kyi gti mug sha la khA hi :
zhe sdang rus la khA hi :
'dod chags khrag la kha hi :
dbang po lnga la khA hi :
lan bdun nam gsum /
hU~M:
pad+ma drag po bka' yi 'khor dang bcas :
dug gsum sha khrag mchod pa 'di bzhes la :
byang chub bsgrub la bar du gcod pa yi :
dgra bgegs thams cad rdul du brlag pa dang :
rnal 'byor bdag cag 'khor dang bcas pa la :
tshe 'di'i gnod pa thams cad zhi nas kyang :
phyi ma byang chub go 'phang thob par mdzod :
ces pas phrin las bcol /
de nas ma mgon sde brgyad kyi mchod gtor phul /
bstod pa rgyas pa bya bar gsungs kyang dpe ma 'dzom na mdor bsdus 'di tsam bya ste /
hU~M:
khams gsum gnas nas stobs ldan rdzu 'phrul can :
nub phyogs bde ba can gyi zhing khams nas :
snang ba mtha' yas sku gsung thugs las sprul :
ngo mtshar rmad byung badzra he ru ka :
mthu chen pad+ma dbang phyug rdzu 'phrul can :
ya mAn+ta ka rta mgrin dbang gi rgyal :
gsang ba'i bdag po ye shes mkha' 'gro lnga :
bya khyung mthing nag yak+sha me dbal te :
dbang drag pad+ma'i lha la phyag 'tshal bstod :
ces bstod /
de nas nub dang po la las byang ltar tshogs mchod lhag ma'i bar du gtang /
de nas bskul bya bar gsungs pa'ang rgyas pa mi 'grub na /
hU~M:
drag po pad+ma rdo rje thod phreng rtsal :
khyod ni 'gro mgon skyabs kyi mchog gyur pas :
bdag gis sgo gsum dad pas khyod bsgrubs nas :
bka' ba dang du blangs nas khur du khur :
lus srog 'ben btsug sha khrag zan du bor :
mos gus gting nas khyod la skyabs gsol na :
thugs rje ma chung sngon gyi thugs dam dgongs :
smon lam 'brel ba 'di yis mtshams sbyar nas :
dus ngan tha ma'i dus 'dir bdag skyes na :
khyod kyis bdag la thugs rjes byin gyis rlobs :
bdag ni bla med byang chub sgrub pa la :
lam la bar du gcod pa'i dgra bgegs rnams :
dbang drag pad+ma 'khor dang bcas pa yis :
thugs rje drag po'i stobs kyis bsgral nas kyang :
gru gsum mthing nag 'bar ba'i zhal du sbyongs :
gsung dbyangs drug cu ldan pa'i mgul du sgril :
don dam skye med thugs kyi dkyil du stims :
rnal 'byor bdag gi 'dod pa'i don rnams ni :
dbang drag pad+ma 'khor dang bcas pa yis :
'grub par mdzod cig badzra sa ma ya :
zhes pa tsam bya /
de nas las byang gi sngon 'gror bshad pa ltar dkar dmar gtor ma dpal mgon sogs phyi rgyud rnams la bsngo'o //
gsum pa rdzogs pa'i rim pa ni /
sku gsung thugs kyi lha rnams rang rang gi gnas su 'od du zhu /
pho nya lha dang srung 'khor gzhal yas khang rnams rim par 'dus te rang la thim /
rang nyid thugs ka'i sngags phreng la bsdu /
sngags phreng hU~M la thim /
hU~M zhabs kyu nas rim pa bzhin du thig le la thim /
thig le de mtha' nas dbus su yal te stong gsal bde ba chen po'i ngang du ci gnas su mnyam par gzhag
/slar zung 'jug gi sku sgyu ma lta bu'i lha'i skur ldangs /
snang grags rtog tshogs thams cad lha sngags ye shes kyi rol par bltas la dge ba bsngo /
spyod lam kun tu dran shes dang ma bral bas lam khyer gyi rnal 'byor rnams la brtson /
thun phyi ma rnams la sngon gtor mi dgos pas skyabs sems dang tshogs gsag nas bskyar /
thun mtshams gtor 'bul re re bzhin gal che bas gtor mchod rnams kha gsos la byin rlabs nas bzung phrin bcol gyi bar du gong smos ltar la /
de nas bstod pa bya zhing bsdu ldang la 'jug
/ma mgon sde brgyad phyi gtor rnams dgong mo tshar res chog
/dus chen rnams la tshogs mchod 'bul /
bsnyen pa'i grangs tshad rdzogs pa'i skabs /
sham bu gzhung gsal gnod byed sarba mA ra ya hU~M phaT:
ces pa spyir btang me dbal las tshogs yin zhing /
dmigs bsal de'i mal du /
shIn+taM ku ru ye swA hA:
puSh+TiM ku ru ye swA hA:
pa shaM ku ru ye swA hA:
mA ra ya ku ru ye swA hA:
zhes pa rnams sbyar zhing phrin las bzhi sgrub pa'i 'od zer spro bsdu'i dmigs pa'ang spyi ltar sbyar /
bsnyen pa grub skabs las byang btang la tshogs mchod skong bshags srung ma'i gtor 'bul dngos grub blang ba sogs mtha' rgyas su bya /
bsnyen pa'i kha skong zhi ba'i sbyin sreg gsang ba spyi ltar bsnyen pa gang 'grub kyi bcu cha bya ba sogs bsnyen sgrub kyi spyi gnad spang blang thun gyi gcod tshul rnams gzhan dang mthun no //
bzla bya'i rtsa sngags nyang lugs sogs kyi yig rnying du /
a tsig ner tsig ces bris 'dug pa gur drag rgyud dregs pa snying 'byin las /
a ni skye med yig 'bru gcig
/tsig ni cho 'phrul sde brgyad 'dul /
zhes 'byung ba ltar yin 'dug pas rang sar bzhag pa las phal cher la a tsig nirtsig ces 'byung ba rnams dang bstun nas gcig dpe kun 'gebs kyis bcos mi rung bar snang /
sngags sde las /
ma 'grub bar du bzlas sgom nan tan bya :
zhes gsungs pa ltar bsnyen pa dbu btsugs nas ma rdzogs bar g.yeng ba'i dbang du skad cig mi gtang bar lha sgom sngags bzlas gcig dril bya ba dang /
nyin mtshan dus dang spyod lam thams cad du :
gu ru DA kI'i tshogs dang bcas pa la :
gsol ba gdab cing mos gus shin tu gces :
zhes pa ltar /
bla sgrub thams cad mos gus kho na'i lam yin pas dus rtag tu tshad bzung med pa'i mos gus drag po yang nas yang du bya ba dang /
thun bar rnams su tshig bdun gtso bor gyur pa'i gsol 'debs spyi dang khyad par rat+na'i thugs sgrub dang dgongs zab gro lod nas 'byung ba lta bu'i thugs dam gnad bskul gyi gsol 'debs drag tu bya /
gzhan yang dbang sgrub lha lnga'i thems byang las /
bar chad thams cad gtor mas sel ba yin :
srod dang tho rangs la sogs dus bzhi ru :
sha khrag dmar gyi gtor ma bzang du mchod :
dngos grub thams cad tshogs las 'byung ba yin :
nya stong brgyad sogs khyad par tshes bcu la :
tshogs kyi 'khor lo bskor zhing dngos grub zhu :
byin rlabs thams cad gsol ba btab las 'byung :
rtag tu mos gus gdung ba drag po yis :
'dzab bzlas bstod pa bya zhing gsol ba gdab :
sgrib pa thams cad chos spyod lam gyis 'dag :
bskyed rdzogs bzlas sgom rdzogs pa'i thun bar la :
maN+Dal phyag dang bskor ba la sogs pa :
ji ltar rigs pa'i chos spyod nyams su blangs :
de ltar lus ngag tha mal ma lus par :
brtson 'grus ldan pas sgrub pa byas gyur na :
tshe 'dir dngos grub ma lus thob nas kyang :
phyi ma rig 'dzin go 'phang 'thob par 'gyur :
zhes gsungs pa'i don nyams su bstar ba gal che'o //
bsnyen pa'i tshad ni dus rtags grangs kyi dbang du byas pa gsum /
rtags la rab dngos /
'bring nyams /
tha ma rmi lam du 'byung ba gsum /
de la'ang 'dod pa'i rtags dang mi 'dod pa'i rtags sogs rgyas par gzhung las 'byung ba ni phal cher spyi nas bshad pa gzhan dang mthun cing deng sang rtags bsnyen thems pa nyung bas 'dir ma bris /
dus bsnyen ni mtshan rtags gsal ba'i me long las /
dbang po rab kyis zla ba gsum gyis 'grub :
'bring gis zla ba drug gis 'grub par 'gyur :
tha mas zla ba bcu gnyis dag tu ni :
nges par 'grub 'gyur o rgyan nyid kyis gsungs :
zhes 'byung ba ltar /
grangs tshad ni de nyid las /
'bum phrag drug gis rang lus byin gyis rlob :
'bum phrag bcu yis las tshogs thams cad 'grub :
bye ba gcig dang 'bum phrag gsum gyis ni :
nus pa o rgyan pad+ma nyid dang mnyam :
zhes dman 'bring mchog gi tshad du gsungs shing /
'bum phrag nyi shu thems na rtsa sngags kyi 'bru 'bum du 'gyur bas shin tu legs /
drag po'i rtsa sngags 'di lha ris su chad pa gcig gi bsnyen pa tsam ma yin par sangs rgyas kun gyi spyi sngags yin pa gur drag rtsa ba'i rgyud sogs las phan yon bsngags pa rgya cher 'byung zhing /
'di nyid las kyang /
drag po bla ma'i thugs sgrub snying po 'di :
dus gsum sangs rgyas kun gyis byin brlabs shing :
dkyil 'khor phyi nang lha tshogs thams cad kyi :
mthu dang nus pa bsdus pa'i snying po yin :
ces dang /
gzhung chen las /
khyad par du gsang sngags thams cad kyi yang zab :
brgya tsam bzlas pas las kyi sgrib pa sbyang :
stong tsam bzlas pas nyams chag thams cad skong :
khri tsam bzlas na sde brgyad dbang du 'du :
'bum tsam bzlas na pad+ma nyid dang mjal :
'bum phrag drug gis dngos grub 'thob :
thos dang dran pa tsam gyis kyang :
lha 'dre thams cad las la 'khol :
dregs pa sde brgyad bka' nyan 'gyur :
yon tan thams cad 'di la tshang :
skyon rnams thams cad 'di yis sel :
dngos grub thams cad 'di las 'byung :
dper na yid bzhin nor bu 'dra :
lus la bde drod me ltar 'bar :
mi nor zas gsum char ltar 'beb :
dpa' bo mkha' 'gro sprin ltar 'du :
phyi nang chos skyong bran ltar nyan :
phrin las ci bsgrub thogs rdug med :
gang 'dod sngags kyi sham bu bsgyur :
'dod pa'i don rnams thams cad 'grub :
tshe 'dir thun mong dngos grub thob :
'gro ba ma lus 'dul bar 'gyur :
phyi ma o rgyan pad+ma yi :
thugs rje'i lcags kyus bzung nas kyang :
bde gshegs 'dus pa bla ma'i sku :
mchog gi go 'phang tshe 'dir thob :
ces pas mtshon te bzlas sgom gyi phan yon tshad med par gsungs pa la yid ches pas nyams len gyi snying por bya bar gces so //
zab mo'i lam 'dir nyams len mtha' ru phyin //
tshe btsan sku 'grub nus pa'i me chen 'bar //
bde stong ye shes mthu dbang stobs rtsal gyis //
stong khams dregs pa'i srog la dbang sgyur shog
/bla ma drag po'i sgrub thabs thams cad kyi rgyal po nyang gter drag po che ba bde gshegs 'dus pa'i bsnyen pa'i yi ge 'di'ang nyams len gyi rgyun ma chad tsam byed mkhan byung na cung zad phan pa'i sems kyis pad+ma gar dbang phrin las 'gro 'dul rtsal gyis tsa 'dra rin chen brag gi sgrub gnas su bgyis pa dge legs 'phel //

//
