@#//
nye brgyud tshe khrid 'chi med rdo rje'i srog shing gi sgrub thabs dbang chog dang bcas pa 'chi med rdo rje'i bcud len zhes bya ba bzhugs so //
oM swasti /
'chi med mchog stsol bla ma lhar //
btud nas rdo rje'i srog shing gi
/sgrub pa'i thabs dang dbang chog bcas //
nyung gsal snying por dril te 'god //
'di la gsum /
sbyor ba yo byad kyi gshom /
dngos gzhi sgrub pa'i thabs /
slob ma rjes 'dzin dbang gi cho ga'o //
dang po ni /
stegs bu phyag bdar legs par byas pa'i steng du dbus su many+dzi'i khar tshe bum kha rgyan dang ldan pa /
g.yas su tshe chang /
g.yon du tshe ril /
mdun du gtor ma dang mchod pa /
gzhan yang rang gi mdun du rdor dril /
DA ma ru /
nang mchod /
mda' dar /
li khri /
las bum /
me tog
/nye logs su bgegs gtor sogs dgos pa'i yo byad thams cad 'du bya'o /
!
/gnyis pa dngos gzhi sgrub thabs la /
thog mar mtshams lha bskyed pa ni /
oM hrIHpad+mAn+ta kr-ita badzra kro d+ha ha ya grI ba hu lu hu lu hU~M phaT kyis bsang /
swa b+hA bas sbyang /
stong pa'i ngang las pad+ma dang nyi ma ru dra bsnol pa'i steng du rang nyid skad cig gis dbang drag rta mgrin g.yas gri gug dang g.yon thod khrag 'dzin pa rta mgo ljang zhur rta skad 'tsher ba /
dur khrod kyi chas brgyad kyis brgyan pa /
ye shes kyi me rab tu 'bar ba'i dbus na bzhugs par gyur /
bgegs gtor bsang sbyang /
stong pa'i ngang las oM las rin po che'i snod yangs shing rgya che ba'i nang du gtor ma dwangs shing thogs pa med pa 'dod pa'i yon tan lngas khyad par du byas par gyur /
oM AHhU~M lan gsum brjod pas brlab /
oM sarba big+h+nAn sogs lan gsum brjod cing bsngos /
hrIH
gdon bgegs 'byung po'i tshogs rnams gnas 'di ru //
ma 'dug gtor ma 'di khyer gzhan du dengs //
gal te mi 'gro dbang chen khros pa'i bkas //
thal ba'i rdul phran bzhin du brlag par 'gyur //
sum+b+ha sogs kyis bgegs bskrad /
steng 'og phyogs mtshams ma lus rdo rje dang /
khro bo kha dog sna lnga'i me phung gis //
bar mtshams med par gtams pa'i srung ba yi //
'khor lo'i gur khang mtshams las ma 'da' zhig
/oM badzra rak+Sha rak+Sha swA hAs mtshams bcad /
de nas skyabs yul nam mkha' gang bar sad pa'i spyan sngar /
bdag sogs 'gro kun deng nas byang chub bar //
rtsa gsum tshe yi lha la skyabs su mchi //
gzhan don rdzogs pa'i sangs rgyas thob bya'i phyir //
'chi med rig 'dzin bsgrub par sems bskyed do //
zhes skyabs sems lan gsum bya /
tshogs gsag pa'i thog mar /
rang nyid dbang chen du gsal ba 'od du zhu ba las mgon po tshe dpag med du gsal ba'i thugs ka nas 'od zer 'phros /
bla ma dang gnyis su med pa'i tshe dpag med kyi lha tshogs rnams mdun gyi nam mkhar spyan drangs /
oM sarba ta thA ga ta ar+g+haM nas /
shab+da pra tIts+tsha bar gyis mchod /
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje can zhabs pad la 'dud //
ces dang /
'jig rten 'dren pa'i gtso bo tshe dpag med //
dus min 'chi ba ma lus 'joms mdzad pa //
mgon med sdug bsngal gyur pa rnams kyi skyabs //
sangs rgyas tshe dpag med la phyag 'tshal lo //
zhes pas bla ma dang lhag pa'i lha la phyag bya /
phun tshogs kun bzang mchod sprin rgya mtsho 'bul //
sdig ltung kun bshags dge la rjes yi rang //
chos 'khor bskor bzhin yun ring bzhugs par gsol //
'dis mtshon dge ba tshe rabs thams cad du //
tshe dpag med pas rjes su bzung gyur nas //
'chi med tshe yi dngos grub thob phyir bsngo //
zhes pas tshogs bsags /
tshogs zhing rnams rang la thim par gyur par mos /
byin 'beb ni /
nub phyogs bde ba can gyi zhing khams nas //
bcom ldan mgon po ye shes tshe dpag med /[  ]/'chi med tshe yi dngos grub ma lus pa //
dus 'dir bdag cag rnams la bstsal du gsol //
sgrub pa'i dam rdzas snod bcud ma lus par //
tshe bkrag gzi mdangs nus pa'i rtsal kun phob //
dbang chen skur la sdig sgrib bar chad sol //
re ba'i 'bras bu tshe yi rig 'dzin stsol //
ye shes rang snang grub pa'i pho brang nas //
mkha' 'gro'i dbang phyug gsang ba ye shes kyis //
'chi med tshe yi dngos grub sogs gong bzhin /
pad+ma 'od kyi gzhal yas khang chen nas //
slob dpon pad+ma thod phreng tshe dbang rtsal //
'chi med tshe yi sogs /
mtho brtsegs rdo rje gsang ba'i gzhal med nas //
zung 'jug sku brnyes dpal ldan rdo rje'i zhabs //
'chi med tshe yi sogs /
gru 'dzin nyi 'od 'khyil ba'i gzhal med nas //
rgyal ba kun dngos bsod nams rgya mtsho'i sdes /[  ]/'chi med tshe yi dngos grub ma lus pa //
dus 'dir bdag cag rnams la bstsal du gsol //
sgrub pa'i dam rdzas snod bcud ma lus par //
tshe bkrag gzi mdangs nus pa'i rtsal kun phob //
dbang chen skur la sdig sgrib bar chad sol //
re ba'i 'bras bu tshe yi rig 'dzin stsol //
byang chub shing khrod de bI ko Ti nas //
rdo rje 'chang dbang 'khon ston chos kyi rjes //
'chi med tshe yi sogs /
gung thang bde ba'i rdo rje'i gzhal yas nas //
gnyags chen rnam 'phrul chos dbyings rang grol gyis //
'chi med tshe yi sogs /
lha ldan yul dbus gru 'dzin pho brang nas //
ngag gi dbang phyug blo bzang rgya mtsho'i sdes //
'chi med tshe yi sogs /
gar bzhugs dag pa rab 'byams pho brang nas //
mkhas shing grub brnyes brgyud pa'i bla ma yis //
'chi med tshe yi sogs /
spyi gtsug nyi zla pad+ma'i gdan steng nas //
rtsa ba'i bla ma khyab bdag 'khor lo'i mgon //
'chi med tshe yi dngos grub ma lus pa //
dus 'dir bdag cag rnams la bstsal du gsol //
sgrub pa'i dam rdzas snod bcud ma lus par //
tshe bkrag gzi mdangs nus pa'i rtsal kun phob //
dbang chen skur la sdig sgrib bar chad sol //
re ba'i 'bras bu tshe yi rig 'dzin stsol //
mthar tshe'i snying po bzla zhing spos rol dang bcas byin dbab /
sgrub rdzas dang mchod gtor rnams byin gyis brlab pa ni /
rang gi thugs ka nas spros pa'i raM yaM khaM gis sgrub rdzas dang mchod gtor rnams kyi ma dag pa'i nyes skyon rnams sbyangs /
ngo bo zag pa med pa'i bdud rtsi la /
rnam pa rang rang gi byed las dang nus pa dang ldan par gyur /
oM AHhU~M zhes lan gsum gyis brlab /
de nas bdag bskyed ni /
oM swa b+hA ba sogs /
stong pa nyid du gyur /
stong pa'i ngang las seng ges btegs pa'i rin po che'i khri'i steng du paM las pad+ma dang /
raM las nyi ma /
a las zla ba'i dkyil 'khor gyi steng du rang gi sems nyid yi ge hrIHdmar po ring cha tsheg drag dang bcas pa yongs su gyur pa las /
rang nyid bcom ldan 'das mgon po tshe dpag med sku mdog dmar po zhal gcig phyag gnyis kyis mnyam gzhag gi steng na 'chi med tshe'i bdud rtsis gang ba'i bum pa dpag bsam shing gis kha brgyan pa bsnams pa /
zhabs rdo rje'i skyil mo krung du bzhugs shing /
dar dang rin po che'i rgyan dang mtshan dpe gsal rdzogs kyis spras pa /
zhi zhing 'dzum la sgeg pa'i nyams can /
'od kyi rang bzhin can du gyur pa'i steng gi nam mkha' la bcom ldan 'das mgon po tshe dpag tu med pa /
mkha' 'gro gsang ba ye shes /
slob dpon pad+ma 'byung gnas /
grub chen dpal ldan rdo rje /
thams cad mkhyen pa bsod nams rgya mtsho /
'khon ston chos rje dpal 'byor lhun grub /
zur chen chos dbyings rang grol /
thams cad mkhyen pa ngag dbang blo bzang rgya mtsho la sogs pa'i tshe khrid brgyud pa'i bla ma rnams sprin gtibs pa ltar bzhugs pa'i spyi bor oM/
mgrin par AH
thugs kar hU~M/
thugs ka'i hU~M las 'od zer 'phros pas nub phyogs bde ba can nas bsgoms pa dang 'dra ba'i ye shes pa spyan drangs /
hrIH
bde ba can nas tshe dpag med mgon la //
gsang ba ye shes pad+ma 'byung gnas sogs //
tshe khrid brgyud pa'i bla mas yongs bskor ba //
'dir gshegs bdag la tshe yi dngos grub stsol //
oM hrIHrA ga badzra sa pa ri bA ra e h+ye hi dzaHhU~M baM hoH
dam tshig pa dang gnyis su med par gyur /
slar yang thugs ka'i hU~M las 'od zer 'phros pas dbang gi lha rnams spyan drangs /
de bzhin gshegs pa thams cad kyis bdag la mngon par dbang bskur du gsol //
zhes gsol ba btab pas de rnams kyi bdud rtsis gang ba'i bum pa thogs nas /
oM sarba ta thA ga ta a b+hi She ka te sa ma ya shrI ye hU~M/
zhes gsungs shing dbang bskur bas dbang gi chus lus thams cad gang /
dri ma thams cad dag
/chu'i lhag ma spyi gtsug tu 'khyil ba yongs su gyur pa las sangs rgyas snang ba mtha' yas kyis dbur brgyan cing dbang gi lha rnams rang nyid la thim par gyur /
mchod bstod rgyas pa'am /
bsdu na /
bcom ldan 'chi ba med pa'i mgon po la //
'chi med lha rdzas mchod sprin tshogs 'di dag
/'chi bdag 'jigs pa bskyab phyir 'bul bar bgyi //
bzhes nas 'chi med tshe yi dngos grub stsol //
oM hrIHrA ga badzra sa pa ri wA ra ar+g+haM nas /
shab+da pra tIts+tsha swA hA'i bar gyis nyer spyod dang /
oM rU pa /
shab+da /
gan+d+he /
ra sa /
spar+she kA ma gu Na pra tIts+tsha AHhU~M gis 'dod yon /
oM hrIHrA ga badzra sa pa ri bA ra oM AHhU~M gis nang mchod 'bul /
'jig rten 'dren pa'i gtso bo sogs kyis bstod /
rang gi thugs kar zla ba'i dkyil 'khor gyi steng du hrIHdmar po'i mthar sngags kyi phreng bas bskor ba las 'od zer 'phros pas /
rang nyid kyi tshe dang bsod nams 'chi bdag gshin rje dang rgyal gdon la sogs pa 'byung po mi dang mi ma yin pa rnams kyis phrogs pa dang /
brkus pa dang yar pa thams cad /
bum pa dang thod pa dang lhung bzed bdud rtsis gang ba'i rnam par bkug nas thugs ka'i sngags phreng la thim /
yang 'od zer 'phros pas phyi snod kyi 'jig rten 'byung ba chen po nam mkha' rlung me chu sa'i bcud thams cad 'od dang bdud rtsi kha dog sngo ljang dmar dkar ser ba'i rnam par bkug nas sngags phreng la thim /
yang 'od zer 'phros pas nang bcud kyi sems can thams cad kyi tshe dang bsod nams /
srid pa gsum gyi bkrag mdangs gzi brjid /
'jig rten khams kyi dpal 'byor phun sum tshogs pa thams cad bkra shis rdzas rtags rin chen sna bdun la sogs pa'i rnam par bkug nas sngags phreng la thim /
slar yang 'od zer 'phros pas phyogs bcu'i rgyal ba sras dang slob mar bcas pa'i sku gsung thugs kyi byin rlabs thams cad lha sngags phyag mtshan gyi rnam par spyan drangs te sngags phreng la thim /
mthar sngags phreng las bdud rtsi'i chu rgyun dpag tu med pa babs pas lus kyi nang thams cad gang /
tshe dang bsod nams phrogs shing yar pa khug
/nyams pa sos /
gnas pa 'phel zhing brtan /
nad gdon sdig sgrib dam tshig nyams chag nyes ltung dus ma yin pa'i 'chi ba'i 'jigs pa bag chags dang bcas pa thams cad byang zhing dag
/'chi med tshe dang ye shes kyi dngos grub ma lus pa thob par gyur //
ces brjod cing bsam la /
oM badzra sa ra he ka ra re shwa ra re hU~M phaT swA hA/
zhes dang /
oM a mA ra Ni dzI ban+ti ye swA hA/
zhes ci nus dang /
oM na mo b+ha ga wa te /
a pa ri mi ta A yur+dz+nyA na su bi nish+tsi ta te dz+wa rA dzA ya /
ta thA ga ta ya /
ar+ha te samyak+saM bud+d+ha ya /
tad+ya thA/
oM puN+ye puN+ye /
ma hA puN+ye /
a pa ri mi ta puN+ye /
a pa ri mi ta puN+ye dz+nyA na saM b+hA ro pa tsi te /
oM sarba saMskAr pa ri shud+d+ha d+harmA te ga ga na sa mut+ga te swa b+hA wa bi shud+d+he ma hA na ya pa ri wa re swA hA/
zhes tshe gzungs kyang bzlas /
mthar yi ge brgya pa brjod /
tshe 'gug pa'i phrin las bskul ba ni /
slar yang bdag nyid tshe dpag med du gsal ba dang /
rtsa brgyud kyi bla ma rnams kyi thugs ka nas 'od zer dang lha mo mgyogs ma'i tshogs nyi zer gyi rdul ltar spros pas rang gi bla tshe phrogs pa dang /
brkus pa dang /
yar pa dang /
'khor 'das snod bcud thams cad kyi tshe bsod dpal 'byor bcud dang dwangs ma thams cad bsdus te rang la thim par bsam la /
mda' dar g.yab cing /
hrIH
'chi ba med pa mgon po tshe yi lha //
tshe yi DA ki gsang ba ye shes ma //
'byung ba lnga la dbang bsgyur lha mo lnga'i //
'chi med tshe yi phrin las dus la bab /
zhes dang /
oM badzra sa ra he sogs bzlas pa dang bcas pas spyir thugs dam bskul /
de bzhin du /
hrIH
drag po'i las mdzad sngon mo 'bum sde yis //
'byung ba nam mkha'i bcud sdus tshe srog khug
/gdon bgegs lha 'dres khyer pa'i tshe srog khug
/brtan g.yo'i tshe dang bsod nams dbang du sdus //
oM badzra sa ra he sogs /
hrIH
thams cad las mdzad ljang mo 'bum sde yis //
'byung ba rlung gi bcud sdus tshe srog khug
/gdon bgegs lha 'dres khyer pa'i tshe srog khug
/brtan g.yo'i tshe dang bsod nams dbang du sdus //
oM badzra sa ra he sogs /
hrIH
dbang gi las mdzad dmar mo 'bum sde yis //
'byung ba me yi bcud sdus tshe srog khug
/gdon bgegs lha 'dres khyer pa'i tshe srog khug
/brtan g.yo'i tshe dang bsod nams dbang du sdus //
oM badzra sa ra he sogs /
hrIH
zhi ba'i las mdzad dkar mo 'bum sde yis //
'byung ba chu yi bcud sdus tshe srog khug
/gdon bgegs lha 'dres khyer pa'i tshe srog khug
/brtan g.yo'i tshe dang bsod nams dbang du sdus //
oM badzra sa ra he sogs /
hrIH
rgyas pa'i las mdzad ser mo 'bum sde yis //
'byung ba sa yi bcud sdus tshe srog khug
/gdon bgegs lha 'dres khyer pa'i tshe srog khug
/brtan g.yo'i tshe dang bsod nams dbang du sdus //
oM badzra sa ra he sogs /
sra brtan rdo rje lta bu'i tshe srog khug
/legs tshogs dpal 'byor rgyas pa'i g.yang skyobs shig
/nyams dang zad dang 'thor dang yar pa yi //
tshe gsos tshe khug tshe yi dngos grub stsol //
oM badzra sa ra he sogs sngags bzla ba dang bcas pas tshe 'gugs par bya'o //
de nas tshe bcing ba ni /
rang gi snying gar tshe rten 'od dkar po'i dbus su rnam par shes pa yi ge nr-i'i rnam par nyi zla'i gwa'u kha sbyor gyi nang du yod pa de nyid rdo rje lu gu rgyud kyi thag pas bar mtshams med par bcings par gyur /
snying gar rdo rje reg la /
nyi zla gwa'u kha sbyor dag
/mi phyed sra brtan rdo rje yi //
lu gu rgyud kyis nyer bsdams pas //
nam yang mi g.yo brtan par gyur //
oM a mA ra Ni dzI ban+ti ye swA hA/
oM badzra A yu She swA hA/
tshe sba ba ni /
rang gi thugs ka nas spros pa'i 'od zer gyis snod bcud thams cad 'od du zhu nas rang la thim /
rang gwa'u kha sbyor la thim /
de 'od dkar po la thim /
de yi ge nr-i la thim /
de'ang 'ja' yal ba ltar gyur //
gang gis gnod par mi nus pa'i //
gdod nas dag pa'i stong pa nyid //
skye ba med pa'i klong yangs su //
mi 'gyur brtan pa'i tshe sba 'o //
oM a mA ra Ni dzI ban+ti ye swA hA/
tshe srung ba ni /
rang gi smin mtshams su li khri byugs la /
stong pa'i ngang las rang nyid tshe dpag med du gsal ba'i smin mtshams kyi rtsa sgor dpal rta mgrin gri gug dang thod khrag 'dzin pa 'jigs su rung ba me phung 'bar ba'i dbus nas tshe'i bar chad srung bar gyur /
smin mtshams rtsa yi sgo 'phar du //
rta mgrin khro rgyal dbang gi lha //
bzod par dka' ba'i gzi brjid kyis //
tshe yi bar chad thams cad srungs //
oM a mA ra Ni dzI ban+ti ye swA hA/
lan gsum dang /
oM badzra A yu She swA hA/
zhes pas brtan par bya'o //
mdun bskyed bum pa sgrub pa ni /
mchod pa byin gyis brlab /
bum pa bsang sbyang /
tshe bum mi dmigs par stong pa nyid du gyur /
stong pa'i ngang las b+h+rU~M las rin po che'i bum pa dmar po lto ba che ba /
mgrin pa ring ba /
mchu 'phyang ba /
lha rdzas kyi gos kyis mgul pa dkris shing dpag bsam gyi shing gis kha brgyan pa /
dwangs shing thogs pa med pa /
phyi bum pa'i rnam pa yin pa la nang gzhal yas khang gru bzhi sgo bzhi rta babs bzhi dang ldan pa la sogs pa mtshan nyid thams cad dang ldan pa /
de'i dbus su seng ges btegs pa'i rin po che'i khri'i steng du zhes sogs nas /
snang ba mtha' yas kyis dbur brgyan ces pa'i bar bdag bskyed ltar la /
bdag la mngon par dbang bskur ba zhes pa'i tshab tu /
'di la zhes sgyur /
dbang gi lha rnams kyang bum pa'i lha la thim par bsam /
mchod bstod rgyas bsdus gang rigs bya /
bzlas pa bya ba ni /
mdun bskyed kyi mgon po tshe dpag tu med pa'i phyag gi bum pa'i nang du zla ba'i dkyil 'khor gyi steng du hrIHdmar po'i mthar sngags kyi phreng bas bskor ba las 'od zer 'phros pas /
rdo rje slob ma rnams kyi tshe dang bsod nams 'chi bdag gshin rje dang rgyal gdon la sogs pa 'byung po mi ma yin pa rnams kyis phrogs pa dang /
brkus pa dang /
yar pa thams cad bum pa dang /
thod pa dang lhung bzed bdud rtsis gang ba'i rnam par bkug nas sngags phreng la thim /
yang 'od zer 'phros pas phyi snod kyi 'jig rten 'byung ba chen po nam mkha' rlung me chu sa'i bcud thams cad 'od dang bdud rtsi sngo ljang dmar dkar ser ba'i rnam par bkug nas sngags phreng la thim /
yang 'od zer 'phros pas nang bcud kyi sems can thams cad kyi tshe dang bsod nams srid pa gsum gyi bkrag mdangs gzi brjid /
'jig rten khams kyi dpal 'byor phun sum tshogs pa thams cad bkra shis rdzas rtags rin chen sna bdun la sogs pa'i rnam par bkug nas sngags phreng la thim /
slar yang 'od zer 'phros pas phyogs bcu'i rgyal ba sras dang slob mar bcas pa'i sku gsung thugs kyi byin rlabs thams cad lha sngags phyag mtshan gyi rnam par spyan drangs te sngags phreng la thim /
de las bdud rtsi'i rgyun dpag tu med pa babs pas bum pa 'chi med tshe'i bdud rtsis gang zhing /
de las bdud rtsi'i rgyun byung /
rdo rje slob ma rnams kyi spyi bo nas zhugs /
lus kyi nang thams cad gang /
tshe dang bsod nams yar pa khug
/nyams pa sos /
gnas pa 'phel zhing brtan /
nad gdon sdig sgrib dam tshig nyams chag nyes ltung dus ma yin pa'i 'chi ba'i 'jigs pa bag chags dang bcas pa thams cad byang zhing dag
/'chi med tshe dang ye shes kyi dngos grub ma lus pa thob /
mdun gyi tshe rdzas rnams la thim pas 'chi med tshe'i bcud len du gyur /
ces brjod cing bsam la gong gi sngags gsum ci nus bzlas mthar yi ge brgya pa brjod /
gtor ma bsang sbyang /
stong pa'i ngang las oM las rin po che'i snod yangs shing rgya che ba'i nang du gtor ma zag pa med pa'i bdud rtsi'i rgya mtsho chen por gyur /
oM AHhU~M lan gsum gyis brlab /
bla ma dang gnyis su med pa mgon po tshe dpag med kyi lha tshogs 'khor dang bcas pa'i ljags hU~M las skyes pa'i rdo rje rtse gcig pa dmar po 'od kyi sbu gus gtor ma'i bcud drangs te gsol bar gyur /
oM gu ru a pa ri mi ta A yur+dz+nyA na sa pa ri bA ra i daM ba liM ta kha kha khA hi khA hi /
zhes btags pas 'bul /
mchod bstod gong ltar bya /
bcom ldan 'das mgon po tshe dpag tu med pa'i lha tshogs 'khor dang bcas pa rnams kyis bdag dang rdo rje slob ma rnams la 'chi med tshe'i dngos grub ma lus pa bstsal du gsol /
zhes 'dod don la gsol ba gdab /
tshe 'gug pa'i phrin las bskul ba ni /
slar yang bdag mdun rnams kyi thugs ka nas 'od zer dang lha mo mgyogs ma'i tshogs nyi zer gyi rdul ltar spros pas rdo rje slob ma'i tshe dang bsod nams phrogs pa dang /
brkus pa dang /
yar pa dang /
'byung ba rnams kyi bcud /
sems can rnams kyi tshe dang bsod nams /
srid pa gsum gyi phun tshogs thams cad dang /
rgyal ba sras bcas kyi sku gsung thugs kyi byin rlabs thams cad bsdus /
mdun bskyed kyi phyag gi tshe bum nang du thim pas bum pa bdud rtsis gang /
de las bdud rtsi'i rgyun babs pas rdo rje slob ma'i tshe chad pa dang /
'thor ba dang /
yar pa la sogs pa mdor na 'byung ba lnga'i sgo nas tshe nyams pa thams cad sor chud cing /
'chi ba med pa tshe'i rig 'dzin thob par gyur /
hrIH
'chi ba med pa mgon po tshe yi lha //
zhes pa nas /
tshe gsos tshe khug tshe yi dngos grub stsol //
ces sngags dang bcas pa'i bar gong bzhin brjod /
tshe rten 'od dkar po'i dbus su rdo rje slob ma'i rnam par shes pa yi ge nr-i'i rnam par nyi zla gwa'u kha sbyor /
zhes pa nas /
oM badzra A yu She swA hA'i bar gong bzhin brjod /
yang rang gi thugs ka nas spros pa'i 'od zer gyis snod bcud thams cad 'od du zhu nas /
rdo rje'i slob ma la thim /
de snying ga'i gwa'u kha sbyor la thim /
de 'od dkar po la thim /
de yi ge nr-i la thim /
nr-i de yang 'ja' yal ba ltar gyur /
gang gis gnod par mi nus pa'i //
zhes pa nas /
oM a mA ra Ni dzI ban+ti ye swA hA/
bar gong bzhin bya /
stong pa'i ngang las rdo rje slob ma tshe dpag med du gsal ba'i smin mtshams kyi rtsa sgor /
zhes pa nas /
tshe yi bar chad thams cad srungs //
zhes pa'i bar dang /
oM a mA ra Ni dzI ban+ti ye swA hA/
lan gsum /
oM badzra A yu She swA hA/
zhes pas brtan par bya /
las bum du rta mgrin bskyed cing bzlas pas nus ldan du bya'o //
!
//gsum pa slob ma rjes 'dzin dbang gi cho ga ni /
las kyi rdo rjes slob ma rnams phyi rol du khrus bya /
nang du 'ong ba dang slob dpon gyis bgegs gtor sbyin zhing srung 'khor bsgom /
chos bshad ci rigs pa dang /
lo rgyus kyi khyad par /
de la 'dir gnas skabs su dus ma yin pa'i 'chi ba zhi zhing 'chi med tshe'i dngos grub thob pa dang /
mthar thug 'ja' lus ye shes kyi sku 'grub par bya ba'i slad du bcom ldan 'das mgon po tshe dang ye shes dpag tu med pa'i mngon par dbang bskur ba la /
yid ches shing khungs btsun par byed pa lo rgyus /
de las 'ongs pa'i gdams pa dang gnyis /
dang po ni /
nub phyogs bde ba can gyi zhing khams su /
bcom ldan 'das mgon po tshe dang ye shes dpag tu med pas byin gyis brlabs pa'i mkha' 'gro ma gsang ba ye shes zhes bya ba /
nyi zla'i khri stan gdugs dang rgyan drug sogs dang ldan pas mtshan nyi zla dngos grub dang /
gzhan yang las kyi dbang mo cher grags pa la /
slob dpon chen po pad+ma 'byung gnas kyis dbang gsan pas yi ge hU~M du bsgyur te mkha' 'gro ma'i zhal du mid pa dang /
phyi sangs rgyas snang ba mtha' yas kyi ngo bo 'chi med tshe'i rig pa 'dzin pa'i dbang /
nang 'phags pa spyan ras gzigs kyi ngo bo phyag rgya chen po mchog gi dngos grub kyi dbang /
gsang ba dpal rta mgrin gyi ngo bo lha srin bran du 'khol ba'i dbang rnams thob pa las /
de gsum ka'i don 'dus pa'i tshe sgrub 'chi med rdo rje'i srog shing 'di nyid slob dpon chen pos grub chen dpal ldan rdo rje zhes 'ja' lus kyi sku brnyes pa de la dngos su gnang /
de nyid kyis 'bras spungs nyi 'od 'khyil ba'i gzims chung du thams cad mkhyen pa bsod nams rgya mtsho dpal bzang po la gnang /
des 'khon ston rdo rje 'chang dpal 'byor lhun grub la gnang /
des zur chen chos dbyings rang grol la gnang /
des dus gsum mkhyen pa o rgyan chen pos rdo rje'i lung gis lan gcig ma yin par bsngags pa'i gangs can gyi mgon po rgyal dbang thams cad mkhyen cing gzigs pa chen po ngag dbang blo bzang rgya mtsho la gnang /
de nyid kyis rgya cher spel ba nas gzung ste bdag cag gi dpal ldan bla ma dam pa'i bar du brgyud pa bar ma chad pa las byon pa lags /
gnyis pa de las 'ongs pa'i gdams pa la'ang rang don du bdag gi rnal 'byor la brten nas tshe sgrub pa dang /
gzhan don du bum pa'i cho ga la brten nas slob ma rjes su gzung ba gnyis las /
'dir slob ma rjes su gzung ba dbang gi cho ga la slob dpon gyis bgyi bar 'os pa thams cad sngon du grub zin nas /
khyed rang rnams kyi ngo skal du gyur pa la thog mar maN+Dal phul /
gsol ba 'debs pa 'di'i rjes zlos lan gsum mdzod /
kun mkhyen ye shes phung po can //
srid pa'i 'khor lo rnam sbyong ba //
de ring bshad pa'i rin chen gter //
gtso bos bdag la bka' drin stsol //
rgyud sdom pa dang ldan par bya ba'i slad du /
bla ma dang mgon po tshe dpag tu med pa skyabs gnas dkon mchog rgya mtsho'i tshogs kyis bskor ba'i spyan sngar /
skyabs gsum sngon du 'gro ba can gyi byang chub mchog tu sems bskyed par bgyi'o snyam pas 'di'i rjes zlos lan gsum mdzod /
dkon mchog gsum la bdag skyabs mchi //
sogs /
de nas maN+Dal bstan pa ni /
mdun gyi tshe bum 'di nyid phyi rin po che'i bum pa'i rnam pa la /
nang lha'i gzhal yas khang gru bzhi sgo bzhi mtshan nyid thams cad yongs su rdzogs pa'i dbus su seng ges btegs pa'i rin po che'i khri sna tshogs pad nyi zla ba'i gdan dang bcas pa'i dbus su /
bla ma dang gnyis su med pa'i mgon po tshe dpag med sogs nas /
tshe khrid brgyud pa'i bla ma rnams sprin phung gtibs pa ltar bzhugs pa dang /
slob dpon yang de lta bu'i tshe dpag tu med pa tshe khrid brgyud pa'i bla ma'i tshogs dang bcas pa'i rnam par bzhugs pa dang mngon sum du mjal ba'i mos pa mdzod /
de nas gzhi 'god pa'i slad du dmigs pa 'di bzhin du mdzod /
oM hrIHpad+mAn+ta kr-ita ha ya grI ba hu lu hu lu hU~M phaT kyis bsang /
swa b+hA bas sbyang /
slob ma rnams mi dmigs te stong par gyur /
stong pa'i ngang las seng ges btegs pa'i rin po che'i khri'i steng du paM las pad+ma dang raM las nyi ma /
a las zla ba'i dkyil 'khor gyi steng du so so'i sems nyid yi ge hrIHdmar po ring cha tsheg drag dang bcas pa yongs su gyur pa las /
slob ma rnams skad cig gis bcom ldan 'das mgon po tshe dpag med sku mdog dmar po zhal gcig phyag gnyis kyis mnyam gzhag gi steng na 'chi med tshe'i bdud rtsis gang ba'i bum pa dpag bsam shing gis kha brgyan pa bsnams pa /
zhabs rdo rje'i skyil mo krung du bzhugs shing /
dar dang rin po che'i rgyan dang mtshan dpe gsal rdzogs kyis spras pa /
zhi zhing 'dzum pa sgeg pa'i nyams can /
'od kyi rang bzhin can du gyur pa'i spyi bor oM/
mgrin par AH
thugs kar hU~M gis mtshan pa dang /
slob dpon mdun bskyed dang bcas pa'i thugs ka nas 'od zer 'phros pas nub phyogs bde ba can nas bsgoms pa dang 'dra ba'i ye shes sems dpa'i tshogs dpag tu med pa spyan drangs te sib sib thim par gyur /
hrIH
bde ba can nas tshe dpag med mgon la //
gsang ba ye shes pad+ma 'byung gnas sogs //
tshe khrid brgyud pa'i bla mas yongs bskor ba //
'dir gshegs bdag la tshe yi dngos grub stsol //
ces dang /
sngags rnams kyi mthar /
oM badzra A be sha ya a AH
zhes pas ye shes pa dbab /
dzaHhU~M baM hoHsa bstim /
tiSh+Tha badzras brtan par bya'o //
des gzhi 'god pa song nas /
sngags kyi sgo nas gsol ba 'debs pa 'di'i rjes zlos mdzod /
oM badzra sa ra he /
ka ra re /
shwa ra re hU~M phaT/
slar yang dbang gi dngos gzhi'i don du bla ma dang mdun bskyed kyi lha tha mi dad pa la 'chi med tshe'i dngos grub bstsal du gsol snyam pas gsol ba 'debs pa 'di'i rjes zlos lan gsum mdzod /
slob dpon dgongs su gsol /
bdag la 'chi ba med pa tshe'i dngos grub bstsal du gsol /
zhes gsol ba btab nas /
tshe'i dbang bskur ba dngos la /
tshe bum la brten nas bla tshe yar pa dgug pa /
nyams pa gso ba /
tshe 'gugs shing bstim pa /
mtha' rten du tshe chang dang /
tshe ril la brten nas dbang bskur ba /
de mi nyams par bya ba'i phyir tshe bcing ba /
tshe sba ba /
tshe srung ba /
tshe dang bkra shis kyi legs tshogs spel ba rnams su yod pa las /
thog mar bla tshe yar pa dgug pa'i don du dmigs pa 'di bzhin du mdzod /
mdun bskyed bcom ldan 'das kyi phyag mtshan bum pa'i nang du zla ba'i dkyil 'khor gyi steng du hrIH'i mthar snying po dang gzungs ring gis bskor ba las 'od zer 'phros /
khyed rang rnams kyi tshe 'chi bdag gshin rje dang rgyal gdon la sogs pa 'byung po mi ma yin rnams kyis phrogs pa dang /
brkus pa /
yar pa thams cad bum pa dang thod pa dang lhung bzed bdud rtsis gang ba'i rnam par bkug
/sngags phreng la thim /
de las bdud rtsi'i rgyun babs /
bum pa 'chi med bdud rtsis gang bas spyi bo nas dbang bskur /
lus kyi nang thams cad gang zhing phyi thams cad bkrus pas rdzas kyi rdo rje pha lam bzhin du phar la dngos por 'dzin pa thams cad 'joms shing /
tshur la gang gis kyang gzhig cing gzhom par mi nus pa'i 'chi med kyi rig 'dzin thob byung snyam pa'i mos pa mdzod cig
/cesabarjod la dril bu 'khrol /
rang dang slob ma gnyis kas a mA ra Ni'i sngags sogs brjod /
skal ldan rigs kyi bu 'di dag la tshe dbang du gyur cig
/dbang dngos grub tu gyur cig
/tshe mi 'gyur ba'i g.yung drung du gyur cig
/mi shigs pa'i rdo rjer gyur cig
/mi nub pa'i rgyal mtshan du gyur cig
/'chi ba med pa tshe'i rig 'dzin thob par gyur cig
/ces brjod la me tog 'thor ro //
bden stobs 'di 'og ma rnams kyi mtha' thams cad dang /
rgyal mtshan rtse mo'i sogs shis brjod sh+lau ka gcig bya'o //
de nas nyams pa gso ba la tshe nyams pa gso ba /
stobs dang bsod nams nyams pa gso ba /
dam tshig dang sdom pa nyams pa gso ba gsum du yod pa la /
thog mar tshe nyams pa gso ba'i slad du /   tshe nyams pa gso ba 'di rgyas par 'byung lnga so so'i bcud bsdu tshul rgyal ba dge 'dun rgya mtsho'i gsung grub rgyal ma'i tshe dbang ltar bya bar gsungs pas spro na de ltar bya zhing /
'dir rje dge 'dun rgya mtsho'i yig char bsdus te bya gsungs pa phyag len du mdzad pa ltar bkod pa'o /   mdun bskyed tshe dpag tu med pa'i phyag gi bum pa'i dbus su thugs srog gi mthar sngags kyi phreng bas bskor ba las 'od zer 'phros pas /
'byung ba chen po nam mkha' rlung me chu sa'i bcud thams cad 'od dang bdud rtsi sngo ljang dmar dkar ser ba'i rnam par bkug
/sngags phreng la thim /
de las bdud rtsi'i rgyun babs /
bum pa 'chi med kyi bdud rtsis gang bas spyi bo nas dbang bskur /
lus kyi nang thams cad gang zhing phyi thams cad bkrus pas thog ma med pa nas bsags pa'i nad gdon sdig sgrib thams cad dag
/khyad par du lus kyi 'byung ba rnams kyi sgo nas tshe nyams pa thams cad sor chud /
'chi med tshe'i rig 'dzin thob byung snyam pa'i mos pa mdzod cig
/ces brjod cing sngags bzla zhing dbang bskur /
bden stobs brjod /
phun sum tshogs pa sogs sh+lau ka gsum /
ston pa bla med sogs nas /
bla med dkon mchog gsum gyi bkra shis shog
/ces shis brjod bya /
stobs dang bsod nams nyams pa gso ba ni /
yang sngags phreng las 'od zer 'phros /
sems can thams cad kyi tshe dang bsod nams /
srid pa gsum gyi bkrag mdangs gzi brjid /
'jig rten khams kyi dpal 'byor phun sum tshogs pa thams cad bkra shis rtags brgyad /
rgyal srid rin po che sna bdun /
nye ba'i rin po che sna bdun /
bkra shis rdzas brgyad la sogs kyi rnam par bkug
/sngags phreng la thim /
de las bdud rtsi'i rgyun babs /
bum pa 'chi med kyi bdud rtsis gang bas spyi bo nas dbang bskur /
lus kyi nang thams cad gang zhing phyi thams cad bkrus pas thog ma med pa nas bsags pa'i nad gdon sdig sgrib thams cad dag
/khyad par stobs dang bsod nams nyams pa thams cad sor chud /
lha'i dbang po brgya byin dang /
stong gsum mi mjed kyi bdag po tshangs pa sogs dang skal ba mnyam pa'i 'chi med kyi rig 'dzin thob byung snyam pa'i mos pa mdzod cig
/ces brjod cing sngags bzla zhing dbang bskur /
bden stobs dang /
bsod nams ri bo bzhin du brtan pa dang sogs brjod /
dam tshig dang sdom pa nyams pa gso ba ni /
yang sngags phreng las 'od zer 'phros /
phyogs bcu'i rgyal ba sras dang slob mar bcas pa rnams kyi sku gsung thugs kyi byin rlabs thams cad sangs rgyas byang sems la sogs pa'i sku gzugs /
A li kA li la sogs pa'i yig 'bru /
rdo rje dril bu la sogs pa'i phyag mtshan gyi rnam par bkug
/sngags phreng la thim /
de las bdud rtsi'i rgyun babs /
bum pa 'chi med kyi bdud rtsis gang bas spyi bo nas dbang bskur /
lus kyi nang thams cad gang zhing phyi thams cad bkrus pas thog ma med pa nas bsags pa'i nad gdon sdig sgrib thams cad dag
/khyad par du'ang dam tshig dang sdom pa nyams pa sor chud /
'chi med tshe'i rig 'dzin thob byung snyam pa'i mos pa mdzod cig
/ces brjod cing sngags bzla zhing dbang bskur /
bden stobs dang /
mi 'gyur lhun po sogs brjod do //
de nas tshe 'gugs pa ni /   bla ma phyi ma 'ga' zhig gis tshe 'gugs 'di gong gi sngags kyis gsol ba btab pa'i mjug tu sbyar snang na'ang /
'dir rtsa ba'i yi ge'i dgongs pa ltar bris pa'o //
slar yang slob dpon mdun bskyed dang bcas pa'i thugs ka nas 'od zer dang /
lha mo mgyogs ma'i tshogs nyi zer gyi rdul ltar spros pas rdo rje slob ma rnams kyi tshe dang bsod nams phrogs pa dang /
brkus pa dang /
yar pa dang /
'byung ba chen po rnams kyi bcud /
sems can thams cad kyi tshe dang bsod nams /
srid pa gsum gyi phun sum tshogs pa thams cad dang /
rgyal ba sras dang slob mar bcas pa'i sku gsung thugs kyi byin rlabs thams cad bsdus te phyag gi bum pa'i nang du thim /
de las 'chi med tshe'i bdud rtsi dpag tu med pa byung /
rdo rje slob ma rnams kyi spyi bo nas zhugs /
lus kyi nang thams cad gang /
dri ma thams cad dag
/'chi med tshe'i dngos grub brtan cing nus pa dang ldan par byas pa'i mos pa mdzod /
ces brda sbyar la /
mda' dar g.yab cing /
hrIH
'chi ba med pa mgon po tshe yi lha //
sogs tshe 'gugs bya /
tshe bstim pa ni /
slar yang slob dpon gyi thugs ka'i hrIHlas 'od zer 'phros pas nub phyogs bde ba can nas mgon po tshe dpag tu med pa la tshe khrid brgyud pa'i bla ma rnams dang sangs rgyas byang sems thams cad kyis bskor ba spyan drangs /
bum nang gi tshe dpag tu med pa la thim /
de las de 'dra ba mar me gcig las gnyis mched kyi tshul du byung /
khyed rang rnams kyi spyi bo nas thim pas rgyal ba tshe dpag tu med pa'i sku gsung thugs dang /
khyed rang rnams kyi lus ngag yid gsum ro gcig tu gyur /
'chi med tshe'i rig 'dzin mngon du thob pa'i mos pa mdzod cig
/ces brjod la bum pa spyi bor bzhag cing /
bcom ldan 'das mgon po tshe dpag tu med pa /
mkha' 'gro ma gsang ba ye shes /
slob dpon pad+ma 'byung gnas /
grub chen dpal ldan rdo rje /
thams cad mkhyen pa bsod nams rgya mtsho /
'khon ston dpal 'byor lhun grub /
zur chen chos dbyings rang grol /
ngag gi dbang phyug blo bzang rgya mtsho la sogs pa nas /
bdag cag gi drin can rtsa ba'i bla ma'i bar du byon pa'i rtsa ba dang brgyud par bcas pa'i dpal ldan bla ma dam pa rnams kyi byin gyis rlobs shig
/slob ma 'di rnams kyi lus kyi na tsha /
sems kyi sdug bsngal /
bar chad dang chag sgo nyam nga yod pa /
steng gdon gza'/
'og gdon klu /
bar gdon rgyal po'i gnod pa dang /
dus ma yin par 'chi ba'i 'jigs pa thams cad las srungs shig
/ces dang /
gzungs ring brjod /
de nas tshe chang la brten nas dbang bskur ba ni /
'chi med tshe'i bdud rtsi'i ngo bo tshe chang 'di nyid zhal du gsol bas lus kyi nang rtsa stong phrag bdun cu rtsa gnyis 'chi med kyi bdud rtsis gang /
rang bzhin brgyad cu'i kun rtog dbyings su 'gags /
nyams bde stong dbyer med kyi ting nge 'dzin rgyud la skyes /
rtsa rlung thig le'i nus pa nyams pa thams cad sor chud /
'chi med kyi rig 'dzin thob /
khyad par du'ang rdzogs rim la brten nas tshe sgrub pa'i skal pa dang ldan par byas snyam pa mdzod cig
/ces gzungs sngags brjod la tshe chang sbyin /
tshe ril la brten nas dbang bskur ba ni /
'khor 'das kyi dwangs bcud thams cad 'dus pa'i ngo bo tshe'i ril bu 'di nyid zhal du gsol bas bzhi brgya rtsa bzhi'i nad /
stong phrag brgyad cu'i bgegs /
bar chad dang chag sgo yod pa thams cad byang zhing dag
/'chi med tshe'i rig 'dzin thob /
khyad par du'ang bcud len la brten nas tshe sgrub pa'i skal ba can du byas snyam pa mdzod /
ces dang /
bkra shis tshe brtan dpal gyi zas //
snying po bsdus pa'i bcud 'di ni //
de ring bu yis bza' bar gyis //
'di zos sangs rgyas tshe dpag med //
zhal zas brten na nad kun las //
grol 'gyur the tshom bya mi dgos //
zhes dang sngags bzla zhing tshe ril sbyin /
de nas rjes tshe'i dngos grub mi nyams par bya ba'i slad du tshe bcing ba ni /
khyed rang rnams kyi snying gar tshe rten 'od dkar po'i dbus su rnam par shes pa yi ge nr-i'i rnam pa nyi zla gwa'u kha sbyor gyi nang du yod pa de nyid /
rdo rje lu gu rgyud kyi thag pas bar mtshams med par bcings par mos pa mdzod /
snying gar rdo rje reg cing /
nyi zla gwa'u kha sbyor dag
/mi phyed sra brtan rdo rje yi //
lu gu rgyud kyis nyer bsdams pas //
nam yang mi g.yo brtan par gyur //
ces pa dang /
oM a mA ra Ni dzI ban+ti ye swA hA/
oM badzra A yu She swA hA/
zhes sngags bzla /
de nas tshe sba ba ni /
mda' dar snying gar bzhag cing /
thugs ka nas 'phros pa'i 'od zer gyis snod bcud thams cad 'od du zhu nas rang la thim /
de'ang gwa'u la thim /
de 'od la thim /
de yi ge la thim /
de'ang 'ja' yal ba ltar 'od gsal gyi dbyings su thim par bsam la stong nyid rnam par mi rtog pa'i ngang du mnyam par 'jog mdzod /
gang gis gnod par mi nus pa'i //
gdod nas dag pa'i stong pa nyid //
skye ba med pa'i klong yangs su //
mi 'gyur brtan pa'i tshe sba 'o //
zhes dang sngags bzla /
de nas tshe srung ba ni /
slar yang skad cig gis slob ma tshe dpag med du gsal ba'i smin mtshams kyi rtsa sgor /
dpal rta mgrin gri gug dang thod pa 'dzin pa 'jigs su rung ba me phung 'bar ba'i dbus na bzhugs pas bar chad thams cad bsrung bar gyur par bsam la /
smin mtshams rtsa yi sgo 'phar du //
rta mgrin khro rgyal dbang gi lha //
bzod par dka' ba'i gzi brjid kyis //
tshe yi bar chad thams cad srungs //
sngags bzla zhing slob ma rnams kyi smin mtshams su li khri'i thig le bya /
tshe dang bkra shis kyi dga' ston spel ba ni /
khyed rang rnams kyi steng gi nam mkha' la rgyal ba tshe dpag tu med pa la tshe khrid brgyud pa'i bla ma rnams dang /
sangs rgyas byang sems /
dpa' bo mkha' 'gro /
chos skyong srung ma /
lha mi'i rig 'dzin rnams kyis bskor ba bzhugs nas me tog gi char 'beb /
rol mo'i sgra sgrog
/bkra shis kyi glu dbyangs kyis shis pa brjod pa'i mos pa mdzod /
ces brda sbyar la /
rab yangs mdun gyi nam mkha' la //
rtsa ba'i bla ma tshe dpag med //
brgyud pa'i bla ma sprin ltar 'thibs //
yi dam lha tshogs 'khor gyis bskor //
ma mo mkha' 'gro gar stabs bsgyur //
chos skyong srung ma bran du 'khol //
snyan pa'i dbyangs kyi 'brug stong ldir //
bkra shis me tog char du 'beb //
'dir 'dus skal ldan tshogs rnams la //
'chi med tshe yi bkra shis shog
/dpal 'byor snyan grags bkra shis shog
/bde chen ye shes bkra shis shog
/bsam pa 'grub pa'i bkra shis shog
/ces dang /
gzhan yang bkra shis pa'i tshigs su bcad pa ci rigs brjod cing me tog 'thor /
rol mo'i sgra snyan par sbyar /
dam tshig khas blang /
gtang rag gi maN+Dal /
lus longs spyod 'bul ba /
dge ba bsngo ba rnams spyi ltar byas la slob ma rnams rang gnas su gyes /
rjes chog ni /
mchod pa bsang sbyang byin gyis brlab /
mchod bstod gong ltar bya /
yi ge brgya pa dang ma 'byor pa dang sogs kyis nongs pa bshags /
mdun bskyed rten yod na brtan bzhugs dang /
med na ye shes pa gshegs /
dam tshig pa rang la thim par bsam /
bsngo smon bkra shis bya'o //
!
//tshe dbang brgya rtsa sogs grangs gsog na /
tshe ril sbyin pa yan gong du smros pa ltar rgyas pa tshar gcig rjes bkra shis tshigs bcad gang rung brjod /
de nas /
slar yang gsol ba 'debs pa 'di'i rjes zlos mdzod /
slob dpon dgongs su gsol /
bdag la 'chi ba med pa tshe'i dngos grub bstsal du gsol /
zhes gsol ba btab nas   bsdu na gsol 'debs ma byas par slar yang dmigs pa 'di bzhin du mdzod ces dkyus la 'jug pas kyang rung ngo //
mdun bskyed tshe dpag tu med pa'i thugs ka'i sngags phreng las 'od zer 'phros /
khyed rang rnams kyi tshe dang bsod nams phrogs pa /
brkus pa /
yar pa thams cad dang /
'byung ba rnams kyi bcud /
sems can thams cad kyi tshe dang bsod nams /
srid pa gsum gyi phun tshogs thams cad dang /
rgyal ba sras dang slob mar bcas pa'i sku gsung thugs kyi byin rlabs thams cad bsdus /
sngags phreng la thim /
de las bdud rtsi'i rgyun babs /
bum pa 'chi med kyi bdud rtsis gang bas spyi bo nas dbang bskur /
lus kyi nang thams cad gang zhing phyi thams cad bkrus pas /
thog ma med pa nas bsags pa'i nad gdon sdig sgrib thams cad dag
/tshe dang bsod nams nyams pa sor chud /
bum nang gi tshe dpag med las rang 'dra gnyis pa re byung /
khyed rang rnams la thim pas 'chi med tshe'i rig 'dzin thob pa'i mos pa mdzod /
ces brjod la sngags bzla zhing dbang bskur /
spro na bden stobs brjod /
gang ltar yang tshe gzungs bzla bzhin pas tshe chang dang /
tshe ril sbyin /
shis brjod sh+lau ka gang rung re bya /
de lta bur grangs gzung /
rdzogs pa na tshe bcing ba man chad gong bzhin du bya'o ///
/
@/
zhar byung bdag bskyed la brten pa'i bsnyen pa bya tshul mdo tsam ni /
gnas gtsang zhing dben par tshe dpag med kyi snang brnyan gyi mdun mchod gtor bsham /
mtshams dam par bcad /
thun gsum mam bzhir bdag bskyed gong ltar nyams su blang /
thun re re bzhin bzlas pa'i mthar yig brgya dang /
mchod bstod bsngo smon shis brjod bya /
snga phyi'i thun gang rigs kyi mthar gtor ma bsang sbyang byin gyis brlab /
rang gi snying ga nas 'od zer 'phros pas bde ba can nas mgon po tshe dpag tu med pa'i lha tshogs spyan drangs /
mdun gyi rten dang dbyer med du bzhugs par bsam la gtor 'bul mchod bstod bya /
nongs pa bshags /
mdun bskyed brtan bzhugs dang /
bsngo smon shis brjod bya'o //
de lta bus grangs a mA ra Ni la ni 'bum dang /
sa ra ha dang tshe gzungs ci nus bzla /
grol khar mdun bskyed rten tshe bum sogs slob ma la dbang bskur ba'i skabs ltar bsham /
bdag bskyed sngon du 'gro bas /
tshe bcud rang la bstim pa'i dmigs pa dang bcas mdun bskyed bsgrub cing bdag nyid 'jug pa'i tshul gyis dngos grub blang /
rjes chog rgyas par bya'o ///
/
@/
'dir gzhung du mi gsal yang /
snga 'gyur ba'i gsang ba spyi'i 'gros dang mthun par tshogs mchod 'bul bar spro na /
gtor 'bul gyi mthar tshogs kyi yo byad bsang sbyang /
stong pa'i ngang las rlung me thod sgyed steng //
b+han+d+ha'i steng du sha lnga bdud rtsi lnga //
bskol zhing 'od zhu tshogs mchod bdud rtsi'i bcud //
'dod yon mchod sprin nam mkha' gang bar gyur //
oM AHhU~M ha ho hrIH
zhes pas brlab /
hrIH
bde ba can dang nyi shu rtsa bzhi'i yul //
pad+ma 'od sogs phyogs bcu'i zhing khams nas //
'chi med rtsa gsum tshe yi lha tshogs rnams //
zhal zas tshogs la spyan 'dren gshegs su gsol //
badzra sa mA dzaH
zhes pas tshogs zhing mkha' khyab tu sad pa'i spyan sngar tshogs phud spros te /
hrIH
tshe dpag med mgon gsang ba ye shes yum //
pad+ma 'byung gnas dpal ldan rdo rje'i zhabs //
'jig rten dbang phyug bsod nams rgya mtsho sogs //
rtsa brgyud bla ma yi dam tshe yi lha //
dpa' bo mkha' 'gro chos skyong srung mar bcas //
'dod yon bdud rtsi tshogs kyi 'khor los mchod //
thugs dam bskang zhing nyams chag mthol bshags na //
tshe dang ye shes mchog thun dngos grub stsol //
oM gu ru a pa ri mi ta A yur+dz+nyA na sa pa ri bA ra ga Na tsakra pU dza ho /
zhes mdun bskyed la mchod pa'i rjes /
bdag nyid kyi phung khams skye mched lha'i 'khor lor gsal bas tshogs kyi 'du ba la longs spyad /
lhag ma /
oM AHhU~M gis brlab /
pheM zhes pas mgron bkug
/hrIH
'chi med rtsa gsum tshe yi lha tshogs kyi //
dkyil 'khor srung ba'i lhag sdud pho nya'i tshogs //
dam tshig rdzas kyi bdud rtsi 'di gsol la //
mi mthun kun sol mthun rkyen legs tshogs spel //
oM uts+tshiSh+Ta ba lin+ta b+hak+Sha si swA hA/
zhes phul /
tshogs mgron rnams rten yod na brtan bzhugs dang /
med na rang la bstim /
'jig rten pa rnams rang gnas su gshegs par bsam /
bsngo smon bkra shis bya'o //
'ja~Xm dbya~Xngs dga' ba'i bshes gnyen gyis //
gzhung don gsal bar bsdebs pa'i dges //
mkhye~Xn brtse~X'i bdag nyid mchog rnams dang //
'gro kun 'chi med 'grub gyur cig
/ces pa'ang rgyal dbang thams cad mkhyen gzigs 7ngag gi dbang phyug blo bzang rgya mtsho'i zhal snga nas snyan brgyud kyi man ngag khrigs su bsdebs pa'i rtsa ba'i yi ge las /
thams cad mkhyen pa dge 'dun rgya mtshos mdzad pa'i tshe sgrub grub rgyal ma'i dbang chog la zhal 'phang gnang ba sogs bla ma'i phyag bzhes ltar dkyus su bcug ste /
bklag pas grub par bya bral spong ba pa many+dzu g+ho Shas bris pa dge legs mchog tu gyur cig
/sarba dA shrI yo b+ha ba tu ///
/
