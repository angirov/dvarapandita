@#//
drang srong dri med kyi sngags rgod log tri pA la'i lo rgyus bzhugs so //
na mo gu ru pad+ma kro tA ya /
sngags rgod log tri pA la'i lo rgyus ni /
sngon rgya gar lho phyogs in+d+ra'i yul na rgyal po d+ha na a shwa'i rgyal khrims rnams mi ngan rnams kyis bshigs pas /
rgyal pos sde brgyad klu'i gtad khram mang du byas nas mi ngan rnams phung ngo //
de nas sde brgyad kyi 'khu ldog byung nas rgyal po khrag tu skyugs /
lus mdze nad kyis thebs nas glo snying me ltar 'bar te sdug bsngal pa las /
mo dpyad mkhan rnams na re /
nags tshal drwa ba can gyi phug ces bya ba stag gzig dug sbrul gyi tshal mi mi thar ba na /
drang srong dri med ces bya ba bden tshig grub pa yod de /
zla ba nya yi nyin ri kun 'dus kyi rtse la byon nas /
drang srong 'bum phrag la chos ston pas de spyan drangs na nad la phan zer bas /
de bkug pas drang srong rgan po ag tshom can ras dkar po'i smad dkris can zhig 'dug pa spyan drangs bsnyen bkur lo rgyus zhus pas /
der
'bru dang chang zan gyi gtor ma rgya chen po shoms gsungs nas /
drang srong 'bum phrag la gtor ma btang zhing smon lam dmod sngags 'di lan bdun brjod pas rgyal po'i nad sos par gyur te /
drang srong rang gnas su bzhud do //
rgyal po de la bram ze legs grub kyis zhus /
de la bram ze pra chen hastis zhus /
de la shAn+ta rak+Shi tas zhus /
de la slob dpon pad+mas zhus /
o rgyan rin po ches gter kha mang po la rgyas bsdus mang du sbas pa /
rgyas pa ni lho brag mkho mthing nas gu ru chos dbang gis gter nas bton pas /
kaHthog gi bla ma byang chub rin chen gyis gser zho bcu gsum phul nas zhus te dar srol che /
gzhan yang rat+na lugs kyi gur drag gi sngags kyi rno so la'ang sngags 'di dang dmod pa yod do //
'di ni bram ze'i sngags rgod sde brgyad log tri pA la'i sngags kyi rgyud /
he ru brgyad pa lung gi rgyud /
rin po che phreng ba rgyan gyi rgyud gsum yod do //
'di ni rat+na lugs kyi gur drag las tshogs rno so la sbyar rgyu'i sngags dang dmigs rim nyung ngur bsdus pa 'di lta ste /
e :
rang nyid skad cig khro bo nag po ni :
zhal gcig phyag bzhi zhabs gnyis pad zlar bgrad :
g.yas g.yon dang pos tho ba ral gri phyar :
tha ma gnyis kyis nyi zla thal mo rdeb :
spyi bor bla ma pad+ma 'byung gnas sku :
phrag gong g.yas su drang srong dri med ni :
phyag gnyis ril ba lung thang phreng ba 'dzin :
skra dang ag tshom dkar po phyed skyil bzhugs :
rang gi thugs kar gu ru drag po yi :
thugs dbus hU~M nang bsrung bya thams cad gsal :
dam ye dbyer med lce rtsa zla ba'i steng :
lce ni gnam lcags rdo rje rtse dgu pa'i :
lte bar hU~M dmar sngags phreng g.yas su 'khor :
rtse dgu'i phaT las me 'phros gnod byed bsregs :
phyi rol 'khor lo 'byung bzhi spu gri'i gur :
de ltar bsgom zhing nye bar bsnyen pa ni /
oM traM du tri na traM du dzaHdzaH
khri 'am 'bum mam yang na zhag bdun bzla /
de nas dgu yi dus sam rgyun du ni /
thugs ka'i 'od zer lcags kyus gnod byed bkug :
dgra bgegs spyi bor rdo rje rgya gram mnan :
'gul dbang med cing khas blangs thal sbyor phul :
oM log tri pA la nan :
sa ga pA sha nan :
nA ga du du nan :
ma maM ma maM:
tsi tsa ra tsi tsa ra :
rbad ru lu rbad ru lu :
rbad tra ko sha ya rbad tra ko sha ya :
ho ra ho ra :
tsi du sod tsi du sod :
shigs lhu ru gtubs :
ha la pa ti nan :
'khor ba thul bdag la gnod byed kA wA tsi brlag brlag :
bdun nam gsum sogs brjod pa rgyun du bya /
lag gnyis rdo rje'i brag ri nyi zla bcas :
brdab pas dgra bgegs khrag skyo ltar gyur pa :
sor mo lcags sdig mgo dgus ljib ljib zos :
zhes pas thal mo brdab cing /
drang srong gi dmod mo 'di tshar gcig brjod par bya /
gnod byed 'byung po bka' ltar mi byed cing dam la mi gnas pa rnams 'dir ma gnas par gzhan du dengs shig :
srid pa spyi nas shigs shig :
srid gsum rming nas sgyel cig :
'khor ba steng nas phyungs shig :
bskal pa'i me la sregs shig :
dam tshig gi dmod pas sdigs shig :
bka' yi chad pa chod cig :
gnas lcags thog gi ral gris spyi bo nas khos shig :
srid gsum gar gnas kyang lus la mtshon cha'i char phob cig :
dam nyams 'byung po las ngan mna' zan 'di'i mgo bo tshal pa stong du khos shig :
lus dum bu stong du thongs shig :
snying dum bu brgyad du gtubs shig :
mig 'bras thang du lhung zhig :
snying khrag las mkhan rnams kyi dpa' zas gyis shig :
dam nyams ru dra 'di mtha'i rgya mtsho'i pha rol tu sgrol cig :
gnod byed 'byung po u tsa ta ya phaT sod cig :
drang srong dmod pa sus kyang bzlog tu med //
rgyun du gtor ma la sogs mi dgos te //
dus bzang nya mtshams la sogs gtor ma ni //
rin chen snod du gtor ma dkar gsum dang //
'bru sna blugs la 'bru gsum byin brlabs te //
hU~M:
rgya gar lho phyogs in+d+ra'i yul dbus na :
ri bo kun 'dus nags tshal drwa ba can :
'byung lnga'i gur nas drang srong dri ma med :
drang srong 'bum dang 'khor bcas gshegs su gsol :
rin chen khri dang pad zla'i gdan la bzhugs :
oM traM du tri na traM du dza dza :
dzaHhU~M baM ho :
dngos 'byor yid sprul mchod pa sna bdun dang :
'dod yon lnga dang dkar gsum gtor ma 'di :
drang srong dri med drang srong 'bum bcas la :
'bul lo dgyes pa chen por bzhes nas kyang :
dmod pa drag pos dgra bgegs tshar gcod mdzod :
oM traM du tri na traM du dza dza :
khA hi du na swA hA:
drang srong rnams kyi zhal du khA hi khA hi :
ar+g+haM pAd+yaM sogs /
shab+da pra tIts+tsha ye swA hA:
hU~M:
rgyal ba'i rnam 'phrul drang srong dri med ni :
bram ze'i gzugs can ril ba phreng ba 'dzin :
thor tshugs ag tshom dkar zhing 'khor tshogs bcas :
khros tshe khro bo nag po phyag bzhi pa :
tho ba ral gri thal mos gnod byed 'dul :
zhi rgyas dbang drag sku mdog cir yang bsgyur :
srid gsum 'di na che btsan 'gran bral bas :
dam rdzas brgyan pa'i mchod gtor 'di bzhes la :
bdag la gnod byed thal ba rdul du rlogs :
rgyal 'gong dam sri 'dul ba'i phrin las mdzod :
ces brjod gtor ma gtsang sar phul //
lha 'dre la sogs ci ltar stobs che yang //
'di yis brlag 'gyur the tshom med par gsungs //
'di yi lung sogs man ngag sbyin pa'i dus //
drang srong la yang gtor ma phul byas la //
slob mas gos kyang mgo mjug bsgyur nas gyon //
gur drag las tshogs yin phyir 'di nyid kyi //
bka' gtad logs su ma thob na yang rung //
gu ru drag po'i lhan thabs gsal ba'i phyir //
rnal 'byor rA ga a s+yas zhes bya bas //
rgyud gzhung rgyas pa'i don bsdus zab par byas //
mang+ga laM///
/
