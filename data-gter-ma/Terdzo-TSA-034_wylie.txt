@#//
'jam dpal gshin rje'i thugs tig las /
rgyun gyi rnal 'byor snying po bzhugs //
na mo gu ru ya mAn+ta ka ya /
'dir slob dpon 'jam dpal bshes gnyen gyi dgongs pa /
o rgyan gyi mkhan po blo ldan mchog sred rtsal gyis snyan brgyud zab mor gdams pa'i chos sde /
'jam dpal gshin rje'i thugs tig las rgyun gyi rnal 'byor snying por dril te nyams su blang ba'i tshul la gsum /
sngon 'gro
/dngos gzhi /
rjes so //
dang po la gsum /
skyabs 'gro
/sems bskyed /
tshogs gsag go
/dang po skyabs 'gro ni /
tshogs zhing bla ma 'jam dpal zhi khro'i dkyil 'khor mkha' khyab tu sad pa'i spyan sngar bdag gzhan 'gro kun sgo gsum 'jug pa gcig pas skyabs su 'gro bar mos la /
a :
skye ba med pa'i ye shes las :
'gag med snang ba'i phyag rgyar bzhengs :
dpal chen 'jam dpal he ru kar :
rang ngo shes pas skyabs su mchi :
lan gsum /
gnyis pa sems skyed ni /
smon 'jug gi don yid la dran bzhin pas /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
gsum pa tshogs gsag ni /
ho :
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa mtha' bzhi dri ma med :
rdzogs pa'i byang chub sems bskyed do :
bde gshegs dbang phyug sems can la :
dgos pa gsum phyir lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
lan gsum /
dzaHhU~M baM hoHsa tshogs zhing rnams rang la thim par bsam /
gnyis pa dngos gzhi la gsum /
sku bskyed rim phyag rgya /
gsung bzlas pa sngags /
thugs 'od gsal de kho na nyid kyi rnal 'byor ro //
dang po ni /
a :
rang bzhin gdod nas mnyam pa nyid :
skye ba med pa'i ye shes las :
skye ba'i gzugs brnyan yi ge e :
snod bcud brtan g.yo kun gyi srog :
cho 'phrul chen po'i rol pa yis :
ma dag snang ba dbyings su nub :
lhun grub ye shes gzhal med khang :
rin chen dur khrod rgyan rdzogs dbus :
klu 'bum gnyan khri sa bdag stong :
phyogs skyong ma he nyi zla'i gdan :
de steng stong nyid phyag rgya che :
'khor 'das zil gnon he ru ka :
chos nyid mi 'gyur sku mdog mthing :
rnam par thar pa gsum gyi dbu :
g.yas dkar klu 'bum sbrul du 'dren :
g.yon dmar gnyan khri'i snying nas gsol :
dbus mthing dgra bgegs sa bdag za :
rgyu drug 'khor ba sgrol ba'i phyag :
ye shes drug gi phyag mtshan can :
'khor lo ral gri rdo rje g.yas :
be con gtun shing sdigs mdzub g.yon :
rdzu 'phrul zhabs bzhi dor stabs kyis :
dug gsum dregs pa'i dpyi nas brdzis :
glang chen ko rlon dur khrod chas :
sbrul dang rin chen tsit+tas brgyan :
dbu la rigs lnga khro bo'i sku :
dregs pa'i snying dang nA ga'i mgo :
do shal khro bo'i chas ka rdzogs :
de bzhin nyid dbyings khros pa'i sku :
yum ni dmigs med chos kyi dbyings :
mthing nag snying stob gri thod 'khyud :
rgyan dang sprul pa'i lha rnams kun :
nyi ma dang ni 'od zer bzhin :
ma bskyed rang byung rol pa'i rtsal :
'khor 'das yongs rdzogs chen por gsal :
zhes brjod cing bsam la /
rnam pa gsal ba /
nga rgyal brtan pa /
rnam dag dran pa'i sgo nas lha sku'i gsal snang mthar phyin pa'i bar du bslab /
gnyis pa gsung zlas pa sngags la gnyis /
zhi bar bsnyen pa dang /
khro bor sgrub pa'o //
dang po ni /
thugs kar 'jam dpal ye shes sems :
dmar ser ral gri glegs bam phyag :
de yi tsit+ta'i gur khang dbus :
nyi steng hU~M gi nA da las :
yi ge drug pa rdo rje'i sgra :
sngags kyi gzugs su snang ba las :
'od zer 'phros pas 'phags pa mchod :
mkhyen brtse nus pa'i byin rlabs bsdus :
gsal zhing 'bar ba'i 'od zer gyis :
sgrib gnyis mun pa sel bar gyur :
ces brjod cing bsam la /
oM wA gI shwa ri mu~M:
zhes bzla /
bsnyen tshad ni 'bum phrag drug go
/gnyis pa khro bor sgrub pa ni /
hU~M mthar rdo rje'i sngags phreng las :
sku dang sngags phreng phyag mtshan tshogs :
'bar ba'i 'od zer dang bcas 'phros :
snang srid sbyangs te rang la bstim :
e ka he dun ya ma snying khrag ra ma tsa ya :
zhes bzla /
bsnyen tshad 'bum phrag bcu drug go
/gsum pa thugs 'od gsal de kho na nyid kyi rnal 'byor ni /
gzhung las /
don gyi gshed po sgrub pa ni :
sems kyi rang bzhin 'od gsal ba :
thog ma bar dang mthar mi gnas :
rgyu dang rkyen dang 'bras bu med :
phyag rgya chen po'i ngang du bzhag :
lus gnad byed bcings dbang po'i mchog :
dbyings su gzir bas rtags rnams rdzogs :
'gro ba'i mar me ye shes sgron :
don gyi 'jam dpal tshe 'dir 'grub :
ces gsungs pa'i don brgyud ldan bla ma'i zhal lung ltar nyams su blang ngo //
gsum pa rjes la gsum /
'od gsal du bsdu ba /
zung 'jug gi skur ldang ba /
bsngo smon shis brjod kyis mtha' brgyan pa'o //
dang po ni /
thun las ldang bar brtsam pa na /
dbyangs gsal rten snying yig brgya bzlas pas sngags kyi lhag chad kha bskang zhing nus pa brtan par byas rjes /
a a a :
lhar snang rig rtsal dbyings su thim :
dbyings rig 'du 'bral med pa'i ngang :
zhes pa'i dgongs pa la mnyam par bzhag
/gnyis pa zung 'jug gi skur ldang ba ni /
bde stong zung 'jug rtags kyi sku :
phyag rgya chen po'i rol par shar :
phaT phaT phaT:
ces brjod cing zung 'jug gi lha skur ldang /
gsum pa bsngo smon shis brjod ni /
'dun pa rtse gcig pas /
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan many+dzu shrI:
zil gnon khrag 'thung myur 'grub shog :
ces bsngo smon dang /
oM:
dbyings kyi ngo bo chos sku 'jam pa'i dpal :
rig pa rang snang zil gnon longs spyod rdzogs :
dbyings rig zung 'jug rtsa brgyud bla ma yis :
mchog thun dge legs grub pa'i bkra shis shog :
ces shis pa brjod pas mtshams sbyar te spyod lam la 'jug go
/zhes chos 'di'i bdag por bsngags pa rnams kyi thugs dam nyams bzhes su lhag bsam bzang pos kun nas bslangs te /
mtsho skyes rdo rje 'chang dgyes pa'i 'bangs pad+ma 'od gsal mdo sngags gling pas sbyar ba'i dge bas 'gro kun bdud bzhi'i g.yul las rnam par rgyal te /
'jam dpal khrag 'thung chen po'i go 'phang myur du 'grub pa'i rgyur gyur cig /

//
