rgyun gtor yon tan gter mdzod bzhugs so :
oM AHhU~M hrIHma hA gu ru sarba sid+d+hi hU~M:
nang nub gtor snod b+han+d+ha rin chen nang :
dam rdzas lnga yi gtsang ma'i rdzas bsags pa :
raM yaM khaM gis bsreg sbyang bkru ba dang :
oM AHhU~M gis bdud rtsir byin brlab cing :
hU~M:
rang nyid lhar gsal thugs srog sa bon las :
lcags kyu'i 'od 'phros bder gshegs rig 'dzin rnams :
rang bzhin gnas nas badzra sa mA dza :
spyan drangs mkha' la pad+ma'i gdan la bzhugs :
rdo rje'i ljags kyis drangs shing gsol bar gyur :
oM AHhU~M hrIHgu ru de wa DA ki nI d+harma pA la sa pa ri wA ra i dam ba lin+ta gr-ih+Na kha kha khA hi khA hi :
ma ma shAn+tiM puSh+TiM ba shaM mA ra ya sarba karma ku ru ho :
de ltar lan bdun nyer gcig brgya la sogs :
yang yang byin brlabs bsngo zhing bstab par bya :
de nas phud bran rnga gling rol mor bcas :
hU~M:
bla ma rig 'dzin bde gshegs mkha' 'gro'i tshogs :
byin brlabs rmad byung zag med gtor chen 'di :
nam mkha' gang bar yid kyis sprul nas 'bul :
bdag gi las dang nyon mongs bag chags dang :
phyi nang mi mthun rkyen dang bar chad sol :
tshe srings dpal skyed 'gro ba dbang du mdzod :
nad yams ma mo'i dal kha myur du zlog :
rang 'khor bsrung zhing snyan brjod bdud dmag sgrol :
lo phyugs rgyas shing 'jig rten dmag tshogs zlog :
rtag tu bde zhing dga' bde 'phel bar mdzod :
ces brjod badzra muHyis gshegs su gsol :
las rnams grub byed gtor ma'i cho ga 'di :
pad+ma bdag gis phyi rabs don du bkod :
mtsho rgyal 'gro ba'i don du yi ger thob :
s+ya /mya /y+ya /:
rgya rgya rgya :

tshogs gtor yon tan gter mdzod bzhugs so :






oM AHhU~M hrIHma hA gu ru sarba sid+d+hi hU~M:
sgrub thabs yon tan gter mdzod las :
dgos pa'i cha rkyen tshogs gtor ni :
gtor ma pad+ma spungs pa la :
dar gyi rgyan dang bcas pa'i mthar :
phyi nang tshogs gtor rgya chen bsham :
mkha' 'gro lnga yi gtor ma yang :
cha lnga 'am ni snod gcig tu :
zhi rgyas dbang drag gang byas la :
mtha' ma mtheb kyus brgya brgyad bskor :
phyi nang bka' srung dam can gyi :
gtor ma dag kyang bsham par bya :
khyad par yul de'i gzhi bdag gi :
gtor ma bshos gtsang mdzes pa la :
gtsang ma'i phud dang bcas te bsham :
de nas bdag bskyed yi dam gyi :
nga rgyal drag po byas nas ni :
raM yaM khaM gi 'phro 'du las :
gtor ma'i nyes skyon dri ma sbyangs :
oM AHhU~M gi byin gyis brlabs :
de nas rnga dang rol mo kun :
dkrol zhing spos bsreg ting 'dzin spar :
gdung zhing snyan pa'i gdung dbyangs kyis :
tshogs zhing spyan 'dren bya ba ni :
hU~M:
bla ma rig 'dzin mkha' 'gro ma :
dpa' bo ging dang srung mar bcas :
dam can rgya mtsho'i tshogs bcas rnams :
tshogs dang gtor ma'i mgron la spyon :
gnas mchog dam pa nyams re dga':
bde ldan pad+ma bkod pa'i zhing :
tshogs mchod gtor ma mdangs dang ldan :
dpal ldan mdzes pa'i pho brang yin :
'dir tshogs rnal 'byor nyams re dga':
mngon par dga' ba'i gnas su gcig :
'dod yon re skong lhun gyis grub :
las rab rdzogs pa'i gnas chen 'dir :
bla ma yi dam mkha' 'gro'i tshogs :
'og min gnas dang po ta la :
o rgyan gnas nas gshegs su gsol :
rdo rje rigs kyi mkha' 'gro ma :
mngon dga'i zhing nas 'di ru byon :
thor tshugs rin chen rgyan gyis brgyan :
mdangs ldan mang po'i 'khor bcas gshegs :
rin chen rigs kyi DA ki ma :
dpal ldan zhing nas 'di ru byon :
dar dpyangs rin chen rgyan gyis brgyan :
mdangs ldan mang po'i 'khor bcas gshegs :
pad+ma rigs kyi DA ki ma :
bde ldan zhing nas 'di ru byon :
g.yer kha dril bu'i rgyan gyis brgyan :
mdangs ldan mang po'i 'khor bcas gshegs :
las kyi rigs kyi DA ki ma :
las rab zhing nas 'di ru byon :
rus rgyan dur khrod rgyan gyis brgyan :
mdangs ldan mang po'i 'khor bcas gshegs :
bud+d+ha rigs kyi DA ki ma :
chos kyi dbyings nas 'di ru byon :
sna tshogs mdzes pa'i rgyan gyis brgyan :
mdangs ldan mang po'i 'khor bcas gshegs :
gnas yul dur khrod brgyad kyi zhing :
phyogs mtshams steng 'og thams cad nas :
las dang ye shes grub pa yi :
mkha' 'gro zhing skyong gnas 'dir gshegs :
bka' nyan dam tshig gnyan po'i zhing :
chos skyong dam can 'khor dang bcas :
las dang dam tshig skyong ba rnams :
gnas 'dir spyan 'dren gshegs su gsol :
gu ru de wa DA ki nI badzra sa ma ya dza :
hU~M:
pho brang yid 'ong mdzes pa'i zhing khams 'dir :
bla ma bde gshegs DA ki dam can rnams :
bdag dang 'gro la brtse ba'i zhal bstan phyir :
pad+ma nyi zla'i gdan la bzhugs su gsol :
pad+ma tsan+d+ra sUr+Ya satwaM:
hU~M:
sangs rgyas kun gyi ngo bo nyid :
gu ru pad+ma'i sku la 'dud :
sna tshogs gang 'dul re ba skong :
bde gshegs rig 'dzin rnams la 'dud :
dam tshig rjes gcod dngos grub ster :
DA ki ma tshogs rnams la 'dud :
bka' srung 'khor skyong dam nyams sgrol :
dam can srung ma'i tshogs la 'dud :
na mo pu ru sha ya ho :
tshogs phud 'bul ba ni :
hU~M:
stong gsum rnam dag rin chen snod nang du :
ting 'dzin byin brlabs rmad byung zag med rdzas :
ar+g+haM me tog mar me dri chab dang :
zhal zas rol mo mchod sprin rnams kyis mchod :
hU~M:
gzugs mdzes sgra snyan dri zhim ro mngar zhing :
reg 'jam chos dbyings tshogs dang gtor ma'i rdzas :
nam mkha'i khams kun gang ba'i ting 'dzin gyis :
rje btsun gu ru 'khor dang bcas la 'bul :
hU~M:
tsan dan gur gum ga pur gla rtsi dang :
gser dngul zangs lcags mu tig bye ru bcas :
sha lnga bdud rtsi dpal gyi gtor ma dang :
sman raka brgyan pa'i mchod sprin sna tshogs 'bul :
hU~M:
yang dag rtogs pa'i ye shes rnam pa lnga :
zhi gnas lhag mthong ting 'dzin bsam mi khyab :
dge bcu rnam dag spyod pa'i dgyes mchod 'di :
rje btsun gu ru 'khor bcas bzhes su gsol :
ga Na tsakra pU dza kha kha khA hi khA hi :
bshags pa ni :
na mo :
bdag dang khams gsum sems can thams cad kyi :
lus ngag yid ni bag med dbang gyur te :
rig 'dzin bde gshegs mkha' 'gro'i dam tshig dang :
'gal bar gyur pa thams cad mthol lo bshags :
phud dang tshogs gtor rgyu chung gtsang sbra nyams :
ting 'dzin mi gsal sngags kyi grwa nyams te :
'khor ba'i las bsags sdig sgrib mthol zhing bshags :
ye shes spyan mnga' ma bsgribs kun tu gsal :
bdag ni ma gus le lo bag med dang :
nyon mongs dbang gyur dug lnga'i las bsags pa :
ye shes thugs rje'i brtse bas nyer dgongs nas :
mthol bshags tshangs pa'i dngos grub bstsal du gsol :
oM AHhU~M badzra gu ru pad+ma ha ri ni sa e ho shud+d+he shud+d+he sarba bi shud+d+he swA hA:
zhes brjod de tshogs kyi longs spyod gtor ma bstab cing brgya stong du bskang ngo :
des ni tshogs rdzogs sgrib byang bar chad sel :
rtag tu 'di la nan tan bya ba gces :
s+ya /mya /y+ya /:
rgya /rgya /rgya /:[ \u0f88 ]rig 'dzin mkha' 'gro bskul zhing dam bdar yon tan gter mdzod bzhugs :
s+ya /mya /y+ya /:
rgya /rgya /rgya /:






oM AHhU~M hrIHma hA gu ru sarba sid+d+hi hU~M:
rig 'dzin bla ma mkha' 'gro'i tshogs la 'dud :
rig 'dzin mkha' 'gro bskul zhing las bcol na :
sngon du sman rag gtor ma'i tshogs bsgoms la :
nang du zag med 'dod yon drug tu brlab :
ting 'dzin gzengs bstod dbyangs kyis 'di skad do :
hU~M:
rig 'dzin bla ma rnam bzhi dgongs su gsol :
mkha' 'gro dam can ma lus 'dir gshegs shig :
dam rdzas rmad byung dpal gyi gtor chen 'di :
ri rab gling bzhi gling phran nyi zlas brgyan :
lha mi'i longs spyod rgya mtsho'i gting ltar zab :
spyan gzigs dar 'phan nam mkha'i skar ltar bkram :
'dod yon drug ldan gtor mas thugs dam bskang :
sman raka rgya mtsho'i klong yangs 'khyil pa la :
ro bcud dri ro reg bya phun sum tshogs :
ting 'dzin dgongs rgyud dag pas byin gyis brlabs :
bla ma rig 'dzin mkha' 'gro'i thugs dam bskang :
zhing chen bla bre dar gyi 'phan lding dang :
rnga dang gling bu gsur chen dud par bcas :
spos dang zhal zas zhun chen mar me yis :
bla ma rig 'dzin mkha' 'gro'i thugs dam bskang :
sna bdun rgyal srid bkra shis dag pa'i rdzas :
ri gling khor yug lha mi'i longs spyod dang :
bu dang bu mo rigs ldan mang po yis :
bla ma rig 'dzin mkha' 'gro'i thugs dam bskang :
sha lnga bdud rtsi lnga dang ye shes lnga :
sku lnga chos lnga rang bzhin dag pa'i rdzas :
kun tu bzang po'i mchod sprin rgya mtsho yis :
bla ma rig 'dzin mkha' 'gro'i thugs dam bskang :
dbyer med dag mnyam rtogs pa'i dgyes mchod 'dis :
phyogs bcu dus gsum bla ma yi dam lha :
mkha' 'gro chos skyong dam can srung ma'i tshogs :
sde brgyad rigs drug lan chags bgegs rigs dang :
khas nyen dbang chung glo bur lhags pa'i mgron :
thams cad ma lus sku dang ye shes kyi :
rol pa chen po chos sku'i klong du bskang :
dngos dang dngos med blo la snang ba yi :
mchod sprin tshogs kyi mchod pas thugs dam bskang :
thams cad stong nyid ye shes chen po'i ngang :
rtog tshogs rang grol ye shes thugs dam bskang :
gsal ba shes rab sdug bsngal bde chen ngang :
skye 'gag gnyis med rol pa'i klong du bskang :
thugs dam bskangs la mchog dang thun mong gi :
dngos grub dam pa dus 'dir bstsal du gsol :
sarba ga Na tsa kra pU dza khA hi :
de nas sgo gsum sdig la 'gyod sems kyis :
e ma ho :
rang bzhin dag pa'i rdo rje rnal 'byor gyi :
lha dang rig 'dzin srung ma dgongs su gsol :
bdag cag ma rig sgo gsum las dbang gi :
bag med tshul gyis bsags pa'i sdig pa rnams :
kun bzang chos dbyings rol pa'i klong du bshags :
rdo rje slob dpon mched lcam dam pa'i chos :
skur smad log rtog dbang gis spangs pa dang :
rtsa ba yan lag dam tshig sdom las 'gal :
don dam chos nyid dag pa'i klong du bshags :
tshangs pa 'phrul gyi dngos grub bstsal du gsol :
oM gu ru de wa DA ki nI satwa sa ma ya :
zhes sogs brjod nas yig brgya mang du bzla :
de nas rig 'dzin mkha' 'gro'i bskul pa ni :
hU~M hU~M:
ma g.yel ma g.yel bla ma rig 'dzin mkha' 'gro'i tshogs :
bzhengs shig bzhengs shig chos dbyings bde chen ngang nas bzhengs :
bskul lo bskul lo 'gro ba'i don du thugs rje rab tu bskul :
nam mkha'i mtha' ltar zhing khams bsam las 'das :
gdul bya'i re ba kun tu skong mdzad pa :
o rgyan sprul pa bye ba phrag brgya'i tshogs :
bdag cag bod kyi sems can don la bskul :
thugs rje ma chung sngon gyi thugs dam dgongs :
bla ma rig 'dzin skar tshogs chems se chem :
yi dam lha tshogs phyag rgya lams se lam :
mkha' 'gro shugs 'gro sprin ltar thibs se thib :
hU~M dang phaT kyi sgra sgrog di ri ri :
ging chen dpa' bos bro brdung khrabs se khrab :
bdud dang 'gong po phye mar nya la la :
chos skyong dam can ser chen sha ra ra :
dam nyams log lta'i bdud dpung choms se chom :
bdag dang khams gsum 'gro ba'i nad gdon rnams :
thugs rje'i chu yis sbyangs shing bkru bar mdzod :
las dang nyon mongs shes bya'i sdig sgrib rnams :
ye shes me yis bsreg cing sbyang du gsol :
tshe dang dbang thang longs spyod snyan dang grags :
ting 'dzin lus stobs ye shes rgyas par mdzod :
rgyal po btsun mo blon po dmag mi dang :
lha 'dre ma lus dbang bsdus zil gyis non :
bdud dang mu stegs dgra bgegs zhing bcu'i tshogs :
mthu rtsal chen pos thal ba'i rdul du rlog :
hU~M:
dbus phyogs dga' ldan zhing khams nas :
sangs rgyas rigs kyi DA ki ma :
dkar mo 'bum sde dbyings nas bzhengs :
bde chen ye shes phrin las mdzod :
ha :
shar phyogs mngon dga'i zhing khams nas :
rdo rje rigs kyi DA ki ma :
sngon mo 'bum sde dbyings nas bzhengs :
zhi ba'i phrin las 'grub par mdzod :
ri :
lho phyogs dpal ldan zhing khams nas :
rin chen rigs kyi DA ki ma :
ser mo 'bum sde dbyings nas bzhengs :
rgyas pa'i phrin las 'grub par mdzod :
ni :
nub phyogs bde ldan zhing khams nas :
pad+ma rigs kyi DA ki ma :
dmar mo 'bum sde dbyings nas bzhengs :
dbang gi phrin las 'grub par mdzod :
sa :
las rnams lhun grub zhing khams nas :
karma rigs kyi DA ki ma :
ljang mo 'bum sde dbyings nas bzhengs :
drag po'i phrin las 'grub par mdzod :
hrI:
gnas yul nyer bzhi dur khrod brgyad :
gnas gzhugs mkha' 'gro dpa' bo dang :
dam can srung ma thams cad dang :
gter bdag las byed dbyings nas bzhengs :
nad gdon dgra bgegs gnod pa zlog :
sri langs bdud gcod ru 'dzing dang :
mo ngan ngan sdig thams cad zlog :
ltas ngan ye 'drog cho 'phrul zlog :
dgra dpung bgegs kyi sbyor ba zlog :
oM shAn+tiM puSh+TiM pa shaM mA ra ya pra mo ha :
rbod zor b+h+yo b+h+yo :
de nas gtor ma phyir bskyed la :
sman raka chu gtsang bran byas te :
bdag nyid gu rur gsal byas la :
pad zhwa chos gos phod chen gsol :
rdo rje phur pa phyar byas te :
hU~M:
sngon gyi bskal pa'i dang po la :
'og min dga' ldan gnas mchog tu :
rdo rje khrag 'thung skur bstan nas :
dam la btags pa'i mkha' 'gro ging :
dbang phyug ma sring 'bar ma dang :
pho nya las mkhan dam tshig can :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
hU~M:
yang le shod kyi brag phug tu :
rdo rje 'chang gi skur bstan nas :
dam la btags pa'i gtsang rigs kyi :
mgon po bdun cu rtsa lnga'i tshogs :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
hU~M:
rgya gar dur khrod gnas brgyad du :
bka' brgyad khrag 'thung skur bstan nas :
dam la btags pa'i zhing skyong dang :
bka' srung mkha' 'gro chos skyong tshogs :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
hU~M:
tsha shod mang yul dpal mo'i mtshor :
dbang chen rol pa'i skur bstan nas :
dam la btags pa'i dge bsnyen dang :
phud bdag brtan ma bcu gnyis tshogs :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
hU~M:
sil ma la dang 'u yug dang :
mal gro gung sogs bod yul du :
o rgyan pad+ma'i skur bstan nas :
dge bsnyen byang btsan 'brog mo dang :
gnyan chen la sogs dam tshig can :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
has po ri dang lho brag dang :
sham po gangs dang mkha' ri gangs :
ti se gangs la gu ru yis :
sde brgyad sna tshogs dam la btags :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
mchims phu shel brag stag tshang dang :
yang rdzong mkhar chu kong yul dang :
khams dang bcas pa'i bod yul du :
dam la btags pa'i lha srin tshogs :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
bsam yas khra 'brug lha sa dang :
zab lung ti sgro la sogs par :
dam la btags pa'i lha srin tshogs :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
gu ru o rgyan mkha' 'gro'i gling :
zangs mdog dpal rir srin po'i skur :
bzhengs nas dam la btags pa yi :
srin po'i gdon tshogs ma lus kun :
chos nyid bden pa'i bka' la nyon :
dam ldan rgyan gyi gtor ma longs :
bcol ba'i phrin las grub par mdzod :
hU~M:
nga ni pad+ma 'byung gnas yin :
sku gsung thugs ni rdo rjer gsal :
nga yis dbang du bsdus pa las :
su yang dam las ma 'da' zhig :
gal te dam las 'das gyur na :
nga ni yak+sha me dbal sku :
dmar nag dbu dgu 'jigs byed zhal :
g.yas dgu'i phyag gis rdo rje gzir :
g.yon dgu'i phyag gis sdig pa 'gyed :
dam nyams snying rtsa bcad nas kyang :
khrag rgyun rtag tu 'thung bar byed :
de bas dam la ma 'da' bar :
bod yul bstan pa srung ba dang :
mtha' yi dmag dpung phyir la zlog :
nad gdon gnod pa srung ba dang :
o rgyan nga yi gter rnams srungs :
khri srong lde'u btsan rgyud pa skyongs :
sad ser mu ge shwa chu sdoms :
btsa' dang skya yug dal yams zlog :
dmag 'khrugs byad kha phur kha zlog :
dus su char phob 'bru phyugs spel :
rigs rgyud bu nor spel ba dang :
dam chos klog bshad sgrub brgyud spel :
mdo rgyud bstan bcos dar ba dang :
dge 'dun sde dpung thos bsam dar :
'jig rten legs dgu kun 'grub mdzod :
sa ma ya dam las ma 'da' zhig :
ces gtor ma 'bul :
de ltar dam bsgrag bya ba'i phyir :
sngon du bsnyen sgrub mthar phyin nas :
bya ba gang la gang dgos sbyor :
mkhar 'debs yul bzung shwa ser bzlog :
sde bzung srid bzung chos srid spel :
gang la'ang 'di yis don 'grub 'gyur :
zhes gsungs so :
s+ya /mya /y+ya /:
rgya /rgya /rgya /:
