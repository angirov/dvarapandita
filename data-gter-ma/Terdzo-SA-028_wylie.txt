\u0f01\u0f83:
phyag rdor gtum po'i las byang gnam lcags 'od kyi drwa ba bzhugs so :
\u0f88\u0f88\u0f88\u0f88\u0f88\u0f88
dus gsum rgyal ba 'dus pa'i dpal :
gsang bdag dregs pa mthar byed kyi :
sku gsung thugs la phyag 'tshal lo :
gsang sngags phrin gzhung kun gyi mchog :
yang gsang sgrub pa'i las byang ni :
bdag 'dra pad+ma thod phreng gis :
gnam lcags 'od kyi drwa ba bkod :
ye shes mtsho rgyal nyid la gnang :
snying gi bu dang 'phrad par shog :
sa ma ya :
rgya rgya rgya :
de la sngon 'gro dngos gzhi rjes dang gsum :
dang po sngon 'gro'i rim pa ni :
skyabs 'gro sems bskyed bka' bsgo zhing :
mtshams bcad brda' sgo dbye ba dang :
mchod rdzas byin gyis brlab dang drug :
dngos gzhi'i las rim drug pa ni :
gzhal yas lha bskyed spyan 'dren zhing :
bzhugs gsol phyag 'tshal mchod 'bul dang :
'dzab bsnyen bzlas dang las rim drug :
rjes kyi las rim drug pa ni :
bstod pa tshogs 'bul lhag mchod gtong :
bskul pa chad mdo brtan ma skyong :
rjes kyi las rim drug pa 'o :
las kyi rim pa bco brgyad kyi :
rjes su 'gro ba'i las rim ni :
rta bro bsdu chog bkra shis smon lam bya :
de la dang po skyabs su 'gro ba ni :
hU~M:
dpal ldan bla ma rdo rje 'chang :
sangs rgyas chos dang dge 'dun dang :
dkyil 'khor lha dang chos skyong sogs :
bdag sogs 'gro kun skyabs su mchi :
gnyis pa sems bskyed pa ni :
hU~M:
bdag gzhan 'gro ba kun don du :
nges pa'i don du sems bskyed nas :
bla med gsang sngags 'di bsgrub pas :
bdag gzhan bla med yongs 'grub shog :
ces pas sems bskyed :
gsum pa bka' bsgo ba ni :
bgegs gtor phyir 'bul la :
bdag nyid gsang bdag bsgoms pa'i nga rgyal gyis 'di skad do :
hU~M:
bdag nyid gsang bdag thugs khros pas :
gnod byed 'byung po bgegs kyi tshogs :
khyod kyi lus ngag yid gsum po :
rdul phran bzhin du brlag par byed :
de bas bgegs gtor 'di khyer la :
'di ru ma 'dug gzhan du dengs :
oM sum b+ha ni sum b+ha hU~M:\u0f8e
ces bka' bsgo :
bzhi pa mtshams gcad pa ni :
hU~M:
gsang ba bla med dkyil 'khor 'dir :
bdag nyid gsang bdag thugs ka nas :
'od zer dkar ser dmar ljang mthing :
'od zer dkar po'i 'phro 'du las :
steng yang rdo rje'i bla bre la :
'og kyang rdo rje'i sa gzhir gyur :
phyogs mtshams rdo rje'i rtsig pa ste :
bar na rdo rje glog ltar 'gyu :
gnod byed rdo rje'i rwa la bskyon :
rdo rje gsor bas mtshams chod cig :
oM badzra rak+Sha hU~M phaT:
'od zer ser po'i 'phro 'du las :
steng yang phur pa'i bla bre la :
'og kyang phur pa'i sa gzhir gyur :
phyogs mtshams phur pa'i rtsig pa ste :
bar na phur pa glog ltar 'gyu :
gnod byed phur pa'i dbal la bskyon :
phur pa 'dril bas mtshams chod cig :
oM badzra kI li kI la ya rak+Sha hU~M phaT:
'od zer dmar po'i 'phro 'du las :
steng yang gri gug bla bre la :
'og kyang gri gug sa gzhir gyur :
phyogs mtshams gri gug rtsig pa ste :
bar na gri gug glog ltar 'gyu :
gnod byed gri gug rtse la bskyon :
gri gug 'bar bas mtshams chod cig :
oM badzra phe laM rak+Sha hU~M phaT:
'od zer ljang gu'i 'phro 'du las :
steng yang ral gri'i bla re la :
'og kyang ral gri'i sa gzhir gyur :
phyogs mtshams ral gri'i rtsig pa ste :
bar na ral gri glog ltar 'gyu :
gnod byed ral gri'i so la bskyon :
ral gri 'bar bas mtshams chod cig :
oM badzra shang kar na rak+Sha hU~M phaT:
'od zer mthing ga'i 'phro 'du las :
steng yang 'khor lo'i bla bre la :
'og kyang 'khor lo'i sa gzhir gyur :
phyogs mtshams 'khor lo'i rtsig pa ste :
bar na 'khor lo glog ltar 'gyu :
gnod byed 'khor lo'i rtsibs la bskyon :
'khor lo 'bar bas mtshams chod cig :
oM badzra tsakra rak+Sha hU~M phaT:
mtshon cha sna lnga 'khrugs pa la :
ye shes me phung dmar nag 'bar :
'ur 'ur chem chem me sgra ste :
me yi tshwa tshwa tha ra ra :
gnod byed 'byung po'i snying rtsa sreg :
oM badzra dz+wa la raM hU~M phaT:
hU~M:
gnod byed mi min bgegs kyi tshogs :
gsang bdag bka' las 'da' ma byed :
gsang bdag bka' las 'da' byed na :
rdo rje gsor ba'i rwa la bskyon :
phur pa 'dril ba'i dbal la bskyon :
gri gug rnon po'i rtse la bskyon :
ral gri 'bar ba'i so la bskyon :
'khor lo 'bar ba'i rtsibs la bskyon :
me 'obs chen po'i nang du bsreg :
khro chu khol ma'i nang du bskyur :
ri rab chen po'i rmang 'og mnan :
chu srin gdug pa'i mgrin par brdzang :
de bas dam la ma 'da' bar :
gnod byed tshogs rnams phyir dengs shig :
oM badzra tsaN+Da ma hA ro Sha Na 'byung po u tsa ta ya hU~M phaT:
ces pas mtshams bcad do :
brda' sgo dbye zhing phyag 'tshal ba ni :
hU~M:
snang srid rnam dag gzhal yas khang :
gzugs snang thams cad gsang bdag sku :
gnyis 'dzin log ltas sgo bcad pas :
rang gsal snying po'i brda' sgo phye :
b+h+rU~M pra we sha ya phaT:
rang rig skye med chos kyi sku :
ye nas rang dang gnyis med pa'i :
rang ngo ma shes gzung 'dzin 'thas :
rang gsal dag phyir phyag 'tshal lo :
na mo pU ru sha ya ho :
gsang bdag dkyil 'khor lha tshogs dang :
gnyis 'dzin dbang gis so sor phyes :
rang dang dbyer med gcig pa la :
srog gi phyir yang mi gtong bsgrub :
oM badzra tsit+ta hU~M:
lnga pa mchod rdzas byin gyis brlab pa ni :
oM AHhU~M:
swa b+hA wa bi shud+d+hos stong par sbyang /
oM badzra puSh+pe d+hU pe A lo ke gan+d+he nai wid+yA shab+da hU~M:
oM ma hA kiM ni ri ti hU~M:
oM b+ho d+hi tsit+ta ga na gu h+ya hU~M:
oM sarba pany+tsa a mr-ita hU~M:
oM ma hA rak+ta dz+wa la maN+Dal hU~M:
oM ma hA ba lin ta hU~M:
zhes mchod rdzas byin gyis brlab bo :
de nas gzhal yas dang lha bskyed pa ni :
hU~M:
chos rnams rang bzhin spros dang bral :
nam mkha' lta bu'i rang bzhin las :
'gro drug kun la khyab pa yi :
brtse ba'i snying rje nyi ltar bsgom :
stong nyid snying rje gsal ba'i klong :
rgyu yi rig pa hU~M du gsal :
de las 'od 'phros 'byung rim brtsegs :
e yaM raM ra suM kiM b+h+rU~M:
e skye med stong pa'i mkha' dbyings las :
yaM las rlung gi dkyil 'khor g.yos :
raM las me phung dmar nag 'bar :
ra las rak+ta'i rgya mtsho 'khyil :
suM las zhing chen sa gzhi brdal :
kiM las rus pa'i ri rab steng :
b+h+rU~M las dur khrod gzhal yas khang :
thod pa skam rlon rtsigs pa byas :
lha chen ka brgyad rngams shing 'gying :
rus sbal ka gdan mkhun pa 'debs :
gza' brgyad ka zhu glog ltar 'gyu :
lha brgyad klu brgyad gdung ma gdung 'degs dang :
rgyu skar nyer brgyad gral phyam byas :
zhing chen thog phub thod pa'i bad :
rgyu ma'i drwa phyed spras pa la :
tsit+ta'i pho long dmar chen brgyan :
mi ro'i rgyal mtshan kiM rus 'phan :
rtse na gnam lcags phyogs bcur gdengs :
rdo rje'i ya them ma them dang :
g.yas g.yon re bzhi byas pa las :
gnam lcags 'bar ba'i sgo mo la :
rdo rje nyi zla'i yag shing bcas :
mi 'gyur ur mo'i gzer gyis bsdams :
pho brang rab tu yangs pa'i nang :
ye shes me phung 'bar ba'i klong :
mthing nag gru gsum e dkyil steng :
thabs shes nyi zla pad+ma'i khar :
gza' brgyad klu brgyad bsnol ba'i steng :
bdag nyid gsang bdag phyag rdor ni :
mthing nag zhal gcig phyag gnyis pa :
phyag g.yas gnam lcags rdo rje gsor :
phyag g.yon dug sbrul zhal du khyer :
zhal ni bsgrad cing mche ba gtsigs :
spyan gsum dmar 'khrugs gyen thur g.yo :
sma ra kha spu me stag 'phro :
smin ma rab 'jigs glog ltar 'gyu :
dbu skra dmar ser gyen du 'khyil :
rigs bdag sangs rgyas mi bskyod bzhugs :
thod pa'i dbu rgyan prog zhu gsol :
sku stod seng glang g.yang gzhi gsol :
smad dkris stag gi sham thabs byas :
thod pa skam rlon do shal dang :
sbrul chun se ral kha yis brgyan :
dga' bo 'jog po'i thod bcings shing :
'dab bzang dkar po'i sku regs byas :
klu rigs bzhi yis phyag zhabs brgyan :
sgeg pa dpa' ba 'jigs tshul can :
zhabs gnyis brkyang bskum 'dor thabs bsgrad :
me phung klong na 'gying tshul bzhugs :
phrin las sprul pa'i khyung chen lnga :
bdag nyid gsang bdag spyi gtsug na :
gti mug 'joms pa'i khyung chen mthing la khro :
bdag nyid gsang bdag dpung pa g.yas steng na :
nga rgyal 'joms pa'i khyung chen ser la khro :
bdag nyid gsang bdag dpung pa g.yon steng na :
zhe sdang 'joms pa'i khyung chen sngo la khro :
bdag nyid gsang bdag pus gong g.yas steng na :
'dod chags 'joms pa'i khyung chen dmar la khro :
bdag nyid gsang bdag pus gong g.yon steng na :
phrag dog 'joms pa'i khyung chen ljang la khro :
phrin las sprul pa'i khyung chen rigs lnga ni :
gnam lcags rdo rje'i mchu la glog gi lce :
spyan gsum dmar 'khrugs khrag gi rba klong 'khrugs :
g.yu yi smin ma bskal pa'i me chen 'bar :
lcags rwa nag po dud pa phyu ru ru :
spyi gtsug nor bu dgos 'dod char ltar 'bebs :
'dab gshog gdengs pas gnam sa 'khrug cing g.yo :
sder mo 'dzin pas klu rnams pho nyar 'gyed :
rin chen spu gseb gnam lcags thog ser 'bebs :
dug sbrul zhal khyer sde brgyad srog snying za :
las mkhan khro bcus bar chad 'byung po 'dul :
sgo srung bzhi yis skal med bgegs rnams bsrung :
oM badzra pA Ni ga ru Da ma hA rak+Sha sa ma ya hU~M:
zhes gzhal yas lha bskyed :
spyan 'dren pa ni :
hU~M:
chos sku skye ba med pa'i ngang nyid las :
'gags med gzugs sku khros pa'i skur ston pa :
gsang ba'i bdag po phyag na rdo rje ni :
bzhengs shig bzhengs shig chos kyi dbyings nas bzhengs :
zhe sdang me ltar 'bar ba'i klong nas bzhengs :
nga rgyal 'brug ltar sgrog pa'i klong nas bzhengs :
'dod chags khrag gi rgya mtsho'i klong nas bzhengs :
phrag dog rlung ltar 'tshubs pa'i klong nas bzhengs :
gti mug mun ltar 'thibs pa'i klong nas bzhengs :
'og min gnas nas spyan 'dren gshegs su gsol :
lcang lo can nas spyan 'dren gshegs su gsol :
gnam lcags rtse nas spyan 'dren\u0f8e
gsang bdag phyag rdor spyan 'dren\u0f8e
'phags pa gos sngon spyan 'dren\u0f8e
dregs pa kun 'dul spyan 'dren\u0f8e
rdo rje gtum po spyan 'dren\u0f8e
steng gdon gza' rnams 'dul phyir spyan 'dren\u0f8e
'og gdon klu rnams 'dul phyir spyan 'dren\u0f8e
sman dang ma mo 'dul phyir spyan 'dren\u0f8e
bdud dang srin po 'dul phyir spyan 'dren\u0f8e
rgyal 'gong dkor bdag 'dul phyir spyan 'dren\u0f8e
sa bdag klu gnyan 'dul phyir spyan 'dren\u0f8e
the'u rang dam sri 'dul phyir spyan 'dren\u0f8e
sde brgyad 'byung po 'dul phyir spyan 'dren\u0f8e
mkha' lding khyung lnga spyan 'dren\u0f8e
khro bo bcu yi lha tshogs spyan 'dren\u0f8e
sgo ma bzhi rnams spyan 'dren\u0f8e
gter bdag bka' nyan tshogs rnams spyan 'dren gshegs su gsol :
zhes spyan 'dren :
bzhugs su gsol ba ni :
hU~M:
snang srid rnam dag dur khrod gzhal yas khang :
ye shes me phung dmar nag 'bar ba'i klong :
gru gsum mthing nag 'bar ba e dkyil steng :
thabs shes nyi zla pad+ma brtsegs pa'i khar :
gza' brgyad klu brgyad dregs pa bsnol ba'i khar :
bcom ldan gsang bdag phyag rdor lha tshogs rnams :
dgyes shing mi g.yo brtan par bzhugs su gsol :
oM badzra sa ma ya tiSh+Tha lhan :
zhes bzhugs su gsol :
phyag 'tshal ba ni :
hU~M:
dus gsum rgyal ba ma lus 'dus pa'i sku :
gsang ba'i bdag po phyag na rdo rje ni :
phyi nang gsang ba'i gtso 'khor ma lus la :
sgo gsum gus pas lus ngag yid phyag 'tshal :
na mo pu ru sha ya ho :
phyi nang gsang mchod 'bul ba ni :
hU~M:
gsang bdag phyag rdor lha tshogs la :
phyi yi mchod pa 'bul ba ni :
gzugs kyi lha mo puSh+pe ma :
sku la na bza' dkar khra gsol :
phyag na mdzes pa'i me tog bsnams :
rgyal ba mnyes nas spyan la thim :
sgra yi lha mo gan+d+he ma :
sku la na bza' ser khra gsol :
phyag gnyis gar bsgyur pi waM bsnams :
rgyal ba mnyes nas snyan la thim :
dri yi lha mo bdug spos ma :
sku la na bza' dmar khra gsol :
phyag na bdug pa'i spos me bsnams :
rgyal ba mnyes nas shangs la thim :
ro yi lha mo nIrti ma :
sku la na bza' ljang khra gsol :
phyag gnyis gar bsgyur zhal zas bsnams :
rgyal ba mnyes nas ljags la thim :
reg bya'i lha mo na bza' ma :
sku la na bza' mthing ber gsol :
phyag gnyis gar bsgyur lhab lhub bsnams :
rgyal ba mnyes nas sku la thim :
gsang bdag dkyil 'khor lha tshogs la :
phyi yi mchod pa sna tshogs 'bul :
'gro ba'i don du bzhes nas kyang :
bla med mchog gi dngos grub stsol :
oM badzra puSh+pe nas /
shab+da hU~M:
hU~M:
gsang bdag dkyil 'khor lha tshogs la :
nang gi mchod pa 'bul ba ni :
dbang po lnga yi mchod pa 'bul :
go ro tsa na'i mchod pa 'bul :
rnam shes tshogs brgyad mchod pa 'bul :
don snying rnam lnga'i mchod pa 'bul :
mAM sa sha yi mchod pa 'bul :
keng rus tshil chen mchod pa 'bul :
nang rol sna lnga'i mchod pa 'bul :
dug lnga dug gsum mchod pa 'bul :
snang srid 'khor 'das mchod pa 'bul :
ma hA pany+tsa pU tsa ho :
hU~M:
gsang bdag dkyil 'khor lha tshogs la :
gsang ba'i mchod pa 'bul ba ni :
snang ba yab la stong pa yum :
thabs shes dbyer med sbyor ba las :
byang sems dkar dmar bde ba'i rgyun :
byang chub sems kyi mchod pa 'di :
bde stong gnyis su med pa'i ngang :
dkyil 'khor lha tshogs mnyes gyur cig :
bo d+hi tsit+ta pU tsa ho :
hU~M:
gsang bdag dkyil 'khor lha tshogs la :
bdud rtsi sman mchod 'bul ba ni :
rtsa brgyad stong la sbyar ba'i sman :
khyad par rmad byung bdud rtsi 'di :
nyon mongs dug lnga gnas gyur cing :
ye shes sku lnga grub pa'i rdzas :
gsang bdag dkyil 'khor lha tshogs kyi :
zhal du bstab bo kha raM khA hi :
hU~M:
gsang bdag dkyil 'khor lha tshogs la :
rak+ta'i mchod pa 'bul ba ni :
chos nyid stong gsal b+han+d+ha ru :
dug gsum bsgral pa'i rak+ta babs :
nyon mongs dug lnga sbyang ba'i phyir :
rak+ta'i mchod pa bzhes su gsol :
ma hA rak+ta la khA hi :
hU~M:
gsang bdag dkyil 'khor lha tshogs la :
b+ha ling gtor mchod 'bul ba ni :
b+han+d+ha 'bar ba'i snod nang du :
b+ha ling gtor mchod bltams pa la :
sha sna snying sna dmar chen brgyan :
dza gad phud kyis bran pa 'di :
dkyil 'khor lha tshogs ma lus rnams :
'dod yon zhen bral ngang du bzhes :
ma hA b+ha lin ta la khA hi :
hU~M:
gsang bdag dkyil 'khor lha tshogs la :
dug gsum mchod pa 'bul ba ni :
dgra bgegs rus ni mar bas zhim :
zhe sdang mchod pa bla na med :
dgra bgegs khrag ni chang bas zhim :
'dod chags mchod pa bla na med :
dgra bgegs sha ni zan bas zhim :
gti mug mchod pa bla na med :
dug gsum mchod pa 'di bzhes la :
sku gsum 'bras bu thob par shog :
hU~M:
gsang bdag dkyil 'khor lha tshogs la :
glu bro gar gyi mchod pa ni :
glu ni chos nyid stong pa'i glu :
gar ni don dam rtogs pa'i gar :
bro ni gdug pa 'dul ba'i bro :
glu dang gar bro'i mchod pa 'bul :
zhes mchod pa rnams 'bul :
bstod pa bya ba ni :
hU~M:
'og min rnam dag chos dbyings pho brang du :
bcom ldan gsang bdag phyag na rdo rje ni :
sku mdog mthing nag rab tu 'bar ba la :
zhal gcig phyag gnyis zhabs gnyis 'dor thabs bsgrad :
gnam lcags rdo rje nam mkhar gdengs pa ni :
snang srid gdug pa ma lus 'dul ba'i rtags :
dug sbrul nag po zhal du gsol ba ni :
sa bdag klu gnyan pho nyar 'gyed pa'i rtags :
zhal ni bsgrad cing mche ba gtsigs pa ni :
snang srid ma lus zhal du gsol ba'i rtags :
spyan gsum sdang mig gyen du g.yo ba ni :
srid gsum gdug pa ma lus 'dul ba'i rtags :
sma ra kha spu me stag 'phro ba ni :
rgyal bsen gdug pa'i tshogs rnams sreg pa'i rtags :
smin ma rab 'jigs glog ltar 'khyug pa ni :
steng gi lha rnams ma lus 'dul ba'i rtags :
dbu skra dmar ser gyen du 'khyil ba ni :
chos kyi dbyings la 'gyur ba med pa'i rtags :
rigs bdag mi bskyod dbu la brgyan pa ni :
dus gsum sangs rgyas thugs mchog yin pa'i rtags :
thod pa'i dbu rgyan prog zhu gsol ba ni :
dug lnga rnam dag dgos 'dod 'byung ba'i rtags :
sku stod seng glang g.yang gzhi gsol ba ni :
nyon mongs 'khor ba'i skyon gyis ma gos rtags :
stag gi pags pa'i smad dkris byas pa ni :
bdud dang srin po'i tshogs rnams 'dul ba'i rtags :
mi mgo skam rlon do shal byas pa ni :
ma dag sems can bla med 'dren pa'i rtags :
sbrul gyi chun pos sku la brgyan pa ni :
ma mo sman gyi tshogs rnams 'dul ba'i rtags :
'dab bzang dkar pos sku regs byas pa ni :
the'u rang 'byung po'i tshogs rnams 'dul ba'i rtags :
dga' bo 'jog po dbu yi thod bcings ni :
lha srin sde brgyad ma lus 'dul ba'i rtags :
zhabs kyis brkyang bskum 'dor stabs bsgrad pa ni :
mu stegs log pa'i bgegs rnams gzir ba'i rtags :
sgeg pa dpa' ba 'jigs su rung ba ni :
'jig rten 'di na 'gran zla med pa'i rtags :
me phung klong na 'gying tshul bzhugs pa ni :
phyin ci log pa'i bgegs rnams sreg pa'i rtags :
nyi zla pad+ma'i gdan la bzhugs pa ni :
bdud bzhi bcom nas dam sri gnon pa'i rtags :
ye shes khyung chen rigs lngas brgyan pa ni :
dug lnga bag chags dbyings su dag pa'i rtags :
dung skyong bu yis phyag g.yas brgyan pa ni :
rje rigs klu yi tshogs rnams 'dul ba'i rtags :
mtha' yas bu yis phyag g.yon brgyan pa ni :
dmangs rigs klu yi tshogs rnams 'dul ba'i rtags :
pad+ma bu yis zhabs g.yas brgyan pa ni :
bram ze klu yi tshogs rnams 'dul ba'i rtags :
nor rgyas bu yis zhabs g.yon brgyan pa ni :
gdol pa klu yi tshogs rnams 'dul ba'i rtags :
dkar khra dmar khra gdan du bting ba ni :
gza' brgyad klu brgyad bran du khol ba'i rtags :
las mkhan khro bcu'i 'khor gyis bskor ba ni :
phyogs mtshams kun nas bar chad srung ba'i rtags :
khro mo bzhi yis sgo bzhi srung ba ni :
bdud bzhi 'dul zhing las bzhi 'grub pa'i rtags :
badzra sa ma ya ho :
badzra sa ma ya satwaM:
zhes bstod do :
bzlas pa bya ba ni :
bdag nyid gtum po'i thugs ka ru :
rdo rje mthing nag tshon gang tsam :
lte bar nyi ma'i gdan steng du :
hU~M mthing nas tsam phyi rol du :
rtsa ba'i sngags kyi phreng bas bskor :
bzlas pa'i 'od zer khro bo chung :
mtshon cha me ri 'phros pa yis :
stong gsum gang nas dgra dang bgegs :
thams cad bya sgro mes tshig bzhin :
gzhob tu btang zhing brlag par gyur :
oM badzra tsaN+Da ma hA ro Sha Na hU~M phaT:
g+ha ru Ta tsa le tsa le hU~M phaT:
ces bzla'o :
tshogs bya ba ni :
hU~M:
rang nyid lhar gsal thugs ka nas :
raM yaM khaM gsum yi ge 'phros :
raM las me 'bar dngos 'dzin bsregs :
yaM las rlung byung bag chags gtor :
khaM las chu byung gnyis 'dzin bkrus :
byin gyis brlab pa'i yi ge ni :
oM dang AHdang hU~M du 'phros :
hU~M gis rnam rtog mtshan ma sbyangs :
AHyis ye shes bdud rtsir gyur :
oM gyis 'dod yon lha mos brgyan :
mchod pa'i gar stabs bsgyur ba yis :
dkyil 'khor lha tshogs mnyes gyur cig :
hU~M:
gsang bdag phyag rdor lha tshogs rnams :
chos kyi dbyings nas spyan 'dren gshegs :
bla med dkyil 'khor 'dir bzhugs la :
'dod yon mchod pas thugs dam bskang :
zhes bskang ba'i rim pa gzhan yang bya :
de nas tshogs phud gsum bcad la :
dang po tshogs phud 'bul ba ni :
bla med gsang ba'i dkyil 'khor du :
gsang bdag phyag rdor lha tshogs la :
'dod yon tshogs kyi mchod pa 'bul :
sku gsung thugs kyi dngos grub stsol :
bdud rtsi 'bul ba ni :
rtsa brgyad stong sbyar a mr-i ta :
dug lnga rnam dag sku lnga lhun grub phyir :
ro brgya ldan pa'i bdud rtsi 'di :
ye shes gsal ba'i klong du kha raM khA hi :
zhes bdud rtsi 'bul lo :
rak+ta 'bul ba ni :
chos nyid stong gsal b+han+d+ha ru :
dmar chen sha khrag ri ltar spungs :
gnyis med pad+ma rak+tas gtams :
sku gsum lhun grub thob phyir 'bul :
ma hA rak+ta la kha raM khA hi :
tshogs bshags bya ba ni :
hU~M:
sngon byung thog mtha' med pa nas :
da lta lus 'di yan chad du :
ma rig blo bcos ci byas pa :
tshogs kyi mchod pas bshags par bgyi :
dgra gzugs ar la gtad pa ni :
ling+ga la dgug gzhug byas la :
bcom ldan gsang bdag skur bzhengs shig :
dgra bgegs bsgral ba'i dus la babs :
mngon spyod drag po'i phrin las kyis :
las kyi pho nyas stong gsum gang :
zungs shig rgyob cig rnam par chings :
sod cig gtubs shig mA ra ya :
nr-i sha trUn mA ra ya hU~M:
zhes pas ling+ga bsgral lo :
bstab pa bya ba ni :
hU~M:
bla med gsang ba'i dkyil 'khor du :
gsang bdag phyag rdor lha tshogs rnams :
dgra bgegs bsgral pa'i sha rus 'di :
zhal du bstab bo kha raM khA hi :
zhes bstab par bya'o :
lhag mchod gtang ba ni :
tshogs lhag la chab bran la :
hU~M:
dpal gyi bka' nyan lhag sdud ma :
dbang phyug ma sring mkha' 'gro ma :
'bar ma ging lang pho nya'i tshogs :
gnas bzang de ni dur khrod 'dzin :
gos bzang de ni g.yang gzhi gyon :
skyogs bzang de ni b+han+d+ha thogs :
zas su sha dang khrag la dgyes :
lhag la dbang ba'i tshogs rnams ni :
o rgyan pad+ma thod phreng gis :
a su ra yi brag phug tu :
zhing chen bsgyel ba'i gdan stengs su :
lce la bdud rtsi bzhag pa dang :
dam tshig rdo rje gtad nas kyang :
bka' las mi 'da' dam yang bcas :
lhag ma'i kha chu 'di bzhes la :
phyi rabs dus kyi tha ma la :
thar pa thob pa'i lung yang bstan :
de phyir lhag gtor 'di bzhes la :
bcol pa'i phrin las grub par mdzod :
la la ling ling e tri ba lin+ta khA hi :
zhes lhag gtor btang :
bskul ba bya ba ni :
hU~M:
dad pa dang ni dam tshig gis :
tshur gshegs tshur gshegs rdo rje 'chang :
shar gyi phyogs nas phyogs skyong ni :
khro bo chen po rnam par rgyal :
sku mdog dkar po 'gying bag can :
phyag na rang rtags rdo rje gsor :
khyed la phrin las bcol ba ni :
do nub nam gyi gung thun la :
yon bdag bsam pa rdzogs phyir du :
gdon rnams ma lus bsrung ba dang :
byad rnams ma lus 'grol ba dang :
dug rnams ma lus phyung ba dang :
nad rnams ma lus phan byed cing :
sgrub pa'i 'bras bu mchis par mdzod :
hU~M:
lho yi phyogs nas phyogs skyong ni :
khro bo chen po gshin rje gshed :
sku mdog ser po bzhad tshul can :
phyag na rang rtags rin chen bsnams :
khyed la\u0f8e
do nub\u0f8e
yon bdag\u0f8e
gdon rnams\u0f8e
byad rnams\u0f8e
dug rnams\u0f8e
nad rnams\u0f8e
sgrub pa'i\u0f8e
hU~M:
nub kyi phyogs nas phyogs skyong ni :
khro bo chen po rta mchog dpal :
sku mdog dmar po 'od zer 'phro :
phyag na rang rtags pad+ma bsnams :
khyed la\u0f8e
do nub\u0f8e
yon bdag\u0f8e
gdon rnams\u0f8e
byad rnams\u0f8e
dug rnams\u0f8e
nad rnams\u0f8e
sgrub pa'i\u0f8e
hU~M:
byang gi phyogs nas phyogs skyong ni :
khro bo chen po bdud rtsi 'khyil :
sku mdog ljang gu gtum la rngam :
phyag na rang rtags ral gri bsnams :
khyed la\u0f8e
do nub\u0f8e
yon bdag\u0f8e
gdon rnams\u0f8e
byad rnams\u0f8e
dug rnams\u0f8e
nad rnams\u0f8e
sgrub pa'i\u0f8e
hU~M:
steng 'og phyogs mtshams phyogs skyong drug :
dbyug sngon mi g.yo 'dod pa'i rgyal :
rnam rgyal hU~M kAr stobs po che :
rang rtags sku mdog phyag mtshan bsnams :
rnal 'byor phrin las bcol ba ni :
do nub nam gyi gung thun la :
yon bdag bsam pa rdzogs phyir du :
gdon rnams ma lus bsrung ba dang :
byad rnams ma lus bkrol ba dang :
dug rnams ma lus phyung ba dang :
nad rnams ma lus phan byed cing :
sgrub pa'i 'bras bu mchis par mdzod :
ces bskul lo :
chad mdo bya ba ni :
hU~M:
sngon tshe 'das dus bskal pa'i dang po la :
'og min dga' ldan chos kyi pho brang du :
rdo rje 'chang dang gsang bdag phyag rdor gyis :
snang srid dregs pa'i tshogs rnams ma lus btul :
de 'og dus kyi bskal pa'i bar ma la :
dga' rab rdo rje pad+ma thod phreng gis :
yang gsang bla med dkyil 'khor zhal phyes tshe :
snang srid lha 'dre ma lus dam btags nas :
rang rang srog gi snying po phul ba'i tshe :
bka' yi gtor ma len par ma chad dam :
bcol ba'i phrin las bsgrub par ma chad dam :
dam rdzas bka' yi gtor ma 'di longs la :
rnal 'byor bcol pa'i phrin las 'grub par mdzod :
de 'og dus kyi bskal pa'i tha ma la :
brag dmar dpal gyi phug ring chen po ru :
o rgyan chen po pad+ma 'byung gnas dang :
grub pa'i rgyal mo mkhar chen mtsho rgyal gyis :
gsang bdag dregs pa'i dkyil 'khor zhal phyes tshe :
bod kyi lha srin ma lus dam btags nas :
rang rang srog gi snying po phul nas kyang :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol ba'i phrin las bsgrub par ma chad dam :
dam rdzas bka' yi gtor ma 'di bzhes la :
rang rang so so'i gnas dang rten la gshegs :
zhes chad tho bya'o :
brtan ma skyong ba ni :
gtor ma phyir khyer la 'di skad do :
b+h+yo :
dam la btags pa'i ma sring brtan ma'i tshogs :
rdo rje kun grags gangs kyi yum chen dang :
dpal ldan ha ri rdo rje bgegs kyi gtso :
sha med gangs dkar kha rag khyung btsun dang :
gser chen mkha' lding rma ri drag mo rgyal :
kong btsun de mo btsan la drag mo rtsal :
g.yu yi dril bu sman btsun khug chos dang :
brtan mar bcas dang skyong ma'i tshogs rnams kyis :
dpal gyi pha 'bab gtor ma 'di bzhes la :
rnal 'byor bcol ba'i phrin las 'grub par mdzod :
ma ma hring hring ba lin ta khA hi khA hi :
zhes brtan ma bskyang :
gtor mnan bya ba ni :
dgra yi ling ga bzhag la de steng gtor gzhong kha sbubs la :
hU~M:
nga ni dpal chen gsang ba'i bdag :
nga ni 'jig rten 'dul ba'i gtso :
sprul pa'i 'khor tshogs bsam mi khyab :
las kyi pho nyas stong gsum gang :
thams cad ma lus skar ltar 'khrugs :
dgra bgegs 'byung po rdul du rlog :
mnan no gzir ro sa ma ya :
rgyal ba'i bstan pa ma rdzogs bar :
khyod la thon pa'i skal pa med :
phyi ma thar pa thob gyur cig :
e laM r+n+r-i sha trUM mA ra ya nan :
zhes mnan no :
bshags gsol bya ba ni :
hU~M:
gsang bdag dkyil 'khor lha tshogs dgongs :
mchod pa lhag chad byung ba dang :
ma 'byor ba dang nyams pa dang :
ma rig dbang gis dngos ma mthong :
dbyer med chos sku'i klong nyid du :
bzod par gsol la bshags par bgyi :
badzra sa ma ya shud+d+he a :
zhes bshags gsol bya'o :
hU~M:
gsang bdag dkyil 'khor lha tshogs rnams :
thugs rje'i dbang gis 'dir byon cing :
sems can don kun bsgrubs nas kyang :
slar yang chos dbyings skye med klong du bsdu :
badzra mu :
zhes ye shes pa gshegs shing dam tshig pa rang la bsdu :
rjes kyi bsngo ba smon lam btab pa ni :
hU~M:
bla med gsang ba'i dkyil 'khor du :
yang dag cho ga 'di bsngos pas :
rdo rje mched lcam 'gro kun rnams :
skye med zhing la spyod par shog :
smon lam gdab pa ni :
gsang sngags dkyil 'khor bsgrubs pa'i mthus :
sgo gsum dri ma kun dag nas :
rdo rje slob dpon mched lcam rnams :
skad cig mi 'bral 'grogs nas kyang :
bsnyen sgrub las sbyor mthar phyin nas :
tshe 'dir sangs rgyas thob par shog :
ces smon lam btab bo :
bkra shis brjod pa ni :
hU~M:
chos sku'i bkra shis ka dag yangs pa'i klong :
longs sku'i bkra shis mtshan dpe'i 'od 'bar ba :
sprul sku'i bkra shis gzhan don mtha' yas shing :
sku gsum 'gyur med bkra shis gang lags pa :
dam pa des kyang deng 'dir bde legs shog :
ces bkra shis gzhan yang bya'o :
bdag 'dra pad+ma 'byung gnas kyis :
gsang bdag sgrub pa'i las byang 'di :
mchod rten sngon po'i rgyud las yang zab tu bton cing bkod pa :
dregs pa kun 'dul gyi las byang gnam lcags 'od gyi drwa ba 'di nyid :
ye shes mtsho rgyal nyid la gnang :
yi ger bris nas rab tu gnas :
lho brag dang spyi brag la sbas :
ma 'ongs pad+ma nga yi bu :
pad+ma'i ming can brtul shugs can :
tshig rtsub rta skad cho ler smra :
skyes bu de dang 'phrad par shog :
sa ma yA:
rgya rgya rgya :
gter rgya :
sbas rgya :
gsang rgya :
dam rgya :
na mchacutha :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]sprul sku pad+ma gling pa'i gter ma'o //
mang+ga laM//

//
