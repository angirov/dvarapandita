zab chos rig 'dzin thugs thig gi brgyud pa'i gsol 'debs bzhugs so //
rgyal ba rgya mtsho'i rigs bdag 'od dpag med //
thugs rje'i gter mnga' 'phags mchog 'jig rten dbang //
gsang ba'i mdzod 'dzin mtsho skyes rdo rje la //
gsol ba 'debs so smin grol dngos grub stsol //
dus gsum rgyal ba bskyed mdzad mkhar chen bza'//
skad gnyis smra ba'i dbang phyug bai ro rje //
'jam dpal rdo rje khri srong lde'u btsan la //
gsol ba 'debs so smin grol dngos grub stsol //
zab gter sgo 'byed khyab bdag rigs brgya'i dngos //
pad+ma'i gdung 'tshob 'gro 'dul gter bdag gling //
bka' babs las can rig 'dzin mchog rnams la //
gsol ba 'debs so smin grol dngos grub stsol //
skyabs gsum ngo bo rtsa brgyud bla ma'i zhabs //
bde chen 'gyur med zhi khro rab 'byams lha //
snang stong sgyu 'phrul mkha' 'gro chos skyong la //
gsol ba 'debs so smin grol dngos grub stsol //
sku bzhi'i bdag nyid rje btsun rdo rje 'chang //
bde chen 'khor lo bzhi yi dkyil 'khor lhar //
brtan par bzhugs nas dbang bzhi'i bdud rtsi'i chus //
sgrib bzhi sbyangs nas sku bzhi'i dngos grub stsol //
cir snang dag pa sgyu 'phrul drwa ba'i gar //
brjod bral dga' bzhi'i bde chen nyams su myong //
zung 'jug 'dus ma byas pa'i kun bzang gi
/go 'phang mngon du 'gyur bar byin gyis rlobs //
gnas skabs mchog bde sgrub pa'i mi mthun gegs //
phyi nang gsang ba'i 'gal rkyen kun zhi zhing //
mthun rkyen chos bzhin 'byor nas bdag gzhan gyi //
don gnyis mtha' ru phyin par byin gyis rlobs //
zhes thugs thig brgyud pa'i gsol 'debs 'di ni rang gi rim gro ba dge slong phrin las dpal ldan gyis bskul ba las 'gyur med rdo rjes bris pa dza yan+tu //

//
