@#//
thugs sgrub rnam gsum las /
gu ru zhi ba'i tshe dbang gi zin bris bzhugs so //
bla ma mgo po tshe dpag med //
gang zhabs dri med la btud nas //
gsang thig pad+ma'i tshe sgrub kyi //
smin byed dbang gi zin bris bkod //
de la 'dir thugs sgrub rnam gsum las /
gu ru zhi ba'i tshe sgrub kyi sgo nas slob ma rjes su 'dzin pa la /
gnas yid dang mthun par stegs bu'i khar dkyil 'khor pad+ma 'dab brgyad dam 'bru'i tshom bu lnga tshom tsam bkod pa'i dbus su /
bum pa bcud ldan mgul chings kha rgyan sogs dang ldan pa /
de'i mdun du rdo rje dang me long /
g.yas su tshe ril dang tshe chang /
rgyab tu tshe gtor bum gzugs /
g.yon du mda' dar lnga ldan /
mtha' skor du bla ma'i gtor ma /
mchod pa rnam lnga rnams kyis bskor /
slob dpon gyi mdun du rdor dril DA ma ru 'thor nas snod bcas bshams /
sngon 'gro'i gtor ma /
oM badzra a mr-itas bsang /
swa b+hA was stong par sbyang /
oM AHhU~M:
lan gsum gyis byin brlabs /
na maHsarba ta thA ga ta b+h+yo bi shwa sogs nam mkha' mdzod kyi sngags rgya lan gsum gyis bsngos /
bka' bsgo ba ni /
hrI:
tshe dpag med kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug rang sar dengs :
gal te mi 'gro 'dug gyur na :
bdag nyid dpal chen rab khros nas :
khyod kyi lus ngag yid dang bcas :
rdul phran bzhin du brlag par byed :
de bas ma 'dug rang sar dengs :
oM badzra kro ta ha ya grI ba hu lu hu lu hU~M phaT:
dang sum+b+ha ni sogs hU~M bzhi'i sngags kyis bskrad /
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM AHhU~M hrIHbadzra kro ta rak+Sha rak+Sha hU~M phaTa?:
srung 'khor bsgom /
na mo :
bla ma tshe mchog rgyal ba 'dus pa'i sku :
skyabs gnas dkon mchog gsum gyi rang bzhin la :
bdag dang 'gro ba sems can ma lus rnams :
byang chub ma 'thob bar du skyabs su mchi :
lan gsum gyis skyabs su 'gro /
bdag gis sems bskyed 'gro ba kun don du :
bla ma tshe dpag med mgon bsgrub nas ni :
gang la gang 'dul phrin las sna tshogs kyis :
'gro drug sems can bsgral bar dam bca' 'o :
lan gsum gyis sems bskyed /
bla ma tshe dpag med pa dgos su gsol :
sku gsum rnam dag zhing khams gsum du bzhugs :
rnal 'byor bdag cag gus pas phyag 'tshal lo :
phyi nang gsang gsum mchod pa bzhes su gsol :
nyams chag sdig sgrib ma lus mthol lo bshags :
gsang sngags bla med don la rjes yi rang :
smin grol gsang sngags chos 'khor bskor du gsol :
rgyal ba mya ngan mi 'da' gzhan don bzhugs :
snying po 'gro ba sems can don du bsngo :
'chi med yang dag rdo rje'i don rtogs shog :
ces yan lag bdun pa 'bul /
mchod rdzas byin brlab ni /
hrI:
chos kun rnam dag stong pa'i ngang nyid las :
b+h+rU~M las rin chen 'bar ba'i snod mchog tu :
oM AHhU~M gsum 'od du zhu ba las :
phyi nang gsang gsum mchod pa'i rdzas su gyur :
oM AHhU~M:
badzra puSh+pe d+hU pe A lo ke gan+d+he nai bid+yA shab+da pU dzaHho :
sarba pany+tsa rak+ta ba liM ta bo d+hi tsit+ta g+hu h+ya pU dzaHho :
dngos gzhi lha bskyed cing spyan 'dren pa ni /
hrI:
dngos po'i chos rnams ye nas dmigs su med :
stong nyid ka dag nam mkha'i rang bzhin las :
sems can kun la khyab pa'i snying rje sgom :
de yi ngang las bdag nyid skad cig gis :
tshe dpag med pa dmar gsal bye ru'i mdog :
mnyam gzhag tshe bum long spyod rdzogs skur gsal :
mdun gyi nam 'khar pad+ma dmar po dang :
zla steng hrIHlas gu ru pad+ma 'byung :
tshe dpag med dang dbyer med sku dog dkar :
'od zer bye ba dgu khri mnyam gzhag steng :
rin chen sna bdun bum pa bdud rtsis bkang :
dgos 'dod dpag bsam shing gi kha rgyan can :
rin chen rgyan ldan skyil krung 'od phung 'bar :
ma yengs ka dag rang mdangs lhang nger gsal :
ka dag gsang ba lhun grub gnas mchog nas :
ma bcos rang shar bdag mdun lha tshogs rnams :
thugs rje 'gag med dzaHhU~M baM ho a :
shar grol bde stong gnyis med tiSh+Tha lhan :
mtha' grol blo 'das ngang du na mo hU~M:
gang shar snod bcud mchod lha lha mo lnga :
bde stong grags stong tshor stong myang stong ngang :
reg yid bde ba chen po'i ngang du bzhes :
phyi nang mchod tshogs sman raka gtor ma dang :
'chi med thabs shes don dam bde bas mchod :
ye nas rnam dag mi shigs rdo rje'i ngang :
mi 'gyur g.yung drung ka dag rgyal ba'i sku :
'khrul grol gsal mdangs mgon po 'od dpag med :
bde ba chen po bcom ldan tshe yi lha :
thugs rje che mnga' rnams la phyag 'tshal bstod :
'chi med tshe yi dngos grub bstsal du gsol :
de ltar mchod bstod gsol ba btab nas /
bzlas dmigs ni /
ye shes sems dpa'i thugs srog dang //
sku las 'od zer 'phros pa yis //
phyogs bcu'i sangs rgyas byang sems dang //
bla ma yi dam mkha' 'gro yi //
sku gsung thugs kyi byin rlabs dang //
snang zhing srid pa'i tshe dang dpal //
bsod nams tshe yi bcud du bsdus //
mgon po ye shes sems dpa' yi //
phyag gi bum pa'i bdud rtsi las //
'chi med dkar dmar rgyun babs nas //
rang gi spyi bo'i tshangs bug son //
lus ni 'chi med bdud rtsis gang //
'od 'bar rdo rje lta bur sgom //
sgrub rdzas rnams la thim pa yis //
'chi med grub pa'i bcud du gyur //
ces mos la /
oM A yu dz+nyA na a mA ra Ni dzI wan+ti badzra A yu She swA hA:
brgya stong sogs bzla /
mda' dar g.yab la tshe 'gug bya ba ni /
hrIH
ka dag gsang ba lhun grub pa'i //
'chi med tshe yi dkyil 'khor nas //
gu ru pad+ma tshe mtha' yas //
thugs dam thugs rje deng 'dir bskul //
snod kyi 'jig rten 'byung lnga'i bcud //
skye 'gro sems can tshe bsod dang //
dus gsum rgyal ba'i nus mthu sogs //
srid zhi'i tshe dpal 'dir khug cig
/'od zer dwangs ma'i bcud du sdus //
bdag dang rdzas la dbyer med thim //
'chi med grub pa'i bcud du smin //
rdo rje tshe yi dbang thob shog
/oM a mA ra Ni dzI wan+ti badzra A yu She A be sha ya tshe b+h+rU~M dzaHhU~M baM hoH
zhes brjod la tshe bcud thams cad bkug ste bdag dang sgrub rdzas la sib sib thim par blta'o //
las bum mam khrus chu'i snod la bdud rtsi 'khyil pa yid kyis bsgom /
oM badzra a mr-ita kuN+Da lI ha na ha na hU~M phaTaH
ci nus bzlas shing chu'i rdul phra rab dang mnyam pa'i khro bor gyur par bsgom /
slob ma rnams des khrus bya /
gu gul gyis bdug cing thun nas brab /
badzra kro d+ha dang /
sum+b+ha ni'i drag sngags bzlas pas bgegs bskrad /
steng 'og bar mtshams med par rdo rje'i drwa gur ye shes kyi me ri 'bar ba dang bcas pa log 'dren gyis mi phyed pa'i srung 'khor du gyur /
badzra rak+Sha hU~M gis srung 'khor bsgom /
slob mas maN+Dal 'bul /
slob dpon gyis /
'o na nam mkha' dang mnyam pa'i sems can thams cad bla na med pa yang dag pa rdo rje tshe dang ye shes kyi go 'phang rin po 'thob par bya /
de'i ched du 'chi med tshe yi dbang zab mo zhu snyam pa theg pa chen po'i sems legs par bskyed de gsan mdzod /
spyir rgyal ba rnams thabs mkhas pa'i thugs rje chen po dang ldan pas /
gdul bya gang 'dul der ston gyi phrin las rlabs po che rtag pa rgyun gyi 'khor lo la mnga' bsgyur ba yin cing /
de las khyad par du'ang sangs rgyas tshe dpag med pa 'di nyid kyi mtshan dang /
gzungs sngags kyi cha shas tsam zhig sems can gang gi rna bar thos pas kyang /
de nyid dus ma yin par 'chi ba'i 'jigs pa las nye bar thar zhing /
mthar thug rdo rje tshe dang ye shes kyi go 'phang rin po che thob par 'gyur ba ni /
rgyal ba gang gi sngon gyi thugs bskyed dang smon lam tshad med pa'i bden 'bras bslu med yin cing /
de lta na gang gi dkyil 'khor du zhugs nas dbang dang byin rlabs thob pas ni nges pa kho nar /
'chi ba med pa'i dngos grub chen po thob par gdon mi za la /
de lta bu'i mgon po tshe dpag tu med pa'i dbang dang byin rlabs kyi rim pa rgyud mdo gzungs man ngag dang 'brel ba bsam gyis mi khyab pa zhig mchis pa rnams kyi nang nas /
'dir bstan par bya ba ni /
mgon po 'od dpag med de nyid sogs phyogs bcu'i rgyal ba ma lus pa'i thugs rje'i spyi gzugs 'chi med rdo rje'i sku mchog pad+ma 'byung gnas nyid /
nges don snang ba 'tha' yas kyi rang bzhin mngal skyes kyis ma gos par pad+ma'i snying por rdzus 'khrungs rdo rje'i sku grub na'ang /
sems can drang ba'i don du slar rA ga rak+ta'i zla gam dbang gi phug par 'chi med sgrub pa'i tshe /
tshe dpag tu med pas mngon sum du spyi bor 'chi med kyi bum pas dbang bskur te ji srid bskal pa ma stongs kyi bar du bsgres rgud dang bral bar byin gyis brlabs pa'i tshul bstan cing /
de lta bu'i slob dpon chen po nyid gangs can gyi ljongs 'dir rgyal ba'i bstan pa phyogs bcur spel ba'i bka' drin gyis khyab par mdzad pa'i skabs der /
spyi dang khyad par du gyur pa'i gsang sngags zab dgu'i gdams pas las can dpag med smin grol du bkod /
khyad par mtsho rgyal dang Ar+Ya sa le gnyis thun mong ma yin pa'i slob mar dgongs te /
bla rdzogs thugs gsum gyi sgrub thabs zab pa las kyang ches zab pa du ma zhig bstsal par mdzad pa'i nang tshan /
bla ma'i thugs sgrub pad+ma gsang thig las tshe sgrub gsang lam rgyun khyer khyad par can 'di nyid bstsal pa la brten nas /
'chi med 'pho ba chen po'i sku mngon du mdzad pa dang /
lhag par 'o kol dus ma 'ongs pa'i 'gro ba las ngan 'chi rkyen drag pos mnar ba rnams /
sdug bsngal de las skyob phyir zab mo'i gter du rgyas btab pa thugs bskyed smon lam gyi mthus 7mchog gi sprul sku rig 'dzin nus ldan rdo rjes spyan drangs shing /
gdul byar gyur pa rnams kyi phan bde'i 'byung gnas phral yun 'dod gter gyi nor bur grub pa ni nges shes bskyed phyir lo rgyus mdo tsam brjod pa yin la /

'di lta bu'i 'chi med tshe yi dbang zab mo gsan par byed pa la /
slob dpon la tha mal mi yi 'du shes spangs te mgon po tshe dpag tu med pa dngos yin snyam pas /
de'i spyan sngar 'chi med tshe yi byin rlabs dbang skur zhu phyir gsol ba gdab pa 'di'i rjes zlos /
kye ma bla ma tshe dpag med :
bdag dang 'gro ba kun don du :
dus min 'chi ba las sgrol phyir :
'chi med ka dag rdo rje'i tshe :
de ring mgon pos bstsal du gsol :
lan gsum /
khrom dbang sogs la bar 'dir dal 'byor rnyed dka' las 'bras 'khor ba'i nyes dmigs sogs bshad de rang gzhan rnams de las thar phyir dkon mchog gsum la skyabs su 'gro ba dang /
rgyun bshags kyi ched du zhes mtshams sbyar nas /
mdun gyi nam mkhar bla ma dang gnyis su med pa'i tshe dpag tu med pa'i spyan sngar dkon mchog gsum la skyabs su 'gro ba dang /
sdig pa bshags shing slar sdom pa dang /
dge ba'i rtsa ba sems can gyi don du bsngo ba sogs kyi ched du 'di'i rjes zlos mdzod /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab sgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/lan gsum /
slob ma rnams swa b+hA was bsang sbyang /
snod bcud phung khams skyed mched tha mal du 'dzin pa'i dri ma thams cad stong par sbyang /
stong pa'i ngang las gang na 'dug pa'i sa phyogs 'di nyid pad+mo bde ba can gyi zhing gi bkod pa ye shes lnga yi rang zhin lhun gyis grub pa'i dbus su /
pad+ma dang zla ba'i steng du slob ma'i rnam shes yi ge hrIHdmar gsal /
de las 'od 'phros 'phags pa mchod sems can gyi don byas tshur 'dus /
yongs su gyur pa las mgon po tshe dpag tu med pa sku mdog dmar po zhi zhing 'dzums pa'i mdangs dang ldan pa sku las 'od zer bye ba dgu khri 'phro ba /
phyag gnyis mnyam gzhag gi steng na rin po che sna bdun las grub pa'i tshe bum bdud rtsis bkang ba dpag bsam shing gi kha rgyan can 'dzin pa /
zhabs gnyis rdo rje'i skyil mo krung gis bzhugs shing /
lha rdzas kyi dar dang rin po che'i rgyan gyis brgyan pa /
de'i spyi bor oM dkar po /
mgrin par AHdmar po /
thugs dkar hU~M sngon po /
hU~M las 'od zer 'phros /
nub phyogs bde ba can rnga yab gling sogs dag pa'i zhing nas sgom pa ji lta ba'i tshe dpag tu med pa'i lha tshogs spyan drangs /
slob ma dam tshig sems dpar gsal ba la dbyer med du thim par gyur /
oM a mA ra Na wa dzI wan+ti badzra A yu She dz+nyA na A be sha ya a A:
dzaHhU~M baM ho :
DA dril sogs rol mo 'khrol spos kyis bdug
/de lta bu'i ye shes pa spyan drangs shing slob ma la bstims pa de nyid brtan par byas pa'i mos pa mdzod /
su pra tiSh+Tha badzra ye swA hA:
nas 'thor /
de nas khyed rang rnams tshe dpag tu med par gsal zhing dbang rdzas 'di rnams kyang mgon po tshe dang ye shes dpag tu med pa'i rnam rol du gyur pa'i dang po /
tshe bum 'di nyid kyang phyi rin po che sna bdun las grub pa'i bum pa la nang du tshe dpag tu med pa mngon sum du bzhugs pa 'di khyed rang gi spyi bor bzhag pas /
sku dang phyag gi bum pa las 'chi med ye shes kyi bdud rtsi 'od si li li byung ste tshangs bug nas mar zhugs lus thams cad bdud rtsis mer gyis gang ba'i mos pa mdzod /
hrI:
bum pa stong gsal chos kyi sku :
bum rdzas ro ldan longs spyod rdzogs :
rgyan dang dngos po sprul pa'i sku :
sku gsum rdzogs pa'i dbang bskur bas :
sgo gsum dri ma kun dag nas :
'chi med rdo rje'i sku thob shog :
oM AHhU~M a mA ra Na dzi wan+ti badzra A yu She kA ya a b+hi Shiny+tsa oM:
bum pa spyi bor bzhag
/de nas bcom ldan 'das mgon po tshe dang ye shes dpag tu med pa'i gsung sngags kyi rang bzhin thabs shes yi ge'i phreng ba byang chub kyi sems su zhu ba'i 'chi med kyi tshe chu ngag la sbyin pa'i mos pa mdzod /
hrI:
bcom ldan tshe dpag med pa yi :
snying po 'chi med tshe yi sgra :
sngags phreng bdud rtsi byin rlabs bcud :
skal ldan bu la dbang bskur bas :
'gag med gsang sngags don rtogs nas :
snying po lung gi dbang thob shog :
oM AHhU~M a mA ra Ni dzI wan+ti badzra A yu She wA ka a b+hi Shiny+tsa A:
spro na sngags byang dang phreng ba mgrin par bskur zhing bum chu sbyin /
gzhan bum chu sbyin pas 'thus /
de nas mgon po tshe dpag tu med pa'i thugs mi 'gyur don dam pa'i rang bzhin rdo rje rtse lnga pa dang /
ye shes dri ma med pa'i me long bde stong zung 'jug snying khar bskur ba'i mos pa mdzod /
hrI:
mi 'gyur mi shigs thog mtha' med :
ka dag nges don phyag rgya che :
rdo rje me long ngo sprod mchog :
skal ldan bu la dbang bskur bas :
bde stong phyag rgya'i don rtogs nas :
'khrul bral tshe yi dbang thob shog :
sngags 'thar /
tsit+ta a b+hi Shiny+tsa hU~M:
rdo rje me long zung 'jug snying khar bskur ba'am /
phyag mtshan rdo rje gcig pus kyang 'thus /
de nas slar yang mgon po tshe dpag tu med pa'i yon tan mi zad pa 'chi med rgyan gyi 'khor lo'i rang bzhin tshe gtor gyi spyi bor dbang bskur ba'i mos pa mdzod /
hrI:
kun 'dus skye med 'chi ba med :
'khor 'das bcud bsdus yid zhin nor :
gtor ma ye shes phyag rgya'i tshogs :
skal ldan bu la dbang skur bas :
tshe dang bsod nams sto+obs 'phel nas :
'dod don phun tshogs dbang thob shog :
sngags mthar /
b+ha liM ta pUr+Na a b+hi Shiny+tsa hrI:
tshe gtor spyi bor bzhag
/tshe mi shigs pa rdo rje lta bur gyur cig
/mi 'gyur ba g.yung drung lta bur gyur cig
/mi nub pa rgyal mtshan lta bur gyur cig
/tshe nyi zla dang mnyam par gyur cig
/tshe dang bsod nams thams cad 'phel zhing rgyas par gyur cig
/nas 'thor /
tshe ril dang tshe chang sbyin nas /
hrI:
stong gsum srid pa kun gyi bcud :
thabs mchog tshe ril shes rab chang :
'chi med tshe yi dam rdzas 'di :
skal ldan bu la sbyin pa yis :
rtsa rlung thig le'i stobs 'phel nas :
mchog thun dngos grub kun thob shog :
sngags mthar /
rat+na dz+nyA na a b+hi Shiny+tsa swA:
zhes tshar grangs mang du gsog tshe /
bum pa /
bum chu /
rdo rje me long /
tshe gtor /
tshe ril chang sbyin pa rnams so so'i tshigs gcad gsag pas bskur zhing /
mtshams sbyor gyi tshig lhug rnams dang po ma gtogs de phyin la mi dgos /
tshar grangs shin tu mang ba gsog pa dang /
'gro rings tshe /
tshe gtor /
tshe ril chang sbyin pa'i shwa lo ka gnyis po sngags dang bcas pa tsam gsag pas kyang 'thus so //
mthar /
de ltar tshe bum la brten nas sku bum dbang /
tshe chu la brten nas gsung gsang dbang /
rdo rje me long la brten pa'i thugs sher dbang /
tshe gtor la brten te bzhi rdzogs yon tan 'chi med kyi dbang /
tshe ril tshe chang la brten nas phrin las rab byams 'grub pa'i dbang zab mo thob pa la brten te /
khyed rang gi tshe nyams pa thams cad gsos /
chad pa thams cad mthud /
'thor pa thams cad 'dus /
'chi med tshe dang rdo rje ye shes kyi go 'phang thob pa de nyid las mi 'da' ba dang mi 'gyur bar bya ba'i slad du /
lha tshogs rnams kyis thugs rje bskul zhing mda' dar gyi rgyas btab pa la brten nas tshe mi 'gyur rdo rje g.yung drung gi rang bzhin du rab tu brtan par gyur pa'i mos pa mdzod /
mda' dar g.yab /
hrI:
shar lho nub byang dbus lnga yi :
tshe lha kun gyis tshe bcud sdus :
skal ldan bu yi sgo gsum la :
'gyur ba med par rgyas btab pas :
skye 'chi med pa'i don rtogs shog :
sngags mthar a b+hi Shiny+tsa hA:
zhes mda' dar gnas gsum du reg
/de nas nam mkha' gang ba'i sangs rgyas sras dang bcas pas me tog 'thor zhing shis pa brjod pas rab tu gnas par gyur pa'i mos pa mdzod /
'jig rten 'dren pa'i gtso bo tshe dpag med //
ces sogs bkra shis rgyas bsdus 'tsham par brjod /
slob mas yon dang maN+Dal phul /
mchod pa rnams kha gsos /
oM AHhU~M badzra puSh+pe sogs /
shab+da pU dza hoHsa mchod /
ye nas rnam dag mi shigs rdo rje'i ngang :
mi 'gyur g.yung drung ka dag rgyal ba'i sku :
'khrul grol gsal mdangs mgon po 'od dpag med :
bde ba chen po bcom ldan tshe yi lha :
thugs rje che mnga' rnams la phyag 'tshal bstod :
ces pas bstod /
yig brgya lan gsum brjod cing /
ho :
gsang sngags bla med dkyil 'khor du :
'dod yon yo byad ma gtsang dang :
sgrub rdzas dkyil 'khor ma 'byor pa :
sngags nyams cho ga lhag chad kun :
mgon pos de kun bzod par gsol :
zhes nongs pa bshags /
badzra muHsa ye shes pa gshegs shing /
dam tshig pa rang la bsdu /
rjes bsngo smon bkra shis sogs spyi dang 'gre 'o //
thugs sgrub rnam gsum las gu ru zhi ba'i tshe dbang 'jug bder bsgrigs pa 'di ni /
don gnyer can mang po la phan pa'i bsam pas d+harma swA mIs bla ma'i gdan sa bsam gtan gling byang chub shing gi nags khrod du zin bris su spel ba gzhan phan du gyur cig
/mang+ga laM/
khyed bu chen rnams mtshal rang la yod pa bzhag nas btsag gzhan nas btsal ba'i brtul zhugs dor te gzhan don tshe dbang 'di yis smin par gsol ba 'debs so //
zhes gsungs ///
/
!
tshe dbang 'di ni dpal spungs pod re'i dkar chag nang mtshan byang 'khod kyang dpe dngos ma bzhugs pa la /
'dir dpe khungs ldan lag son dang dbang lung gi rgyun yang yod 'dug pas /
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas dbang dang lung gi rgyun la zhib rtog dgos pa yin no //
