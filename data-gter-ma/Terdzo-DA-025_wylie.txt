@#//
tshig bdun sgrub thabs zab mo'i smin grol lag len mtshams sbyor gyis brgyan pa pad+ma'i lding khang zhes bya ba bzhugs so //
oM swasti /
thar 'dod skyes bu rnam grol dga' tshal du //
'dren pa'i ded dpon o rgyan bla ma dang //
dbyer med rje btsun pad+ma gar gyi dbang //
mi 'bral bde chen 'khor lor rtag tu rol //
mkha' 'gro'i thugs kyi gsang mdzod rdo rje'i gnas //
bdag lta'i rmongs pas dbye bar 'os min yang /
khyab bdag bla ma'i byin rlabs la bsten nas //
cung zad bshad la bka' yis gnang ba stsol //
mchog gsang mthar thug smin grol sbrang rtsi'i char //
skal bzang snying la sim pa'i dga' ston gyi //
'od gsal theg pa'i dkyil 'khor mdzes byed pa'i //
rgyan phreng nyung ngu rnam gsal 'di na spel //
'dir khams gsum chos kyi rgyal po 'jam mgon rdo rje 'chang chen po'i zab gter gyi cha shas /
dgongs pa'i klong sgrom las byon pa'i chos sde /
dag pa'i snang ba rab 'byams kyi rkyen la brten nas gtan la 'beb par mdzad pa /
dkyil 'khor khyab bdag gu ru pad+ma bde ba chen po nyid /
bsam yas gang 'dul der snang gi mtshan dang sku'i bkod pa 'byams bklas su bzhengs pa'i sgrub thabs /
rtsa ba rdo rje'i tshig rkang bdun dang rjes su 'brel ba'i bskyed rdzogs smin lam mchog dang thun mong sgrub pa'i kha tshar dang bcas pa rgya che ba bzhugs pa las /
'dir smin grol chabs cig tu 'bog pa'i phyag bzhes rig 'dzin bla ma'i man ngag ltar 'god pa la gnyis /
spyi'i chings dang /
bye brag lag len bshad pa'o //
dang po la gsum /
sngon 'gro
/dngos gzhi /
rjes so //
dang po la /
sbyor ba dkyil 'khor gyi sngon 'gro dang /
las byang cho ga'i sngon 'gro'o //
dang po ni /
snod bcud rten 'brel 'dzoms pa'i tshe :
byin chags gnas su tshes bcu'i dus :
maN+Dal me tog tshom bus brgyan :
bum pa gtor ma phyag rgya sku :
sngags phreng rang byung shel rdo bkod :
phyi nang tshogs mchod ci 'byor spungs :
zhes gsungs pa bzhin /
bkra shis byin chags dben pa'i gnas su /
yar mar tshes bcu'am gzhan yang phun sum tshogs pa'i dus tshes bzang por /
stegs bu yangs pa'i dbus /
maN+Dal me tog tshom bu lha grangs dang mtshungs par bkod pa'i khar khri'u la rnam rgyal bum pa /
mdun du so so'i sku tsaka
/rgyab tu bla gtor dang khro bo'i rigs la dpal gtor /
g.yas g.yon du zhi drag las mthun gyi phreng ba dang shel rdo /
mchog dbang dgos rigs la thod pa'i bdud rtsi dang rig tsaka
/dngos grub kyi rdzas bcas bkod /
gzhan yang mchod pa'i yo byad /
sman raka
/nyer mchod /
tshogs thabs shes kyi rdzas ldan dang /
sngon gtor /
chad brtan /
bka' srung gi 'bul gtor dkar zlum batheb kyu dkar dmar dang zas snas brgyan pa /
bsang chu /
maN+Dal me tog sogs dang /
slob dpon mdun thod rnga /
rdor dril /
nang mchod /
me tog
/gul yungs /
las phur sogs mkho ba'i yo byad rnams legs par 'du bya'o //
gnyis pa la'ang /
skyabs sems /
tshogs gsag
/bgegs bskrad /
srung 'khor /
gnas yo byin rlabs bcas kyi las rim bdun po rnams gter gzhung gi phrin las spyi chings bzhin mthar chags su gtang /
bgegs gtor skabs rang nyid las kyi he ru ka gang yang rung bar gsal snang gi nga rgyal bcas byin rlabs /
mgron dgug
/bsngo ba rnams spyi ltar bya ba ni khyad par ro //
gnyis pa dngos gzhi ni /
dbang rab dran rdzogs ting 'dzin gsal :
spyan 'dren bzlas pa tsam gyis 'grub :
blo dman phrin las gzhung bsrangs la :
bla ma sku gsum sku bzhi sogs :
gang dgos bskyed bzlas kha bsgyur dang :
bdag mdun sgrub tshul spyi ltar spyad :
ces gsungs pa bzhin /
gang zag gi dbang po'i rim pas mtha' gcig tu ma nges kyang /
'dir gter gzhung gi dgongs pa phyi ma bzhin bdag mdun bum pa dbyer med snang srid gzhir bzhengs kyi tshul du ting 'dzin gsum gyi khog phub cing /
lha bskyed /
spyan 'dren /
bzhugs gsol /
phyag dang /
mchod bstod /
dzapa? bskul /
ting 'dzin /
bsnyen bzlas /
dbang len bcas pa'i las rim rnams gter gzhung nyid mthar chags su btang zhing /
dmigs gsal lha bskyed so sor sbyor ba dang /
bsnyen bzlas kyi ting 'dzin ni /
bye brag ting 'dzin 'khrul 'khor bcas :
so so'i 'dzab bsnyen grangs rtags sbyar :
zhes gsungs pa bzhin /
spro na dzapa? bskul sngon du 'gro bas /
sgrub thabs nas 'byung ba'i so so'i ting 'dzin bsnyen sgrub las sbyor gyi bsnyen pa bcas bgyis na legs pa'i yan lag tu 'gyur mod /
'dir dbang rkyang tsam la mdun bskyed kyi go sar dzapa? khang phyes te phrin las gzhung gi ting 'dzin de nyid dang ldan pas /
so so'i bsnyen sngags tshig bdun 'don thabs nas 'byung ba nyid ci 'grub bzlas pas 'thus shing /
de tsam mam blos gang lcogs kyi bzlas pa grub mtshams /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
zhes gsal btab nas gzungs thag blangs /
rang srog sngags kyi 'od zer gzungs thag la //
'khril nas bum pa'i lha tshogs thugs kar zhugs //
de dag sku las byang sems bdud rtsi'i rgyun //
bab pas bum chur dbyer med ro gcig gyur //
ces pa'i ting 'dzin dang bcas bzlas pa brgya rtsa nyung mthar byas pa dang /
mthar oM AHhU~M gis mchod yon phul bas /
lha rnams dgyes pa chen po yis //
ye shes bdud rtsi'i ngo bor zhu //
bum pa'i chu dang ro gcig 'dres //
dngos grub kun gyi dbyig tu bsam //
mthar mdun bskyed la dmigs te /
hU~M/
ye shes lha tshogs sogs kyi mchod bstod kyang dbul /
dzapa? khang mi bsdu bar tshogs bsgral bstab rjes slob mar ji ltar bskur ba bzhin bdag 'jug len pa yin yang spros pa bsdu ba'i skabs /
'dir gzhung gi dkyus bzhin dngos grub bskul ba'i sngags tshig brjod pas ting 'dzin gyi dbang blangs pa kho nas kyang rung /
gang ltar yang /
hoH
rdo rje'i ye shes rmad po che //
lhun grub dkyil 'khor dam pa 'dir //
bdag gis slob ma 'jug lags pas //
thugs rjes bzung la byin gyis rlobs //
zhes gsol ba gdab cing gnang ba nod pa bcas bya /
skabs 'dir tshogs mchod ni nges par dgos ste /
gang yang ga Na tsakra yis :
thugs dam bskang zhing byin rlabs 'beb :
ces gsungs pas /
tshogs byin brlab nas spyan 'dren mchod bshags bsgral bstab bcas phrin las bzhin gtang /
las bum du bdud rtsi 'khyil pa gsal btab la sngags brgya rtsa brjod pas nus ldan du bsgrubs /
dbang bskur dngos ni snod du gyur pa'i slob ma rnams dkyil 'khor gyi khang pa'i phyi rol du khrus nas dbyung /
nang du 'ong nas phyag bcas gral du 'khod pa na gong bzhin /
bgegs gtor gtang zhing mtshams bcad /
las kyi rdo rjes maN+Dal me tog bkye bsdu zin nas /
'o na mar gyur nam mkha' mtha' mnyam gyi 'gro ba /
med bzhin 'khrul pa'i 'khor ba sdug bsngal gyi rgya mtsho chen po mtha' med du lhung ba 'di rnams /
bdag kho nas rnam pa thams cad mkhyen pa sku bzhi ye shes lnga yi bdag nyid khyab bdag bla ma pad+mA ka ra'i go 'phang la dus myur ba nyid du 'god par bya /
de'i ched du rdo rje theg pa'i gseng lam thams cad kyi rtse mo phul du byung ba zab lam bla ma sgrub pa'i thabs /
kun bzang 'od mi 'gyur ba rdo rje slob dpon gyi skur snang ba ma hA gu ru pad+ma saM b+ha wa'i dkyil 'khor du rdo rje'i gtor blug gi cho ga zab mos rgyud smin par byas nas /
grol byed rim pa gnyis kyi lam la brtson pa chen pos 'bad cing nyams su blang bar bgyi'o snyam pa'i thugs bskyed legs par gsal btab ste gsan par zhu /
de la gang gsan par bya ba'i chos kyi rnam grangs bsam gyis mi khyab pa mchis pa las /
'dir rgyu mtshan nyid kyi theg pa las kyang thabs mang dka' ba med pa sogs khyad par du mas 'phags pa 'bras bu lam byed gsang sngags rdo rje theg pa yin /
de la gangs can bod kyi ljongs 'dir 'gyur snga phyi'i dbang gis gsang sngags gsar rnying gnyis su grags pa'i snga 'gyur rnying ma de la'ang bka' gter dag snang gi babs so chen po gsum du bzhugs pa las 'dir phyi ma'i phyogs su gtogs pa lags /
de yang rtsa gsum chos srung dang bcas pa'i rgyud lung man ngag ji snyed cig byung ba las 'dir byin rlabs kyi rtsa ba bla ma sgrub pa'i man ngag zab mo yin te /
de'ang phyogs dus rgyal ba sras dang bcas pa'i sku gsung thugs yon tan phrin las mi zad pa rgyan gyi 'khor lo gcig tu bsdus pa'i mnga' bdag
/o rgyan gyi slob dpon chen po pad+ma 'byung gnas nyid nam mkha' dang mnyam pa'i gdul bya ris su ma chad pa so so'i khams dbang bsam pa dang mthun par gang la gang 'dul gyi sku dang zhing khams phrin las kyi rol pa mtha' yas par snang bar mdzad pa ste /
'di nyid kyi gzhung las /
chos dbyings brjod bral 'dus ma byas :
thog ma'i ka dag kun gyi gzhi :
ngo bo spros pa'i mtha' las 'das :
dwangs ma 'od lnga'i thig ler zlum :
rang byung rig pas 'khrul pa sangs :
ye shes kun tu 'chang bar rgyas :
sus kyang ma byas byar med par :
srid zhi'i khyab bdag chen por grub :
rang bzhin 'od gsal tshe dpag med :
'khrul snang dug lnga'i mun pa 'joms :
thugs rje mtsho skyes rdo rjer shar :
grol ba bzhi ldan 'dul thabs ston :
sku gsung thugs dang ye shes kyi :
rang snang bla ma sku bzhir bstan :
ye shes rnam pa lnga yi rtsal :
gu ru thod phreng sde lngar snang :
nyon drug rtsad gcod phar phyin drug :
'gro 'dul gu ru rigs drug 'dren :
don dam dkor bdun rang rtsal du :
rabs bdun gu ru rim par byon :
klong dgu'i ye shes chen po'i 'phrul :
mtshan brgyad gtso dang dgu ru sprul :
ye shes rol pa mtha' rgyas pas :
bsam yas sgyu 'phrul drwa ba'i gar :
ji ltar 'dul ba de ltar snang :
srid pa'i 'khrul 'khor thabs kyis gcod :
sangs rgyas gar mkhan bla na med :
ye shes rab 'byams rmad kyi 'phrul :
bde chen dgyes pa'i gsang ba mchog :
kun khyab kun las 'das pa 'o :
zhes 'byung ba ltar chos sku'i zhing na pad+ma kun tu 'chang /
longs sku'i zhing na o rgyan tshe dpag tu med pa /
sprul sku'i zhing du gu ru mtsho skyes rdo rje ste bla ma sku gsum dang /
de bzhin du chos longs sprul gsum ngo bo nyid bde ba chen po dang bcas pa'i sku bzhi /
thod phreng rtsal 'chang rnam pa lnga /
'gro 'dul gu ru rigs drug
/sangs rgyas rabs bdun dang mtshungs pa'i gu ru rabs bdun /
sprul pa'i mtshan mchog brgyad /
'phrul mtshan nyi shu phrag gnyis /
mdo sngags kyi ston pa lnga bcu /
mtshan mchog brgya rtsa brgyad gtso bor gyur pa'i nam mkha'i rang bzhin gyi sgyu 'phrul rdo rje'i rol gar tshad med par bsgyur ba /
de dag re re la'ang sgrub pa'i thabs dang bskyed rdzogs kyi man ngag las kyi rim pa mang du mchis shing phal cher bod yul rje 'bangs rnams kyi dbang skal du bstsal pa las /
bla sgrub de dag thams cad kyi gzhi dang rtsa ba'am snying por gyur pa ni rdo rje'i tshig rkang bdun pa 'di nyid yin te /
gzhung las /
bdag nyid pad+ma kun tu 'chang :
gdod ma'i dbyings su snyoms zhugs tshe :
chos nyid rang rtsal rdo rje'i sgra :
tshig bdun rang byung dbyangs kyis bskul :
longs sku gzi brjid dpag med bzhengs :
mkha' khyab nges pa lnga ldan gyi :
zhing dang sku yi bkod pa bstan :
de tshe dbyings kyi yum lnga yis :
'gro don tshig bdun glu yis bskul :
bde chen zhing du 'o ma'i mtshor :
pad sdong rtse la skur bzhengs pa :
thod phreng sde lnga zhes su grags :
rnam thar mdzad pa bsam yas 'das :
slar yang ye shes mkha' 'gro ma :
bye ba phrag brgyas mgrin gcig tu :
dzaM gling shAkya'i gdul zhing du :
gsang sngags bstan pa spel ba'i ched :
tshig bdun dbyangs kyis spyan drangs pas :
sngags kyi 'byung gnas o rgyan yul :
d+ha na ko sha'i mtsho gling du :
ngo mtshar pad+ma'i sdong po'i rtser :
bde chen zhing nas sprul skur byon :
mtsho skyes rdo rje zhes su grags :
bsam mi khyab pa'i cho 'phrul bstan :
ya mtshan bkod pa tshad las 'das :
mtsho gling dpa' bo mkha' 'gro mar :
gsang chen gsang ba'i yang snying ni :
pad+ma sgyu 'phrul drwa ba yi :
rgyud lung man ngag bye phrag brgya :
gdul bya'i bsam pa tha dad pa :
byung dang 'byung 'gyur don phyir gsungs :
kun kyang rtsa gsum gcig 'dus dngos :
bdag nyid gu ru sgrub pa'i thabs :
de kun rtsa ba tshig bdun pa :
gzhi yi rnam shes tshogs bdun po :
lam dus byang chub yan lag bdun :
don dam skor bdun 'bras bur rdzogs :
zhes pa'i bstan don ltar yin la /
'di'i phan yon yang /
de ltar rdo rje'i sgra dbyangs 'dis :
bskul ba tsam gyis pad+ma bdag :
dbang med byon nas byin gyis rlob :
ye shes chen po'i dbang skur bstsal :
rtsa gsum lha tshogs sprin bzhin 'du :
dngos grub rnam gnyis thogs med ster :
dngos nyams rmi lam nga dang mjal :
'ja' 'od 'khyil zhing dri bzang 'thul :
brda dbyangs cang te'u sgra skad thos :
lus ngag yid la byin chen phebs :
rig rtsal thod rgal rtogs pa skye :
sde brgyad dregs par bka' btsan zhing :
'brel tshad don ldan byin nus thob :
myur du rig 'dzin sar gshegs nas :
pad+ma bdag dang dbyer med 'gyur :
zhes bsngags pa don dang ldan pa'i rdo rje'i tshig gcig las bye brag du mar 'phro ba'i sgrub thabs /
skal ldan gyi re ba'i shing rta yongs su skong ba la sna tshogs nor bu'i rgyal po lta bu snga na ma byon pa'i ngo mtshar rmad du byung ba 'di nyid /
snyigs lnga'i rgud pas gtses pa'i skye 'gro rnams kyi phan bde'i gsos su gsal bar mdzad pa'i rten 'brel gyi sgo 'phar phye ba'i slad du /
kun gzigs 'jam pa'i rdo rje pad+ma 'od gsal mdo sngags gling pa'i bkas bskul te /
pad+ma'i zhal skyin 'brel tshad don ldan 'khor lo'i mgon po 7mtshan brjod par dka' ba de nyid mdo khams kyi gnas chen rnams su /
rtsa gsum dgongs pa 'dus pa'i bla ma rig 'dzin mchog sgrub dang 'brel ba'i tshig bdun gsol 'debs 'bum phrag mdzad pa'i skabs /
phrin las 'gro 'dul sprul pa'i gnas chen ri bo dbang zhu'i snying po zla gam dbang gi phug par ngo bo gu ru pad+ma thod phreng rtsal nyid rnam pa khyab bdag bla ma mkhyen brtse'i dbang po'i skur snang bas /
tshig bdun 'don thabs brda ris kyi tshig don bkrol zhing byin rlabs bstsal ba'i tshul thugs nyams su shar ba nyid rgyu rkyen du byas shing rten 'brel khyad par can gyi mtshams sbyar te /
zab mo thugs kyi klong sgrom nas phyung ba'i chos mdzod chen po 'dir bla ma sku gsum sku bzhi /
thod phreng sde lnga /
'gro 'dul gu ru drug sogs kyi sgrub thabs so so dang 'brel ba'i smin dbang rnams rim pa bzhin du 'bul ba'i thog mar /
bla ma chos sku'i sgrub thabs dang 'brel ba'i dbang bskur zab mo bgyi ba la sogs maN+Dal /
bla ma dang dkyil 'khor gyi gtso bo gnyis su med pa la mi phyed dad pa'i gdung shugs drag pos thal mo me tog dang bcas te gsol ba 'debs pa 'di'i rjes zlos /
rigs kun bdag po khyod la 'dud :
ye shes snying po'i dkyil 'khor du :
gzhug cing sgo gsum smin bya'i phyir :
kun tu 'chang gi 'dir so so'i mtshan la bsgyur mchan /
dbang bskur stsol :
ces lan gsum /
de ltar gsol ba btab pa'i lan du dam tshig gi mdo 'dri zhing gnang ba sbyin pa lags pas snyan gtod par 'tshal /
'dir zhugs bu khyod legs par 'ongs :
rdo rje'i dam tshig bsrung nus na :
dgongs pas rjes bzung bka' bzhin sgrubs :
tshe gcig bla med sa thob 'gyur :
zhes dris pa'i lan du spyi dang khyad par lhag pas bsdus pa'i rdo rje'i dam tshig rnams bzung nas tshul bzhin bsrung bar bgyi'o snyam pa'i blos 'di'i rjes zlos mdzod /
ma hA gu ru bdag la dgongs :
bka' las mi 'da' dam tshig bsrung :
thugs rjes rtag tu bzung ba dang :
rdo rje'i ye shes bskyed du gsol :
zhes lan gcig
/de ltar khas blangs pa'i snying po bla ma'i sku gsung thugs kyi dam tshig tu 'du bas de dag srog gi phyir yang 'da' bar bya ba ma yin pas khe nyan gyi blang dor tshul bzhin spyod dgos pas /
de'i dpang por rdo rje'i chu nan byin pa 'di khyed rang rnams kyi snying dbus su ye shes sems dpa'i ngo bor gzug par mos shig
/nang mchod kyi bdud rtsi thig pa re byin la /
ji snyed dam tshig gsang ba che :
bla ma'i sku gsung thugs su 'dus :
de nyid mi 'bral srog bzhin du :
mos gus brtan pos bsgrub par gyis :
badzra sa ma ya hU~M:
zhes brjod /
de nas rgyud dag par bya ba'i slad du slob dpon dkyil 'khor gyi khyab bdag mchog dang rnam dbyer med pa dkon mchog rtsa gsum kun 'dus kyi ngo bor bzhugs pa la /
bdag gzhan 'gro ba ma lus pa deng nas byang chub snying po la mchis kyi bar du skyabs su 'gro ba'i 'dun pas 'di'i rjes zlos mdzod /
na mo :
rigs kun khyab bdag bde ba che :
dkon mchog rtsa ba gsum gyi dngos :
sku lnga yongs rdzogs gu ru rjer :
byang chub bar du skyabs su mchi :
zhes lan gsum /
nam mkha' dang mnyam pa'i mar gyur rig drug gis bsdus pa'i sems can thams cad rigs kun khyab bdag ma hA gu ru'i go 'phang la 'god par bya /
de'i ched du zab lam bla ma'i dkyil 'khor du zhugs nas rgyud smin cing grol byed kyi lam rim pa gnyis bsgom par bgyi'o snyam pa'i smon 'jug byang chub mchog tu sems bskyed pa 'di'i rjes zlos mdzod /
bdag gzhan gnyis su 'dzin pa'i blos :
sdug bsngal 'khor ba'i 'gro ba rnams :
bde chen sangs rgyas sar 'god phyir :
zab lam bla ma bsgrub par bgyi :
lan gsum /
gsag sbyang spel gsum gyi snying po bsdus pa yan lag bcu pa'i ting nge 'dzin kun rdzob dmigs pa'i rnam pa so so spyi dang mthun pa dang /
don dam rang byung rang gsal ye shes chen po'i dgongs klong du mnyam par bzhag pa zung du 'jug pas 'di'i rjes zlos mdzod /
khyab bdag gu ru sku gsum lha :
chos dbyings rang byung klong nas gshegs :
ye shes lhun rdzogs ngang du bzhugs :
'du 'bral med pa'i phyag gis 'dud :
'od gsal ye shes rol mos mchod :
spang blang mnyam nyid chen por bshags :
bral thob med la rjes yi rangs :
dus gsum skye 'gag bral ba'i ngang :
nges pa'i theg pas 'gro sgrol gsol :
chos zad blo las 'das par bsngo :
'khor ba dong nas sprugs par shog :
lan gsum /
dbang gi gzhi dgod cing ye shes chen po'i byin dbab pa'i slad du /
sgo gsum gyi gnad bcun la 'di ltar gsal 'debs par zhu /
rtog tshogs 'od gsal dbyings su sbyangs :
skad cig ye shes mkha' 'gro ma :
dmar gsal gcer bu rus rgyan can :
gri thod 'dzin cing gar sgyur ba'i :
snying nang g.yung drung lte bar hrI:
yan lag ha ri ni sas mtshan :
bdag thugs 'od zer gyis bskul bas :
g.yon skor drag tu 'khor ba yi :
'od zer nam mkha'i dbyings kun khyab :
phyogs bcu'i sangs rgyas zhing rnams dang :
pad+ma 'od kyi pho brang nas :
bla ma dkon mchog rtsa ba gsum :
gu ru che ga'i rnam pa ru :
nyi zer rdul 'khrigs lta bur byon :
dbyer med thim nas byin brlabs bsam :
zhes dmigs pa 'bog
/spos rol dbyangs dang bcas pas /
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
zhes tshig bdun gsol 'debs sngon du 'gro bas 'don thabs pad+ma drwa ba nas 'byung ba'i sham bu sngags bcas so sor skabs thob kyi bsgyur kha shes par bya dgos pas skabs 'dir mtshon na /
kun tu 'chang gi rnam par byon :
gzhi snang 'khrul pa dbyings su sol :
ka dag gzhi thog phebs pa dang :
chos sku'i dgongs pa mngon gyur mdzod :
oM AHhU~M ma hA gu ru badzra d+ha ra hU~M:
sham bur /
dz+nyA na badzra A be sha ya a A:
zhes btags pa grangs med brjod pas ye shes kyi byin dbab /
mthar su pra tiSh+Thas brtan par bya /
de ltar ye shes pa dbab cing bstims pas khyed rang rnams ye shes kyi mkha' 'gro mar gsal ba de gnas 'gyur nas /
pad+ma kun tu 'chang gi    mtshan so sor kha bsgyur dgos /mchan /   skur gyur pa ni 'dir so so'i mngon rtog sgrub thabs pad+ma rgyal pa ltar bsgyur dgos pas /
bla ma chos sku la mtshon na /
dag gsal chos dbyings khyab brdal klong :
chags med pad+ma rgyas pa'i steng :
thabs shes nyi zla'i dkyil 'khor la :
sa bon dor ba 'gre
/chos sku pad+ma kun tu sogs sgrub thabs ltar /
chen por bzhugs :
bar brjod dgos pa dbang tshang mar 'gre zhing 'phrul mtshan sogs kyi 'khor rnams yongs rdzogs 'don /
de ltar byin dbab pa'i ye shes brtan cing lhar bskyed pa de nyid las mi 'da' ba'i phyir dbang rnams rim par bskur ba'i thog mar bum pa'i dbang gi slad du dmigs pa 'di bzhin mdzod /
bla ma'i thugs las 'od 'phros pas :
nam mkha' gang ba'i dbang gi lha :
spyan drangs bum pa'i bdud rtsi yis :
rdo rje'i gtor blugs sbyin par bsam :
zhes bum pas dbang bskur /
hrI:
ji ltar nus ldan rdo rje yis :
byang chub sras rnams dbang bskur ltar :
byin rlabs chu bos rtog sgrib bkru :
dbang bzhi'i ye shes rtsal rdzogs shog :
so so'i sngags mthar /
oM badzrI b+ha ba a b+hi Shiny+tsa hU~M:
zhes dbang sngags sbyar /
bum pa'i bdud rtsi 'thor 'thung bya :
bum chus lus gang rtog sgrib dag :
phung khams dag pa'i 'khor lor smin :
chu lhag yar lud spyi bo ru :
rigs kyi bdag pos rgyas gdab rdzogs :
de'i rjes 'brel du khyad par gyi byin rlabs bya ba la sku'i byin rlabs sbyin pa'i slad du dmigs pa 'di ltar mdzod /
sku dang oM yig 'od zer dkar :
gu ru'i dpral ba'i gnas nas 'phros :
bu yi dpral bar thim bsams la :
mtshon byed sku brnyan spyi bor bzhag :
oM:
gu ru che ge yi :
ye shes phyag rgya sku yi dbang :
spyi bor thim pas lus sgrib dag :
snang stong sprul sku 'grub par shog :
sngags mthar /
kA ya a b+hi Shiny+tsa oM:
des phyi mtshan ma'i dkyil 'khor du bum pa'i dbang thob /
lus rtsa'i dri ma dag
/snang stong lha'i 'khor lo bsgom pa la dbang /
'bras bu sku rdo rje sprul pa'i sku thob pa'i skal pa can du byas pa'o //
bla ma dkyil 'khor gyi gtso bo yab yum snyoms par zhugs pa'i bde ba'i sgra dang dga' ba'i 'od zer gyis rgyal ba sras dang bcas pa'i thugs rgyud bskul /
de dag snyoms par zhugs pa'i byang chub sems kyi bdud rtsi spyan drangs spyi bo nas rim par babs pa dang yab yum gyi bde rgyun gcig tu 'dres pas byang sems thod pa'i bdud rtsi dang ro gcig tu gyur pa ljags thog tu byin pa'i mos pa mdzod /
A:
thabs shes mnyam par sbyor ba'i bcud :
dkar dmar lhag pa'i byang sems kyis :
rtsa rlung thig ler byin brlabs pas :
gsang ba'i lam mchog mthar phyin shog :
bo d+hi tsit+ta gu h+ya a b+hi Shiny+tsa A:
lhag pa'i byang chub sems kyi lus gang /
rtsa rlung thig le ye shes kyi rang bzhin du byin gyis brlab par mos shig
/rjes 'brel du gsung gi byin brlabs sbyin pa'i slad du dmigs pa 'di ltar du mdzod /
sngags phreng AHyig 'od zer dmar :
gu ru'i mgrin pa'i gnas nas 'phros :
bu yi mgrin par thim bsams la :
mtshon byed sngags phreng mgrin par bzhag :
A:
gu ru che ge yi :
gsang sngags yig 'bru gsung gi dbang :
mgrin par thim pas ngag sgrib dag :
grags stong longs skur 'grub par shog :
sngags mthar /
wA ka a b+hi Shiny+tsa A:
des nang lus kyi dkyil 'khor du gsang ba'i dbang thob /
ngag rlung gi sgrib pa dag
/grags stong rdo rje'i bzlas pa la dbang /
'bras bu gsung rdo rje longs sku 'grub pa'i skal pa can du byas pa yin no //
mtshan nyid dang ldan cing gzugs dang lang tsho'i mdzes pa phul du byung ba'i rig ma phyag tu byin par mos shig
/ho :
rgyal kun dam tshig bla na med :
rdo rje rig ma'i brtul zhugs kyis :
nye rgyu'i spyod pa mthar phyin nas :
sa lam gcig chod bgrod gyur cig :
karma mu dra a b+hi Shiny+tsa hU~M:
zhes rig ma'i gzugs brnyan sbyin la /
de ltar byin pa'i phyag rgya mo dang 'du shes gsum ldan gyis snyo+oms par zhugs pas /
yas bab rgyu dang mas brtan 'bras bu'i dga' ba rim par skyes pa'i mthar /
'pho med lhan cig skyes pa'i bde chen gyi ye shes nyams su myong bar mos shig
/rjes 'brel du thugs kyi byin brlabs sbyin pa'i slad du dmigs pa 'di ltar du mdzod /
phyag mtshan hU~M yig 'od zer mthing :
gu ru'i thugs ka'i gnas nas 'phros :
bu yi snying gar thim bsams la :
mtshon byed shel rdo snying gar bzhag :
hU~M:
gu ru che ge yi :
rig rtsal rol pa thugs kyi dbang :
snying gar thim pas yid sgrib dag :
rig stong chos sku 'grub par shog :
tsit+ta a b+hi Shiny+tsa hU~M:
des gsang ba b+ha ga'i dkyil 'khor du shes rab ye shes kyi dbang thob /
yid thig le'i sgrib pa dag
/rig stong bde ba chen po sgom pa la dbang /
'bras bu thugs rdo rje chos sku 'grub pa'i skal pa can du byas pa'o //
sngar dpe las skyes pa'i phyag rgya'i ye shes kyi mtshon byed du byas nas mtshon bya ka dag spros pa dang bral ba'i gnas lugs de kho na nyid kyi ngang du mnyam par zhog cig
/a ho :
smra med bde ba'i ngo bo nyid :
rang byung chos sku de kho na :
dgag sgrub bral ba'i ngang du zhog :
skad cig mngon par byang chub bo :
a a a :
sems kyi ngo bo stong pa chos sku
/rang bzhin gsal ba longs sku
/rtsal snang 'gag med du shar ba sprul sku ste /
sku gsum ngo bo rang gi sems la rdzogs pa ngo sprad pas rig pa rtsal gyi dbang chen thob par mos mdzod /
hrI:
ngo bo ka dag chos kyi sku :
rang bzhin 'od gsal longs spyod rdzogs :
ma 'gag rtsal shar sprul pa'i sku :
dbyer med dgongs pa'i gding thob shog :
d+harma d+hA tu dz+nyA na a b+hi Shiny+tsa hU~M:
rjes 'brel ye shes yongs rdzogs kyi byin rlabs sbyin pa'i slad du dmigs pa 'di bzhin du mdzod /
byin rlabs hrIHyig 'od sna tshogs :
gu ru gnas bzhi dag nas 'phros :
bu yi gnas bzhir thim bsams la :
gtor ma lhar gsal gnas bzhir bzhag :
hrI:
gu ru che ge yi :
byin brlabs yongs rdzogs gtor ma'i dbang :
gnas bzhir bskur bas sgrib bzhi dag :
sku bzhi lhun gyis grub par shog :
sarba a b+hi Shiny+tsa hrI:
des snang srid rdzogs pa chen po'i dkyil 'khor du dbang bzhi pa thob /
sgo gsum cha mnyam 'pho ba'i sgrib pa dag
/ka dag dang lhun grub kyi ye shes bsgom pa la dbang /
'bras bu ye shes rdo rje ngo bo nyid sku 'grub pa'i skal pa can du byas pa'o //
de rnams kyi rtsa ba'i dbang bskur rnams legs par grub /
slar yang gtor ma la brten pa'i dbang bzhi yongs rdzogs bya ba la dmigs pa 'di ltar du mdzod /
gtor snod ye shes gzhal yas su :
gtor ma gu ru so sor gsal :
gnas bzhi nas spros yig 'bru bzhi :
'od zer dkar dmar mthing ser rnams :
slob ma'i gnas bzhir thim pa yis :
dbang bzhi thob cing sgrib bzhi sbyangs :
sku bzhi mngon du gyur bsams la :
gtor chen btegs mthar gnas bzhir bzhag :
hU~M hrI:
gdod nas mngon rdzogs brdal khyab nam mkha'i dbyings :
dus gsum 'gyur med thig le chen po'i klong :
'od gsal nyi ma 'bum brdal zhing khams na :
rig pa rang byung gzhon nu bum pa'i sku :
ma 'gag rang rtsal rigs brgya'i 'khor lo'i bdag :
bla med bla ma bde chen phyag rgyar bzhengs :
che ba'i che mchog gu ru thod phreng rtsal :    'di so so'i mtshan bsgyur /mchan /
thogs med zang thal zhing kun sku la rdzogs :
'khor 'das kun khyab gsung mchog gsang sngags mdzod :
bsam yas ye shes dgongs pa phyogs lhung bral :
yon tan 'gro ba'i re ba yid bzhin skong :
lhun grub phrin las 'khor ba dong nas sprugs :
byin rlabs sprin 'khrigs smin grol char rgyun 'beb :
rtsa gsum sgyu 'phrul drwa ba'i 'khor dang bcas :
dad mos gdung bas thugs dam rgyud bskul na :
dbyings nas sku bskyod skal ldan byin gyis rlobs :
lus ngag yid la rdo rje'i dbang bzhi skur :
sgrib bzhi'i bag chags byin rlabs chu bos bkrus :
rtsa rlung thig le ye shes chen por smin :
gnas skabs rig 'dzin rnam bzhi bde blag 'grub :
mthar thug bde chen sku bzhi myur thob mdzod :
snying po'i thog drang las sbyor sngags :
ba liM ta dz+nyA na mu dra kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
gtor ma'i lha 'od du zhu nas khyed rang rnams la thim /
gtor ma bdud rtsi'i rgyun du gyur pa myangs pas thun mong dang mchog gi dngos grub stan thog gcig tu thob par mos shig
/dbang skur de dag thams cad kyi grub mtha' rang byung ye shes chen po lam du lhong dgos pas /
ngo sprod zab mo dgongs pa'i gding gdod ma'i dbyings su bskyal ba lags pas tshig 'di'i don rjes su rtogs nas mnyam par 'jog par zhu /
a :
thog mtha' med pa chos kyi sku :
rang byung rig pa'i gshis su rdzogs :
de nyid bla ma phyag rgya che :
blo 'das brjod med dbyings su zhog :
don dam bla ma kun tu bzang :
rig pa 'od gsal 'di kho na :
ma btsal gdod nas lhun gyis grub :
don rtogs dbang chen brnyes pa 'o :
a a a :
shis pa brjod pa ni /
shis par bya ba'i slad du nam mkha' gang ba'i dbang gi lha rgyal ba sras dang bcas pas bkra shis pa'i glu dbyangs ldir ba dang lhan cig dge legs kyi me tog char du bsnyil bas dbang don gyi ye shes gong du 'phel zhing brtan par mos mdzod /
ces brda' sbyar la shis pa brjod pa'i rim pa rgya cher bstar /
des bla ma chos sku kun tu 'chang la bsten pa'i smin byed kyi dbang bskur ba song nas /
grol byed kyi gdams pa 'bog pa la khrid kyi rim pa spyir 'jug pa'i sngon 'gro dang /
rjes kyi bya ba /
dngos gzhi so so'i bskyed rdzogs kyi khrid rnams rim par 'byung ba'i thog mar spyi la gces pa'i sngon 'gro ni /
rtsa ba'i gzhung las 'di skad du /
sngon 'gro bsam gtan snod rung phyir :
sogs 'di rigs thams cad sgrub thabs su gsal /
brtson 'grus gces :
zhes 'khor ba la zhen log snying nas nges par 'byung ba'i blos bskul te /
skyabs su 'gro ba dang /
byang chub tu sems bskyed pa'i lhag bsam rnam par dag pas lam gyi gzhi bzung /
rdo rje theg pa'i zab lam mtha' dag gi gnad don snying por dril ba bla ma'i mos gus la gnad du bsnun te lam gyi dngos gzhi la 'jug par bstan pa lags /
dngos gzhi la thabs bskyed pa'i rim pa dang /
shes rab rdzogs pa'i rim pa gnyis /
dang po la'ang bskyed bzlas kyi rnal 'byor gnyis su yod pa las /
dang po bskyed pa lha'i rnal 'byor sgom pa'i tshul ni 'di lta ste /
dag gsal chos sogs /
chen por bzhugs :
zhes 'byung ba ltar lags /
gnyis pa bzlas pa sngags kyi rnal 'byor yang /
ting 'dzin sogs /
chen por sba :
zhes 'byung ba ltar ngag dang yid kyi bzlas pa bya /
gsum pa rdzogs rim ting nge 'dzin gyi rim pa ni //
rdzogs rim sgo gsum sogs /
zad par 'gyur :
zhes gsungs pa'i rdo rje'i tshig rkang zab 'dril 'di nyid la nyams len snying por dril bar zhu /
de rnams kyi sgo nas bla ma chos sku kun tu 'chang ba'i smin grol legs par phul zin pas de dag gi skabs su thob pa khas blangs pa'i rdo rje theg pa spyi dang /
khyad par gyi dam tshig yar mar gyi tshes bcur brtson zhing bla ma'i sku gsung thugs rten bcang ba dang /
dus drug tu bla ma'i rnal 'byor la brtson zhing bla ma'i dam tshig srog las gces par 'dzin pa sogs rig pa 'dzin pa'i sde snod kyis bsdus pa'i rtsa ba dang yan lag gi dam tshig dang sdom pa mtha' dag tshul bzhin du bsrung sdom mdzad snyam pas 'di'i rjes zlos mdzod //
gtso bos ji ltar sogs gtang rag maN+Dal /
lus longs spyod 'bul ba /
dge bsngo bcas mthar dbyung la slob ma gyes so //
gsum pa rjes rim ni /
tshogs la rol /
lhag ma /
srung ma'i gtor chog
/chad brtan /
rta bro /
mchod bstod /
nongs bshags /
bsdu ldang /
bsngo smon /
shis brjod bcas phrin las dang rig 'dzin brgyud pa'i phyag bzhes ltar mthar dbyung ngo /
!
/gnyis pa bye brag gi lag len ni /
'di'i dbang rnams dkyus gcig tu bskur na bsham bkod /
maN+Dal /
dbang rdzas bum gtor /
sku tsaka bcas so so dang /
dbang phreng /
shel rdo /
mchog dbang chas rnams gcig po de nyid bskyar bas chog
/dbang sgrub gong bzhin la dbang len gsol gdab bcas grub nas rjes ma rnams la byin 'beb nas brtsam lha bskyed spyan 'dren so sor 'dor len bya /
bskur theng gcig la lnga /
bdun /
bcu bar ji tsam bskur dgos pa rnams bsgrubs nas rjes ma'i skabs tshogs mchod sbyar /
dbang rnams grub rjes lhag ma phyin mthar dbyung /
mchod bstod phyin dbang so sor sbyar ba ni 'bring po'i lugs dang /
ting nge 'dzin gyis lcogs na mchod bstod phyin kyang lan gcig gis grub par byas kyang chog
/rgyas par byed na phrin las rnams la re re bzhin du tshogs mchod sbyar /
rjes kyang tshogs la rol zhing lhag ma nas bkra shis bar so sor byed pa yin la /
!
dril sgrub skabs pad+ma'i snying po nas gsungs pa'i lha bskyed /
spyan 'dren /
bsnyen sgrub las sbyor gyi dmigs bzlas sbyor ba dang /
bum bzlas byed na /
bum dkyil gsal btab nas thod phreng rtsal gyi sngags bzla zhing gzhan dkyus ltar dang /
!
dbang dngos rgyas pa mtshams sbyor bcas tshar gcig sngon du song nas dam tshig khas blangs rjes /
des bla ma chos sku kun tu 'chang gi smin grol legs par grub pa'i gtang rag dang /
slar yang bla ma longs sku tshe dpag med pa'i smin grol gsan pa'i yon du maN+Dal 'bul bar zhu /
lta bu'i mtshams sbyor mdor bsdus tsam dang /
phal cher gzhung nyid mthar chags su bklags pas 'thus /
byin dbabs rjes /
ye shes bstims pas mkha' 'gro'i sku :
gnas 'gyur gu ru tshe dpag med :
dmar gsal mtshan rdzogs sogs nas 
rtags par rdzogs :
bla ma'i thugs las\u0f8e
sogs dang sbrel /
mngon rtogs brje lugs 'dis thams cad la mtshon zhing /
'phrul mtshan bzhi bcu /
ston pa lnga bcu /
mtshan brgya rtsa brgyad /
dril sgrub rnams kyi mngon rtogs gtso 'khor yongs rdzogs 'bogs dgos /
bla ma sku gsum /
sku bzhi rnams dang /
mtshan brgyad nas /
ma hA ya na dang 'brel ba'i seng sgrog
/gro lod /
pad 'byung /
gtso bo bla ma yid nor /
thor bu las /
rdo rje drag rtsal phyin sgrub thabs lnga dang /
dril sgrub rnams la mchog dbang gsum sbyor dgos pas dbang bsgrig gong du smos pa bzhin dang /
de phyin rnams la /
bla ma'i thugs las 'od 'phros pas :
nam mkha' gang ba'i sogs bum dbang dang /
khyad par sku gsung thugs yongs rdzogs gtor dbang bcas dang /
slar mtha' rten gtor dbang nas mtha'i /
don rtogs dbang chen brnyes pa 'o :
a a a :
zhes dang /
mjug gi
/tha mal sgo gsum sgrib gnyis sbyong :
rgyud smin sogs sbrel /
de ltar smin byed legs par thob nas grol byed kyi lam la'ang bskyed sngags rdzogs pa'i rnal 'byor so sor 'byung ba'i don thugs la nges par zhu /
bla ma longs sku'i sgrub thabs ni :
kun khyab ye shes sogs so so'i gzhung ltar bklags pas 'thus /
tshe dbang rig 'dzin la /
tshe ril /
tshe chang /
mda' dar bcas bshams /
dbang sgrub rtsa gzhung bzlas pa bcas grub nas /
gzhung gi dkyus su gsal ba'i mdun bskyed bzlas pa dang /
tshe 'gug bcas sbyar /
dbang gi skabs ngo sprod rjes /
slar yang gu ru pad+ma tshe dbang rig 'dzin la bsten pa'i rdo rje tshe'i dbang bskur zhu ba'i yon du maN+Dal sogs nas /
gsol ba 'debs pa 'di'i rjes zlos mdzod /
ces brda' sbyar nas /
kyai :
bla ma rdo rje 'dzin pa sogs gsol gdab lan gsum /
de nas tshe bcud 'gugs pa'i slad du dmigs pa 'di bzhin du mdzod /
bdag mdun bla ma tshe dpag med :
pad+ma tshe mchog byi ru'i mdog :
zhal gsum sogs nas /
la thim dmigs :
zhes dmigs pa phog nas /
tshe mda' g.yab cing /
spos brtul rol mo'i sgra dang bcas /
hrI:
ka dag lhun grub gsang ba'i dbyings :
'chi med sogs sngags bcas gyer mthar /
bla ma tshe dpag med yab yum :
sbyor mtshams sogs brjod cing dbang bskur /
bla ma yab yum bde sbyor gyi rgyun srid zhi'i bdud rtsi'i dwangs bcud du 'khyil pa myang bas bde chen dga' ba bcu drug gi lang tsho rgyas shing rtsa rlung thig le zag pa med pa'i ye shes su gyur /
mi 'gyur rtag pa rdo rje'i tshe thob par mos shig
/hU~M:
tshe dpag med kyi sogs mthar gong gi sngags brjod bzhin bum chu sbyin /
'khor 'das brtan g.yo'i snying po'i dwangs ma gcig tu bsdus pa'i dngos grub kyi rdzas mchog dam rdzas chen po'i bdud rtsi dang /
rdo rje tshe'i ril bu la longs spyad pas thun mong dngos grub 'chi med tshe'i rig 'dzin dang /
mchog gi dngos grub 'chi med gnyug ma 'pho chen chos kyi sku thob pa'i thugs 'dun mdzod /
hU~M:
'khor 'ad brtan g.yo sogs mthar sgrub sngags brjod cing tshe ril dang tshe chang sbyin /
tshe mda' lag tu thogs nas /
gu ru tshe dbang rig 'dzin gyi gsang gsum rgyan gyi 'khor lo'i rang mdangs mda' dar 'di nyid kyis gnas lngar rgyas btab pas nyon mongs pa lnga'i bdud bcom /
sku lnga'i ye shes mngon du gyur /
dbang rtags su phyag mtshan lngas gnas lngar rgyas btab pas /
tshe dbang mchog gi dngos grub nam yang mi nyams par brtan pa'i phyag rgyas btab par mos shig
/hU~M:
bcom ldan mgon po sogs sngags bcas kyis gnas lngar rgya gram du bzhag
/rjes rim dbang gi dag pa brjod pa nas khrid dang sbrel ba sogs spyi ltar bya /
!
yang 'di nyid kyi tshe dbang rkyang pa byed na /
dbang sgrub dkyus bzhin dang /
lo rgyus mtshams sbyor 'brel chags bcas maN+Dal nas byin 'beb mtha' bar sbyor dgos shing de phyin 'di nyid kyi tshe dbang rkyang pa mthar chags su bskur zhing khrid bklag mi dgos pa bcas kyi 'grub bo //
gu ru pad+ma'i rgyan 'khor rgya mtsho'i dpal //
ngo mtshar mtshan dang sku yi rnam par 'phrul //
grangs med mos pa dang mtshungs bzhengs pa yi //
smin grol bskyed rdzogs zab mo'i byin rlabs rgyun //
dngos grub 'dod 'jo'i bum bzang las 'ong 'di //
snod ldan yid kyi rgya mtshor zhugs nas kyang //
bskyed sngags rdo rje'i rnal 'byor gyis bsrubs pas //
don gnyis grub pa'i zla gzhon 'khrungs gyur cig
/ces pa'ang nyer mkho'i zhabs tog tu dmigs te 'jam mgon chos kyi rgyal pos bstsal pa'i mtshams sbyor nyid phyag bzhes kyis brgyan te 'dus gsal khyer bder sbyor ba po rje btsun de nyid kyi 'bangs mkha' khyab rdo rjer 'bod pas shar mar bris pa dge legs 'phel //

//
