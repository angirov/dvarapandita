@#//
yang zab rtsa gsum snying po'i skor las /
bla ma drag po pad+ma gtum po'i dbang chog dregs pa kun 'joms zhes bya ba bzhugs so //
na mo gu ru pad+ma tsaN+DA ya /
ye shes rab khros gar dgu'i gzis //
sa gsum dregs tshogs thal bar brlag
/pad+ma gtum pos bdag byin rlobs //
smin byed zab mo'i lag len dgod /
khrag 'thung pad+ma gtum po'i smin byed bsgrub pa la sbyor ba stegs bu'i steng du maN+Dal la tshom bu dmar po gcig dgod /
de steng khri'u'i khar bum pa so lnga'i bcud ldan mgul chings dmar nag kha rgyan gseb tu sku tsag gis brgyan pa dang /
mdun du dpal gtor /
g.yas su me long la bsnyen sngags mtshal gyis bris pa /
g.yon du rdo rje /
rgyab tu lcags kyu phur pa rnams bkod /
sman raka mchod pas bskor /
bsgral dbang byed na ling+ga gdab phur zor gtor sogs kyang bsdogs /
gzhan yang nyer mkho rnams tshogs par byas la /
skyabs sems tshogs gsag mchod pa byin rlabs spyi mthun gtang /
sgrub thabs ltar bdag mdun chig rdzogs su bsgrub /
bsnyen sgrub bzlas pa ci nus bya /
bum bzlas zur du spro na spyi ltar byas la mchod bstod dbang len nam rig me dor zhing las bum bskyed bzlas kyang gang rung bya'o //
dngos gzhi dbang la slob ma rnams khrus bya /
bgegs bskrad cing srung 'khor gsal btab /
mtshams sbyor gyi khyad par /
de'ang ji skad du /
byang chub sgrub la bar gcod pa'i :
srog bdag gza' klu rgyal 'gong btsan :
bdud bzhi'i 'jigs pa thams cad kyi :
gnyen po gcig tu dril ba'i lha :
pad+ma gtum po'i sgrub thabs 'di :
o rgyan bla ma'i thugs khrag ste :
ma 'ongs bod khams sdug bsngal dus :
las 'phro can gyi dpal du shog :
ces gsungs pa ltar /
snyigs ma'i dus kyi yang mtha' skye dgu'i rgyud ma rungs pa'i nyon mongs kyi rang gzugs phyi rol du shar ba 'byung po gdug pa can gyi rnam par 'tshe bas lus can mtha' dag nad gdon glo bur gyi zug rngus 'phral dang yun du sdug bsngal kho nas mnar ba la ched du dgongs te /
sangs rgyas sprul pa'i sku slob dpon rdo rje thod phreng rtsal nyid gang 'dul sgyu 'phrul rnam par rol pa'i phyag rgya dang sngags kyi gsang ba mtha' yas pa bstan pa rnams las snying po'i yang bcud che mchog drag po pad+ma gtum po'i gdams zab 'di nyid /
'ja' lus mkha' 'gro nyer lnga las shel dkar mgon skyid kyi sprul bsgyur mi 'gyur las 'phro gling pa'i zab gter 'dus pa skor bzhi'i ldebs su byon cing /
thams cad mkhyen gzigs bka' babs bdun ldan pad+ma 'od gsal mdo sngags gling pa la gu ru rin po che dang gter ston rnams dbyer med pa'i ye shes kyi skus smin grol nye brgyud du bstsal /
bdag cag la smin byed kyis rjes su bzung ba'i tshe /
me long la bris pa'i sngags byang gi gzugs brnyan bsub tu med pa'i rang byon ngo mtshar can du shar bas mtshon /
byin rlabs gzi brjid lhag par 'bar ba ste /
gzhung las /
dbang 'di lan gcig thob pas kyang :
pad+ma gtum pos byin brlabs nas :
bar chad kun gyis nye mi nus :
mthar thug dngos grub rnam gnyis 'grub :
ces bsngags pa don dang ldan pa'i smin byed zab mo bsgrub pa la sogs kyis mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzod /
dpal ldan bla ma rdo rje 'chang :
pad+ma gtum po bdag la dgongs :
khro rgyal chen po'i dkyil 'khor du :
byin rlabs dbang mchog bstsal du gsol :
lan gsum /
bla ma dang gnyis su med pa'i khrag 'thung pad+ma gtum po la rtsa gsum rgyal ba rab 'byams sprin gtibs pa ltar bskor nas bzhugs pa'i spyan sngar rgyud dag pa'i phyir rgyun bshags yan lag brgyad pa tshul bzhin bya ba'i blos tshig don zung du 'brel ba'i bsgom don gsal thob la 'di'i rjes zlos /
rdo rje slob dpon sangs rgyas dpal //
sogs lan gsum /
de nas dbang gi gzhi 'god cing ye shes pa dbab pa yin pas gzhan du ma yengs par dmigs pa 'di ltar du sgoms /
hU~M:
stong gsal ngang las snod bcud kun :
ces sogs dam tshig pa bskyed cing /
spyan 'dren dang snying po'i mthar /
badzra A be sha ya a A/
btags pa brjod la ye shes pa dbab cing bstim /
rdo rje me tog mgor bzhag
/tiSh+Tha badzras brtan par bya /
dbang dngos la sku gsung thugs yon tan phrin las lnga yod pa las /
dang po sku'i dbang gi slad du /
rnam rgyal bum pa khrag 'thung pad+ma gtum po'i rten dang brten pa yongs su rdzogs pa khyed rang gi spyi bor bzhag pas rdo rje bdud rtsi'i rgyun gyis dbang bskur /
ye shes kyi sku mar me gcig las gnyis mched kyi tshul du byon /
dpral bar thim pas gzi brjid rab 'bar drag po'i sku dang dbyer med du gyur par mos shig
/bum pa spyi bor bzhag la /
hU~M:
khrag 'thung pad+ma gtum po yi :
sku ni snang la rang bzhin bral :
skal ldan bu la dbang bskur bas :
bskyed pa lha yi dbang thob shog :
kA ya a b+hi Shiny+tsa hU~M:
gnyis pa gsung gi dbang gi slad du /
gtum po'i mgrin pa nas 'bar ba'i sngags kyi phreng ba 'phros /
mgrin par thim pas mthu nus stobs ldan drag po'i gsung dang dbyer med du gyur par mos shig
/sngags byang mgrin par bzhag la /
hU~M:
khrag 'thung pad+ma gtum po yi :
gsung ni ma 'gag rang byung dbyangs :
skal ldan bu la dbang bskur bas :
bzlas pa sngags kyi dbang thob shog :
wA ka a b+hi Shiny+tsa hU~M:
gsum pa thugs kyi dbang gi slad du :
gtum po'i thugs ka nas ye shes rdo rje 'bar ba'i rnam pa byon /
snying gar thim pas 'khrul rtog rtsad gcod drag po'i thugs dang dbyer med du gyur par mos shig
/rdo rje snying gar bzhag la /
hU~M:
khrag 'thung pad+ma gtum po yi :
thugs ni stong nyid rdo rje'i dbyings :
skal ldan bu la dbang bskur bas :
ting 'dzin dgongs pa'i dbang thob shog :
tsit+ta a b+hi Shiny+tsa hU~M:
bzhi pa yon tan gyi dbang gi slad du /
dpal gyi gtor ma khrag 'thung pad+ma gtum po dngos su gsal bas byin gyis brlabs pas gang 'dul re skong drag po'i yon tan dang dbyer med du gyur par mos shig
/dpal gtor lte bar bzhag la /
hU~M:
khrag 'thung pad+ma gtum po yi :
yon tan re skong yid bzhin gter :
skal ldan bu la dbang bskur bas :
gang 'dul 'gro ba sgrol bar shog :
gu Na a b+hi Shiny+tsa hU~M:
lnga pa phrin las kyi dbang gi slad du /
'gugs sgrol gyi phyag mtshan lag g.yas g.yon du gtad pas thogs med rtsal ldan drag po'i phrin las dang dbyer med du gyur par mos shig
/lcags kyu g.yas dang phur pa g.yon du gtad la /
hU~M:
khrag 'thung pad+ma gtum po yi :
phrin las dgra bgegs dgug cing sgrol :
skal ldan bu la dbang bskur bas :
mngon spyod stobs kyi dbang thob shog :
karma a b+hi Shiny+tsa hU~M:
skabs 'dir ling+ga la 'gugs bsgral bstab pa drag po'i gzhung gzhan ltar bya /
ling ro thun gtor du bstabs la las gzhung gis bskul la gtor ma dgra phyogs su 'phen du gzhug
/me tog 'thor zhing shis pa brjod /
de ltar dbang thob nas dam tshig bsrung sdom gyi tha tshig bsgrag pa yin te /
de ring phyin chad bu khyod kyis :
byang chub mchog tu sems bskyed la :
bla ma gtsug gi rgyan du zungs :
lha bsgom sngags bzlas rgyun ma bcad :
rang gzhan don kun rtag tu sgrubs :
ji ltar bsgos pa rnams tshul bzhin rjes su bsgrub pa'i blos 'di'i rjes zlos /
gtso bos ji ltar sogs dbang gi rjes rim dang /
gtang rag mchod bstod nongs bshags sogs las gzhung gi mjug chog kyang spyi ltar bya'o //
'dis kyang zab cing dkon pa'i chos //
gdul bya mu mtha' yas par 'phel //
kun kyang pad+ma gtum po dang //
dbyer med che btsan zla bral shog
/ces pa'ang pad+ma gar dbang blo gros mtha' yas pa'i sdes de bI ko Ti'i sgrub gnas su bgyis pa dge legs 'phel //

//
