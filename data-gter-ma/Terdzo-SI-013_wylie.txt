\u0f88
rdzogs chen a ti zab don snying po'i rig pa'i rtsal dbang bzhugs so :
sa ma ya :
rgya gar skad du :
a b+hi tsakra nA ma :
bod skad du :
dbang gi 'khor lo zhes bya ba :[ \u0f88\u0f88\u0f88\u0f88\u0f88 ]kun bzang rdo rje sems dpa' la :
rab tu gus pas phyag btsal te :
zhi khro man ngag snying thig gi :
smin lam dbang gi cho ga bstan :
'di la rtsa sdom drug yin te :
bla ma slob ma rten 'brel dang :
rdzas dang sgrub pa 'jug pa drug :
dbang gi rtsa ba'i thabs yin no :
dang po rdo rje bla ma ni :
dbang thob rgyal ba'i bka' bzhin byed :
zab don rtogs shing khong du chud :
phyi nang gsang ba'i rnam g.yeng bral :
bying rmugs skyon bral dgongs pa mtho :
des shing dag pas dbang bskur bya :
phyi yi rnam g.yeng 'du 'dzi dang :
nang gi rnam rtog yid byed dang :
gsang ba lta ba kha 'byams spang :
gnyis pa rdo rje slob ma ni :
'jig rten blo spang chog shes ldan :
chos phyir bdog pa kun gtong nus :
dben pa brten zhing nyams len brtson :
de la man ngag 'di yang sbyin :
gsum pa rten 'brel rim pa ni :
slob mas dbang gi zhu ba 'bul :
bla mas gnang bar zhal bzhes bya :
bka' bklag 'byung por gtor ma bsngo :
d+hA ki chos skyong bskang zhing mchod :
bzhi pa rdzas rnams gsag pa ni :
dben par ma dal byi dor bya :
'od lnga thig le'i da la bya :
steng du bum pa rdzas bcas bsham :
g.yas su man shel dar snas dril :
g.yon du bdud rtsi ka pA la :
rgyab tu kun bzang rigs lnga'i sku :
mdun du sangs rgyas sras kyi rgyud :
dar zab gyis dril ma dal gzugs :
snal ma lngas sbrel thun thag bskor :
mchod pa mtha' skor mdzes par bya :
tshogs kyi yo byad bzang du bsham :
bla ma sku gsum chas su zhugs :
chos sku spros bral gcer bu dang :
longs sku rin chen rus pas brgyan :
sprul sku pad+ma 'byung gnas tshul :
yol bas bcad la thun thag gzung :
lnga pa sgrub pa bya ba ni :
skyabs sems sngon 'gro legs song nas :
rang nyid rdo rje sems dpa' la :
rigs brgya'i lha tshogs bskyed cing bzla :
da la bum pa gzhal yas dbus :
zhi khro'i phrin las gzhung bsrangs la :
kun bzang rigs lnga rigs brgya bskyed pa dang :
bstim zhing rgyas gdab spro bsdu'i bzlas pa bya :
mchod bstod gsol gdab la sogs spyi ltar bya :
drug pa 'jug pa'i rim pa la :
gsum ste sngon 'gro dngos gzhi rjes :
dang po sngon 'gro slob ma rnams :
khrus byas gral 'khod ma dal dbul :
dbang gi don du gsol ba gdab :
kye kye :
bla ma kun bzang bdag la dgongs su gsol :
bdag cag ma rig 'khrul pa'i dbang gyur te :
rang rig rnam rtog chos sku'i don ma rtogs :
khams gsum 'khor ba'i gnas su 'khyam pa la :
gnyis 'dzin 'khrul rtog ldog par bya ba'i phyir :
ye shes rgyud la ldan pa rig pa'i dbang :
thugs rje chen pos bdag la bskur du gsol :
gnyis pa spro ba dri ba ni :
kye kye skal ldan rigs kyi bu :
rdzogs chen chos la 'jug spro 'am :
'khor ba'i chos kyis ma reg pa :
zab mo'i dbang la mi skrag gam :
nga yis bstan pa'i yang dag lam :
lung dang man ngag rgyud thos sam :
thugs nas snyan du brgyud pa yi :
man ngag zab mo la mos sam :
gsum pa dris lan dam bca' gzung :
bla ma kun bzang rdo rje 'chang :
bdag la brtse bar dgongs su gsol :
'khor ba dang ni dman pa'i chos :
phyin chad dang du mi blang zhing :
phyir mi ldog par dam bca' 'o :
da la gnyan po 'dir zhugs nas :
bka' dang dam las yongs mi 'da':
sangs rgyas chos sku ma rtogs bar :
las dang rkyen gyi dbang mi gtang :
rnyed dka'i byang chub 'thob bar du :
rtse gcig dam bca' mi gtang ngo :
bzhi pa gnang ba sbyin pa ni :
skal ldan thar pa 'dod rnams nyon :
ji ltar khas blangs dam bca' bzung :
sangs rgyas dgongs pa zab mo'i dbang :
yang dag ma nor khyed rnams nyon :
da lta nyid du sbyin par bya :
lnga pa skyabs 'gro bya ba ni :
bla ma yi dam mkha' 'gro dang :
sangs rgyas chos dang dge 'dun dang :
lta sgom spyod 'bras ma lus la :
phyi nang gsang bas skyabs su mchi :
chos sku longs sku sprul sku dang :
gdod ma ka dag ye grol dang :
ngo bo rang bzhin thugs rje la :
'bral med rtag par skyabs su mchi :
gzhi dang lam dang 'bras bu dang :
rtsa dang rlung dang thig le dang :
rang rig rang gsal rang grol la :
dus gsum rgyun du skyabs su mchi :
drug pa sems bskyed gzung ba ni :
ji ltar dus gsum bud+d+ha yis :
yang dag byang chub nges mdzad ltar :
de bzhin bla med byang chub sems :
dam pa bdag gis bskyed par bgyi :
mtha' yas sems can ma lus pa :
ma brgal bsgral dang ma grol dgrol :
dbugs dbyung myang 'das sa la 'god :
kun kyang myur du sangs rgyas shog :
bdun pa dam tshig mna' chu blud :
hU~M:
'di ni khyod kyi dam tshig chu :
bsrungs na sid+d+hi mchog thob ste :
rdo rje sems dpar gyur nas grol :
gal te 'das na na raka gi :
gting nas mi thon brlag par 'gyur :
de bas dam tshig mchog tu srungs :
sa ma ya i dan na ra kan :
brgyad pa dbang bskur dngos la drug :
da la bstan dang byin dbab dang :
me tog dor la rang rtags byin :
ngo sprad bum pa la sogs dbang :
dang po da la bstan pa ni :
yol ba bsdus la lha ngo sprad :
gnyis pa byin rlabs rim pa ni :
slob ma kun bzang rdor sems bskyed :
de la ye shes sems dpa' ni :
brgyud pa'i bla ma zhi khro rigs lnga dang :
rigs brgya la sogs spyan drangs gnyis med bstim :
oM AHhU~M:
thog ma'i sangs rgyas kun bzang rigs lnga dang :
rdo rje sems dpa' zhi khro rab 'byams dang :
sems dpa' lcam dral gsang bdag rdo rje chos :
rgyal ba dgongs brgyud bla mas byin phob cig :
skal ldan 'di yis rang byung rig pa yi :
gnas lugs rang gsal rtogs par byin gyis rlobs :
dga' rab rdo rje 'jam pa'i dpal bzang dang :
shrI siM ha o rgyan pad+ma 'byung :
b+hi ma mi tra la sogs sprul pa yi :
rig 'dzin brda' brgyud bla mas byin phob cig :
skal ldan 'di yis rang byung rig pa yi :
gnas lugs rang gsal rtogs par byin gyis rlobs :
rgya bod grub chen khri srong lde btsan dang :
ye shes mtsho rgyal bai ro tsa na sogs :
gang zag snyan brgyud bla mas byin phob cig :
skal ldan 'di yis rang byung rig pa yi :
gnas lugs rang gsal rtogs par byin gyis rlobs :
oM AHhU~M ma hA gu ru de ba DA ki nI:
dz+nyA na tiSh+Tha A be sha ya dzaHdza :
dzaHhU~M baM ho :
zhes brjod dri bzang bdug spos dbul :
rol mo dkrol zhing nyams bskyang bya :
de tshe lus gnad rlung gnad dang :
rang rig gzhag thabs khrid bzhin bya :
rang gi smin mtshams 'ja' tshon ni :
kha dog lnga ldan mtheb kor tsam :
dbus su thig le sran 'bru'i tshad :
bkrag dang gzi 'od dpag med pa :
nyi ma'i mdangs ltar gsal ba la :
rig pa gtad la ma yengs bya :
slar yang 'og min chos dbyings sogs :
dag pa'i zhing khams dpag med nas :
rgyal ba sras bcas rig 'dzin tshogs :
thugs rje byin rlabs sprin ltar 'dus :
mkha' la 'ja' tshon tshom bu lnga :
'khrigs nas thig le lu gu rgyud :
char ltar babs pa rang nyid kyi :
tshangs bug smin phrag nas zhugs te :
tsit+ta'i dbus su thim par bsam :
sku gsung thugs kyis byin brlabs rtags :
ma byung bar du yang dag phab :
phebs rtags lus 'phar ldeg dang 'khrab :
gar bsgyur ba dang 'phyo zhing lding :
ngag ni brda skad sna tshogs sgrog :
yid ni 'dzin med rang gsal 'char :
de ni rang rig rtsal dbang yin :
byung rgyal phyam me lus gzhug go :
gsum pa me tog dor ba ni :
ho :
rang byung rig pa'i lha tshogs la :
rang rig me tog 'di dor bas :
kun bzang dgongs pa'i sa snyogs nas :
ye brdal chen po mngon gyur shog :
puSh+pe pra tIts+tsha ho :
bzhi pa me tog byin dbang bskur :
de ring phyin chad bu khyod ni :
rgyal ba lnga bdag cod pan 'dzin :
thugs srog cod pan 'di zungs la :
rang rig ye shes mngon gyur shog :
puSh+pe a b+hi Shiny+tsa hU~M:
lnga pa rig pa ngo sprod bya :
ho :
rigs kyi bu rnams :
rang gi rig pa sal le ba 'di rang las rang shar ba'i sangs rgyas yin no :
de rang ngo shes pas gzung 'dzin 'khor ba'i bag chags las grol te :
don rtogs pa tsam gyis ma rig pa sangs :
rig pa'i rang rtsal rdzogs pas ye shes rgyas :
thog ma'i sangs rgyas mgon po 'od mi 'gyur ba yin no :
sems can thams cad dus gcig la mi grol te :
skal ldan rnams rang gi sems gzung 'dzin gyi rtog pa sna tshogs su 'phro ba 'di rang gar ma gtang bar :
shes pa glod de rang sar bzhag pas rang byung gi rig pa gsal la rtog pa med pa rjen ne ba zhig 'char :
de la rtog pa snga phyi'i dbang du mi gtang zhing :
gnas cha la bying rmugs dang :
'phro rgod kyi dbang du ma shor bar sal le hu re rjen ne rang sar bzhag pas :
rang la shar ba'i ngo bo de sems gzung 'dzin bral ba'i ngo bo yin :
ngo bo shes pas 'khor ba'i mtha' las grol :
de la yun ring du goms pas :
kun tu bzang po'i dgongs pa bya rtsol med pa'i sa la bsleb pa yin :
de'i ngo bo ni stong pa nyid du ka nas dag pa :
rang bzhin 'od lnga'i thig ler gsal :
thugs rje ma 'gags phyogs ris med par shar :
ye nas rang la gnas pa'i chos nyid rang sor bzhag pas rang bzhin gsal ba 'char te :
chu rnyog ma dang bral ba lta bu'o :
de yi don rtogs tsa na :
bde sdug la sogs pa'i rtog pa thams cad 'khyag pa chur zhu ba'am :
na bun nam mkhar yal ba ltar chos nyid kyi klong du thim :
rig pa dri ma med pa'i don de sangs rgyas kyi dgongs pa'o :
de rtogs pas 'khor 'das kyi rtsa ba chod :
cir snang rig rtsal du shes :
rang byung rig pa la rang dbang thob :
chos thams cad kyi de nyid rtogs :
thams cad dbang du 'dus pas rang byung rig pa'i rtsal dbang thob pa yin no :
zhes sogs rgyas par ngo sprod bya :
drug pa dbang bskur rim pa lnga :
dang po dbus kyi bum pa blang :
slob ma'i mgor bzhag dbang yang bskur :
hU~M:
bum pa zlum po chos dbyings rnam dag klong :
ye shes rlan gyi bdud rtsi'i chu bo 'khyil :
yon tan kun rdzogs rang rig dbang bskur bas :
rol pa rtsal gyi dbang mchog thob par shog :
bo d+ha ma a b+hi Shiny+tsa hU~M:
ho :
rigs kyi bu khyod la kun tu bzang po rig pa'i rtsal dbang bskur pas :
rang la yod pa'i rig pa skad cig ma sal le hrig ge ye re rjen ne wal le khyug ge ba 'di rang ngo rang gis shes te :
rkyen gang gi yang dbang du mi 'gro bar rang gsal du gnas par gyur cig :
ces brjod rig pa'i rtsal dbang ngo :
gnyis pa man shel 'od 'bar ba :
nyi 'od dag gam yang na ni :
phyar te mngon sum ye shes bstan :
ho :
dri med shel ltar dag pa kun gzhi'i gshis :
'gags med 'ja' ltar 'char ba rig pa'i rtsal :
dbyings dang ye shes dbyer med brda' 'di las :
lhun grub don gyi gnas lugs mtshon par shog :
dz+nyA na pany+tsa d+harma kA ya a b+hi Shiny+tsa hU~M:
ho :
rigs kyi bu khyod nyon cig :
sngon tshe rgyal ba 'od mi 'gyur ba chen pos :
rang gi thugs ka nas :
rang gsal ye shes kyi da la yod pa de nyid dang dpe mthun pa'i rdo rje sems dpa'i me long man shel 'od 'bar ba gcig rdo rje sems dpa' la gtad de :
bka' bstsal pa :
rdo rje sems dpa' khyod kyis 'jig rten srid pa'i rtse mor song la 'khor ba'i sems can thams cad la ma rig pa'i mun pa sel ba'i nor bu yod pas de ngo shes par gyis shig :
dpe man shel 'di la brten cig :
ces gsungs so :
de nas ston pa rdo rje sems dpas :
sum cu rtsa gsum lha yi gnas :
rdo a mo li ka'i steng du byon te :
man shel bstan te ngo sprad pas lha rnams kyi mun pa bsal :
sprul sku dga' rab rdo rje rgyal tshab tu dbang bskur :
de nas dga' rab rdo rjes 'dzam bu gling du byon te :
slob dpon 'jam dpal bshes gnyen dang :
shrI siM ha la sogs paN+Di ta lnga brgya la man shel gyis ngo sprad :
dbang bskur :
shrI siM has o rgyan pad+ma nyid dang :
bi ma la mi tra :
bai ro bdag dang gsum la man shel gtad de ngo sprad :
'khor 'das kyi chos thams cad yang dag pa'i ye shes chen por bstan :
de nas o rgyan pad+ma 'byung gnas dang :
bi ma la mi tras bod kyi yul du rgyal po dang :
jo mo dang :
bdag bai ro tsa na la ngo sprad de :
man shel 'dis mtshon nas rtog pa'i 'phrang bsal :
mi rtog pa'i sgo phye :
rang rig gi ye shes mngon du bstan :
'khor 'das shan phye :
chos kyi gnad ma lus pa man shel gyis bstan te :
'di ni sangs rgyas rnams kyi thugs rje'i rtsal las byon pa yin :
de yang sngon 'khor 'das rgyab ma gyes pa'i dus na :
kun gzhi ma'i klong zhes bya ba :
cir yang ma nges pa zhig yod pa las :
'khor 'das rgyab gyes pa'i tshe :
rang snang rang ngo shes pas kun tu bzang por sangs rgyas te :
ye shes rang snang gi mkha' la gshegs so :
rang snang rang ngo ma shes par the tshom skyes pa las :
rang la yod pa'i ye shes nor bu rin po che lta bu de ma rig pa'i mun pas bsgribs nas :
sems can thams cad 'khor bar 'khyams pa yin no :
man shel 'di ye nas rang byung bcos slad med pa ni :
kun gzhi ye nas rnam par dag cing ma bcos pa'i brda 'o :
de nyid nyi zer gyi rkyen dang 'phrad pa las 'ja' tshon kha dog sna lnga ma 'gags par 'char ba bzhin du kun gzhi chos kyi dbyings man shel lta bu las 'khor 'das thams cad 'char yang ma gos pa'i brda 'o :
des na 'gyur ba med pa'i don de nyid rtags phyi dang nang gi dbyings rnam pa gnyis kyis mtshon pa yin no :
zhes ngo sprad do :
gsum pa bde gshegs sku yi dbang :
rigs lnga'i tshom bu me long du :
shar ba slob bu'i mig la bstan :
ho :
'di ltar me long nang gi gzugs brnyan bzhin :
gsal la 'dzin med rigs lnga'i sku shar ba :
chos nyid dbyings las rang byung ye shes rtsal :
'gag med cir yang 'char ba rtogs par shog :
sarba dz+nyA na a ti ho :
ho :
rigs kyi bu khyod nyon cig :
'di ltar dpe me long dwangs pa'i nang du :
bde gshegs rigs lnga'i sku gsal la ma 'dres pa mtshan dpe dang skye mched sogs snang ba 'gag med du 'char ba ltar :
don chos sku'i dbyings na rig pa rang byung gi ye shes gsal la ma 'dres pa longs sku'i ngo bo sku dang thig le 'od zer dang bcas pa sems can thams cad la gnas pa ste :
gnas pa rang byung tsit+ta'i dkyil :
zhal phyag rdzogs pa bum sku'i tshul :
gsal la ma 'dres ngo bo nyid :
lam ni 'gyu byed rtsa bzhi rlung :
'char byed sgo ni mig gnyis po :
zhes gsungs pa'i don rtags dang bcas pa rim gyis 'char ba ni brda' 'di nyid kyis mtshon pa yin no :
zhes ngo sprad :
bzhi pa bstan pa bu gcig dbang :
glegs bam bde gshegs thams cad kyi :
sku gsung thugs dang yon tan dang :
phrin las bdag nyid du bsgoms nas :
lan gsum bzlas pas dbang bskur la :
ho :
phyogs dus sangs rgyas kun gyi sras gcig pu :
deng 'dir dbang bskur bu yi sgo gsum la :
byin rlabs smin grol gang zhing rgyas pa dang :
cher 'phel sangs rgyas kun dang dbyer med shog :
oM AHhU~M g+ha dza kA ya wA ka tsit+ta gu Na karma a b+hi Shiny+tsa mAM hU~M:
zhes gnas bzhir bskur :
yang lag tu gtad la :
phyogs dus bla ma sangs rgyas rnams :
ma lus brtse bas dgongs su gsol :
bdag gis sems can don du ni :
glegs bam 'di bcangs byin rlabs kyis :
gang zhig mthong thos dran pa dang :
mchod dang bstod dang bzlas kyang rung :
reg par gyur pa gang yin pa :
myur du mngon par sangs rgyas shog :
ces gtad nas btags so :
des ni de bzhin gshegs pa thams cad kyi phrin las sems can gyi khams bzhin du 'jug pa dang grol bar byed pa'i phrin las la dbang bskur pa yin pas rigs gang dang gang gis 'dul ba de dang de'i skur bsgoms nas sngags kyi sgra dang 'od zer spros pas 'gro ba'i don byed par gyis shig :
ces dus gnad kyi man ngag kyang bstan no :
lnga pa b+han+d+ha bdud rtsi'i dbang :
kun bzang yab yum byang sems su :
zhu ba'i bdud rtsi bu la byin :
hU~M:
bde chen gdal ba rang byung ka pA la :
chags pa dngos dag kun bzang thig les bkang :
rigs chen skal ldan bu la dbang bskur bas :
rtsa rlung byang sems mchog la dbang thob shog :
A li kA li dang rten 'brel snying po'i sngags brjod nas byin pa 'khor lo bzhi'i dbus na gzhir gnas kyi rig pa kun bzang yab yum bzhugs pa rnams bdud rtsi myangs pa'i rkyen gyis snyoms par zhugs pas gcig tu 'dres :
de las 'phel nas lus kyi rtsa gnas thams cad byang chub sems kyi bdud rtsis gang bas bde ba chen po'i ye shes bskyed cing de'i ngang gnas pa la brtan par rgyas 'debs par bya'o :
de nas gtang rag 'bul :
tshogs kyi dga' ston bya :
gtor ma gtang ba sogs mtha' brgyan :
rig pa rtsal gyi dbang rdzas lnga'i brda' la brten nas don gyi ye shes ngo sprod par byed pa'i gdams pa skal ldan snying gi bu la gdams pa'o :
sa ma ya :
rgya rgya rgya :
rgya rgya rgya :
rig 'dzin 'gyur med rdo rjes me pho 'brug gi lor bying mda' o dkar brag nas spyan drangs pa las mi lo so gsum 'das pa sa byi lor shog ser las phab pa'o ///
/
