@#/
khros nag gi gtum mo'i me dbang bskur ba'i cho ga bklags pas grub pa zhes bya ba bzhugs so //
na mo gu ru badzra yo gi nI ye /
mi 'gyur bde chen gnyug ma'i ye shes kyis //
gang thugs g.yo med legs gtams bla ma dang //
tha dad ma dmigs rdo rje rnal 'byor mar //
btud nas me dbang byin rlabs skur tshul bri //
ji skad du rtsa bar /
me dbang bskur ba ni :
mar me gcig gtad la zar gzhug :
gtor dbang zhig bya :
des chog go :
zhes gsungs pa'i rdo rje'i tshig nyid lag len khyer bde bklags chog nag 'gros su dgod pa la /
gnas dus dge bar maN+Dal chos 'byung nyis brtsegs bris pa'am /
yang na stegs bkod legs pa'i steng du 'bru'i tshom bu lnga tshoms su bkod pa'i dbus su /
thod stegs mi mgo'i sgyed pu gsum gyi khar thod pa mtshan ldan du sman phabs dang drod sman dza gad bzang po sbyar bas bkang /
de'i khar 'khar ba'i me long la sin+d+hu ra'i chos 'byung bsnol ma'i dbus dang phyogs bzhir a ha ri ni sa la rtsa sngags kyis g.yon du bskor bas bkab /
de'i steng du many+dzi mtho bar thod pa mtshan ldan du 'bru bzang po'i rjen la bdud rtsi chos sman dang rin po che 'bru sman sha khrag me tog phye ste khyad par gyi rdzas bsres pa la /
dpal gtor dbal kha rno zhing dod pa 'khor rang 'dra bzhis bskor ba'i mthar bur dkar gang rigs kyi 'phrod dang sbyar ba'i phye mar la khyad par gyi rdzas drod sman gang 'dzom dang sbyar ba'i ril bu mi grangs las cung zad mang bas bcer /
gtor ma'i rtser sku rten gyi tsakli dar dmar gyi gur phub pa btsugs /
dkyil 'khor gyi mthar bur sbrang dang drod sman sbyar ba'i khu bas brdzis pa'i zan la mi grangs las cung zad lhag pa'i zhun mar gyi ting lo chung ngu bzos pas bskor /
gzhan yang 'das ma 'das kyi mkha' 'gro'i gtor ma /
sman raka
/phyi nang gi mchod pa dang bcas ci bder bsham /
DA dril rkang gling sogs rol mo'i yo byad rnams kyang tshogs par byas la /
cho ga mkha' spyod bgrod pa'i nye lam bzhin nang mchod nas gzung /
bdag bskyed kyi bzlas pa'i bar dkyus ltar btang /
de nas mdun bskyed kyi dod /
gtor snod chos 'byung dmar nag 'bar ba'i gzhal yas khang gi nang du pad nyi ro'i gdan la /
a ha ri ni sa las ye shes lnga'i rig rtsal phag mo khros ma lha lnga'i dkyil 'khor skad cig gis gsal bar gyur /
thod pa'i dam rdzas me long gi dkyil 'khor dang bcas pa ngo bo rdo rje phag mo la /
rnam pa ye shes kyi bdud rtsi dang yi ge'i gzugs su gsal bar gyur /
rang gi snying ga'i sa bon las 'od zer 'phros /
rang bzhin gyi gnas nas ye shes kyi 'khor lo phaiM zhes 'bar ba'i rgya dang bcas pas spyan drang /
dzaHhU~M baM hoHsa gnyis su med par gyur /
oM gu ru maN+Dal shrI badzra yo gi nI sa pa ri wA ra ar+g+haM nas shab+da'i bar gyis mchod /
'bru gsum gyis nang mchod phul /
snang stong dbyer med chos rnams kun gyi gzhi :
mi skye mi 'gag nam mkha'i ngo bo nyid :
gang la cis 'dul de la der ston pa'i :
ye shes mkha' 'gro'i tshogs la phyag 'tshal bstod :
ces pas bstod /
rang gi snying ga nas sngags phreng spros pas thugs rgyud bskul /
de las 'od zer 'phros pas de bzhin gshegs pa thams cad he ru ka yab yum gyi rnam par spyan drangs /
rjes chags kyis 'od du zhu ba mdun bskyed kyi 'khor lo la thim par mos la /
rtsa sngags 'bru bcu drug pa dang 'bru lnga pa gnyis kyi sham bur /
badzra dz+nyA na dz+wa la raM sid+d+hi pha la hU~M dza :
zhes btags pa'i bzlas pa ci 'grub byas rjes /
gtor chog ltar mkha' 'gro'i gtor 'bul bya /
de nas dbang bskur ba ni /
slob dpon he ru ka'i chas su zhugs te khri'u la bzang po'i stabs kyis 'dug nas /
slob ma rnams bdud rtsi lnga dang sbyar ba'i dri'i chus khrus byas /
slob dpon gyi thugs ka nas spros pa'i me mtshon khro bo'i tshogs kyis bgegs bskrad par bsam la /
bden stobs brjod pa'i mthar /
deng 'dir me dbang zab mo'i byin rlabs sgrub pa la bar du gcod pa'i gdon bgegs thams cad 'dir ma gnas par gzhan du dengs shig
/ces pa'i mthar badzra b+ha ra he u tsa ta ya u tsa ta ya hU~M phaT/
ces dang /
su b+ha'i sngags bzla /
sha chen dang gu gul gyis bdug cing thun brab pa dang bcas pas bgegs bskrad /
oM badzra rak+Sha rak+Sha hU~M/
oM badzra dz+wa la raM/
zhes pas srung ba'i 'khor los bcings te cis kyang mi shigs par bsam /
nam mkha'i mtha' dang mnyam pa'i sems can thams cad kyi don du dpal zung 'jug he ru ka'i go 'phang rin po che tshe 'di nyid la thob par bya /
de'i ched du rnal 'byor gsang mtha'i rgyud kyi nges gsang rje btsun rdo rje khros ma nag mo lha lnga'i dkyil 'khor du gtum mo'i me dbang zab mo nyan par bgyi'o snyam du byang chub mchog tu sems bskyed pa gsal btab ste gsan par zhu /
de la spyir tsaN+Da lI'i sgra las drangs na mi mthun pa'i phyogs 'joms par byed pas na gtum mo ste /
phyi'i gtum mos gdon stong phrag brgyad cu rtsa bzhi 'joms /
nang gi gtum mos nad bzhi brgya rtsa bzhi 'joms /
gsang ba'i gtum mos nyon mongs pa brgyad khri bzhi stong 'joms /
de kho na nyid kyi gtum mos rang byung lhan skyes kyi ye shes ngo sprod par byed pa'o //
gtum mo'i ngo bo ni /
rdo rje nyi ma ste /
rdo rje ni gang gis kyang mi shigs shing gzhom mi nus pa yin la /
nyi ma ni 'di stobs su gyur pas rtsa rlung thig le'i snyigs ma thams cad bsregs nas 'khor ba'i skye rgyun gcod pa'i phyir /
ye shes kyi me dang don dam pa'i me zhes bya'o //
de nyams su len pa'i gdams ngag gi bka' srol yang gsang sngags gsar rnying gnyis las /
'dir gsang chen rnying ma /
de la yang rgya che ba bka' ma dang /
zab mo gter gyi sde tshan gnyis las /
'dir gter ma /
de yang rje btsun rdo rje phag mo khros ma nag mo nyid kyis o rgyan rang byung gi dur khrod du grub pa'i slob dpon chen po pad+ma 'byung gnas la gnang /
des mkha' 'gro'i lung bstan ltar mkhar chen ye shes mtsho rgyal la bstsal cing /
des zab mo'i gter du sbas pa gter chen nyang nyi ma 'od zer gyis spyan drangs te /
sras mchog mi bskyod rdo rje /
mnyam med mdo bo ras pa /
grub thob me long rdo rje nas rim par brgyud de /
rtogs pas srid gsum zil gyis non cing byin rlabs kyis rdo rje'i mkha' 'gro ma thams cad 'du ba /
mi dang mi ma yin pa thams cad kyis mchod par byed pa'i gnas gter chen chos kyi rgyal po 7gter bdag gling pa zhes mtshan yongs su grags pa gang gi sku'i sras dang gsung gi slob mar gyur pa'i skyes chen rnams kyis /
legs par bzung ste dar zhing rgyas par gyur pa'i bka' srol ltar gtum mo'i me dbang gi byin rlabs sgrub par byed pa la /
thog mar rgyud sbyang ba'i dmigs pa 'di bzhin du mdzod /
mdun gyi nam mkhar bla ma dang gnyis su med pa'i rje btsun rdo rje phag mo la phyogs bcu'i sangs rgyas dang byang chub sems dpa' dpa' bo dang rnal 'byor ma'i tshogs kyis bskor ba mkha' khyab tu sad pa'i spyan sngar skyabs su 'gro ba 'di'i rjes zlos mdzod /
brgyud pa'i rtsa ba bla ma rje :
zhes sogs lan gsum /
sems can thams cad kyi don du rdzogs pa'i sangs rgyas kyi go 'phang thob par bya /
de'i ched du zab mo'i lam dbang la 'jug par bya'o snyam pas 'di'i rjes zlos /
bdag gzhan gnyis med don bsgrub phyir :
zhes sogs lan gsum /
khyad par gyi sdom pa gzung bar bgyi'o snyam pas 'di'i rjes zlos /
sras bcas sangs rgyas thams cad dang //
dpa' bo rnal 'byor ma tshogs kun //
thams cad bdag la dgongs su gsol //
bdag ming 'di zhes bgyi ba yis //
dus 'di nas gzung byang chub bar //
sangs rgyas mkha' 'gro'i dam tshig tu //
sems can kun la byams pa bsgom //
rdo rje mkha' 'gro'i dam tshig tu //
gdug cing rtsub pa'i spyod pa bya //
rin chen mkha' 'gro'i dam tshig tu //
dngos po kun la ma chags sbyin //
pad+ma mkha' 'gro'i dam tshig tu //
smra zhing shes rab bsten par bya //
las kyi mkha' 'gro'i dam tshig tu //
rgyug cing mchong ba'i spyod pa bya //
mkha' 'gro spyi yi dam tshig tu //
bdud rtsi lnga la spyad par bya //
'dus pa'i dam tshig rnam gsum ste //
mi phod rdzi dang 'khri ba gcod //
zhen pa ldog pa rnam gsum yin //
snang ba'i yul la mi phod rdzi //
'khri ba zas dang nor la gcad //
zhen pa 'khor dang g.yog la ldog
/sems can kun gyi don gyi phyir //
dam tshig sdom pa ma lus gzung //
ma bsgral ba rnams sgrol ba dang //
ma grol ba rnams dgrol bar bya //
dbugs ma phyung rnams dbugs dbyung zhing //
sems can mya ngan 'das la 'god //
ces lan gsum /
de nas me dbang bskur ba dngos la /
thog mar byin gyis brlab pa'i phyir dmigs pa 'di bzhin du mdzod /
khyed rang rnams lus gnad me thab drug chings bcas la /
rlung ro lan gsum sangs kyis bus /
de nas so so'i rkang 'og tu rlung gi dkyil 'khor gzhu bdungs pa'i rnam pa can mchog ma la ba dan dang changs gzung la yaM gyis mtshan pa /
bshang lam du raM dmar po rnams gsal btab la /
ngag gi gnad rlung kha sbyor du chings /
yid kyis yaM zhes brjod pas mchog ma'i ba dan bskul /
yaM las rlung g.yos pas bshang kha'i me sbar te lus nang thams cad mes gang bar bsam du bcug pa la /
gtor ma rje btsun rdo rje phag mor gsal ba'i thugs ka'i a yig las ngo bo rdo rje phag mo la rnam pa ye shes kyi me 'od 'bar bar gyur pa'i ting lo khyed rang rnams kyi kha nas zhugs /
lus nang gi me dang ro gcig tu 'dres pa las rlung drag tu g.yos shing me je cher 'bar bas spyi bo tshangs pa'i bu ga dang /
ba spu'i bu ga thams cad nas me lce thon pa'i rtse mos mkha' 'gro dmar mo lag tu me sgron 'dzin cing bde ba chen po'i gar mdzad pas gang /
phyi nang snod bcud thams cad ye shes kyi me 'bar bar bsam mdzod /
ces ting lo sbar ba slob ma re re bzhin rtsa sngags la badzra dz+nyA na dz+wa la raM sid+d+hi pha la hU~M dza :
zhes btags pa bzla bzhin du byin la zar bcug pa'i mthar /
dar gcig bde drod kyi rang zhal la sems che re gtad de gnyug ma ye shes kyi lta ba dang bsre bar mdzod ces brjod /
de brtan par bya ba'i phyir gtor ma'i dbang bskur ba ni /
gtor ma lhar gsal ba la gus 'dud dung pa bskyed de gsol ba gdab pa 'di'i rjes zlos /
dpal ldan rdo rje mkha' 'gro'i gtso :
ye shes lnga yi gzugs can dngos :
khyab bdag stong nyid rnal 'byor mar :
gdung sems drags pos bdag gdung na :
gsol ba snying gi dkyil nas 'debs :
dngos grub thugs kyi klong nas zhu :
bde drod ye shes bskyed du gsol :
zhes lan gsum /
de nas gtor ma rje btsun khros ma nag mor gsal ba'i spyi bo'i oM las me 'od dkar po'i rnam pa can 'phros /
so so'i spyi bo nas thim pas lus nang thams cad me 'od dkar pos gang /
lus kyi dri ma dag
/rang lus snang stong lha sku'i 'khor lo ye shes kyi me'i dbang thob pa'i mos pa mdzod byas la /
gtor ma spyi bor bzhag ste /
oM:
rnam dag sku yi sgo phyes la :
skal ldan 'di la zhal bstan 'tshal :
mtshan dpe 'bar ba'i byin rlabs kyis :
lus kyi sgrib pa sbyang du gsol :
lus la bde drod sbar du gsol :
'chi med rdo rje'i dngos grub stsol :
rtsa sngags mthar /
badzra dz+nyA na dz+wa la raM kA ya a b+hi Shiny+tsa oM:
yang mgrin pa'i AHlas me 'od dmar po'i rnam pa can 'phros /
so so'i mgrin pa nas thim pas lus nang thams cad me 'od dmar pos gang /
ngag gi dri ma dag
/ngag grags stong sngags kyi 'khor lo ye shes kyi me'i dbang thob pa'i mos pa mdzod /
gtor ma mgrin par bzhag ste /
A:
dri med gsung gi sgo phyes nas :
dam chos zab mo'i gnad bsgrag 'tshal :
snying po lung gi byin rlabs kyis :
ngag gi sgrib pa sbyang du gsol :
'gag med ngag nus bskyed du gsol :
tshangs pa gsung gi dngos grub stsol :
rtsa sngags mthar /
badzra dz+nyA na dz+wa la raM wA ka a b+hi Shiny+tsa A:
yang thugs ka'i hU~M las me 'od sngon po'i rnam pa can 'phros /
so so'i snying ga nas thim pas lus nang thams cad me 'od sngon pos gang /
yid kyi dri ma dag
/yid bde stong 'od gsal gyi 'khor lo ye shes kyi me'i dbang thob pa'i mos pa mdzod /
gtor ma snying gar bzhag ste /
hU~M:
zab mo thugs kyi sgo phyes nas :
ting 'dzin zab mo'i tshul bstan 'tshal :
ye shes lnga yi byin rlabs kyis :
yid kyi sgrib pa sbyang du gsol :
rnam dag rtogs pa bskyed du gsol :
skye med rdo rje'i dngos grub stsol :
rtsa sngags mthar /
badzra dz+nyA na dz+wa la raM tsit+ta a b+hi Shiny+tsa hU~M:
de nas thugs ka'i 'od kyis bskul bas phyogs bcu'i de bzhin gshegs pa thams cad bla ma he ru ka yab yum gyi rnam par spyan drangs /
rjes chags kyi mes 'od du zhu nas gtor ma lhar gsal ba la thim /
de'i rkyen gyis gtor ma'i lha tshogs rnams kyang 'od du zhu /
me long gi dkyil 'khor la thim /
de 'od du zhu ste thod pa'i bdud rtsi la ro gcig tu 'dres par bsam zhing me long gi dkyil 'khor yang bkrus te thod pa'i bdud rtsi la bsres nas /
slob dpon gyi lag g.yas su thabs kyi rdzas gtor ma'i lha 'od du zhu ba'i dam rdzas ril bu dang /
g.yon du shes rab kyi rdzas thod pa'i bdud rtsi gnyis /
oM AHhU~M badzra b+ha ra he kro d+hI kA lI ha ri ni sa A be sha ya sid+d+hi pha la badzra dz+nyA na dz+wa la raM hU~M dza :
zhes byin pa myangs pas rtsa khams thams cad khyab /
bde drod ye shes ches cher 'phel bas snang rig thams cad bde stong rnam par mi rtog pa'i gnyug ma'i ye shes kyi rol mor shar bar bsam la nyams bskyang zhing rdo rje'i glu dang gar bya'o //
mthar dkyil 'khor bsdu zhing smon lam dang shis brjod kyis mtha' brgyan par bya'o //
ngaga~X  rlung dwangs ma don dam ye shes me'i //
dba~Xng bskur cho gas rtsa rlung snyigs ma kun //
bsregs nas cho~Xs zab 'bras bu gsung rdo rje'i //
go 'phang dpa~Xl la spyod pa'i bkra shis shog
/ces rje btsun khros ma nag mo'i gtum mo'i me dbang gi cho ga 'di yang dge slong dbang po dang /
dge slong bsam 'phel mched kyis don gnyer chen pos bskul ba ltar d+harma shrIs rgyal ba zhes pa shing pho rta'i lo gro bzhin zla ba'i nyer dgu mkha' 'gro 'du ba'i dus dge ba'i snga dro'i char stan thog gcig tu grub par spel ba phyogs dus kun tu dge legs kyi snang bas khyab par gyur cig
/sarba dA mang+galaM///
/
!
khros nag gi gtum mo zhag bdun ma'i khrid yig bde drod rab 'bar ye shes kyi 'khor lo zhes bya ba bzhugs so //
rdo rje phag mo khros ma nag mo'i gtum mo zhag bdun ma stan thog gcig tu nyams su len pa'i khrid yig bde drod rab 'bar ye shes kyi 'khor lo zhes bya ba /
bla ma dang rje btsun khros ma nag mo la phyag 'tshal lo //
mi 'a~Xgyur bde chen zag me~Xd ye shes dngos //
stong nyid rdo~X rje~X btsun mor mnyam sbyor ba //
bla ma mchog dang dbyer med rnal 'byor mar //
phyag byas zab don nges gsang 'dir gsal bya //
'dir zab lam rdo rje phag mo khros ma nag mo'i rtsa rlung lus la rang byung du bskon par byed pa'i man ngag snying por dril nas stan thog gcig tu nyams su len tshul la /
thog mar sngon 'gro ni /
rnyed dka'i dal 'byor la mi rtag pa'i dran shes dang 'khor ba'i sdug bsngal bsam pa'i skyo shas kyis yid bskul nas /
mdun gyi nam mkhar rtsa ba'i bla ma he ru ka yab yum gyi rnam pa can skyabs gnas kun 'dus kyi ngo bor mos la /
rang gzhan sems can thams cad 'khor ba'i sdug bsngal gyis 'jigs nas skyabs zhu na ci mdzad bla ma dkon mchog mkhyen snyam pas /
brgyud pa'i rtsa ba bla ma rje :
zhes sogs skyabs 'gro mang du bzlas mthar skyabs yul rang la bstims te mnyam par gzhag
/de nas 'gro drug gi sems can thams cad pha mar shes pa'i sgo nas tshugs thabs med pa'i snying rjes drangs te /
de thams cad sdug bsngal las bsgral te rdzogs pa'i sangs rgyas kyi go 'phang la 'god par bya /
de'i ched du zab mo'i lam bsgom par bya'o snyam pas /
bdag gzhan gnyis med don bsgrub phyir :
zhes sogs mang du bzlas mthar skyabs yul mi dmigs pa'i ngang la bzhag
/de nas bla ma'i rnal 'byor bsgom ste /
rang gi spyi bor pad nyi zla ba ro'i gdan la rtsa ba'i bla ma he ru ka'i rnam pa can rje btsun mas 'khyud pa la bla ma yi dam mkha' 'gro'i sprin phung 'khrigs pas snang srid dpal ldan bla ma'i 'khor lor sad par bsam la /
phaiM zhes brjod cing /
oM gu ru d+he wa DA ki nI sarba pU dza rat+na maN+Da la hU~M/
zhes lus longs spyod dge tshogs rgya mtsho dang bcas pa mchod pa'i sprin phung du spros te phul bar mos la /
ba spu ldang zhing mchi ma 'khrugs pa'i mos gus kyis /
oM/
chos dbyings 'og min zhing khams nas //
zhes sogs kyi mthar /
bdag gi lus la bde drod dang sems la bde stong gi ting nge 'dzin khyad par can skye ba'i gsol ba ci mang du btab pa'i rjes su /
bla ma'i sbyor mtshams nas byang sems bdud rtsi'i rgyun babs pas sdig sgrib thams cad sbyangs /
lus kyi gnas bzhi gang bas dbang thob par bsam la /
he ru ka'i yig brgya'ang ci nus bzlas mthar /
bla ma 'od du zhu nas rang la thim pas /
bla ma dang rang sems dbyer med ka dag spros bral gyi ngang la dar gcig mnyam par gzhag
/de nas dngos gzhi ni /
lus gnad me thab drug chings bcas /
rlung ro lan gsum phyir sangs kyis bus la 'jam rlung thun gsum gzung /
de nas rkang 'og tu rlung dkyil gzhu bdungs pa'i rnam pa can mchog ma gnyis la ba dan gyis mtshan pa'i rgyud g.yas g.yon gyi steng du rkang pa bzhag
/rkang bar du changs gzung la yaM ljang gu dang /
bshang lam gyi mdor raM yig dmar po zhig bsam /
de ltar dmigs pa gsal thebs pa dang rlung bum can drag tu gzung /
yid kyis yaM zhes brjod pas mchog ma'i ba dan bskul /
des yaM las rlung g.yos bshang lam gyi raM la phog pas raM las me stag phrom phrom pa la sems gtad de bzhag
/me stag las ye shes kyi me kha dog dmar la reg bya tsha ba 'ur 'ur 'bar zhing /
rlung yang drag tu g.yos pas me yang je cher 'bar nas lus nang thams cad mes gang /
spyi gtsug tu me nyug nyug pa dang /
ba spu'i bu ga thams cad nas kyang me lce nas kyi gra ma gzings pa ltar 'bar ba'i rtse mo thams cad du mkha' 'gro dmar mo lag tu me sgron 'dzin zhing gar stabs ling ling sgyur ba dpag tu med pas gtams nas drod 'bar bar bsam /
lus gnad gtsub shing gtsub stan gyi 'phrul 'khor la 'bad /
rlung gnad bum can sbyor ba bzhi ldan drag tu gzung /
dmigs pa'i gnad me drag tu 'bar bas phyi nang thams cad ye shes kyi me 'bar ba la yid rtse gcig tu gtad /
de ltar 'bad pas zhag gcig rang la lus la bde drod skye bas /
gos srab tu gtang /
de dus drod snang 'char yang drag po mi bya /
bar du sun nyams 'ong yang 'phro mi gcad /
mthar goms pa dang gnyug bsring /
drod tshad gtan la phebs nas kyang btsan thabs su 'phro mi gcod par sbrul mjug ltar rgyun nar gyis 'phro gcad /
skabs skabs su lus la khyad par gyi rdzas dang sbyar ba'i snum mam /
ma 'byor na snum rkyang pa'i byug pa byas la 'phur /
drod skyes mtshams nas /
res bde drod kyi rang ngo la sems che re gtad de gnyug ma ye shes kyi lta ba dang bsre ba gal che /
rjes kyi rim pa la /
thun mtshams sogs gnas skabs kun tu gnas khang gi phyi nang gos stan thams cad me'i rang bzhin me dpung du 'bar bar bsam /
mtshan mo pus brang sbyar te gzhogs g.yas phab la bar rlung cung zad bzung nas me dmigs la sems gtad de nyal /
dam tshig tu gos sbu gu can dang drod can mi gyon /
zas bcud can brten /
me dang nyi mar bsro ba /
zas ha cang lan tshwa che ba /
lus la rngul thon pa /
byang sems nyams pa rnams spang /
grib kyi rigs la 'dzem /
drod skyes nas zhen pa dang rang mthong mi bya zhing /
tho co'i spyod pa mi byed /
bla ma la mos gus dang nyams len la 'bad pas bogs thon par 'gyur ro //
ngaga~X brjod las 'das bde chen mi 'gyur bar //
dba~Xng bsgyur rlung sems sgyu 'phrul rol gar las //
cho~Xs dbyings ris med lha sngags 'od gsal du //
'char ba'i zung 'jug ye shes dpa~Xl thob shog
/ces pa 'di yang dge slong dbang po dang dge slong bsam 'phel mched kyis me tog dang bcas te bskul ba las gnyos btsun rmongs pa d+harmA shrIs rgyal ba'i lo gro bzhin zla ba'i nyer brgyad kyi phyi dro stan thog gcig tu bris pa dge legs su gyur cig //
/
