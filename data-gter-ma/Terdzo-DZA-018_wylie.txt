@#//
rdzogs chen lta ba klong yangs las /
zhi khro'i tshe sgrub 'od zer drwa ba'i tshe dbang rin chen 'khor lo bklag chog tu bsdebs pa bdud rtsi'i 'od zer zhes bya ba bzhugs so //
na mo gu ru A yu de bA ya /
sems can srog phongs khyed la 'gro kun phongs //
de phyir rtag tu tshe dbang mchog stsol mdzad //
'chi bdag dpung 'joms zhabs la phyag 'tshal nas //
dbang chog ma bu don bsdebs 'dir gsal bya //
de la gnyis /
gzhung don spyir smos pa /
dgos don bye brag tu bshad pa'o //
dang po ni /
rdzogs chen lta ba klong yangs dbang bzhi'i cha lag tu tshe dbang 'di nyid sbyor ba'i tshe dbang gzhung rnams rdzogs pa'i mtha' rten du gzhung gi dngos bstan ltar /
dkyil 'khor dbang rdzas bshams la dpon slob lhan cig pas /
tshe sgrub las byang gi skyabs sems bgegs bskrad srung 'khor sngon du song nas /
tshe dbang nang gsal bdag bskyed sgom bzlas bya /
slar tshe sgrub ltar mdun rten dkyil 'khor bsgom /
spyan 'dren bzhugs phyag mchod pa /
mdun bskyed las 'od zer spro bsdu'i bzlas pa dang /
bstod pa tshe 'gug tshogs mchod bcas grub nas /
tshe dbang zhu gnang bya /
dkyil 'khor bstan /
ral gri nas spyi dbang bar bskur /
mtha' rten rtags brgyad sbyar /
lhag ma gtang ba dang bsdu rim byas pas 'grub pa yin no //
gnyis pa ni /
'di nyid khol 'don du+u bya ba'i skabs gsang ba spyi'i 'gros dang bstun nas lag tu len pa la gsum /
sbyor ba /
dngos gzhi /
rjes kyi rim pa'o //
dang po sbyor ba yo byad kyi gshom ni /
stegs bu'i steng dur khrod med pa'i dkyil 'khor sgo rdzogs sogs spyi dang 'dra ba'i dbus su /
mu khyud rim gsum gyi lte bar gtso bo'i lha gnas gru bzhi pa'i dbus su oM/
mu khyud dang por rdo rje'i ra ba /
gnyis par 'khor lo rtsibs bzhi pa'i rtsibs steng du yang 'khor lo rtsibs bzhi pa re re'i lte bar hU~M trAM hrIHAHbris /
gsum par 'od kha dog lnga'i ra ba zlum por bskor ba'i dbus su many+dzi'i khar tshe 'brang bum gzugs kha rgyan 'khor lor oM gyis brgyan pa /
de'i mdun du rin po che'i bum pa chas ldan bcud kyis bkang ba'i kha rgyan gseb rnam snang gi sku tsaka
/phyogs bzhir bum pa bzhi la rigs bzhi'i sku dang /
lnga ka mgul chings lha mdog can /
mtshams bzhir tshe 'brang bzhi'i khar rdo rje rin chen pad+ma ral gri bzhi la hU~M trAM hrIHAHsa mtshan pas brgyan pa /
de'i phyi rol sgo bzhi'i thad du 'brang rgyas zhal dkar bzhi dang mda' dar bzhi phyogs mdog
/mtshams bzhir ral gri bzhi btsugs /
rigs lnga'i phyag mtshan so so pa'i tsaka li dbus su bzhag
/tshe ril /
tshe chang /
mda' dar /
mtha' rten rtags brgyad /
phyi nang gi mchod gtor spyi ltar bsham /
las byang la mkho ba'i yo byad rnams tshogs par bya'o //
gnyis pa la /
thog mar dbang don sgrub mchod ni /
phrin las gzhung bsrang la bdag mdun dbyer med du bsgrub /
bzlas pa ci 'grub tshe 'gug tshogs mchod bcas grub nas /
las bum du rta mgrin dang 'khyil pa gang rung bskyed bzlas 'od zhu bya /
dkyil 'khor pa'i gtso bo'i thugs las rang nyid logs su phye bas tshe dpag med dmar po longs sku'i chas can phyag gnyis tshe bum dang nor bu bsnams par bsgoms la /
rig pa'i me tog dor /
slob ma gzhug par gnang ba zhu'o //
de nas dbang bskur ba ni /
slob ma rnams bos la las bum gyi khrus bya /
bgegs gtor gtang zhing bka' bsgo bgegs bskrad srung 'khor las byang ltar song nas /
sems bskyed gsal gdab /
tshe dbang dang 'brel ba'i spyi bshad dang khyad par /
de'ang gzhung 'di nyid las /
'dod khams pho mo 'dod pa'i rang bzhin kun :
rang ngo ma shes rang rgyud rtog par 'khrul :
'dre srin 'bum phrag srog la hur thum byed :
de las skyob phyir rigs lnga'i tshe sgrub bshad :
ces gsungs pa ltar spyir 'dod khams du skyes pa rnams dang khyad par tshe dang lta ba sogs snyigs ma lnga'i shugs bdo zhing nyon mongs pa shin tu hrags pa'i skabs su skyes pa'i sems can rnams /
mi tshe dgun gyi nyi ma lta bur thung zhing de'ang tshe tshad kyi thog tu mi 'khyol bar dus ma yin par glo bur du 'chi ba'i rkyen mang ba'i skabs 'di'i gdul bya rnams la thugs shin tu brtse bas bod 'bangs skyob pa'i yab gcig tshe dpag med dngos 'chi med gu ru pad+ma 'byung gnas kyis rje 'bangs skal ldan rnams la /
spyi bye brag khyad par dang 'brel ba'i tshe sgrub zab mo'i rgyud dang gdams skor bsam gyis mi khyab pa gnang nas phal cher gter gyi rigs du mar gsang ba'i rgyas btab ste dus babs kyi rim pa dang mthun par skal ldan rnams kyi spyod yul du snang ba las /
'dir rnam snang sprul pa'i lo tsA ba chen po'i yang srid gter ston rgyal po lnga las gsum pa o rgyan rdo rje gling pas zab mo'i gter kha brgya rtsa brgyad zhal dbye bar mdzad pa'i nang nas kun gyi thog mar gyur pa /
ngam shod gnam lcags brag nas gu ru rin po ches dngos su bstsal pa'i mchog gter chen po rdzogs chen lta ba klong yangs kyi cha lag
/zhi khro gnyis kyi tshe sgrub 'od zer drwa ba dang 'brel ba'i tshe dbang rin po che'i 'khor lo bsgrub pa la sogs kyis mtshams sbyar la maN+Dala'abul du gzhug
/mtshams sbyor spyi ltar byas la /
oM tsak+Shu rban+d+ha wA ra ma NA ya hU~M gis mig dar dang /
oM AHhU~M gis me tog sbyin /
gus pa chen pos gsol ba 'debs pa 'di'i rjes zlos mdzod /
kye :
bla ma sangs rgyas tshe dpag med :
dus gsum sangs rgyas kun gyi bdag :
tshe dbang ye shes lhun rdzogs pas :
dbang gi rim pa bstsal du gsol :
lan gsum /
thog mar rgyud dag par bya ba'i slad du bla ma dang tshe dpag med rigs lnga zhi khro'i dkyil 'khor rtsa gsum chos srung dang bcas pas bskor te bzhugs pa la /
bdag sogs mkha' khyab kyi sems can thams cad byang chub ma thob kyi bar du snying nas skyabs su 'gro ba'i mos pas 'di'i rjes zlos mdzod /
na mo :
rdo rje tshe mchog sogs las byang ltar lan gsum /
skye bzhi lam rgyud lngas bsdus pa'i pha ma sems can thams cad sangs rgyas kyi go 'phang la 'god pa'i phyir du /
gnas skabs 'chi bdag gi 'jigs pa las grol zhing /
mthar thug bcom ldan 'das tshe bdag rigs lnga'i go 'phang mngon du byed pa'i thabs thun mong ma yin pa'i smin byed kyi sgor 'jug cing grol byed kyi gdams pa nyams su len par sems bskyed la 'di'i rjes zlos mdzod /
bdag dang mtha' yas sogs lan gsum /
tshogs kyi zhing mchog dam pa de rnams kyi spyan sngar yan lag bcu pa'i gsag sbyong spel gsum tshul bzhin bya ba'i 'dun pas 'di'i rjes zlos /
tshe bdag zhi khro'i lha tshogs gshegs :
sogs /
rgyud sdom pa dang ldan par bya ba'i slad du spyi dang khyad par lhag pas bsdus pa'i gsang sngags rdo rje theg pa'i sdom pa dang dam tshig mtha' dag legs par blangs nas tshul bzhin bzung ba'i blos 'di'i rjes zlos /
bde gshegs sras bcas bdag la dgongs :
rig pa 'dzin pa bdag gis ni :
byang chub snying po mchis kyi bar :
so so thar pa'i sdom pa dang :
byang chub sems dpa'i bslab pa dang :
rig 'dzin sngags kyi dam tshig rnams :
yang dag nyid du bzung bar bgyi :
lan gsum /
de nas dam tshig bsgrag pa ni /
rdo rje mgor bzhag la /
hU~M:
'di ni dam tshig rdo rje ste :
bu khyod la ni sbyin par bya :
thub na yon tan brgya rtsa thob :
ma thub rdo rje dmyal bar ltung :
sa ma ya i dan te :
na ra kan :
dam chu bdud rtsi sbyin la /
hU~M:
dam tshig khro chu khol ma 'di :
khyod la gtad kyis thub par srungs :
ma thub dmyal ba'i rgyu yin te :
thub na yon tan brgya rtsa thob :
de bas khyod kyis gus pas longs :
sa ma ya badzra a mr-ita hU~M:
sku snying gar bzhag
/me long bstan la /
he ru ka dpal deng khyod kyi :
snying la yang dag gzhug par bya :
gal te tshul 'di smras pa na :
de ma thag tu dral te gshegs :
sa ma ya badzra tsit+ta hU~M:
zhes brjod /
de nas dbang gi gzhi dgod cing ye shes pa dbab par bya ba la /
khyed rang rnams sgo gsum gyi gnad gcun la gzhan du ma yengs par dmigs pa 'di bzhin du mdzod cig
oM ma hA shUn+ya tA sogs brjod /
snang sems ma dag pa'i rtog tshogs thams cad 'od gsal gyi dbyings su sbyangs /
stong pa'i ngang las /
pad+ma dang zla ba'i steng du khyed rang gi rnam par shes pa'i ngo bo yi ge hrIHser po las 'od zer ser po 'phros /
'phags pa mchod /
sems can gyi don byas tshur 'dus yongs su gyur pa las khyed rang rnams bcom ldan 'das mgon po tshe dpag tu med pa sku mdog ser po gser btso ma lta bu lte ba man chad ljang gu
/phyag gnyis mnyam gzhag gi phyag rgyas tshe yi bum pa nor bu 'bar ba'i kha rgyan can bsnams shing zhabs rdo rje'i skyil mo krung gis bzhugs pa /
dar dang rin po che'i rgyan can mtshan dpe'i gzi byin mchog tu 'bar ba'i skur gyur pa'i spyi bor oM dkar po /
mgrin par AHdmar po /
thugs kar hU~M sngon po /
de las 'od zer 'phros pas nub phyogs bde ba can sogs phyogs bcu'i zhing khams rab 'byams nas bcom ldan 'das tshe dpag tu med pa sogs rgyal ba sras dang bcas pa rnams dang /
bla ma yi dam mkha' 'gro chos skyong thams cad mgon po tshe dpag tu med pa'i rnam par char babs pa ltar byon nas sgo gsum la thim par gyur pa'i mos pa brtan po gyis shig
/spos bsreg
/dbyangs rol bcas bab drug gam /
las byang gi spyan 'dren brjod la /
snying po'i mthar /
dz+nyA na A be sha ya a AH
zhes drag tu brjod la dbab /
rdo rje spyi bor bzhag la me tog gtor /
tiSh+Tha badzras brtan par bya /
sngar byin pa'i me tog de nyid las kyis 'brel ba'i lhag pa'i lha gang yin pa la 'bul ba'i mos pas 'di'i rjes zlos dang bcas te 'dor bar zhu /
ho :
rig pa'i me tog lha la 'bul :
rig stong lha dang sngon 'brel ba'i :
gshis lugs de la babs gyur cig :
pra tIts+tsha ho :
zhes maN+Dal du dor /
ma rig 'khrul pa'i sgrib g.yogs mig dar dang lhan cig bsal bar mos shig
/hU~M:
khyod kyi gti mug 'khor ba'i mig :
ye shes spyan du dbye bar bya :
de bzhin nyon mongs 'khor ba rnams :
ye shes spyan du dbye bar shog :
ces mig dar bsal /
de rnams kyis gsang ba spyi'i lugs bzhin 'jug pa'i chos rnams grub nas /
gzhung nyid las /
tshe yi ngo bo stong nyid ngang :
tshe yi rang bzhin sgom bzlas gsal :
tshe yi thugs rje phrin las 'grub :
de ltar ting 'dzin ma yengs bu :
tshe dbang dngos grub 'grub pa ste :
tshe dang ye shes rab gsal bas :
tshe dbang dkyil 'khor nyid kyang mthong :
skye shi med pa'i dbang rdzogs 'gyur :
zhes gsungs pa ltar dbang gi thog mar sgom bzlas dang 'brel bar tshe 'gugs pa'i phrin las bsgrub pa la dmigs pa 'di ltar du sgoms shig
/bdag gzhan gnyis 'dzin gyi rtog pa ka dag gi ngang du sbyangs /
de'i ngang las rang gi rig pa'i ngo bo hrIHdmar po las slob dpon nyid snang ba mtha' yas dmar skya zhal gcig phyag gnyis pa /
longs spyod rdzogs pa'i cha lugs can phyag g.yas tshe'i bum pa dang /
g.yon nor bu 'bar ba bsnams pa /
pad+ma dang nyi ma'i gdan la zhabs skyil krung gis bzhugs pa /
khyed rang rnams kyang rig pa'i ngo bo hrIHlas skad cig gis tshe dpag med sku mdog ser po 'od zer 'phro ba /
lte ba man chad ljang gu longs sku'i chas can /
phyag gnyis mnyam gzhag tshe bum nor bu'i kha rgyan can bsnams pa /
zhabs skyil krung pad nyi zla ba'i gdan la bzhugs par gsal thob cig
/slob dpon dang khyed rang rnams kyi bar du yi ge a dkar po dgu mgal me'i phreng ba ltar 'khor ba las 'od zer a yig dmar po'i tshul can dpag tu med pa 'phros /
khyed rang rnams la thim pas lus kyi nang a yig ye shes bdud rtsi'i rang bzhin gyis ltems se gang /
'chi med tshe'i dbang dang dngos grub thob /
lus nang gi a las a yig dmar po dgu phyi rol gyi phyogs mtshams brgyad dbus mdun dang dgur 'phros pas rang 'dra ba'i tshe dpag med re rer gyur nas bzhugs pa /
thams cad las 'od zer dmar po phyogs bcu nam mkha'i khams gang bar 'phros pas /
'jig rten dang 'jig rten las 'das pa'i bcud dang dwangs ma 'chi med tshe'i dngos grub thams cad 'od zer yig 'bru'i rnam par 'ub 'ub bsdus te rang dang bsgrub pa'i rdzas rnams la thim par sgoms la gzungs sngags lhan cig tu zlos shig
/ces pa'i dmigs pa phog la las byang ltar snying po ci 'grub bzla /
slar yang slob dpon gyi thugs ka nas 'od zer 'phros pas dkyil 'khor lha tshogs rnams kyi thugs dam bskul /
de rnams las sprul pa'i pho nya nyi zer gyi rdul lta bu spros te /
khyed rang rnams kyi bla tshe srog dbugs nyams pa dang 'khyams pa /
yar cing stor ba /
bros shing 'thor ba /
sde brgyad 'byung pos brkus shing phrogs pa thams cad dang /
'khor 'das brtan g.yo'i dwangs bcud /
rtsa gsum rgyal ba'i byin rlabs nus mthu ma lus pa a nr-i hU~M gsum dang 'ja' 'od zer thig gi rnam par bsdus nas khyed rang rnams dang mdun gyi tshe rdzas la sib sib thim pas tshe srog nyams pa sor chud /
'chi ba med pa'i tshe dang rdo rje lta bu'i srog thob par mos shig
/spro zhing longs skabs yod na bstod pa dang tshe bskul le tshan thams cad gtang /
bsdu na zhi khro dang /
tshe'i las mkhan bskul ba tsam gtang /
de nas dbang bskur dngos gzhi zhu ba'i yon du maN+Dal phul /
gsol ba 'debs pa 'di'i rjes zlos /
kye :
bcom ldan mgon po tshe dpag med :
'od dpag med pa mgon po'i sku :
bdag la gsan cing dgongs su gsol :
bdag cag phongs pa'i sems can rnams :
bar chad bdud las skyob pa dang :
'chi bdag dgra las rgyal ba'i phyir :
bdag cag rnams la tshe dbang stsol :
bdag ni snod ldan dam tshig can :
las dang skal bar ldan pa lags :
lan gsum zhu /
bla mas lan sbyin pa ni /
kye ho :
khyod ni dam tshig yid du 'ong :
rdo rje tshe yi dkyil 'khor du :
bu rnams bar chad bsal ba dang :
nyon mongs bdud las thar slad du :
dkyil 'khor gnyan po 'di la ltos :
lan gsum /
de ltar gnang ba bstsal nas khyed rang rnams dkyil 'khor chen po'i shar nas g.yas skor du phyin te sgo so so nas phyag 'tshal zhing zhabs la btud de lha zhal mthong bar mos shig
/hU~M:
lnga ldan rdo rje 'bar ba'i dkyil 'khor du :
rdo rje 'du 'bral med pa'i lha tshogs gsal :
gsang ldan rdo rje rigs kyi dkyil 'khor du :
rdo rje 'dus pa'i sras su dbang bskur ro :
hU~M:
lnga ldan rin chen\u0f8e
rin chen 'du 'bral\u0f8e
gsang ldan rin chen\u0f8e
rin chen 'dus pa'i\u0f8e
hU~M:
lnga ldan pad+ma 'bar\u0f8e
pad+ma 'du\u0f8e
gsang ldan pad+ma rigs\u0f8e
pad+ma 'dus\u0f8e
hU~M:
lnga ldan las rab\u0f8e
las rab 'du 'bral\u0f8e
gsang ldan las rab\u0f8e
las rab 'dus\u0f8e
hU~M:
lnga ldan bde gshegs\u0f8e
bde gshegs\u0f8e
gsang ldan bde gshegs\u0f8e
bde gshegs 'dus pa'i sras su dbang bskur ro :
slar shar gyi sgo nang du 'khod par mos la mthong ba bstan pa ni :
dkyil 'khor gyi phyi rol du rdo rje'i ra ba me ri dang bcas pa'i dbus su sna tshogs pad+ma la gnas pa'i sna tshogs rdo rje'i lte bar gzhal yas khang gru bzhi sgo bzhi rgyan rta babs dang bcas pa /
mtshan nyid thams cad yongs su rdzogs pa'i dbus su gtso bo'i lha gnas gru bzhi lham pa'i mthar rdo rje'i rwa bas zlum por bskor ba /
de'i phyi rol du 'khor lo rtsibs bzhi'i rtsibs steng du yang 'khor lo rtsibs bzhi pa re re /
de'i mthar 'od kha dog sna lngas bskor ba'i dbus kyi lte ba dang phyogs bzhi'i 'khor lo bzhi'i lte ba rnams su seng ge glang chen rta mchog rma bya shang shang rnams kyis btegs pa'i rin po che'i khri'i steng du pad+ma nyi zla'i gdan /
lha gzhan la pad zla'i gdan dang bcas pa'i dkyil 'khor gyi dbus su rnam par snang mdzad sogs rigs lnga yab yum rnams sku mdog dkar mthing ser dmar ljang ba /
yab rnams phyag g.yas rang rtags dang g.yon tshe bum /
yum rnams g.yas mda' dar dang g.yon tshe bum bsnams pa /
'khor lo bzhi'i rtsibs g.yas g.yon du sems dpa' dang mdun rgyab tu sems ma gnyis re ste gtso 'khor drug drug
/khyams la thub pa drug dang khrag 'thung lnga bcu rtsa brgyad /
sgo bzhir sgo ba yab yum bcas tshe dpag med pa rigs brgya'i dkyil 'khor rten dang brten par bcas pa thams cad mngon sum du mthong ba'i mos pa mdzod la dad gus spro ba rgya chen po skyed cig
/sngar phul ba'i me tog de nyid dbang rtags cod pan gyi tshul du spyi bor bcings par sgoms shig
/cod pan slar spyi bor bzhag la /
ho :
deng nas bu khyod rgyal ba'i sras :
dus gsum sangs rgyas thugs srog 'dzin :
dbang rtags cod pan 'di byin pas :
'khor 'das rang grol dbang thob shog :
na mo pu ru sha ya a b+hi Shiny+tsa ho :
des dbang gi thog ma me tog cod pan gyi dbang bskur ba song nas /
mtshams kyi ral gri khro rgyal mthar byed rnam bzhi'i ngo bos dbang bskur bas tshe la bar du gcod pa'i bdud bzhi rtsad nas bcad pa'i dbang bskur thob par mos shig
/shar lho /
lho nub /
nub byang /
byang shar /
ral gri bzhi'i rim par dbang bskur la /
hU~M:
skye shi rtsad gcod ral gri 'dis :
snod ldan bu la dbang bskur bas :
skye med chos sku'i dbang thob cing :
'chi med rdo rje tshe yi dbang thob shog :
ma hA pun+ye a pa ri mi ta A yuHpuN+ye a b+hi Shiny+tsa oM AHhU~M:
hU~M:
nyon mongs rtsad gcod\u0f8e
snod ldan\u0f8e
nyon mongs 'khor ba'i rgyud dag nas :
tshe ni mi zad rin chen dbang\u0f8e
dz+nyA na pra b+hA rA dza yo gi nI a b+hi Shiny+tsa oM AHhU~M:
hU~M:
dug gsum rtsad gcod\u0f8e
snod ldan\u0f8e
sku gsum rang ngo rang thog sprad :
mdangs ldan pad+ma rigs kyi dbang thob shog :
oM ru ru s+phu ru tiSh+Tha dz+wa la a b+hi Shiny+tsa oM AHhU~M:
hU~M:
'khor ba rtsad gcod\u0f8e
snod ldan\u0f8e
ma rig bdag 'dzin rang dag nas :
mi 'gyur g.yung drung tshe yi dbang thob shog :
sarba sid+d+hi ba ta ni shi ka re shi ka re sha ta ka ra swA hA:
tu re tu re tA re swA hA:
a b+hi Shiny+tsa oM AHhU~M:
sgo srung mgyogs ma chen mo bzhi'i rten gyis dbang bskur bas 'byung bzhi'i sgo nas tshe srog nyams pa sor chud /
zhi rgyas dbang drag phrin las bzhi'i tshe dbang dngos grub thob par mos shig
/shar lho nub byang sgo bzhi'i 'brang rgyas dang mda' dar gyis rim par dbang bskur la /
hU~M:
shar phyogs zhi ba'i dkyil 'khor nas :
rdo rje yid 'phrog lcags kyu ma :
thugs rjes 'khor ba'i gnas 'dren ma :
nad gdon sdig sgrib zhi nas kyang :
mi shigs rdo rje'i tshe dbang bskur du gsol :
tshe mda' 'di la rten byas nas :
tshe dar 'di yis mdangs spar te :
zhal dkar 'di yis mthun sbyar nas :
tshe spel g.yang spel srog sdoms shig :
hU~M:
lho phyogs rgyas pa'i\u0f8e
rin chen yid 'phrog zhags pa ma :
snying rjes rgyun du 'ching byed ma :
tshe dbang bsod nams rgyas nas kyang :
mi zad rin chen tshe dbang bskur du gsol :
tshe mda' 'di la\u0f8e
tshe dar 'di yis\u0f8e
zhal dkar 'di yis\u0f8e
tshe spel g.yang spel\u0f8e
hU~M:
nub phyogs dbang gi\u0f8e
pad+ma yid 'phrog lcags sgrog ma :
byams pas log rtog 'joms mdzad ma :
khams gsum srid gsum dbang bsdus nas :
mdangs ldan pad+ma'i tshe dbang bskur du gsol :
tshe mda' 'di la\u0f8e
tshe dar 'di yis\u0f8e
zhal dkar 'di yis\u0f8e
tshe spel g.yang spel\u0f8e
hU~M:
byang phyogs drag po'i\u0f8e
karma yid 'phrog dril bu ma :
bdud bzhi ru dra 'dul mdzad ma :
drag pos ru dra tshar bcad nas :
rgya gram las rab tshe dbang bskur du gsol :
tshe mda' 'di la\u0f8e
tshe dar 'di yis\u0f8e
zhal dkar 'di yis\u0f8e
tshe spel g.yang spel srog sdoms shig :
de bzhin gshegs pa thams cad kyi sku gsung thugs yon tan phrin las lnga'i ngo bo phyag rgya lnga'i dbang bskur bas mi zad rgyan gyi 'khor lo lnga'i tshe dbang ye shes yongs su rdzogs par mos shig
/'khor lo spyi bor bzhag la /
hU~M:
sangs rgyas sku yi rang mdangs las :
phyag rgya gsang ba'i brda rtags te :
ye shes 'khor lo'i dbang bskur bas :
mu dra sku yi dbang thob shog :
oM bud+d+ha mu dra a b+hi Shiny+tsa oM:
pad+ma mgrin par bzhag la /
hU~M:
sangs rgyas gsung gi rang\u0f8e
phyag rgya gsang ba'i\u0f8e
ye shes pad+ma'i dbang\u0f8e
mu dra gsung gi\u0f8e
oM pad+ma mu dra a b+hi Shiny+tsa hrI:
rdo rje thugs kar bzhag la /
hU~M:
sangs rgyas thugs kyi rang\u0f8e
phyag rgya gsang ba'i\u0f8e
ye shes rdo rje'i dbang\u0f8e
mu dra thugs kyi\u0f8e
oM badzra mu dra a b+hi Shiny+tsa hU~M:
rin chen lte bar bzhag la /
hU~M:
sangs rgyas yon tan rang\u0f8e
phyag rgya gsang ba'i\u0f8e
ye shes rin chen dbang\u0f8e
mu dra yon tan\u0f8e
oM mu dra a b+hi Shiny+tsa trAM:
ral gri gsang bar bzhag la /
hU~M:
sangs rgyas phrin las rang\u0f8e
phyag rgya gsang ba'i\u0f8e
ye shes ral gri'i\u0f8e
mu dra phrin las dbang thob shog :
oM karma mu dra a b+hi Shiny+tsa A:
dus gsum sangs rgyas thams cad kyi sku gsung thugs yon tan phrin las lnga'i dbang dam pa thob par gyur cig
/sangs rgyas thams cad kyi gsang ba gsum gyi rang bzhin tshe 'brang yig 'bru phyag mtshan dang bcas pas dbang bskur bas nyon mongs pa lnga dag rang byung ye shes lnga'i tshe dbang thob par sgoms shig
/'khor lo can gyi tshe zan spyi bor bzhag la /
hU~M:
ji snyed sangs rgyas thams cad kyi :
nam mkha' gsang ba'i oM las byung :
'khor lo oM gyis dbang bskur bas :
sku yi dbang bskur chen po sbyin :
oM bud+d+ha ka la sha a b+hi Shiny+tsa oM:
pad+ma'i tshe zan mgrin par bzhag la /
hU~M:
ji snyed sangs rgyas thams cad\u0f8e
pad+ma gsang ba'i hrIHlas\u0f8e
pad+ma hrIHyis dbang\u0f8e
gsung gi dbang bskur\u0f8e
hrIHpad+ma ka la sha a b+hi Shiny+tsa hrI:
rdo rje can gyi tshe zan thugs kar bzhag la /
hU~M:
ji snyed sangs rgyas\u0f8e
rdo rje gsang ba'i hU~M las\u0f8e
rdo rje hU~M gis\u0f8e
thugs kyi dbang bskur\u0f8e
hU~M badzra ka la sha a b+hi Shiny+tsa hU~M:
rin po che'i tshe zan lte bar bzhag la /
hU~M:
ji snyed sangs rgyas\u0f8e
rat+na gsang ba'i trAM las byung :
rat+na trAM gyis\u0f8e
yon tan dbang bskur\u0f8e
trAM rat+na ka la sha a b+hi Shiny+tsa trAM:
ral gri can gyi tshe zan gsang bar bzhag la /
hU~M:
ji snyed sangs rgyas\u0f8e
karma gsang ba'i AHlas\u0f8e
ral gri AHyis\u0f8e
phrin las dbang bskur\u0f8e
AHkarma ka la sha a b+hi Shiny+tsa A:
thugs srog yig 'bru phyag mtshan lnga'i dbang dam pa thob par gyur cig
/bum pa sku gzugs dang bcas pas dbang bskur bas phung po lnga sgrib bral du byas /
rigs lnga sku lnga'i tshe dbang dngos grub thob par mos shig
/bum pa dbus ma spyi bor bzhag la /
hU~M:
spyi gtsug nyi zla'i dkyil 'khor du :
bcom ldan rnam par snang mdzad dang :
yum chen kun tu bzang mo gnyis :
gnyis med sku yi dkyil 'khor nas :
tshe dbang dngos grub bstsal du gsol :
oM bai ro tsa na oM a b+hi Shiny+tsa oM:
nub kyi bum pa mgrin par bzhag la /
hU~M:
lce steng pad+ma 'dab brgyad steng :
bcom ldan snang ba mtha' yas dang :
yum chen na bza' dkar mo gnyis :
gnyis med gsung gi dkyil 'khor nas :
tshe dbang dngos grub bstsal du gsol :
oM a mi ta b+hA hrIHa b+hi Shiny+tsa hrI:
shar gyi bum pa thugs kar bzhag la /
hU~M:
tsit+ta pad+ma 'dab brgyad steng :
bcom ldan rdo rje sems dpa' dang :
yum chen mA ma kI dang gnyis :
gnyis med thugs kyi dkyil 'khor nas :
tshe dbang dngos grub bstsal du gsol :
oM badzra satwa hU~M a b+hi Shiny+tsa hU~M:
lho'i bum pa lte bar bzhag la /
hU~M:
lte ba rin chen zur brgyad nang :
bcom ldan rin chen 'byung ldan dang :
yum chen sangs rgyas spyan ma gnyis :
gnyis med yon tan dkyil 'khor nas :
tshe dbang dngos grub bstsal du gsol :
oM rat+na saM b+ha ba trAM a b+hi Shiny+tsa trAM:
byang gi bum pa gsang bar bzhag la /
hU~M:
gsang gnas bde byed dkyil 'khor steng :
bcom ldan don yod grub pa dang :
yum chen dam tshig sgrol ma gnyis :
gnyis med phrin las dkyil 'khor nas :
tshe dbang dngos grub bstsal du gsol :
oM karma sarba a mu ka a b+hi Shiny+tsa A:
dbang rdzas thams cad snod chen po gcig tu dril bas dbang bskur la /
tshe bdag rigs lnga yab yum gtsor gyur pa zhi khro rigs brgya'i tshe lha yongs rdzogs gcig tu dril ba'i dbang chen bskur bas /
tshe'i bdag po gtso 'khor rnams dang gnyis su med pa'i dbang dang byin rlabs gcig rdzogs su thob /
skye shi med pa'i tshe dang 'pho 'gyur med pa rdo rje'i sku mngon du brnyes nas don gnyis lhun gyis grub par mos shig
/hU~M:
bcom ldan rigs bzhi'i sangs rgyas dang :
rigs bzhi'i lha mo 'khor dang bcas :
sems dpa' dang ni sems ma dang :
bde gshegs yab yum 'khor bcas rnams :
dbang bskur gnas 'dir gshegs su gsol :
dbang bskur gnas 'dir gshegs nas kyang :
snod ldan 'di la dbang zhig skur :
longs spyod rdzogs ldan sprul pa'i sku :
tshe yi dbang mchog bskur du gsol :
dkyil 'khor chen po'i lte ba la :
bcom ldan rnam snang tshe dpag med :
sku las rin chen 'od zer 'phro :
phyag nas tshe yi dngos grub 'gyed :
zhal nas tshe yi 'dzab zer 'phros :
tshe dang longs spyod rgyas par byed :
skal ldan 'di la tshe dbang skur :
dbang gi dkyil 'khor brtan par mdzod :
mi mtha' chu bas ring bar mdzod :
mi 'phel nas bas che ba dang :
mi 'bru gser bas bzang gyur cig :
mi srog brag bas sra ba dang :
mi tshan nags las cher gyur cig :
oM bud+d+ha A yur+dz+nyA na b+h+rU~M hU~M:
rat+na A yur+dz+nyA na hrI:
zhes bskur /
snying po brjod la tshe ril dang tshe chang sbyin /
de ltar dbang bskur grub pas mtha' rten bkra shis pa'i rtags brgyad kyis mnga' gsol bas 'chi med rtag pa dam pa'i go 'phang las nam yang nyams pa med pa'i dge legs kyi snang bas srid zhi kun tu khyab par byas par mos shig
/rtags brgyad rim bzhin gtad la /
hU~M:
gser gdugs 'di la brten byas nas :
skyob pa mthar phyin dbang thob shog :
hU~M:
gser nya 'di la brten byas nas :
mthong snang mi 'gag dbang thob shog :
hU~M:
dung dkar 'di la brten byas nas :
sgra dbyangs 'gag med dbang thob shog :
hU~M:
pad+ma 'di la brten byas nas :
smra byed phar phyin dbang thob shog :
hU~M:
bum pa 'di la brten byas nas :
chos rnams rang byung dbang thob shog :
hU~M:
rgyal mtshan 'di la brten byas nas :
bstan pa mi nub dbang thob shog :
hU~M:
dpal be'u 'di la brten byas nas :
gsal ba 'od ldan dbang thob shog :
hU~M:
'khor lo 'di la brten byas nas :
yon tan myur mgyogs dbang thob shog :
nyon mongs skyob pa'i chos gdugs dang :
ye shes gsal ba'i gser nya dang :
chos sgra sgrog pa'i dung dkar dang :
dri med mdangs ldan pad+ma dang :
dgos 'dod kun 'byung bum pa dang :
'gran zla bral ba'i rgyal mtshan dang :
thams cad mkhyen pa'i dpal be'u dang :
thogs pa med pa'i 'khor lo dang :
bkra shis rtags brgyad dbang bskur ro :
spro na rdzas brgyad rgyal srid rnams kyang tshigs bcad spyi 'gros gtad la shis brjod rgyas par bya /
de rnams kyis gter chen chos kyi rgyal po rdo rje gling pa'i zab gter rdzogs chen pha rgyud lta ba klong yangs kyi cha lag zhi khro'i tshe sgrub 'od zer drwa ba'i dbang bskur mtha' rten bcas rgyas par grub pa yin pas sogs kyis mtshams sbyar la dam tshig khas blang /
gtong rag maN+Dal phyin dbang mjug rnams spyi ltar bya'o //
slob dpon gyis tshogs la rol cing lhag ma gtang ba nas /
shis brjod bsngo smon bar las byang nyid mthar chags su gtang bas 'grub bo //
dus gsum 'gyur med rdo rje'i srog ka ni //
tshe bdag rigs brgya'i byin rlabs stobs kyis btsugs //
'gro drug skye 'chi'i 'phrang ring sgrol ba la //
gzhan dring med pa'i dpa' bo'i dbang phyug shog
/ces gter rnying tshig don dbyings che zhing rgyud lung gab 'khrugs kyi mtshan nyid can du bzhugs pa'i dgongs pa rtogs dka' ba dang /
thog sngas pas dpe rgyun ma dag rgyun 'byams su song zhing man ngag lag len gyi rgyun nges tig ma bzhugs pas spyi brtol dka' yang /
nye ring brgyud srol gsum gyi byin rlabs bka' babs thob pa'i skal bzang snying la bcangs te rgyal dbang pad+ma'i sngags rig 'dzin pa 'chi med bstan gnyis g.yung drung gling pas rdzong shod bde gshegs 'dus pa'i pho brang chen por bgyis pa dge legs 'phel //

//
