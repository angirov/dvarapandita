@#//
rje sgam po pa'i zhal gdams bla sgrub kyi dbang chog smin byed nyi ma'i 'od phreng bzhugs //
rab 'byams rgyal ba kun gyi dngos //
dpal ldan bla ma'i zhabs pad la //
btud nas gang gi smin byed dbang //
skal bzang dga' ston nyid du spro //
de la 'dir rje sgam po pa'i gsang lam bla ma sgrub pa'i dbang bskur gyi rim pa bya bar 'dod na dam tshig la gnas shing bsnyen sgrub tshul bzhin bgyid pa'i slob mas gsol ba btab pa'i ngor /
dbang gdams ngag legs par thob cing nyams len sngon du song ba'i bla mas /
dben pa'i gnas su stegs bu'i khar sin+d+hu ra'i maN+Dal chos 'byung bsnol ma'am /
rgyas par pad 'dab bzhi'i dbus su baM/
chos 'byung gi mthar oM gsum ma'i sngags kyis bskor ba /
rin po che'i bum par chu gtsang la bum rdzas so lnga btab pa mgul chings dmar po kha rgyan dung chos gzungs rdor dang bcas pa /
ka pA lar myos byed gtsang ma la bdud rtsi ril bu btab pa /
bla ma yi dam mkha' 'gro gter bdag gi gtor ma tshogs dang mchod pa'i yo byad tshul bzhin du bsham /
slob dpon gyi mdun du rdo rje dril bu DA ma ru dang bsang chu me tog gi snod sogs 'du bgyis te /
gang yang rung ba'i sgo nas sngon 'gro gtor ma bsngo /
tshogs gsag nas bzung lha dang bla ma dbyer med du bsgoms nas yid bzlas bya ba'i bar sgrub thabs nas byung ba bzhin bdag bskyed bsgrubs la /
bum pa dang mdun bskyed kyi sin+d+hu ra'i dal so sor rdo rje rnal 'byor ma'i bskyed chog dang bzlas pa nan tan bya /
bsang chu'i snod du bdud rtsi 'khyil ba'i sgom bzlas rgyas pa gzhan nas 'byung ba'am bsdu na /
oM AHhU~M/
stong pa'i ngang las pad nyi'i steng //
hU~M las khro chen bdud rtsi 'khyil //
ljang sngon be con zhags pa 'dzin /
khro bo'i chas ldan thugs srog las //
'od 'phros ye shes spyan drangs bstim //
dzaHhU~M baM hoH
ar+g+haM sogs /
rgyal ba kun gyi thugs rje ni //
'jigs byed 'jigs pa'i skur ston pa /
khro bo'i rgyal la phyag 'tshal bstod //
bgegs zhi dngos grub bstsal du gsol //
oM AHbig+h+nAn+tA kr-ita hU~M phaT/
ces ci nus bzla /
'od zhu bsang chur ro gcig gyur //
ces mos /
slob dpon rang nyid ting nge 'dzin gyi dbang blangs te /
slob ma rnams phyag dang maN+Dal grub nas bgegs la gtor ma sngon du 'gro bas bskrad de srung 'khor bsgom /
thun mong gi chos bshad spro na ci rigs byas rjes /
de yang 'o skol gyi ston pa bla na med pa'i bstan pa 'di la rgyu dang 'bras bu'i theg pa gnyis las don gyi snying po ni phyi ma nyid yin zhing /
de la'ang gdul bya'i dbang gis bya spyod sogs rgyud sde dman pa gnyis dang /
rnal 'byor bla med de gong ma gnyis las 'dir rnal 'byor bla na med pa shes rab ma'i rgyud kyi snying po bcom ldan 'das rdo rje rnal 'byor ma dang skyabs yul kun 'dus yid bzhin nor bu bla ma dbyer med kyi byin rlabs dbang bskur zab mo ston pa yin zhing /
de la'ang dang po yid ches kyi nges pa bskyed phyir brgyud pa'i lo rgyus cung zad cig spro ba'i dbang du bgyi na /
khyab bdag rgyal ba rdo rje 'chang gis 'og min rdo rje btsun mo'i gsang bar ri rab sum cu rtsa gnyis kyi rdul phra rab kyi grangs dang mnyam pa'i dpa' bo dang rnal 'byor ma rnams la zab mo'i chos mtha' yas par ston par mdzad la /
mi las 'das pa'i grub chen tai lo pa de nyid bcom ldan 'das nyid kyi sprul pa gsang sngags snga 'gyur ba'i phyag na rdo rje lta bur gyur pa des sgyu ma'i sku dngos kyis 'og min du byon nas ston pa nyid las chos nod /
de dag yan lag drug dang rim pa lnga phyag rgya bzhir bsdus te /
tai lo nga la mi yi bla ma med //
ces gsungs la /
the tshom gyi gnas sel phyir bka' babs bzhi'i bla ma bsten tshul bstan /
de la mkhas grub brnyes pa'i slob dpon chen po nA ro pas bya dka' ba bcu gnyis la sogs pa'i rim gros mnyes par mdzad pas gdams pa ma lus pa bum pa gang byo'i tshul du gnang /
de la mnga' bdag mar pa lo tsA de nyid kyis rgya gar du lan gsum byon te rje nA ro pa nyid yun ring du bsten /
gdams ngag zab dgu thams cad thugs nyams su bzhes nas sgro 'dogs bcad /
khyad par gung thang gi mi la bzhad pa rdo rje des mnga' bdag chen po de nyid lus thog nas dka' ba dang du blangs pa'i tshul mtha' yas pas mnyes par mdzad pa las /
snying po don gyi man ngag phyag rgya chen po dang zab mo snyan brgyud kyi gdams pa khyad par can gnang /
ngo mtshar rmad du byung zhing thos kyang yid gnong par 'gyur ba'i dka' ba mang po spyad nas sgrub pa'i rgyal mtshan btsugs /
rje de'i thugs kyi sras dam par gyur cing rgyal ba'i rgyal tshab tu gyur pa rje sgam po pa de nyid bcom ldan 'das thub pa'i dbang po'i 'khor du byang chub sems dpa' zla 'od gzhon nu zhes bya bar gyur pa na /
ston pas mdo sde ting 'dzin rgyal po gsungs pa'i dus zhig gi tshe /
byang chub sems dpa'i 'khor tshogs mang po la /
mi bzad pa'i phyi dus dam pa'i chos 'jig pa'i tshe /
mdo sde 'di'i don bshad pa dang rgyas par byed pa su zhig yod ces bka' bstsal pa la /
zla 'od gzhon nur gyur pa stan las langs te khas blangs shing dam bcas pa na /
ston pas de'i spyi bor phyag bzhag cing ma pham pa la sogs pa byang sems kyi 'khor rnams dang /
lha dang bcas pa'i 'jig rten dag kyang dbang du bkod de /
ma 'ongs phyi dus 'jigs pa chen po la zla 'od gzhon nur gyur pas rtag tu tshangs par spyod pa la gnas pa dang /
ting nge 'dzin dam pa rgyas par byed pa dang /
bde bar gshegs pa'i chos kyi gter 'byed pa dang /
'khor lnga brgya las mi nyung ba 'byung ba dang /
de nas rgyal ba 'od dri med du 'tshang rgya ba la sogs par lung bstan cing de dag la bar chad mi 'byung bar byin gyis brlabs pa dang /
de bzhin du chos smra ba brgyad brgya dag kyang langs te sngar bzhin du ting nge 'dzin rgyal po'i don 'dzin par dam bcas pa dang /
lha dang klu dang gnod sbyin sogs bye ba brgyad cu la sogs pas kyang skyes bu dam pa de rnams bsrung bar dam bcas pa'i tshul rnams mdo sde ting nge 'dzin gyi rgyal por gsungs la /
yang ston pa mya ngan las 'das nas byang phyogs kyi rgyud du dge slong 'tsho byed ces bya ba 'byon pa dang /
de la bsngags pa mang po brjod pa dang /
des ston pa'i bstan pa yangs shing rgyas par byed par 'gyur zhes kun dga' bo dbugs dbyung bar mdzad pa dang /
de 'chi ba'i dus byas ma thag 'od dpag med kyi zhing bde ba can du 'jig rten gyi khams yon tan gyis brgyan pa zhes bya bar /
de bzhin gshegs pa 'od dri ma med par 'tshang rgya bar 'gyur ba sogs mdo snying rje pad dkar du bshad pa dang /
gzhan yang /
rdo rje gdan gyi byang phyogs kha ba can gyi ljongs chu bo ma hA lo hi ta'i klung 'gram ri brag tshang tshing can du chos smra ba dge slong 'tsho byed ces bya ba 'khor lnga brgya las mi nyung ba dang lhan cig de bzhin gshegs pa'i ye shes la longs spyod par 'gyur ba sogs dang /
thang yig rnams las /
o rgyan nga nyid gnyal smad lha rjer sprul //
dwags sgom snying po'i don sgom khyu gcig 'byung //
zhes sogs tshad thub kyi gter lung du ma nas bstan pa dang mthun par rdo rje gdan gyi byang phyogs na dpal dwags lha sgam po'i gnas ri tshang tshing can du /
rje sgam po pa dge slong 'tsho byed du grags pa 'khor lnga brgya las mi nyung ba dang bcas pa byon te mdo ting 'dzin rgyal po'i dgongs don snying po'i gdams pa phyag rgya chen po nyid thugs nyams su bzhes shing /
sngon gyi byang chub sems dpa' brgyad brgyas dam bcas pa'i lung dang mthun par slob ma yang slob brgyud par bcas pas snying po'i bstan pa ches cher spel bar mdzad cing /
'dzam gling gi yul gru kun tu dpal ldan dwags po'i bka' brgyud ces yongs su grags par gyur la /
snyigs ma'i dus 'dir yang tshe 'di'i zhen chags bskyungs nas 'jigs pa'i dur khrod dang /
ri bo'i bya skyibs dang /
mi med kyi lung stong dang /
dben pa'i bas mtha' la sogs par sgrub pa la rtse gcig tu gzhol ba yang brgyud pa gzhan las ches mang ba skye bo kun gyi mig lam du babs par gyur pa 'di bzhin yin la /
de lta bu'i sku che ba'i yon tan mtshungs pa med pa dang ldan pa'i mnyam med sgam po pa chen po de nyid kyis snyigs ma lnga bdo'i dus ngan gyi 'gro ba rnams la lhag par brtse bas /
sangs rgyas thams cad 'dus pa'i bdag nyid dpal ldan bla ma dang dkyil 'khor thams cad kyi 'byung gnas ye shes DA ki dbyer med du sgrub pa'i thabs las can gseng lam btsan thabs su 'tshang rgya zhing thos pa dang dran pa tsam gyis grol bar byed pa zab chos dam pa 'di nyid dang /
mthong grol rang byung DA ki'i sku brnyan /
myang grol khyad 'phags dam rdzas phab rgyun /
mthong grol yig chung la sogs pa them rgya smon lam dang bcas te brag sgom zhwa'i mgul du gter du bsdams nas bzhugs su gsol ba /
lung bstan dus babs bzhin skye sgom ye shes rdo rje'i rnam par sprul pa rig 'dzin chen po 'ja' tshon snying pos gdan drangs te /
smin grol bdud rtsi'i gru char phab pas skal ldan gdul bya'i bsod nams kyi rdzing bu yongs su gang bar gyur la /
rig 'dzin de nyid nas brgyud pa bdun gyi bar du dbang lung man ngag thob pa tsam gyis grol nas phyir mi ldog pa'i go 'phang la reg 'gyur du gsungs shing /
de lta bu'i dbang bskur zab mo zhu bar byed pa la bsod nams dang ye shes kyi tshogs gnyis legs par gsag dgos phyir /
khyed rang rnams kyi mdun gyi nam mkhar yid bzhin nor bu bla ma la skyabs yul mtha' dag sprin bzhin gtibs te bzhugs pa'i mos pa dang ldan pas skyabs su 'gro ba dang bdun rnam dag mdzad par zhu /
sangs rgyas chos tshogs dang /
ji snyed su dag sogs tshar gcig brjod du bcug
/'o de yang rigs kyi bu khyod rnams sngon nas bsod nams kyi tshogs dang smon lam rnam dag gi mthus deng gsang sngags theg chen gyi chos dang mjal zhing byin rlabs 'jug pa'i yul dang snod du gyur pa'i dus 'dir gtan gyi 'dun ma sgrub pa'i thabs la 'bad dgos shing /
de sgrub par byed pa yang bla ma tshad ldan gyi drin la ltos dgos te /
dper na nyi ma las me 'byung bar 'dod na me shel gyi rten 'brel tshogs dgos pa'i phyir slob dpon la tha mal mi'i 'du shes spangs te sangs rgyas thams cad gcig bsdus kyi ngo bor thag chod pa'i dad mos kyis kun nas bslangs te gsol ba gdab pa 'di yi rjes zlos mdzod /
bla ma rdo rje 'dzin pa chen po dang /
rje btsun rdo rje rnal 'byor ma dang /
dpa' bo mkha' 'gro rnams dang /
sangs rgyas dang byang chub sems dpa' thams cad la phyag 'tshal zhing skyabs su mchi'o //
ming 'di zhes bya ba'i rgyud la /
de bzhin nyid kyi ye shes nam mkha' lta bus gang bar mdzad du gsol /
smin par mdzad du gsol /
yongs su smin par\u0f8e
shin tu smin par\u0f8e
de bzhin nyid kyi ye shes bdud rtsi lta bus gang\u0f8e
nor bu lta bus gang bar\u0f8e
lan gsum /
de ltar gsol ba btab nas dngos gzhi dbang bskur ba'i rim pa la'ang snang srid thams cad gdod nas rgyal ba'i ye shes kyi dkyil 'khor nyag gcig yin yang de nyid ma rtogs pa rnams kyi shes sgrib sbyang phyir snod bcud lhar gsal gdab dgos pas dmigs pa 'di bzhin mdzod /
slob ma la bsang chu 'thor zhing /
oM AHbig+h+nAn+ta kr-ita hU~M phaT/
kyis bsang /
swa b+hA was sbyang /
stong pa'i ngang las raM yaM khaM brjod pas dngos 'dzin a 'thas kyi nyes skyon thams cad dag
/khyed rang rnams kyi sems nyid skye med bsam brjod dang bral ba las rang mdangs 'gag med cir yang 'char ba snang sems dbyer med kyi ngo bo dus gsum rgyal yum ye shes kyi mkha' 'gro ma sku mdog dmar gsal me'i mdog can /
rtsa zhal khro 'dzum 'od dang 'od zer phyogs bcur 'phro ba /
dbu skra kham nag gyen du langs pa'i dbus su phag zhal rngam la brjid pa /
phyag gnyis gri gug dang thod khrag 'dzin cing thod skam gyi dbu rgyan dang thod rlon gyi do shal 'phyang ba /
phyag rgya lnga dang dar dpyang dang rin po che'i rgyan gyis spras pa /
lang tsho rgyas pa'i gcer mo b+ha ga dang nu ma 'bur zhing spyan gsum nam mkha' la hrig ge gzigs pa /
gru mo na kha T+wAM ga 'dzin cing zhabs g.yas bskum g.yon brkyang pas bam ro'i snying gar mnan te ye shes me dpung rab tu 'bar ba'i dbus su bzhugs pa /
slob dpon dang mdun bskyed kyi sin+d+hu ra'i dkyil 'khor yang de ltar du gsal ba'i thams cad kyi spyi bor oM/
mgrin par AH
thugs kar hU~M/
lte bar baM/
de las 'od zer 'phros pas /
bka' brgyud bla ma /
yi dam lha tshogs /
sangs rgyas byang sems thams cad rdo rje rnal 'byor ma'i rnam par phyogs thams cad nas kha ba bu yug 'tshubs pa lta bur spyan drangs /
DA dril drag tu 'khrol zhing ye shes 'beb sbyor gyi spos dud bdug
/pheM pheM pheM/
oM gu ru shrI badzra yo gi nI/
a kaD+D+ha ya a kaD+D+ha ya /
pra be sha ya pra be sha ya /
b+han+d+ha ya b+han+d+ha ya /
to Sha ya to Sha ya /
sarba badzra DA ki nI yai /
hr-i da ya /
a ba to Sha ya /
dzaHhU~M baM hoH
oM AHhU~M sarba wI ra yo gi nI/
swa b+hA wa At+ma ko\u0f85 haM/
zhes brjod pas dam tshig pa dang ye shes pa gnyis med du bstims pa de nyid brtan par bya ba'i phyir du spyi gtsug tu gser gyi rdo rjes rgyas gdab pa'i mos pa mdzod /
rdo rje rgya gram gyi tshul du spyi bor bkod pa dang lhan cig
/tiSh+Tha badzra zhes brjod /
de ltar ye shes phab cing rgyas btab pa de nyid dbang don gyi gtso bo yin zhing /
slar yang de las mi 'da' ba dang mi 'gyur ba'i phyir du bum gsang shes rab bzhi pa'i dbang gis lus lha ngag sngags sems chos nyid kyi 'khor lor sgrub cing 'bras bu sku bzhi 'grub pa'i slad du dbang bzhi rim can gyis bskur ba yin pas dmigs pa 'di bzhin mdzad par zhu /
slar yang dbang lha rigs lnga 'khor bcas spyan drangs /
de rnams kyis bdud rtsis bum pa gang bas dbang bskur /
ji ltar bltams pa tsam gyis ni //
sogs brjod bzhin pas bum pa spyi bor bzhag cing bum chu 'thor /
de ltar dbang bskur bas sku gang dri ma dag chu lhag ma yar lud pa las rnam par snang mdzad kyis dbur brgyan par gyur /
ar+g+haM sogs kyis mchod /
chos dbyings ye shes skyon bral ba //
rnam par snang mdzad bcom ldan 'das //
ting nge 'dzin ldan phyag rgya can //
phyag 'tshal bcom ldan kun rig la'o //
des bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sku rdo rje sprul sku 'grub pa'i skal pa dang ldan par byas /
bla ma rdo rje rnal 'byor ma dang 'khor lo sdom pa snyoms par zhugs pa'i dga' ba'i sgras sangs rgyas dang byang chub sems dpa' thams cad spyan drangs /
bde ba'i ngo bor zhu ba'i byang chub kyi sems sbyor mtshams nas byung ba lce thog tu bzhag pa'i mos pa mdzod /
'das pa'i rdo rje 'chang sogs kyis //
ji ltar sangs rgyas sras dbang bskur //
byang chub sems ni bzang po yis //
de ltar bu khyod dbang bskur ro //
oM oM oM sarba bud+d+ha DA ki nI sogs rtsa sngags dang bdud rtsi sbyin la mnyam du slob mas /
a hoHma hA su kha /
zhes brjod du bcug
/des gsang ba'i dbang thob /
ngag gi dri ma sbyangs /
lam rtsa rlung thig le bsgom pa la dbang /
'bras bu gsung rdo rje longs sku 'grub pa'i skal pa dang ldan par byas /
sin+d+hu ra'i me long lte bar bzhag cing oM gsum ma'i sngags brjod de /
me long gi dkyil 'khor las dal gnyis pa 'phros lte bar thim pas gtum mo ye shes kyi me sbar bas spyi bo'i haM byang chub kyi sems zhu nas rtsa gnas thams cad du song bas lus thams cad bde bas khyab par bsams la rlung bum pa can ci rigs shig sgoms mdzod /
shes rab sbyor bas dpal ldan nyid //
de nyid yang dag rig par bya //
rdo rje skyil krung gis sems ni //
nor bu'i nang du tshud par blta //
des shes rab ye shes kyi dbang thob /
yid kyi dri ma sbyangs /
lam dga' ba bzhi'i ye shes bsgom pa la dbang /
'bras bu thugs rdo rje chos sku 'grub pa'i skal pa dang ldan par byas /
de nas lag mthil stong pa bstan pas chos thams cad skye ba med pa /
rdo rje dang bcas pas chos thams cad glo bur ba /
se gol gsum gtogs pas dus gsum gyi rtog pa dang bral ba ngo sprad /
phyag rgya chen po'i gnas mchog na //
byang chub sems dpa' spyod pa'i blo gros bzhugs //
de ni ming tsam brda' tsam btags pa tsam //
de ltar chos thams cad dngos po'i ngo bo nyid du ma grub /
rang gi sems nyid spros pa'i mtha' thams cad dang bral ba rig pa gzhi med rtsa bral ngo bo ngos bzung med pa snang sems dbyer med chos kyi skur ngo shes par gyis shig
/des bzhi pa tshig dbang rin po che thob /
sgo gsum gyi dri ma sbyangs /
lam phyag rgya chen po bsgom pa la dbang /
'bras bu rdo rje gsum dbyer mi phyed pa bde ba chen po ngo bo nyid kyi sku 'grub pa'i skal pa dang ldan par byas /
de nas me long sin+d+hu ra'i dal gyi lha tshogs khyed rang rnams kyi spyi bor bkod pa dang lhan cig bdag gis gsol ba btab pa'i mthar lan tshwa chu la thim pa bzhin du khyed rang rnams dang dbyer med du gyur pa'i mos pa mdzod /
sin+d+hu ra'i maN+Dal slob ma'i spyi bor bzhag la /
rdo rje'i slob ma 'di dag gi blo chos su 'gro bar byin gyis brlab tu gsol /
sogs nas /
thun 'di nyid du skye bar byin gyis brlab tu gsol /
zhes brjod de g.yon pa'i srin lag gis sin+d+hu ra blangs te slob ma'i gnas gsum du thig le bkod /
de nas khyed rang rnams rgyal yum rdo rje rnal 'byor mar gsal ba'i thugs kar bla ma rdo rje 'dzin pa 'dzam gling grags pa rab byung gi cha lugs zhes pa nas /
tshad med bzhi'i nyams 'ur ba zhig tu gyur /
de la gsol ba drag po snying khong rus pa'i gting nas dad pa'i shugs bskyed de gdab pa 'di'i rjes zlos mdzod /
ma nam mkha' dang mnyam pa'i sems can thams cad bla ma sangs rgyas rin po che la skyabs su mchi'o //
sogs nas /
thun 'di nyid du skye bar byin gyis brlab tu gsol gyi bar rjes zlos byed du gzhug
/de nas yang lha dang bla ma'i snang cha gsal ba de'i ngang nas oM AHhU~M lce mi bskyod pa yid kyis bzlas pa brgya rtsa la sogs par ji ltar 'os pa mdzad par zhu /
slob mas yid bzlas grub pa dang /
slar yang smon lam gdab pa 'di'i rjes zlos mdzod /
dge ba 'di yis myur du bdag
/'dzam gling grags pa 'grub gyur nas //
sogs bya /
de dag gis zab mo dbang gi sngon 'gro dang dngos gzhi'i rim pa rnams legs par grub nas rjes kyi bya ba la /
spyir gsang sngags kyi dam tshig spyi dang bye brag gi tshul rnams nyams pa med par bsrung bar bgyid dgos la /
lhag par lam zab mo'i tshul ston par byed pa'i bla ma /
bde bar gshegs pa kun 'dus kyi ngo bor mos pa'i gsol 'debs dang lus ngag yid gsum gyi sgo nas zab mo'i dgongs pa skong ba la nam yang skyo dub med pa dang /
lha dang bla ma dbyer med kyi bskyed rdzogs zung 'jug rig stong ye shes kyi 'khor lor nam yang 'du 'bral med pa nas /
rang nyid gcig pu zhi bde'i blo spangs te mkha' mnyam gyi 'gro ba mtha' dag gtan bder 'god pa'i bsam pa bzang po dang de don sgrub pa gal che zhing /
ji ltar bsgos pa de dag nam du yang yal bar mi dor bar bsgrub bo snyam pa dang lus longs spyod mtha' dag maN+Dal du 'bul snyam pas 'di'i rjes zlos mdzod /
gtso bos ji ltar bka' bstsal pa //
sogs bya /
des las can gsang lam btsan thabs su 'tshang rgya ba'i gdams ngag bla ma sgrub pa'i dbang gi rim pa legs par /
grub pa yin pas lha dang bla ma dbyer med kyi dkyil 'khor las mi 'da' ba'i ngang nas rang gzhan mkha' khyab kyi 'gro ba mtha' dag gi don rgya chen por 'bad par zhu /
zhes gdams shing bkra shis kyi tshigs bcad brjod /
slob mas yon dang maN+Dal phul rjes mchod bstod dang tshogs 'khor bya /
gter srung la gtor ma phul /
bzod gsol gshegs bsdu bsngo smon bkra shis la sogs pas zhabs brgyan par bya'o //
de ltar bla sgrub kyi dbang gi rim pa 'di ni sgam po pa dpal nor bu brgyan pas mdzad pa'i dbang chog ha cang bsdus drags pa blo ldan rnams la de tsam gyis go bar 'gyur na'ang /
blo dman rnams ma rtogs log rtog phyogs rtogs kyi 'khrul pa mi ldang ba'i ched dang /
nye lam dge ba'i bshes gnyen gung thang pa chos bzang dbang pos gcig tu brtson pa'i bskul ma mdzad par brten /
khyab bdag bzang po rdo rje'i phyag bzhes dang dbang gi spyi 'gros rang gis rig pa sogs kyis brgyan te /
'dzam gling rdo rjes lho phyogs kyi ri bo'i rgyud dpal ldan ras chung phug gi dgon par sbyar ba'o ///
/
