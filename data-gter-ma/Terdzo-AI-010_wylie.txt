@#//
kun tu bzang po'i smon lam stobs po che zhes bya ba bzhugs so //
tsit+ta a :
de nas thog ma'i sangs rgyas kun tu bzang pos :
'khor ba'i sems can sangs mi rgya ba'i dbang med pa'i smon lam khyad par can 'di gsung ngo :
ho :
snang srid 'khor 'das thams cad kun :
gzhi gcig lam gnyis 'bras bu gnyis :
rig dang ma rig cho 'phrul te :
kun tu bzang po'i smon lam gyis :
thams cad chos dbyings pho brang du :
mngon par rdzogs te sangs rgyas shog :
kun gyi gzhi ni 'dus ma byas :
rang byung klong yangs brjod du med :
'khor 'das gnyis ka'i ming med do :
de nyid rig na sangs rgyas te :
ma rig sems can 'khor bar 'khyams :
khams gsum sems can thams cad kyis :
brjod med gzhi don rig par shog :
kun tu bzang po nga yis kyang :
rgyu rkyen med pa gzhi yi don :
de nyid gzhi las rang byung rig :
phyi nang sgro skur skyon ma btags :
dran med mun pa'i dri ma bral :
de phyir rang snang skyon ma gos :
rang rig so la gnas pa la :
srid gsum 'jig kyang sngangs skrag med :
'dod yon lnga la chags pa med :
rtog med shes pa rang byung la :
gdos pa'i gzugs dang kha dog med :
rig pa'i gsal cha ma 'gags pas :
ngo bo gcig la ye shes lnga :
ye shes lnga po smin pa las :
thog ma'i sangs rgyas rigs lnga byung :
de las ye shes mtha' rgyas pas :
sangs rgyas bzhi bcu rtsa gnyis byung :
ye shes lnga yi rtsal shar bas :
khrag 'thung drug cu tham pa byung :
de phyir gzhi rig 'khrul ma myong :
thog ma'i sangs rgyas nga yin pas :
nga yi smon lam btab pa yis :
khams gsum 'khor ba'i sems can gyis :
rang byung rig pa ngo shes nas :
ye shes chen po mtha' rgyas shog :
nga yi sprul pa rgyun mi chad :
bye ba phrag brgya bsam yas 'gyed :
gang la gang 'dul sna tshogs ston :
nga yi thugs rje smon lam gyis :
khams gsum 'khor ba'i sems can kun :
rigs drug gnas nas 'thon par shog :
dang po sems can 'khrul pa rnams :
gzhi la rig pa ma shar bas :
ci yang dran med thom me ba :
de ka ma rig 'khrul pa'i rgyu :
de la had kyis brgyal ba la :
dngangs skrag shes pa za zir 'gyus :
de la bdag gzhan dgrar 'dzin skyes :
bag chags rim gyis brtas pa las :
'khor ba lugs su 'jug pa byung :
de las nyon mongs dug lnga rgyas :
dug lnga'i las la rgyun chad med :
de phyir sems can 'khrul pa'i gzhi :
dran med ma rig yin pa'i phyir :
sangs rgyas nga yi smon lam gyis :
kun gyis rig pa rang shes shog :
lhan cig skyes pa'i ma rig pa :
shes pa dran med thom me ba :
kun tu btags pa'i ma rig pa :
bdag gzhan gnyis su 'dzin pa yin :
lhan skyes kun btags ma rig gnyis :
sems can kun gyi 'khrul gzhi yin :
sangs rgyas nga yi smon lam gyis :
'khor ba'i sems can thams cad kyi :
dran med 'thibs pa'i mun pa sangs :
gnyis su 'dzin pa'i shes pa dwangs :
rig pa rang ngo shes par shog :
gnyis 'dzin blo ni the tshom ste :
zhen pa phra mo skyes pa las :
bag chags mthug po rim gyis brtas :
zas nor gos dang gnas dang grogs :
'dod yon lnga dang byams pa'i gnyen :
yid 'ong chags pa'i 'dod pas gdung :
de dag 'jig rten 'khrul pa ste :
gzung 'dzin las la zad mtha' med :
zhen pa'i 'bras bu smin pa'i tshe :
brkam chags gdung ba'i yi dwags su :
skyes nas bkres skom ya re nga :
sangs rgyas nga yi smon lam gyis :
'dod chags zhen pa'i sems can rnams :
'dod pa'i gdung ba phyir ma spangs :
'dod chags zhen pa tshur ma blangs :
shes pa rang sor glod pa yis :
rig pa rang so zin gyur nas :
kun rtog ye shes thob par shog :
phyi rol yul gyi snang ba la :
'jigs skrag shes pa phra mo 'gyus :
sdang ba'i bag chags brtas pa las :
dgrar 'dzin brdeg gsod rags pa skyes :
zhe sdang 'bras bu smin pa'i tshe :
dmyal ba'i btso bsreg sdug re bsngal :
sangs rgyas nga yi smon lam gyis :
'gro drug sems can thams cad kyi :
zhe sdang drag po skyes pa'i tshe :
spang blang mi bya rang sor glod :
rig pa rang so zin gyur nas :
gsal ba'i ye shes thob par shog :
rang sems khengs par gyur pa las :
gzhan la 'gran sems smad pa'i blo :
nga rgyal drag po'i sems skyes pas :
bdag gzhan 'thab rtsod sdug bsngal spyod :
las de'i 'bras bu smin pa'i tshe :
'pho ltung myong ba'i lha ru skyes :
sangs rgyas nga yi smon lam gyis :
khengs sems skyes pa'i sems can rnams :
de tshe shes pa rang sor glod :
rig pa rang so zin gyur nas :
mnyam pa nyid kyi don rtogs shog :
gnyis 'dzin brtas pa'i bag chags kyis :
bdag bstod gzhan smod zug rngu'i las :
'thab rtsod 'gran sems brtas pa las :
gsod gcod lha min gnas su skyes :
'bras bu dmyal ba'i gnas su ltung :
sangs rgyas nga yi smon lam gyis :
'gran sems 'thab rtsod skyes pa rnams :
dgrar 'dzin mi bya rang sor glod :
shes pa rang so zin gyur nas :
phrin las thogs med ye shes shog :
dran med btang snyoms yengs pa dang :
'thibs dang rmugs dang brjed pa dang :
brgyal dang le lo gti mug pas :
'bras bu skyabs med byol song 'khyams :
sangs rgyas nga yi smon lam gyis :
gti mug bying ba'i mun pa la :
dran pa gsal ba'i mdangs shar nas :
rtog med ye shes thob par shog :
khams gsum sems can thams cad kyang :
kun gzhi sangs rgyas nga dang mnyam :
dran med 'khrul pa'i gzhi ru song :
da lta don med las la spyod :
las drug rmi lam 'khrul pa 'dra :
nga ni sangs rgyas thog ma yin :
'gro drug sprul pas 'dul ba'i phyir :
kun tu bzang po'i smon lam gyis :
sems can thams cad ma lus pa :
chos kyi dbyings su sangs rgyas shog :
a ho :
phyin chad rnal 'byor stobs can gyis :
'khrul med rig pa rang gsal ngang :
smon lam stobs chen 'di btab pas :
'di thos sems can thams cad kun :
skye ba gsum nas mngon 'tshang rgya :
nyi zla gza' yis zin pa 'am :
sgra dang sa g.yo 'byung ba 'am :
nyi ma ldog 'gyur lo 'pho'i dus :
rang nyid kun tu bzang por bskyed :
kun gyis thos par 'di brjod na :
khams gsum sems can thams cad kyang :
rnal 'byor de yi smon lam gyis :
sdug bsngal rim gyis grol nas kyang :
myur bar sangs rgyas thob par 'gyur :
smon lam rgyal po 'di dag mchog gi gtso //
mtha' yas 'gro ba kun la phan byed cing //
kun tu bzang pos brgyan pa'i gzhung grub ste //
ngan song rgyud rnams ma lus stongs par shog
/ces gsungs so :
rdzogs pa chen po kun tu bzang po dgongs pa zang thal du bstan pa'i rgyud las :
smon lam stobs po che btab pas :
sems can sangs mi rgya ba'i dbang med par bstan pa'i le'u dgu pa'o :
mang+ga laM///
/
