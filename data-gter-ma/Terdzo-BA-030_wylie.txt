bka' 'dus sgrub chen bzlas pa'i skabs su dzapa? bskul rgyas par spro na /
gtso bo la /
hU~M:
ye shes gzhal yas rtsa ba'i dkyil 'khor na :
rigs kun bdag po spyi dpal he ru ka :
gnyis med yum 'khyud rig mdangs sprul pa'i 'khor :
drug brgya re bzhi rdzogs pa'i lha tshogs rnams :
sku ni dur khrod chas rnams rdzogs :
gsung ni sgra sgrog sngags kyi sgra :
thugs ni sgrol mdzad srog dang bcas :
dzapa? kyis rgyud bskul sku gsung thugs :
phaT kyis spros pas stong gsum gang :
ma gsal bar du bskyed cing bsgom :
ma grub bar du mi gtang ngo :
zhes dang /
'khor rnams la /
hU~M:
shar stod byams pa chen po'i dkyil 'khor na :
khyab brdal ye shes yang dag he ru ka :
dbyings phyug yum 'khyud rig mdangs sprul pa'i 'khor :
drug cu rtsa brgyad rdzogs pa'i lha tshogs rnams :
sku ni dur khrod sogs /
hU~M:
shar srib snying rje chen po'i dkyil 'khor na :
stobs ldan ye shes rdo rje phreng ba che :
snang dbyings yum 'khyud rig mdangs sprul pa'i 'khor :
brgya dang rtsa brgyad rdzogs pa'i lha tshogs rnams :
sku ni dur khrod sogs /
hU~M:
shar dbus dga' ba'i dkyil 'khor chen po na :
'bar ba'i ye shes dpal chen gsang ba'i bdag :
dbang sdud yum 'khyud rig mdangs sprul pa'i 'khor :
rnam grangs brgyad cu rdzogs pa'i lha tshogs rnams :
sku ni dur khrod chas rnams rdzogs :
gsung ni sgra sgrog sngags kyi sgra :
thugs ni sgrol mdzad srog dang bcas :
dzapa? kyis rgyud bskul sku gsung thugs :
phaT kyis spros pas stong gsum gang :
ma gsal bar du bskyed cing bsgom :
ma grub bar du mi gtang ngo :
zhes dang /
hU~M:
shar smad btang snyoms chen po'i dkyil 'khor na :
yid bzhin ye shes rdo rje rtsal chen rdzogs :
bde ma yum 'khyud rig mdangs sprul pa'i 'khor :
sum cu rtsa drug rdzogs pa'i lha tshogs rnams :
sku ni dur khrod sogs /
hU~M:
lho stod sbyin pa chen po'i dkyil 'khor na :
chags bral ye shes rdo rje thod phreng rtsal :
sbyor ba'i yum 'khyud rig mdangs sprul pa'i 'khor :
mkha' 'gro brgyad cu rdzogs pa'i lha tshogs rnams :
sku ni dur khrod sogs /
hU~M:
lho srib ngag snyan smra ba'i dkyil 'khor na :
bde chen ye shes 'khor lo bde ba'i mchog :
rnal 'byor mas 'khyud rig mdangs sprul pa'i 'khor :
drug cu rtsa gnyis rdzogs pa'i lha tshogs rnams :
sku ni dur khrod sogs /
hU~M:
lho dbus don mthun rol pa'i dkyil 'khor na :
gtum rngam ye shes bcom ldan gshin rje'i gshed :
za byed yum 'khyud rig mdangs sprul pa'i 'khor :
drug cu rtsa lnga rdzogs pa'i lha tshogs rnams :
sku ni dur khrod sogs /
hU~M:
lho smad don spyod rol pa'i dkyil 'khor na :
bsam 'phel ye shes kun 'byung rat+na rtsal :
sbyor ba'i yum 'khyud rig mdangs sprul pa'i 'khor :
lnga bcu rtsa lnga rdzogs pa'i lha tshogs rnams :
sku ni dur khrod chas rnams rdzogs :
gsung ni sgra sgrog sngags kyi sgra :
thugs ni sgrol mdzad srog dang bcas :
dzapa? kyis rgyud bskul sku gsung thugs :
phaT kyis spros pas stong gsum gang :
ma gsal bar du bskyed cing bsgom :
ma grub bar du mi gtang ngo :
zhes dang /
hU~M:
nub stod 'dod pa zag med dkyil 'khor na :
sor rtog ye shes pad+ma rta mgrin rgyal :
ral gcig yum 'khyud rig mdangs sprul pa'i 'khor :
lnga bcu rtsa lnga rdzogs pa'i lha tshogs rnams :
sku ni dur khrod sogs /
hU~M:
nub srib ma rig zag med dkyil 'khor na :
dga' chen ye shes dgyes pa'i rdo rje bzhad :
bdag med yum 'khyud rig mdangs sprul pa'i 'khor :
drug cu rtsa lnga rdzogs pa'i lha tshogs rnams :
sku ni dur khrod sogs /
hU~M:
nub dkyil sred pa zag med dkyil 'khor na :
'od gsal ye shes bde gshegs gsang ba 'dus :
mkha' spyod yum 'khyud rig mdangs sprul pa'i 'khor :
brgya dang sum cu rdzogs pa'i lha tshogs rnams :
sku ni dur khrod sogs /
hU~M:
nub smad lta ba zag med dkyil 'khor na :
rnam dag ye shes pad+ma rtsal chen po :
'od skor yum 'khyud rig mdangs sprul pa'i 'khor :
dgu bcu rtsa brgyad rdzogs pa'i lha tshogs rnams :
sku ni dur khrod chas rnams rdzogs :
gsung ni sgra sgrog sngags kyi sgra :
thugs ni sgrol mdzad srog dang bcas :
dzapa? kyis rgyud bskul sku gsung thugs :
phaT kyis spros pas stong gsum gang :
ma gsal bar du bskyed cing bsgom :
ma grub bar du mi gtang ngo :
zhes dang /
hU~M:
byang stod chos kun stong nyid dkyil 'khor na :
zung 'jug ye shes khrag 'thung che ba'i mchog :
dbyings phyug yum 'khyud rig mdangs sprul pa'i 'khor :
bdun cu rtsa gnyis rdzogs pa'i lha tshogs rnams :
sku ni dur khrod sogs /
hU~M:
byang srib mtshan ma med pa'i dkyil 'khor na :
rtog bral ye shes dus kyi 'khor lo dpal :
dz+nyA na yum 'khyud rig mdangs sprul pa'i 'khor :
brgya dang re bzhi rdzogs pa'i lha tshogs rnams :
sku ni dur khrod sogs /
hU~M:
byang dkyil smon pa med pa'i dkyil 'khor na :
'dod 'byung ye shes zag med mkha' klong 'khyil :
u tsuSh+mar 'khyud rig mdangs sprul pa'i 'khor :
brgya dang bcu bdun rdzogs pa'i lha tshogs rnams :
sku ni dur khrod sogs /
hU~M:
byang smad 'du mi byed pa'i dkyil 'khor na :
shugs 'chang ye shes thogs med karma rtsal :
zil gnon yum 'khyud rig mdangs sprul pa'i 'khor :
brgya dang lnga bcu rdzogs pa'i lha tshogs rnams :
sku ni dur khrod sogs /
hU~M:
shar lho lus dran nyer bzhag dkyil 'khor na :
thig le'i ye shes bla med mngon rdzogs rgyal :
nyid bzhi yum 'khyud rig mdangs sprul pa'i 'khor :
bdun cu rtsa bzhi rdzogs pa'i lha tshogs rnams :
sku ni dur khrod chas rnams rdzogs :
gsung ni sgra sgrog sngags kyi sgra :
thugs ni sgrol mdzad srog dang bcas :
dzapa? kyis rgyud bskul sku gsung thugs :
phaT kyis spros pas stong gsum gang :
ma gsal bar du bskyed cing bsgom :
ma grub bar du mi gtang ngo :
zhes dang /
hU~M:
lho nub tshor dran nyer bzhag dkyil 'khor na :
bdud 'joms ye shes badzra kI la ya :
rgyas 'debs yum 'khyud rig mdangs sprul pa'i 'khor :
brgyad cu rtsa bzhi rdzogs pa'i lha tshogs rnams :
sku ni dur khrod sogs /
hU~M:
nub byang sems dran nyer bzhag dkyil 'khor na :
bgegs 'dul ye shes dregs pa thams cad 'dul :
spyi 'dul yum 'khyud rig mdangs sprul pa'i 'khor :
dregs pa bzhi bcu rdzogs pa'i lha tshogs rnams :
sku ni dur khrod sogs /
hU~M:
byang shar chos dran nyer bzhag dkyil 'khor na :
mngon spyod ye shes dpal chen stobs ldan nag :
'byung lnga'i bdag 'khyud rig mdangs sprul pa'i 'khor :
nyi shu rtsa brgyad rdzogs pa'i lha tshogs rnams :
sku ni dur khrod chas rnams rdzogs :
gsung ni sgra sgrog sngags kyi sgra :
thugs ni sgrol mdzad srog dang bcas :
dzapa? kyis rgyud bskul sku gsung thugs :
phaT kyis spros pas stong gsum gang :
ma gsal bar du bskyed cing bsgom :
ma grub bar du mi gtang ngo :
khro bo spyi dril la /
hU~M:
tshom bu nyer gcig 'bar ba'i dkyil 'khor na :
ye shes nyer gcig kun tu ma 'dres mdangs :
dpal chen nyer gcig bka' 'dus lha tshogs rnams :
sku ni dur khrod chas rnams rdzogs :
gsung ni sgra sgrog sngags kyi sgra :
thugs ni sgrol mdzad srog dang bcas :
dzapa? kyis rgyud bskul sku gsung thugs :
phaT kyis spros pas stong gsum gang :
ma gsal bar du bskyed cing bsgom :
ma grub bar du mi gtang ngo :
zhes sbyar la so so'i bzlas pa bya zhing /
mthar re re bzhin stong tshigs kyi mchod pa'ang bya'o //
zhes pa'ang badzra dz+nyA nas so //
