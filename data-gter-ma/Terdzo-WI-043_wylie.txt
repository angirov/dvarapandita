@#//
dzam+b+ha la dkar po 'brug zhon gtso rkyang gi phyi nang gsang ba'i sgrub thabs rin chen snying po zhes bya ba bzhugs so //
na mo gu ru Ar+Ya dzam+b+ha la ya /
'dir mnga' bdag gsung sprul gu ru rin po che chos kyi dbang phyug gi zab gter nas byon pa'i dzam+b+ha la dkar po'i sgrub thabs rin chen spungs pa las /
gtso rkyang gi gsang sgrub gtso bor bton pa'i phyi nang gsang ba'i gab pa dkyus gcig tu nyams su blang ba'i tshul snying por dril ba la gsum /
sbyor ba /
dngos gzhi /
rjes so //
dang po ni /
gzhung las /
bca' gzhi 'di ltar bya ste :
dang po rdza'i gwa'u byas la :
nang du nor bdag dzam+b+ha la dkar po :
zhal gcig phyag gnyis pa :
g.yas na be con dang rdo rje bsnams pa :
g.yon par kha T+wAM ne'u le 'dzin pa :
spyan gsum pa :
zhal gdangs pa :
'brug la zhon pa :
ral pa gyen du brdzes pa :
sku sha rgyas pa :
rin po che sna tshogs pas brgyan pa bya 'o :
de'i thugs kar phyug po la sogs pas bstsal pa'i gser dngul zangs lcags g.yu ste
rin po che sna lnga shel dang drug gzhug go :
de nas rdza'i ga'u'i nang du :
spos dang :
gla rtsi dang :
tsan+dan gyis byug go :
de'i nang du rdzas gsag pa ni :
sha yib :
mar rnying :
thud :
ka ra :
bu ram :
sbrang :
zho :
chang :
zas phud :
mi nor dar ba'i sa nas sna tshogs gsag go :
nas :
'bras :
khre :
gro ma :
bra bo :
sran ma :
nyungs dkar nag :
gro ngar 'bru sna tshogs kyang gsag go :
phyug po g.yang can gyi phyugs lug gi spu sna tshogs dang :
phyug po grong bdun gyi khang sa zhing sa rnams g.yang skar la gsag go :
sa de gnyis la rat+na brdar la :
'brang rgyas mthe bong tsam gsum byas la :
dzam+b+ha la'i sku'i nang du gzhug go :
de nas mi rnams 'du ba'i snying po   pi shA nr-i dza :gro ga la bris la :
'phags pa'i nang du gzhug go :
de nas rdza'i gwa'u de dar dang ras gtsang mar dril la :
rang gi mdun du maN+Dal byas la bzhugs :
zhes 'byung ba ltar gsang ba gwa'u la brten nas bsgrub pa'i bca' gzhi ji skad gsungs pa bzhin 'du byas te /
gwa'u de nyid kyi bar mtshams sa spyin gyis bsdams /
rtsi dkar po gsol /
mdun rtags rin po che 'bar ba bris pa dar zab sna tshogs kyis dril te stegs bu'i dbus su me tog gi tshom bu bkod pa'i snying por bzhugs su gsol /
de'i mdun du rin po che'i snod gas chag med par gtor ma nor bu'i dbyibs can dkar gsum mngar gsum sogs kha zas bzang rgus bskor ba dang /
nyer spyod kyi mchod pa /
rang gi mdun du chu sbyin gyi bum pa dang /
mkhar gzhong sogs 'og tu dgos pa'i yo byad rnams legs par bstar ro //
gnyis pa dngos gzhi ni /
skyabs yul nam mkha' gang ba'i spyan sngar /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum gyis skyabs 'gro dang /
sems can thams cad kyi don du bdag gis dzam+b+ha la bsgrubs nas :
sems can thams cad kyi dbul ba'i sdug bsngal bsal bar bya'o :
zhes sems bskyed /
mchod pa rnams raM yaM khaM gis bsang sbyang /
stong pa'i ngang las gnas khang gnod sbyin dbang po'i pho brang chen por gsal ba'i dbus su lha rdzas dang ting nge 'dzin las grub pa'i mchod gtor kun tu bzang po'i mchod sprin lta bus yongs su gang bar gyur par bsam la /
na maHsarba ta thA ga ta b+h+yo bi shwa sogs nam mkha' mdzod kyi sngags rgyas brlabs /
de nas bdag bskyed rgyas par bla ma gsang ba 'dus pa'i gzhung ltar gsal gdab pa'am /
bsdun /
rang skad cig gis dbang chen rta mgrin gri thod 'dzin pa yum dang bcas pa'i skur gyur par bsam /
mdun bskyed ni gwa'u a mr-itas bsang /
swa b+hA bas sbyang /
stong pa'i ngang las rang gi mdun du paM ljang gu las sna tshogs pad+ma 'dab ma brgyad pa dang :
a dkar po las zla ba'i dkyil 'khor gyi steng du yi ge hrIHdkar po ring cha tsheg drag dang bcas pa :
de las 'od zer 'phros :
'phags pa mchod :
sems can gyi don byas :
tshur 'dus pa las dzam+b+ha la sku mdog dkar po zhal gcig phyag gnyis pa :
g.yu 'brug la 'chibs pa spyan gsum khro tshul can :
zhal gdangs pa :
skra ser po gyen du brdzes pa :
brjid pa'i mdangs dang ldan pa :
sku lus che la tsho zhing rab tu rgyas pa :
g.yas rdo rje be con bsnams pa :
g.yon ne'u le dang :
kha T+wAM ga mchan khung du bcug pa :
rin po che sna tshogs kyi phreng ba dang dar gyis brgyan pa'o :
rang yi dam du gsal ba'i thugs ka'i sa bon las 'od zer 'phros pas :
ri rab kyi byang shar mtshams nam mkha' mdzod kyi gnas nas :
ye shes sems dpa' nam mkha' mdzod spyan drangs :
mdun gyi nam mkhar bzhugs par gyur :
oM:
chos nyid rnam dag pho brang mchog :
gnod sbyin longs spyod gzhal yas nas :
dngos grub sna tshogs blang ba'i phyir :
chu dbang gter skyong 'dir gshegs shig :
oM pad+ma kro d+ha Ar+Ya dzam+b+ha la hri da ya hU~M sa pa ri wA ra sa ma ya dza dza :
zhes pas spyan drangs /
gnod sbyin gter skyong 'khor dang bcas :
nyi zla ltar brjid rin chen sku :
dngos grub mi zad gter 'chang ba'i :
nor lha khyod la phyag 'tshal lo :
na mo pu ru sha ya ho :
zhes phyag bya /
hrI:
gnod sbyin nor lha 'khor dang bcas :
lha rdzas phyi mchod 'bul ba ni :
me tog bdug spos mar me dang :
zhal zas sil snyan yid 'ong rnams :
spyan shangs thugs ka sku lus dang :
zhal dang snyan du mchod pa 'bul :
oM pad+ma kro d+ha Ar+Ya dzam+b+ha la hri da ya hU~M sa pa ri wA ra puSh+pe :
d+hU pe :
A lo ke :
gan+d+he :
nai bid+yA:
shab+da :
sarba pU dza me g+ha swA hA:
zhes phyag rgya dang bcas pas mchod /
gnod sbyin ded dpon mkha' 'gro'i gtso :
sngon gyi thugs dam brtser dgongs la :
bdag cag re ba skong ba'i phyir :
bla rten 'di la brtan par bzhugs :
oM e h+ye hi dzam+b+ha la sa ma ya dza :
dzaHhU~M baM ho :
mdun bskyed dang gnyis su med par bsam /
bzlas pa bya ba ni /
rang gi snying ga'i yi dam gyi sa bon las 'od zer 'phros pas 'phags pa'i thugs kar phog :
thugs ka'i pad+ma'i steng gi hrIHla sngags kyis bskor ba byas lte ba nas thon te :
bdag gi lte ba nas tshur zhugs :
yang bdag gi sa bon la bskor nas 'od zer du thon te 'phags pa'i zhal du zhugs nas 'khor ba bsam :
phar 'phros 'phags pa mchod :
tshur 'dus dngos grub thob :
sems can rnams la phog pas 'gro drug so so'i sdug bsngal dang bral bar byas :
bde ba dang ldan te thar pa byang chub thob par bsam mo :
oM pad+ma kro d+ha Ar+Ya dzam+b+ha la hri da ya hU~M:
zhes bzla 'o :
gzhan yang 'od zer 'phros pas :
lha dang :
klu dang :
mi'i lag na gnas pa'i rin po che dang 'bru nor thams cad kyi bcud bsdus te bdag gi gnas khang longs spyod kyis gang bar bsam mo :
thun bsdu ba na /
!
nang gtor ma la brten nas sgrub pa ni /
gtor ma la chu gtsang bran /
raM yaM khaM:
b+h+rU~M las rin chen snod yangs su :
gtor ma 'dod yon phung por gyur :
oM AHhU~M lan gsum gyis brlab /
mdun bskyed kyi ljags las 'od kyi sbu gu byung bas gtor ma'i bcud drangs te gsol bas mnyes te bdag la dngos grub ci 'dod pa gnang bar gyur pa'i mos pa dang bcas sngags kyi mthar sa pa ri wA ra i daM ba liM ta kha kha khA hi btags pa lan bdun gyis phul /
sngags kyi mthar sa pa ri wA ra puSh+pe d+hU pe sogs nas /
shab+da sarba pU dza me g+ha swA hAs mchod /
hU~M:
nor bdag chen po Ar+Ya dzam+b+ha la :
khyod ni rin chen gter gyi bdag po ste :
nor la dbang bsgyur rin chen char du 'beb :
rnal 'byor bdag la nor gyi dngos grub stsol :
thugs rje'i mnga' bdag 'phags pa nam mkha' mdzod :
bskal pa dpag tu med pa'i sngon rol nas :
bsod nams tshogs bsags nam mkha'i mdzod dang ldan :
ye shes tshogs rdzogs byang chub sems dang ldan :
tshogs gnyis rdzogs pa'i sku ni che la sbom :
nyon mongs skyon bral sku mdog dkar la 'tsher :
'gro ba'i re skong rin chen ne'u le dang :
be con kha T+wAM las ni rin chen 'beb :
'gro don bzhengs mdzad g.yu 'brug sngon mo bcibs :
thugs rje'i ngang nyid spyan mig khro tshul gzigs :
byams pas 'gro skyong 'dzum pa'i mdangs dang ldan :
rin chen rgyan mdzes longs spyod rdzogs pa'i sku :
rin chen gter gyis 'gro ba'i dgos 'dod skong :
dbul ba sel mdzad byang chub sems dang ldan :
khyod kyi thugs dam che ba'i yon tan sku :
rin chen longs spyod chen po'i char pa 'beb :
dbul ba'i sdug bsngal 'phags pas sgrol mdzad pa :
'phags pa dzam+b+ha la la phyag 'tshal bstod :

bdag la 'dod don 'grub pa'i dngos grub bstsal du gsol :
dam pa chos kyi dngos grub bstsal du gsol :
'tsho ba zas kyi dngos grub bstsal du gsol :
rin chen nor gyi dngos grub bstsal du gsol :
mi zad gter gyi dngos grub bstsal du gsol :
bdud 'dul sngags kyi dngos grub bstsal du gsol :
dang po chos kyi dngos grub bstsal du gsol :
bar du las kyi dngos grub bstsal du gsol :
tha ma nor gyi dngos grub bstsal du gsol :
'dod yon lnga yi dngos grub bstsal du gsol :
ci bsam 'grub pa'i dngos grub bstsal du gsol :
mi snying sgul cig Ar+ya dzam+b+ha la :
grags cher sgrogs shig Ar+Ya dzam+b+ha la :
lha 'dre mi gsum sdus shig dzam+b+ha la :
mchog dang thun mong dngos grub thams cad kun :
ma lus myur du bsgrub pa'i grogs mdzod la :
bsam pa'i don rnams lhun gyis grub par mdzod :
sngon gyi dam tshig gnyan po rjes dgongs la :
dpal chen rta mgrin bka' las ma 'da' bar :
lha yi longs spyod bdag la bstsal du gsol :
zhes bstod cing phrin las gsol /
spro na rigs mthun gyi gzhung ltar phywa g.yang 'gugs pa'i bskul ba bgyis na'ang legs /
!
de nas phyi chu sbyin la brten nas sgrub pa ni /
chu gtsang mas bkang ba'i rin po che'i bum pa bzang po thogs la /
stong pa'i ngang las b+h+rU~M las rin po che'i bum pa bzang po'i nang du oM dkar po :
AHdmar po :
hU~M mthing ga gsum gyi 'phro 'du las chu bdud rtsi ro mchog brgya dang ldan pas khengs par gyur :
oM AHhU~M:
zhes lan gsum gyis brlabs pa 'khar gzhong gtsang mar spel zhing /
mdun bskyed kyi zhal du phul bas shin tu mnyes par bsam la /
oM pad+ma kro d+ha Ar+Ya dzam+b+ha la hri da ya hU~M d+ha naM me d+hi swA hA:
zhes brgya rtsa brgyad kyis phul /
oM pad+ma kro ta Ar+Ya dzam b+ha la hriHda ya hU~M sa pa ri wA ra puSh+pe sogs mchod /
bstod gsol rgyas par bya ba'am /
hU~M:
nor bdag chen po Ar+Ya dzam+b+ha la :
khyod ni rin chen gter gyi bdag po ste :
nor la dbang bsgyur rin chen char du 'beb :
rnal 'byor bdag la nor gyi dngos grub stsol :
oM AHhU~M sid+d+hi sdus sdus hU~M hU~M:
zhes brjod pas mchog dang thun mong gi dngos grub ma lus pa thob par bsam :
chu srin lag gis blangs te spyi bor reg cing gtsang sar dor ro //
rjes su /
ma rnyed yongs su ma tshang dang :
gang yang nus pa ma mchis pa :
'dir ni bgyi bar gang nongs pa :
de kun khyod kyis bzod mdzad rigs :
zhes dang yi ge brgya pas nongs pa bshags /
oM/
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ye swA hAH
zhes brjod cing me tog 'thor ba dang bcas brtan bzhugs byas pas 'gro ba sems can gyi don du 'khor ba ma stongs bar du gwa'u la bzhugs par bsam /
dge ba 'di yis skye bo kun //
bsod nams ye shes tshogs rdzogs shing //
bsod nams ye shes las byung ba'i //
dam pa sku gnyis thob par shog
/ces sogs bsngo smon dang bkra shis gang shes bya'o //
gsum pa rjes ni /
de lta bu'i rim pas dbang po rab kyis zhag bdun /
'bring gis nyer gcig
/tha mas kyang zla ba gcig tu bsgrubs na dngos grub kyi 'byor pa rgyas pa'i rtags mthong bar 'gyur te /
gzhung las /
rtags ni zas nor mang po 'bul ba rmis pa dang :
mi mang pos phyag dang bkur bsti byed pa rmi ba dang :
gos bzang po gyon pa dang :
rin po ches brgyan pa dang :
nyi zla shar ba dang :
me tog dang rin po che bsdus pa rmi ba 'ong ngo :
de ltar rtags byung ba dang gwa'u 'bru'i gseb bam :
bang ba'am :
mdzod mis mi mthong bar sba'o :
des zas nor thams cad 'phel lo :
zhes gsungs pa ltar rtags mthong ba na gwa'u bkur sti dang bcas ji skad bshad pa'i gnas su sbas la /
spro na gong ltar sgrub pa tshar gcig bskyar /
de tsam ma grub kyang brtan bzhugs dang shis brjod rgyas par bya /
dus dus su mchod cing gsol ba btab pas dngos grub kyi 'byor pa rgya mtsho chen po'i rlabs ltar 'phel bar 'gyur ro //
zhag bdun sogs bsgrubs na sgrub pa grol ba'i gong
nas zhag gsum sogs kyi thun gyi mjug gam /
rgyun du chag med byed na bzlas pa'i mjug tu /
pi shA nr-i dza :
zhes btags pa brgya rtsa re bzlas pas skye 'gro thams cad dad cing 'dun par 'gyur te mi snying sgul ba'i rig pa zhes bya'o //
de ltar 'phags pa dzam+b+ha la dkar po gtso rkyang gi phyi nang gsang ba'i sgrub pa dkyus gcig tu bya ba'i tshul du bklags pas grub pa 'di'ang /
gter gzhung rtsa ba'i dgongs pa ji lta bar mtsho skyes bla ma dgyes pa'i 'bangs mkhyen brtse'i dbang pos bris pa'i dge bas 'gro kun 'dod rgu'i dpal 'byor zad mi shes pa la longs su spyod pa'i rgyur gyur cig //
/
@#//
'phags pa dzam+b+ha la dkar po 'brug zhon lha dgu'i sgrub thabs kyi khyad par nor bu'i snying po zhes bya ba bzhugs so //
na mo gu ru dzam+b+ha la sa pa ri wA re b+h+yaH
'dir gu ru rin po che chos kyi dbang phyug gi gter byon dzam+b+ha la dkar po'i nor sgrub rin chen spungs pa las /
thun mong ma yin pa 'khor bka' sdod du sgrub pa'i khyad par ni /
gtso rkyang gi sgrub pa sngon du song ba'i rnal 'byor pas /
sbyor ba'i skabs su gwa'u'i bca' gzhi gtso rkyang gi sgrub thabs su bshad pa'i steng /
phyogs mtshams brgyad du 'og nas 'byung ba'i mngon rtogs ltar gnod sbyin brgyad kyi sku rdza'am tsakli lta bur bris pa lha so so'i thugs kar rang rang gi sngags byang bris pa gzhug
/sku ye nas ma 'byor na sngags byang kho na'i shog dril bcug kyang rung bar gsungs /
de'i mdun du gta' gtor rin po che'i dbyibs byas la changs bus brgyan /
mtheb kyu brgyad dang bcas pa bsham /
sha mar dang /
dkar gsum mngar gsum bzang pos brgyan /
dar dkar po la gtso 'khor yongs rdzogs kyi sngags bris la /
smyug rgod la btags nas gtor ma la btsugs /
de'i mdun du 'bul gtor dang mchod pa /
chu sbyin gyi chas sogs gtso rkyang gi skabs ltar bsham /
dngos gzhi skyabs sems /
mchod pa byin rlabs /
bdag bskyed rnams gtso rkyang ltar song nas /
mdun bskyed kyi khyad par /
rin po che sna tshogs kyi phreng ba dang dar gyis brgyan pa'o :
zhes pa'i mtshams /
'dab ma brgyad la shar du dzam+b+ha la dkar po g.yas rin po che dang :
g.yon ne'u le 'dzin pa :
lhor gang ba bzang po ser po g.yas bum pa :
g.yon ne'u le :
nub tu nor bu bzang po dmar po g.yas rat+na :
g.yon ne'u le :
byang du ku be ra ljang gu g.yas ral gri :
g.yon lcags kyu :
shar lhor yang dag shes ser skya g.yas zhags pa :
g.yon ne'u le :
lho nub tu 'brog gnas sngo nag g.yas mdung thung dang :
g.yon ne'u le dang bi dza pU ra ka :
nub byang du lngas rtsen ljang sngon g.yas dgra satwa :
g.yon nor bu :
byang shar du tsi pi kuN+Da lI dmar po g.yas gwa'u :
g.yon ne'u le bsnams pa :
thams cad 'brug la zhon pa :
rgyan dang cha lugs thams cad gtso bo dang mthun pa 'o :
rang yi dam du gsal ba'i thugs ka'i sa bon las 'od zer 'phros pas :
ri rab kyi byang shar gyi mtshams nam mkha' mdzod kyi gnas nas :
ye shes sems dpa' nam mkha' mdzod 'khor gnod sbyin brgyad kyi tshogs dang bcas pa spyan drangs :
mdun gyi nam mkhar bzhugs par gyur :
oM:
chos nyid rnam dag sogs spyan 'dren nas rtsa ba'i bzlas pa'i bar gtso rkyang skabs ltar la /
gtso bo'i bzlas pa cung zad rjes /
slar yang rang gi thugs ka'i sa bon las 'od zer 'phros pas gnod sbyin gtso 'khor gyi thugs kar phog :
gtso 'khor gyi thugs ka nas 'od zer lcags kyu'i rnam pa lta bu'i kha dog dmar ser 'phros pas 'jig rten khams gyi zas nor thams cad bsdus nas rang gi gnas khang khengs par gyur ces dang :
gtso bo'i sngags dang /
'khor sngags /
oM dzam+b+ha la hr-i da ya swA hA:
oM pUr+Na b+ha dra ya swA hA:
oM ma Ni b+ha dra ya swA hA:
oM ku be ra ya swA hA:
oM saM pra dz+nyA nA ya swA hA:
oM gu h+ya s+d+yA nA ya swA hA:
oM pany+tsi ka ya swA hA:
oM tsi pi kuN+Da lI ya swA hA:
zhes pa rnams sbrel ba gtso bor bzla /
thun las ldang ba na 'bul gtor la chab bran nas bsang sbyang byin rlabs gtso bo'i sngags kyis phul ba yan gtso rkyang ltar la /
de nas 'khor sngags so so'i mthar i daM ba liM ta kha kha khA hi khA hi btags pas phul /
bstod pa'i khyad par /
'phags pa dzam+b+ha la la phyag 'tshal bstod :
ces pa'i mtshams /
dzam la gang bzang nor bzang ku be ra //
yang dag shes dang 'brog gnas lngas rtsen dang //
tsi pi kuN+Da lI ste gnod sbyin brgyad //
nor lha rab 'byams 'khor dang bcas la bstod //
bdag la 'dod don 'grub pa'i dngos grub bstsal du gsol :
zhes sogs sbrel /
chu sbyin skabs kyang spro na gtso bo'i sngags kyi rjes 'khor sngags so sor phul kyang legs /
gzhan 'dra 'o //
bsnyen pa'i tshad dang /
rtags dang /
rjes kyi bya ba dang /
dam tshig dang /
phan yon bstan pa rnams ni /
gter gzhung las /
de ltar zhag nyi shu rtsa gcig tu gtso 'khor dril ba'i sngags bzla 'o :
spyir zhag bdun gyis chog gsungs kyang lhag chad 'byung srid pas sum ldab bya'o :
rtags ni khye'u gzhon nus zas nor ster ba dang :
'bru'i char 'bab pa dang :
gter bton pa dang :
rnga brdung ba dang :
dung 'bud pa dang :
dar chen 'phyar ba dang :
gangs dkar gyi rtse la 'dzeg pa la sogs pa ni zhag bdun nam bzhi rang nas 'byung ste :
de la sems ma yengs par bya'o :
sprang po dang skal pa chad pa rmis na :
tshogs gsag pa la 'bad do :
mdze can dang yugs sa ma la sogs pa rmis na :
mi gtsang ba phog pas khrus bya'o :
zhes dang /
sgrub pa thon nas gtor ma phud kyis mchod cing lhag ma la longs spyod :
gwa'u mis mi mthong sar sba'o :
dam tshig tu sgrub pa thon nas kyang :
zhag re la sngags brgya rtsa re bzla :
zas nor gyi phud kyis bla ma dkon mchog mchod :
slong ba byung na lag stong du mi gtong :
ma byin par mi blang :
sgrub thabs 'di lag tu blangs nas dngos grub mi 'byung mi srid do :
gtso rkyang du sgrub pa de kun la yod kyang :
sgrub thag ring bas :
'khor bka' sdod du sgrub pa 'di kun la med pas dpe la rtsis che zhing gdam mo :
zhes gsungs pa ltar rtogs par bya'o //
zhes pa'ang gter gzhung rtsa ba'i dgongs don ji lta bar bklags pas grub par mtsho skyes bla ma dgyes pa'i 'bangs mkhyen brtse'i dbang pos sbyar ba dge legs kyi snang bas 'jig rten gsum du phan bde'i 'byor pa mchog tu rgyas pa'i rgyur gyur cig
/sarba mang+ga laM///
/
