@#//
rig 'dzin chen po sangs rgyas gling pa'i gter byon thub dbang gnas brtan bcu drug gi mchod pa'i cho ga snying por dril ba phan bde'i 'byung gnas zhes bya ba bzhugs so //
A+o~M swasti /
gter chen chos kyi rgyal po sangs rgyas gling pas bsam yas mchims phu'i lam kha brag sna seng ge'i gdong 'dra nas spyan drangs pa'i thugs rje chen po rgyal po bka' 'bum gyi cha lag
/thub dbang gnas brtan bcu drug gi cho ga nyams su blang ba'i tshul la gsum /
sbyor ba /
dngos gzhi /
rjes so //
dang po la /
legs bsham skyabs sems bdag bskyed dang //
gnas yo byin gyis brlab pa'o //
zhes lnga las /
dang po bsham bkod ni /
gnas dben zhing yid dang mthun par phyags dar legs par bya /
gong du dkon mchog gsum gyi rten spyi dang /
khyad par thub dbang gnas brtan 'khor dang bcas pa'i snang brnyan bris 'bur gang rigs dgram /
de'i spyan sngar stegs bu'i khar rab rin po che'i khang bzang bkod pas mdzes pa'i dbus su thub pa'i dbang po /
gnas brtan bcu drug
/d+harma tA/
rgyal chen bzhi dang bcas pa'i sku so so'i gdan la lha gnas ma 'chol bar bzhugs su gsol /
'bring maN+Da lar gtso 'khor rnams kyi sku bris 'bur gang rigs bkod /
de tsam ma 'byor na lha gnas so sor gdan mtshon byed me tog gi tshom bu bkod pa'am /
rten med na nam mkhar gsal btab kyang rung /
gang ltar yang chu gnyis sngon du 'gro ba'i nyer spyod spyi dang /
khyad par spos dang mar me zhal zas rnams brgya rtsa sogs ci 'byor dang /
nye logs gang bder bla ma dang dkon mchog spyi /
gnas brtan /
chos skyong dpal mgon rnams la gtor zlum dkar po re re /
gzhi bdag la dkar gtor /
rigs drug la bsil gtor /
bgegs la changs bu'i gtor ma bcas phreng tshar du bsham /
sgrub pa po rnams khrus dang gtsang sbra la gnas shing /
grub na theg pa chen po'i gso sbyong blang /
gral du legs par 'khod pa'i mdun rol mo'i bye brag dang 'thor nas sogs dgos pa'i yo byad thams cad 'du bya'o //
gnyis pa skyabs 'gro ni /
dkon mchog gsum gyi yon tan rjes su dran pa'i dad pas thal mo sbyar te /
dgongs 'dus mchod phreng las so /   na mo :
rkang gnyis gtso bo sangs rgyas gtso la phyag 'tshal skyabs su mchi :
'dod chags bral ba dam pa'i chos la phyag 'tshal skyabs su mchi :
tshogs mchog 'phags pa'i dge 'dun rnams la phyag 'tshal skyabs su mchi :
dus gsum bde gshegs rgyal sras tshogs la phyag 'tshal skyabs su mchi :
zhes pa'i skyabs 'gro ci nus bya /
gsum pa sems skyed ni /
phyogs bcu'i rgyal sras bdag la dgongs su gsol :
ji ltar sngon gyi 'phags pas thugs bskyed ltar :
de bzhin bdag kyang byang chub sems bskyed cing :
'gro ba rnams kyi don rab brtson par bya :
zhes lan gsum dang /
sems can thams cad bde ba dang sogs tshad med bzhi bsgom /
bzhi pa bdag skyed ni /
thugs rje chen po'i bdag bskyed gang rung rgyas par sgom pa'am /
bsdu na /
rang nyid skad cig gis 'phags pa thugs rje chen po zhal gcig phyag gnyis pa'i skur gyur par bsam /
lnga pa gnas yo byin rlabs ni /
dkon mchog gsum gyi bden pa dang :
sangs rgyas byang sems byin rlabs dang :
tshogs gnyis rdzogs pa'i mnga' thang dang :
chos dbyings rnam dag bden stobs kyis :
snod bcud thams cad bde can zhing :
bkod pa phun sum tshogs pa'i gzhir :
rin chen las grub khang bzang dbus :
seng khri pad+ma zla ba'i gdan :
shar du lhag gcig dang bcas pa'i :
mtha' skor pad zla'i gdan bcu drug :
sgo bzhir zla ba'i gdan dang bcas :
phyi nang dngos bshams gzungs rig dang :
mos pa'i stobs kyis rab sprul pa'i :
mchod sprin rgya mtshos yongs gang bar :
'phags pa 'khor bcas gdan 'dzoms nas :
dgyes bzhin byin brlabs spyod gyur cig :
ces dang /
na mo rat+na tra yA ya /
A+o~M na mo b+ha ga ba te badzra sA ra pra mar+d+ha ne /
ta thA ga tA ya ar+ha te samyak+saM bud+d+hA ya /
tad+ya thA/
A+o~M badzre badzre ma hA badzre /
ma hA te dzo badzre /
ma hA bid+ya badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma A ba ra Na bi sho d+ha na badzre swA hA/
zhes lan gsum gyis brlab bo //
gnyis pa dngos gzhi la /
gzhung las /
maN+Dal rin po che'i gzhal yas khang du byon te :
dbus kyi lte ba la zhes sogs gsungs pas mdo chog spyi'i 'gros ltar /
dang por spyan drangs pa'i rjes su zhal phyag gsal gdab pa sogs bya ba yin pas /
spyan drangs gsal gdab bzhugs su gsol //
phyag mchod 'dod don gsol ba 'o //
zhes lnga las /
dang po spyan drang ba ni /
'dun pa rtse gcig pas /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
bcom ldan bskal pa grangs med du ma ru //
'gro la brtse phyir thugs rje rnam sbyangs shing //
smon lam rgya chen dgongs pa yongs rdzogs pa'i /
khyed bzhed 'gro don mdzad dus 'di lags na //
de phyir chos dbyings pho brang lhun grub nas //
rdzu 'phrul byin rlabs sna tshogs ston mdzad cing //
mtha' yas sems can tshogs rnams bsgral ba'i phyir //
yongs dag 'khor dang bcas te gshegs su gsol //
zhes dang /
gter gzhung rtsa bar /   sngon tshe bcom ldan shAkya thub :
shAkya seng ge rgyal ba'i sras :
'jig rten 'di na yongs bzhugs shing :
mya ngan 'da' tshul bstan pa'i tshe :
bde gshegs chos kyi rgyal po'i sras :
'phags pa yang dag shes rab kyis :
nyon mongs bud shing bsregs par mdzad :
khams gsum 'khor ba'i dgra bcom nas :
bya ba byas shing byed pa byas :
khur bor bdag don rjes su brnyes :
srid pa'i sbyor ba yongs su zad :
yang dag shes rab rnam par grol :
nyon mongs bag chags rnam par bcom :
zab mo'i don la mkhas pa po :
dmigs med chos kyis nges par 'byung :
spyod lam mdzes pas rnam par brgyan :
bde gshegs bka' la rab gnas pa'i :
dgra bcom bcu drug bzhugs pa ni :
ko'u Di n+ya dang shA ri'i bu :
mong gal bu dang 'od srungs dang :
kun dga' bo dang sgra gcan 'dzin :
nye bar 'khor dang ma 'gags pa :
rab 'byor dang ni rta thul dang :
b+hA ra d+h+wa dza bsod snyoms len :
gyad bu nor dang legs 'ong dang :
nag po dang ni 'char ka dang :
gang po dang ni kA t+yA'i bu :
dgra bcom bye ba mang po dag :
deng gi dus 'dir gshegs su gsol :
bcom ldan mya ngan 'das slad na :
dam pa chos kyi gnyer gtad cing :
'jig rten khams 'di srung mdzad pa :
'khor bzhi yongs su skyong mdzad pa'i :
sems can don la phan brtson pa :
gnas brtan chen po bcu drug rnams :
dgra bcom brgya stong mchog tshogs dang :
'dzam bu dang ni gling bzhi dang :
yul rnams so sor bzhugs pa rnams :
gnas brtan chen por mtshan grags pa :
pri yang ku yi gling phran nas :
nyan thos chen po sgra gcan 'dzin :
dgra bcom stong dang chig brgya yi :
'khor dang bcas te gshegs su gsol :
bya rgod phung po'i ri nas kyang :
nyan thos chen po lam phran bstan :
dgra bcom stong dang drug brgya yi :
'khor dang bcas te gshegs su gsol :
shar gyi lus 'phags gling chen nas :
b+hA ra d+h+wa dza bsod snyoms len :
dgra bcom stong gi 'khor rnams dang :
deng gi dus 'dir gshegs su gsol :
sum cu rtsa gsum lha gnas nas :
nyan thos chen po lam bstan yang :
dgra bcom dgu brgya'i 'khor tshogs bcas :
deng gi dus 'dir gshegs su gsol :
ri yi rgyal po ngos yangs nas :
nyan thos chen po klu'i sde yang :
dgra bcom stong dang nyis brgya yi :
'khor dang bcas te gshegs su gsol :
ri yi rgyal po b+hi hu nas :
nyan thos chen po sbed byed kyang :
dgra bcom stong dang bzhi brgya yi :
'khor dang bcas te gshegs su gsol :
gangs kyi ri bo chen po nas :
nyan thos chen po mi phyed pa :
dgra bcom stong gi 'khor tshogs bcas :
deng gi dus 'dir gshegs su gsol :
gangs ri chen po ti se nas :
nyan thos chen po yan lag 'byung :
dgra bcom stong dang sum brgya yi :
'khor dang bcas te gshegs su gsol :
drang srong ri ngogs shel nags nas :
nyan thos chen po mi pham pa :
dgra bcom mang po'i 'khor tshogs bcas :
deng gi dus 'dir gshegs su gsol :
lo ma bdun pa'i ri phug nas :
nyan thos chen po nags na gnas :
dgra bcom stong dang bzhi brgya yi :
'khor dang bcas te gshegs su gsol :
zangs kyi gling zhes bya ba nas :
nyan thos chen po dus ldan yang :
dgra bcom stong dang chig brgya yi :
'khor dang bcas te gshegs su gsol :
sing+ga la yi gling phran nas :
dgra bcom rdo rje mo yi bu :
nyan thos stong gi 'khor tshogs bcas :
deng gi dus 'dir gshegs su gsol :
chu bo ya mu nA gling nas :
nyan thos chen po bzang po yang :
dgra bcom stong dang nyis brgya yi :
'khor dang bcas te gshegs su gsol :
kha che'i yul gyi sa mtshams nas :
nyan thos chen po gser be 'u :
dgra bcom lnga brgya'i 'khor tshogs bcas :
deng gi dus 'dir gshegs su gsol :
nub kyi ba lang spyod pa nas :
b+hA ra d+h+wa dza gser can yang :
dgra bcom bdun brgya'i 'khor tshogs bcas :
deng gi dus 'dir gshegs su gsol :
sgra mi snyan gyi gling nas kyang :
gnas brtan chen po bak+ku la :
dgra bcom dgu brgya'i 'khor tshogs bcas :
deng gi dus 'dir gshegs su gsol :
de dag la sogs gzhan dag kyang :
shing chen sA la'i drung dag nas :
lu ma'i gnas dang rgyal po'i khab :
nai rany+dzA nA bdud 'dul ba :
wa rA Na sI yangs pa can :
mnyan yod lha yi grong khyer dang :
mchod rten brgyad kyi gnas rnams dang :
sum cu rtsa gsum gnas rnams na :
bzhugs dang grags pa thams cad dang :
gzhan yang 'dzam gling lho phyogs kyi :
mtsho yi 'gram dang ma la ya'i :
nags dang ri khrod sa rnams dang :
chu bo na ra ma ti'i 'gram :
ri bo b+hin+d+hu yongs 'du'i gnas :
gzhan yang me tog 'bras ldan pa'i :
shing dang spang dang ne'u seng dang :
bya dang ri dwags gnas pa dang :
nyams dga' ba yi sar bzhugs dang :
rgya mtsho chen po'i 'gram logs na :
klu chen lus la 'khril mdzad cing :
yang dag 'jog pa'i ting 'dzin gnas :
sbrul mgo gdengs pas gdugs ltar bskyabs :
don rnams mdzad cing bzhugs pa dang :
gzhan yang rgyal bas zhabs bcags par :
bzhugs par gyur pa'i dgra bcom rnams :
ting 'dzin rdzu 'phrul rkang par ldan :
sku tshe ring ba'i tshul ston cing :
gnas brtan chen por mtshan grags pa :
nyan thos chen po sbyin byed dang :
skyes pa dang ni rtog byed dang :
klu srung bu dang grags ldan dang :
dgra bcom bye ba mang po yi :
'khor dang bcas te gshegs su gsol :
stong chen khams dang gling phran gzhan rnams dang :
'dzam bu'i ri khrod nags tshal chu bo'i rgyun :
lta nga lteng ka dri zhim dang ldan pa :
de na 'phags pa'i tshogs rnams rab bzhugs te :
!
gnas brtan chen po dgra bcom yon tan ldan :
tshe yi 'du byed lhag ma'i sku la gnas :
sems can don phyir brtse bas deng dgongs te :
bsod nams gsog pa'i mchod pa gang bshams par :
brtse phyir byams ldan thugs rjes gshegs su gsol :
zhes pa'i bar tshang ba lan gsum mam /
rgyas pa tshar gcig dang /
gnas brtan chen po man tshig rkang lnga lan gnyis bcas brjod pas snyan gsan dbab /
rtsa ba /   phyogs bcu'i rgyal ba sras bcas thams cad dang :
shes rab me 'bar nyon mongs mtsho skem zhing :
rnam grol bsod nams zhing du bka' sdod pa'i :
phyogs bcu'i nyan thos dge 'dun bzhugs so 'tshal :
yon sbyor mchod pa'i gnas su spyan 'dren gyis :
'gro ba'i don phyir mchod kyis gshegs su gsol :
'gro ba'i mgon po shAkya seng ge yis :
sangs rgyas bstan pa gang gi phyag tu bzhag :
gsung rab rin chen sgrom gyi kha 'byed pa :
chos skyong dgra bcom chen po bzhugs so 'tshal :
dam chos spel ba'i slad du spyan 'dren gyis :
'gro ba'i don du mchod kyis gshegs su gsol :
thub pas bka' bsgos bstan pa'i rgyal mtshan 'dzin :
yan lag 'byung dang mi pham nags na gnas :
dus ldan rdo rje mo'i bu bzang po dang :
gser be'u b+hA ra d+h+wa dza gser can dang :
'phags pa bak+ku la dang sgra gcan 'dzin :
lam phran b+hA ra d+h+wa dza bsod snyoms len :
lam bstan klu'i sde sbed byed mi phyed pa :
'gro ba'i don phyir mchod kyis gshegs su gsol :
spangs dang ye shes phun tshogs sangs rgyas kyang :
gdul bya'i dbang gis nyan thos skur 'dzin pa :
khyad par can gyi phrin las chos skyong ba'i :
gnas brtan bcu drug 'dir gshegs gdan la bzhugs :
bde gshegs bka' lung gtsor mdzad bstan pa srung :
rang don dor nas 'khor ba'i nags tshal du :
gzhan don lhur mdzad gnas brtan bcu drug po :
dam bcas thugs rje'i dbang gis gnas 'dir gshegs :
dge bsnyen skyabs gsol bden pa'i tshig nyan pa :
dkon mchog gsum gyi zhabs 'breng mchis so 'tshal :
bsod nams rin chen gling du spyan 'dren gyis :
'gro ba'i don phyir mchod kyis gshegs su gsol :
zhes pas spyan drangs pa rten yod na rten dang dbyer med du bsam la /
gnyis pa gsal gdab pa ni /
bcom ldan 'das thub pa'i dbang po 'khor dang bcas pa rdzu 'phrul gyi bkod pa sna tshogs pas skad cig nyid la byon te rin po che'i gzhal med khang du bzhugs pa ni /
dbus kyi lte ba la /
seng ges btegs pa'i rin po che'i khri sna tshogs pad+ma dang zla ba'i gdan gyi steng du /
rtsa ba /   yang dag par rdzogs pa'i sangs rgyas bcom ldan 'das thub pa chen po :
sku mdog gser btso ma lta bu :
g.yas sa gnon :
g.yon pa mnyam gzhag :
zhabs skyil krung du bzhugs pa :
na bza' chos gos snam sbyar dmar po gsol ba :
zhal 'dzum bag dang ldan pa :
mtshan dang dpe byad kyis brgyan pa :
sku blta bas chog mi shes pa :
dbu'i gtsug tor ltar mi mngon pa :
'od dang 'od zer dpag tu med pa 'phro ba :
'od des gang la reg pa thams cad byang chub chen por 'gyur ba :
sku de gang gis mthong ba dang :
reg pa dang :
yid la byas pa dang :
mtshan thos pa thams cad bla na med pa'i byang chub tu nges par 'gyur ba :
yon tan bsam gyis mi khyab pa'i phung por gyur pa de bzhugs pa 'o :
shar phyogs kyi pad 'dab   dkar po /bzhi la :
gnas brtan chen po sgra gcan 'dzin :
phyag na rin po che'i prog zhu bsnams pa :
gnas brtan chen po lam phran bstan :
phyag gnyis mnyam par bzhag pa :
gnas brtan chen po b+hA ra d+h+wa dza bsod snyoms len :
phyag g.yas glegs bam 'dzin pa :
g.yon mnyam gzhag gi steng du lhung bzed bsnams pa :
gnas brtan chen po lam bstan :
phyag g.yas glegs bam :
g.yon chos 'chad kyi phyag rgya mdzad pa 'o :
lho phyogs kyi pad 'dab   ser po /bzhi la :
gnas brtan chen po klu yi sde :
phyag g.yas bum pa :
g.yon 'khar gsil bsnams pa :
gnas brtan chen po sbed byed :
phyag na glegs bam bsnams pa :
gnas brtan chen po mi phyed pa :
phyag thal mo sbyar ba'i bar du byang chub chen po'i mchod rten bsnams pa :
gnas brtan chen po yan lag 'byung :
phyag thal mo sbyar ba'i bar na spos phor bsnams pa :
mchan khung g.yon na rnga yab bsnams pa 'o :
nub phyogs kyi pad 'dab   dmar po /bzhi la :
gnas brtan chen po mi pham pa :
phyag gnyis mnyam par bzhag pa :
gnas brtan chen po nags na gnas pa :
phyag g.yas zhi ba'i sdigs mdzub mdzad pa :
g.yon rnga yab bsnams pa :
gnas brtan chen po dus ldan :
phyag na gser gyi rna kor bsnams pa :
gnas brtan chen po rdo rje mo yi bu :
phyag gnyis sdigs mdzub dang rnga yab bsnams pa 'o :
byang gi pad 'dab   ljang khu /bzhi la :
gnas brtan chen po bzang po :
phyag g.yas chos 'chad :
g.yon mnyam gzhag mdzad pa :
gnas brtan chen po gser be'u :
phyag na rin po che'i zhags pa bsnams pa :
gnas brtan chen po b+hA ra d+h+wa dza gser can :
phyag gnyis mnyam gzhag :
gnas brtan chen po bak+ku la :
phyag na ne'u le bsnams pa 'o :
de thams cad kyang na bza' chos gos rnam gsum gsol ba :
pad+ma dang zla ba'i gdan la rdo rje'i skyil mo krung gis bzhugs shing /
rang rang gi 'khor dgra bcom pa'i tshogs dang bcas pa dbang po dul ba'i spyod lam gyis mdzes pa /
sgo bzhi'i shar sgor yul 'khor srung dkar po pi waM 'dzin pa /
lho sgor 'phags skyes po sngon po ral gri 'dzin pa /
nub sgor spyan mi bzang dmar po sbrul zhags 'dzin pa /
byang sgor rnam thos sras ser po rgyal mtshan 'dzin pa /
thams cad kyang lha'i gos dang go chas brjid cing /
zla ba'i gdan la rgyal po rol pa'i stabs kyis 'gying ba /
bstan pa srung ba'i las la brtson pa'i rnam pa can no //
shar sgo'i nang du pad zla'i gdan la /
'phags pa'i dge bsnyen chen po d+harma tA la'i phyag na rnga yab dang bum pa bsnams pa :
ral pa'i thod bcings pa :
sde snod kyi glegs bam mang po khur ba :
mdun gyi nam mkha' la sangs rgyas snang ba mtha' yas bzhugs pa :
dar gyi na bza' lhab lhub tu yod pa pus mor brdzes pa :
pus mo g.yas pa las stag gi tshogs sprul pa :
dge bsnyen gyi tshogs dang bcas pa :
gzhan yang mdun gyi nam mkhar bla ma dge ba'i bshes gnyen dang /
sangs rgyas dang byang chub sems dpa' nyan thos dgra bcom pa'i tshogs dpag tu med pa dang bcas te mngon sum du bzhugs par gyur /
ces gsal btab /
gsum pa bzhugs su gsol ba ni /
thog mar khrus kyi yo byad rnams bstar la /
khrus kyi khang pa shin tu dri zhim pa //
shel gyi sa gzhi gsal zhing 'tsher ba bstar //
rin chen 'bar ba'i ka ba yid 'ong ldan //
mu tig 'od chags bla re bres pa der //
de bzhin gshegs pa rnams dang de sras la //
rin chen bum pa mang po spos kyi chu //
yid 'ong legs par bkang ba glu dang ni //
rol mor bcas pa du mas sku khrus gsol //
ces snyan gsan dbab /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis sku khrus gsol /

/'di ni khrus mchog dpal dang ldan //
thugs rje'i chu ni bla na med //
byin rlabs ye shes chu yis ni //
ci 'dod dngos grub stsol bar mdzod /

/rgyal ba'i sku gsung thugs mchog la //
nyon mongs dri ma mi mnga' yang //
bdag gzhan sgo gsum sgrib sbyong phyir //
gtsang ma chab kyis sku khrus gsol //
zhes khrus gsol /
de dag sku la mtshungs pa med pa'i gos //
gtsang la dri rab bsgos pas sku phyi 'o //
zhes sku phyi /
dri med mtshan la sgrib bsal mi mnga' yang //
dad pas ngur smrig rgyal mtshan phul ba yis //
nam mkha'i mtha' dang mnyam pa'i 'gro ba rnams //
sangs rgyas brtul zhugs mchog la spyod par shog
/ces na bza' phul /
bdag dang 'gro la thugs brtse'i phyir //
nyid kyi rdzu 'phrul mthu yis ni //
ji srid mchod pa bdag bgyid na //
de srid bcom ldan bzhugs su gsol //
zhes bzhugs gsol bya'o //
bzhi pa phyag mchod la gnyis /
spyi dang /
bye brag go
/dang po ni /
ji snyed su dag sogs nas /
bde bar gshegs pa thams cad bdag gis bstod //
thabs mkhas thugs rjes shAkya'i rigs su 'khrungs //
gzhan gyis mi thub bdud kyi dpung 'joms pa //
gser gyi lhun po lta bur brjid pa'i sku //
shAkya'i rgyal po'i zhabs la phyag 'tshal lo //
rnam dag sku mnga' mchog tu gzugs bzang ba //
ye shes rgya mtsho gser gyi lhun po 'dra //
grags pa 'jig rten gsum na lhang nge ba //
mgon po mchog gyur khyod la phyag 'tshal lo //
mtshan dpe'i dpal 'bar chos gos rnam gsum gsol //
sa gnon mnyam gzhag rdo rje'i skyil krung bzhugs //
'od zer drwa bas 'gro ba'i mun sel ba //
thub dbang lha yi lha la phyag 'tshal lo //
rtsa ba /   thub pas bka' bsgos bstan pa'i rgyal mtshan 'dzin :
mya ngan mi 'da' mngon sum kun yul du :
lha mi'i bsod nams dpal zhing 'tsho gzhes pa :
rgyal tshab dgra bcom bcu drug zhabs la 'dud :
ti se'i gangs la dgra bcom yan lag 'byung :
drang srong ri ngogs shel nags mi pham pa :
lo ma bdun rir btsun pa nags na gnas :
zangs gling dbus na rgyal sras dus ldan bzhugs :
sing+ga la na rdo rje mo yi bu :
chu bo ya mu nA'i gling bzang po bzhugs :
kha che'i yul na thub pa gser be 'u :
nub gling b+hA ra d+h+wa dza gser can bzhugs :
sgra mi snyan na 'phags chen bak+ku la :
pri yang+ku na gnas brtan sgra gcan 'dzin :
bya rgod phung por dge sbyong lam phran bstan :
shar gling b+hA ra d+h+wa dza bsod snyoms len :
sum cu rtsa gsum 'phags pa lam bstan bzhugs :
ngos yangs ri la sdom brtson klu yi sde :
ri rgyal b+hi hu la na sbed byed bzhugs :
gangs ri'i rgyal po la ni mi phyed pa :
'phags chen gnas brtan rgyal po bcu drug po :
re re zhing yang dgra bcom du mas bskor :
nyan thos tshul 'dzin rgyal sras phrin las skyong :
chos gsung 'gro don mdzad pas legs skyob mdzad :
mkha' ltar khyab pa'i thub dbang 'phags tshogs la //
bdag dang mkha' mnyam 'gro ba ma lus kun //
lus 'di zhing rdul mnyam par rab sprul te //
rtag tu gus pa'i yid kyis phyag 'tshal lo //
rtsa ba /   'phags pa'i tshogs de rnams kyi spyan sngar mchod pa'i bye brag yon chab dang :
me tog dang :
bdug spos dang :
mar me dang :
dri chab dang :
zhal zas dang :
sil snyan dang :
gdugs dang ba dan la sogs te mchod pa'i bye brag dngos su bshams pa dang :
yid kyis rnam par sprul pa'i tshogs dang :
gzhan yang bkod pa'i khyad par yid du 'ong zhing 'os pa rnams kyis nye bar mchod par bgyi 'o :
me tog dam pa sogs nas /
rgyal ba kun la phyag 'tshal mchod par bgyi //
zhes dang /
na mo rat+na tra yA ya /
oM na mo b+ha ga ba te badzra sA ra pra mar+d+ha ne /
ta thA ga tA ya ar+ha te samyak+saM bud+d+hA ya /
tad+ya thA/
oM badzre badzre /
ma hA badzre /
ma hA te dzo badzre /
ma hA bid+ya badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma A ba ra Na bi sho d+ha na badzre swA hA/
zhes mchod pa'i sprin gyi gzungs rol mo dang bcas pas mchod do /
'dod chags zhe sdang sogs nas /
byang chub phyir bsngo 'o //
zhes pa'i bar gyi yan lag lhag ma rnams kyang bya'o //
gnyis pa bye brag tu bya ba ni /[  ]rtsa ba /   bcom ldan 'das de bzhin gshegs pa dgra bcom pa yang dag par rdzogs pa'i sangs rgyas shAkya thub pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
!
sangs rgyas bcom ldan 'das kyi bstan pa dam pa'i chos skyong zhing lha mi rnams kyi bsod nams kyi dpal zhing du :
de bzhin gshegs pa shAkya thub pas bka' bsgos te :
mya ngan las mi 'da' bar 'jig rten na mngon sum du bzhugs shing :
bka' lung gi rjes su sgrub par 'phags pa'i tshig nges pas zhal gyis bzhes pa :
(1
pri yang+ku yi gling na :
'phags pa'i gnas brtan chen po sgra gcan 'dzin :
'khor dgra bcom pa stong dang chig brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
de bzhin du /
sangs rgyas bcom ldan 'das kyi sogs nas /
zhal gyis bzhes pa :
zhes pa'i bar re re bzhin du mgor sbyar bas /
(2
bya rgod phung po'i ri la :
'phags pa'i gnas brtan chen po lam phran bstan :
'khor dgra bcom pa stong dang drug brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(3
shar gyi lus 'phags gling na :
'phags pa'i gnas brtan chen po b+hA ra d+h+wa dza bsod snyoms len :
'khor dgra bcom pa stong gis bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(4
lha'i gnas sum cu rtsa gsum na :
'phags pa'i gnas brtan chen po lam chen bstan :
'khor dgra bcom pa dgu brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(5
ri yi rgyal po ngos yangs la :
'phags pa'i gnas brtan chen po klu yi sde :
'khor dgra bcom pa stong dang gnyis brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi'o :
byin gyis brlab tu gsol :
(6
ri yi rgyal po b+hi hu la na :
'phags pa'i gnas brtan chen po sbed byed :
'khor dgra bcom pa stong dang bzhi brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(7
gangs ri'i rgyal po la :
'phags pa'i gnas brtan chen po mi phyed pa :
'khor dgra bcom pa stong gis bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(8
gangs ri chen po ti se la :
'phags pa'i gnas brtan chen po yan lag 'byung :
'khor dgra bcom pa stong dang sum brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(9
drang srong ri'i ngogs shel nags na :
'phags pa'i gnas brtan chen po mi pham pa :
'khor dgra bcom pa mang pos bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(10
ri nags kyi ngogs lo ma bdun pa zhes bya ba'i ri phug na :
'phags pa'i gnas brtan chen po nags na gnas :
'khor dgra bcom pa stong dang bzhi brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(11
zangs gling na :
'phags pa'i gnas brtan chen po dus ldan :
'khor dgra bcom pa stong dang chig brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(12
sing+ga la'i gling na :
'phags pa'i gnas brtan chen po rdo rje mo yi bu :
'khor dgra bcom pa stong gis bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(13
chu bo ya mu nA'i gling na :
'phags pa'i gnas brtan chen po bzang po :
'khor dgra bcom pa stong dang nyis brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(14
kha che'i yul na :
'phags pa'i gnas brtan chen po gser be'u :
'khor dgra bcom pa lnga brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(15
nub kyi ba glang spyod na :
'phags pa'i gnas brtan chen po b+hA ra d+h+wa dza gser can :
'khor dgra bcom pa bdun brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :
(16
byang gi sgra mi snyan na :
'phags pa'i gnas brtan chen po bak+ku la :
'khor dgra bcom pa dgu brgyas bskor te bzhugs pa'i zhabs la dus thams cad du phyag 'tshal lo :
mchod do :
skyabs su mchi 'o :
byin gyis brlab tu gsol :[  ]'phags pa'i dge bsnyen chen po d+harma tA la phyag 'tshal lo :
mchod do :
skyabs su mchi 'o :
byin gyis brlab tu gsol :[  ]ston pa bcom ldan 'das kyi spyan sngar bstan pa bsrung bar zhal gyis bzhes te 'jig rten skyong ba'i tshul bzung ba rgyal po chen po sde bzhi la sogs pa chos srung ye shes kyi spyan dang ldan pa rnams la phyag 'tshal lo :
mchod do :
skyabs su mchi 'o :
byin gyis brlab tu gsol :
zhes so sor phyag mchod phul ba'i mthar /
thun mong du /
'phags pa'i tshogs de rnams kyi spyan sngar sogs nas /
byang chub phyir bsngo 'o //
zhes pa'i bar gong du smros pa ltar yan lag bdun pa tshang bar bya'o //
de nas thun mong du maN+Dal 'bul ba ni /
A+o~M AHhU~M/
dgongs 'dus maN+Dal las so /   bde gshegs sprul sku'i zhing khams yangs shing rgya che dpag tu med pa na :
bzhugs pa'i rgyal ba rgya mtsho thub dbang gser mdog can dang de yi sras :
sprul pa yang sprul grangs 'das sems dpa' che dang gnas brtan 'phags pa'i tshogs :
rgyal chen bzhi sogs gtsang ris dpal mgon dkar phyogs skyong ba bcas rnams la :
rin chen 'bru yi tshogs kyis dngos su 'byor bshams yid kyis sprul nas ni :
gdal ba chen po gser gyi sa gzhi spos chu'i rdzing bu bcas pa yi :
rgya chen gnas su sna tshogs rin chen las grub ri bo chen po dang :
gling dang gling phran nyi zla lha mi'i pho brang lcags ri mu khyud bcas :
de dag rnams su mdzes shing bkod pa'i khyad par 'phags pa ji snyed pa :
de snyed rnams ni bsod nams ye shes tshogs dang de 'bras thob bya'i phyir :
rdul gcig steng na rdul snyed lus su sprul nas gus par 'bul lags na :
thugs rjes bzhes nas 'dod pa'i don rnams myur du 'grub par mdzad du gsol :
A+o~M AHhU~M:
b+ha ga wAn shrI shAkya mu ni ma hA s+d+yA bi raHsa pa ri wA ra b+h+yaHmaN+Da la pU dza me g+ha sa mu dra s+pha ra Na sa ma ye hU~M:
zhes ji ltar nus pa dang /
sa gzhi spos chus sogs bsdus pa'ang phul te grangs gsog go
/lnga pa 'dod don gsol ba ni /
me tog dang bcas te thal mo sbyar zhing mdun pa rtse gcig pas /
rtsa ba /   phyogs bcu na bzhugs pa'i sangs rgyas dang byang chub sems dpa' 'phags pa nyan thos dang :
gnas brtan chen po bcu drug la sogs pa rgyal ba sras dang bcas pa thams cad bdag la dgongs su gsol :
bdag cag la sogs pa'i 'gro ba dpag tu med pas lhag pa'i bsam pa rnam par dag cing :
bsam sbyor dad cing gus pa'i sgo nas :
khyed rnams la phyag 'tshal zhing gsol ba btab pa dang :
mchod pa phul pa la sogs pa'i dge ba'i rtsa ba 'di dag gi mthu dang nus pa la brten nas :
sangs rgyas kyi bstan pa rin po che phyogs med du dar zhing rgyas par mdzad du gsol :
dgongs 'dus bum sgrub las so /   bstan pa 'dzin skyong spel bar mdzad pa'i skyes bu dam pa rnams kyi sku tshe dang mdzad pa phrin las la phyi nang gi bar du gcod pa thams cad gang yang mi 'byung zhing :
sku tshe dang phrin las thams cad 'phel zhing rgyas par mdzad du gsol :
de dag gi thugs rje dang nus pa la brten nas sems can rnams kyi las dang nyon mongs pa la sogs pa'i nyes ltung dang sgrib pa thams cad byang zhing dag nas myur du bla na med pa yang dag par rdzogs pa'i sangs rgyas kyi go 'phang rin po che thob par mdzad du gsol :
sems can thams cad la phan pa dang bde ba dpag tu med pa 'byung bar mdzad du gsol :
yul ris dang rgyal khams su yang mi mthun pa'i phyogs ngan pa thams cad zhi nas bkra shis dang bde legs dpal 'byor phun sum tshogs pa dang ldan par mdzad du gsol :
bye brag tu yang bdag dang sbyin pa'i bdag po 'khor dang bcas pa'i nad gdon sdig sgrib 'gal rkyen bar chad mi mthun pa'i phyogs ngan pa thams cad nye bar zhi bar mdzad du gsol :
tshe dang bsod nams dpal 'byor longs spyod dge legs kyi yon tan ldan 'bras thams cad smin nas dar zhing rgyas par mdzad du gsol :
pha rol mi dang mi ma yin pa'i gnod gdug bsam sbyor ngan pas 'tshe bar byed pa thams cad las bsrung zhing bskyab par mdzad du gsol :
khyad par du yang bdag cag gis ji ltar gsol zhing bsam pa'i don thams cad chos dang ldan par yid bzhin du 'grub par mdzad du gsol :
zhes spyir 'dod pa'i don la gsol ba gdab pa dang /
khyad par jo shAka rnam gnyis dngos sam /
rang rang gi gtsug lag khang sogs su bzhugs pa'i thub dbang gtsor gyur sku gsung thugs rten rnams la dmigs te /
rtsa ba /   lha dang mi thams cad kyi 'dren pa'i gtsug rgyan dam par gyur pa :
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas shAkya thub pa :
shAkya'i rgyal po'i gdung 'tshob tu gyur pa 'di nyid :
'gro ba thams cad kyi dpal dang mgon dang skyabs gnas dam par ji srid 'khor ba ma stongs kyi bar du 'byung ba'i gnod pas mi tshugs par :
gnas 'di nyid du brtan par bzhugs par mdzad du gsol :
bzhugs nas kyang :
'gro ba sems can thams cad kyis :
phyag 'tshal ba dang :
mchod pa 'bul ba dang :
gsol ba gdab pa'i dmigs yul du gyur cing 'dren pa dam pa mdzad du gsol :
gzhan yang de dag dang :
sku dang :
gsung dang :
thugs mi zad pa rgyan gyi 'khor lo'i rten mchog khyad par can rnams kyang :
'gro ba thams cad kyi dpal dang :
mgon dang :
skyabs gnas dam par :
ji srid 'khor ba ma stongs kyi bar du :
'byung ba'i gnod pas mi tshugs par :
gnas 'di nyid du brtan par bzhugs par mdzad du gsol :
bzhugs nas kyang :
'gro ba sems can thams cad kyis phyag 'tshal ba dang :
mchod pa 'bul ba dang :
gsol ba gdab pa'i dmigs yul du gyur cing 'dren pa dam pa mdzad du gsol :
de dag thams cad kyi mthu dang :
stobs dang :
nus pa dang :
bsod nams kyi dpal la brten nas :
'byung ba me dang chu'i gnod pa dang :
'tshe ba thams cad nye bar zhi bar gyur cig :
ces 'dun pa drags po dang ldan pas brtan bzhugs bya zhing me tog 'thor /
gzhung du ma gsungs kyang zhar byung gzungs bzla bar spro na /
lha tshogs rnams kyi sku las 'od zer 'phros /
bdag dang sems can thams cad la phog pas sdig sgrib thams cad sbyangs /
tshe bsod dpal 'byor lung rtogs kyi yon tan thams cad rgyas shing rgyud byin gyis brlabs par gyur /
ces brjod cing bsam la /
A+o~M na mo b+ha ga wa te shAkya mu na ye /
ta thA ga tA ya /
ar+ha te samyak+saM bud+d+hA ya /
tad+ya thA/
A+o~M mu ni mu ni ma hA mu na ye swA hA/
zhes dang /
brtan bzhugs kyi sngags /
A+o~M ye d+harmA he tu pra b+ha bAHhe tun+te ShAn+ta thA ga to h+ya ba data?/
te ShAny+tsa yo ni ro d+ha e waM bA dI ma hA shra ma NaHye swA hA/
zhes pa'ang bzla 'o //
yang mchod chog gi dkyus su mi dgos kyang /
skabs 'ga' zhig tu rang gzhan la phan gdags pa'i slad gzungs bum bsgrub par spro na /
sbyor ba'i skabs rang gi mdun sogs gang bder bum pa bcud ldan kha rgyan mgul chings dang bcas pa bsham /
dngos gzhi'i bzlas pa'i mjug tu /
slar yang ston pa 'khor dang bcas pa'i sku'i cha thams cad nas 'od zer dpag tu med pa byung /
bum pa'i gzungs chab la thim pas reg pa tsam gyis mi mthun pa'i phyogs thams cad zhi zhing /
dpal dang bde legs thams cad skyed pa'i nus pa dang ldan par gyur /
ces brjod cing bsam la gzungs gnyis ji ltar rig pa bzla /
rjes de ltar byin gyis brlabs pa'i chus sku gsung thugs kyi rten dang /
gtsug lag khang /
gnas khang /
yul gru sogs la khrus gsol ba dang /
rang gzhan gyi khong du btung ba dang khrus bgyis pas mi mthun pa'i phyogs zhi zhing phan bde'i dge mtshan rgyas par 'gyur la /
sems can gang dag shi ba'i rus bu dang dur khrod sogs la gtor bas sdig sgrib dag cing mtho ris dang thar pa'i go 'phang thob pa sogs phan yon dpag tu med par gsungs so //
gsum pa rjes la /
gtang rag 'bul zhing nongs pa bshags //
brtan bzhugs bsngo smon shis pa brjod //
ces lnga las /
dang po la gnyis /
gtor ma 'bul ba dang /
phyag mchod bya ba'o //
dang po ni /
gtor ma rnams la chab gtsang ma bran /
dkon mchog gsum gyi bden pa dang //
sangs rgyas byang sems byin rlabs dang //
tshogs gnyis rdzogs pa'i mnga' thang dang //
chos dbyings rnam dag bden stobs kyis //
mkha' khyab mgron rnams mnyes byed pa'i //
mchod gtor bdud rtsi'i rgya mtsho che //
'dod pa'i yon tan lnga ldan pa //
mi zad nam mkha'i mdzod gyur cig
/ces pas brlabs la /
gtor ma dang po /
A+o~M gu ru shAkya mu ni tri rat+na sa pa ri wA ra na maHsarba ta thA ga ta a wa lo ki te A+o~M saM b+ha ra saM b+ha ra hU~M/
zhes lan bdun nam gsum gyis phul /
A+o~M badzra ar+g+haM nas /
shab+da pra tIts+tsha swA hA/
zhes pas mchod /
gtor ma bdud rtsi'i rgya mtsho 'di //
bla ma dkon mchog gsum la 'bul //
thugs rje'i dbang gis bzhes nas kyang //
bdag la byin gyis brlab tu gsol //
zhes 'dod don gsol /
de bzhin du gnyis pa /
A+o~M ma hA s+d+yA bi ra sa pa ri wA ra na maHsarba sogs gsum dang /
A+o~M badzra ar+g+haM sogs /
gtor ma bdud rtsi'i rgya mtsho 'di //
'phags tshogs 'khor dang bcas la 'bul //
thugs rje'i dbang gis bzhes nas kyang //
phan bde'i phrin las mdzad du gsol //
gsum pa /
A+o~M d+harma pA la shrI nA tha sa pa ri wA ra sogs gsum dang /
A+o~M badzra ar+g+haM sogs /
gtor ma bdud rtsi'i rgya mtsho 'di //
chos skyong dpal mgon tshogs la 'bul //
thugs rje'i dbang gis bzhes nas kyang //
'gal rkyen kun sol mthun rkyen sgrubs //
bzhi pa /
A+o~M b+hU mi pa ti sa pa ri wA ra na maHsarba sogs gsum dang /
de bzhin gshegs pa rin chen mang la phyag 'tshal lo //
de bzhin gshegs pa gzugs mdzes dam pa la phyag 'tshal lo //
de bzhin gshegs pa sku 'byams klas la phyag 'tshal lo //
de bzhin gshegs pa 'jigs pa thams cad dang bral ba la phyag 'tshal lo //
zhes mtshan bzhi brjod /
gtor ma bdud rtsi'i rgya mtsho 'di //
gnas bdag gzhi bdag tshogs la 'bul //
nad gdon nyer 'tshe zhi ba dang //
dam chos sgrub pa'i stongs grogs mdzod //
lnga pa ni /
A+o~M sarba ga te ShaT+ku la na maHsarba sogs lan gsum dang /
mtshan bzhi /
gtor ma bdud rtsi'i rgya mtsho 'di //
rigs drug snying rje'i mgron la sbyin //
so so'i sdug bsngal kun bral nas //
phan bde'i dpal gyis 'tsho bar shog
/drug pa /
A+o~M sarba big+h+nAn na maHsarba sogs lan gsum dang /
mtshan bzhi /
gtor ma bdud rtsi'i rgya mtsho 'di //
bgegs rigs lan chags mgron la bsngo //
gnod 'tshe'i bsam sbyor kun zhi nas //
byang chub sems dang ldan par shog
/ces bsngo /
bdag gi bsam pa'i stobs dag dang //
de bzhin gshegs pa'i sbyin stobs dang //
chos kyi dbyings kyi stobs rnams kyis //
'phags pa rnams la mchod pa dang //
sems can rnams la phan gdags slad //
don rnams gang dag bsam pa kun //
de dag thams cad ci rigs par //
thogs pa med par 'byung gyur cig
/ces bden pa'i stobs brjod do //
gnyis pa phyag mchod bya ba ni /
mchod pa zhal gsos la /
na mo rat+na sogs mchod pa'i sprin gyi gzungs brjod pas rgyas par spel /
ji snyed su dag sogs nas /
byang chub phyir bsngo 'o //
zhes pa'i bar yan lag bdun pa tshang bar byas rjes thal mo sbyar te /
thub dbang gnas brtan dgra bcom dang //
'jig rten skyong rnams dgongs su gsol //
dgongs 'dus gzungs sgrub las so /   bdag cag lhag bsam dag pa'i mthus :
'gro ba rnams kyi don slad du :
rgyal sras 'khor bcas mchod sogs pa :
lus ngag yid kyis bgyis pa yi :
dge ba'i rtsa ba 'di dag gi :
mthu dang nus pa byin rlabs kyis :
sangs rgyas bstan pa dar ba dang :
'gro rnams bde zhing skyid pa dang :
yul ris rgyal khams bde ba dang :
bdag dang rgyu sbyor yon bdag gi :
mi mthun phyogs rnams zhi nas ni :
lus ngag yid gsum bde ba dang :
bsam don chos bzhin 'grub mdzad gsol :
khyad par rgyal ba'i gsang gsum rten :
ji srid 'khor ba ma stongs bar :
'gro kun dpal mgon skyabs gnas su :
mi 'gyur brtan par bzhugs su gsol :
bzhugs nas sems can thams cad kyi :
phyag mchod 'bul ba'i yul gyur nas :
srid dang zhi ba'i dge mtshan dang :
legs tshogs rgyas pa'i bkra shis stsol :
ces spyi dang khyad par gyi 'dod pa'i don la gsol ba gdab bo //
gnyis pa nongs bshags ni /
thal mo sbyar bas btud de /
dgongs 'dus las byang tshangs sgra las so /   bdag cag ma rig lus ngag yid gsum gyis :
ma 'byor pa dang nyams pa ci mchis pa :
thub dbang 'phags tshogs 'khor bcas spyan snga ru :
gnong zhing 'gyod pa'i sems kyis rab tu bshags :
zhes bzod par gsol /
gsum pa brtan bzhugs ni /
dgongs 'dus rab gnas las so /   phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol :
ji srid nam mkha'i mtha' klas par gyur pa'i sems can thams cad mi gnas pa'i mya ngan las 'das pa ma thob bar du rgyal ba rnams mya ngan las mi 'da' bar brtan par bzhugs su gsol :
bye brag tu sku gsung thugs kyi rten 'di rnams la'ang ji srid 'byung ba chen po bzhi'i gnod pas zhig par ma gyur gyi bar du sems can gyi don la dgongs nas sangs rgyas dang byang chub sems dpa' rnams brtan par bzhugs su gsol :
brtan par bzhugs nas kyang bdag dang sems can thams cad kyi mgon dang skyabs dang dpung gnyen dam pa mdzad du gsol :
A+o~M su pra tiSh+Tha badzrA ye swA hA/
zhes dang /
ye d+harmA brjod cing me tog 'thor bas /
bde bar gshegs pa thams cad kyi mkhyen pa dang :
thugs rje'i byin rlabs thams cad 'od kyi tshul du 'ubs kyis 'dus te rten de la thim pas :
rten de ston pa dngos su bzhugs pa dang 'dra bar gyur te :
'khor ba ma stongs kyi bar du sems can gyi don la bzhugs par gyur par bsam mo //
rten med na /
tshangs sgra las so /   ye shes lha tshogs gnas 'dir byon pa legs :
bdag sogs 'gro rnams bsod nams skal bar ldan :
dmigs med sangs rgyas yul du gshegs nas kyang :
slar yang thugs rjes 'byon par mdzad du gsol :
zhes gshegs su gsol /
'jig rten pa rnams rang gnas su song bar bsam /
bzhi pa bsngo smon ni /
dgongs 'dus las byang me tog phreng mdzes las so /   chos kyi dbyings kyi ngang las rgyun byung ba :
dmigs bcas dmigs med zung 'jug dge ba'i las :
'dis mtshon bdag gzhan bya byed yi rangs sogs :
bla med theg pa chen por bsngo bar bgyi :
bdag dang mtha' yas 'gro ba ma lus kun :
dge ba'i rtsa ba 'di la brten nas ni :
tshe rabs las kyi sdig sgrib yongs byang nas :
zab yangs chos mdzod klong du grol bar shog :
dgongs 'dus phyag 'tshal las so /   phyogs dang dus dang gnas skabs thams cad du :
sangs rgyas bstan pa dar zhing rgyas pa dang :
sems can thams cad bde zhing skyid pa dang :
nyin mtshan rtag tu chos la spyod pa dang :
rang gzhan don 'bras lhun gyis grub par shog :
ces dang /
spro zhing nus na bzang po spyod pa la sogs pa'i smon lam rgya cher gdab bo //
lnga pa shis brjod ni /
ye d+harmA sogs dang /
slob dpon rin po che d+ha na ko Sha'i rgya mtshor pad+ma'i sbubs las sku 'khrungs pa'i tshe phyogs bcu'i sangs rgyas kyis shis pa brjod pa /
A+o~M:
phun sum tshogs pa phyi yi yid bzhin rgya mtsho 'dra :
phyogs gyur kun nas gang la ci 'tsham stobs 'bebs shing :
thams cad mkhyen pa 'gro ba'i re ba skong mdzad pa'i :
sangs rgyas pad+ma'i 'dab 'dra rgyas pa'i bkra shis shog :
mi mjed 'jig rten gser gyi sa gzhi brdal ba la :
gling bzhi ri rab lcags ri mu khyud dpal mnga' ba :
bstan gnyis nyi zla zung cig bskor ba byed pa yis :
'gro kun ma rig mun pa sel ba'i bkra shis shog :
'khor los sgyur rgyal 'jig rten bde ba'i stobs mnga' zhing :
sems can thams cad dga' bar bgyid pa'i 'od 'phro bas :
skal pa bzang po gzugs bzang ba dang spobs par ldan :
chos kun dar bas skye rgu zhi ba'i bkra shis shog :
tshe ring 'byor ldan longs spyod bsod nams dge legs dpal :
dge 'dun shes gsum ldan pa bstan pa'i gangs chen mtsho :
phyogs bcu kun nas mchog dang thun mong gnyis 'du ba :
'jig rten gsum grags lha mis mchod pa'i bkra shis shog :
ces dang /
gzhan yang /
gnas 'dir nyin mo bde legs sogs brjod cing me tog gi char dbab pas dge legs su bya'o //
!
//skabs 'ga' zhig tu rgyas par spro na /
bye brag gi phyag mchod skabs /
thub dbang /
gnas brtan /
d+harma tA/
rgyal chen bcas so so'i phyag mchod re re bzhin gyi mthar /
'phags pa'i tshogs de rnams kyi spyan sngar sogs nas /
byang chub phyir bsngo 'o //
zhes pa'i bar yan lag bdun pa tshang ba dang /
maN+Dal phul zhing /
de las kyang spro na /
phyogs bcu na bzhugs pa'i sangs rgyas dang byang chub sems dpa' thams cad dang /
ston pa bcom ldan 'das dpal rgyal ba shAkya thub pa 'khor dang bcas pa thams cad bdag la dgongs su gsol :
bdag cag la sogs pa'i 'gro ba sogs nas /
zhi bar gyur cig :
ces pa'i bar dang /
de bzhin du /
'phags pa'i gnas brtan chen po 
sgra gcan 'dzin 
'khor dang bcas pa thams cad bdag la dgongs su gsol :
zhes sogs so so'i phyag mchod kyi mthar mtshan re re nas smros shing 'dod pa'i don la gsol ba gdab pa rnams bya zhing /
rjes chog gi phyag mchod kyi rjes su'ang gong ltar thun mong du gsol 'debs rgyas par bya'o //
!
//yang cung zad bsdus pa la mos na /
spyan 'dren gyi skabs su /
ma lus sems can sogs sh+loka gsum gyi mthar /
phyogs bcu'i rgyal ba sras bcas thams cad dang :
zhes sogs sbrel la snyan gsan dbab pa bzhag pas kyang rung ngo //
de ltar dus dang rgyun du brtson pa'i phan yon yang /
spyir dkon mchog gsum gyi rten yun ring du gnas pa dang /
dam pa'i chos kyi bshad sgrub dar ba dang /
'phags pa'i dge 'dun gyi sde 'phel ba dang /
rang rang gi tshul khrims dag cing thos bsam sgom sgrub 'phel ba dang /
nad gdon sogs phyi nang gi bar du gcod pa thams cad zhi ba dang /
tshe dang bsod nams lung rtogs kyi yon tan rgyas pa dang /
'gro ba rnams dad cing 'dun pa dang /
'jig rten kun tu dge legs rgya chen po 'byung ba sogs mdor na chos dang mthun pa'i bsam sbyor thams cad yid bzhin du 'grub par 'gyur zhing /
khyad par gzhung las /
de ltar dus thams cad du brtson 'grus dang ldan pas byas na :
chu bo chen po'i gnod pa zlog ste :
ra sa'i gtsug lag khang la sogs pa'i rten rnams kyang :
'gro ba sems can gyi don du yun du bzhugs par 'gyur ro :
zhes ji skad gsungs pa ltar /
gangs can phan bde'i rtsa lag jo shAka rin po che rnam gnyis dang /
thugs rje chen po rang byon lnga ldan la sogs pa rten khyad par can rnams la tshul 'di lta bu'i sgo nas brtan bzhugs 'bul na /
'byung ba chen po'i gnod pa thams cad zhi zhing yun ring du bzhugs pa la brten nas bod khams bstan 'gro'i legs tshogs thams cad rgyas par 'gyur ba ni nges pa'o //
zhes pa'ang mtsho skyes bla ma dgyes pa'i 'bangs mkhyen brtse'i dbang pos gter gzhung rtsa ba sor bzhag la /
rigs mthun rdo rje'i gsung gi mtshams sbyor ci rigs pa dang bcas te bklag pas grub par bsdebs pa'i dge bas bstan pa dang sems can gyi don mtha' yas pa 'byung ba'i rgyur gyur cig
/sarba dA shrI yo b+ha ba tu ///
/
