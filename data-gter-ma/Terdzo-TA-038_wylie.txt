@#//
snyan brgyud mkha' 'gro'i snying khrag gu ru spros med don gyi sgrub pa'i dbang bskur byin rlabs 'od kyi myu gu zhes bya ba bzhugs so //
na mo gu ru be /
nam zla dros pa'i rtsi bcud bzhin //
byin rlabs mthu yis lus can gyi //
rigs khams ye shes sad mdzad pa //
gu ru'i thugs rjes bdag skyong mdzod //
tshul 'di'i smin byed bsgrub par 'dod pas stegs gtsang mar maN+Dal la pad+ma 'dab brgyad lte bar lha sku phyag rgya'i mtshan ma'am 'bru tshom gcig bkod pa'i khar khri'u la bum pa rigs lnga'i phyag rgyas spras pa so lnga'i bcud ldan mgul chings dkar po kha rgyan gseb gu ru'i sku tsaka gis spras pa dang rigs lnga'i phyag rgya spyi bsdus kyi tsakli bkod /
g.yas su phreng ba dang ban+d+har chos sman btab pa'i bdud rtsi /
g.yon du me long la sid+d+hu ra'i thig le byas pa'i steng shel rdo shel gong gang rung bzhag
/rgyab tu zlum gtor pad+ma 'dab bzhis mtshan pa rgyan spros can /
mdun du sman raka gtor gsum /
chu gnyis nyer spyod phreng tshar du bsham /
gzhan yang las bum /
sngon gtor /
tshogs chad brtan /
bka' srung gtor 'bul sogs phrin las la mkho ba rnams kyang tshogs par bya'o //
de nas rtsa gsum spyi'i las byang du 'di nyid kyi bskyed chog 'dzud pas bdag mdun dbyer med du bskyed /
tshig bdun lan gsum gyis spyan drangs /
bzhugs gsol nas mchod bstod bar du bya /
dmigs gnad bcas badzra gu ru dang thod phreng rtsal bzla /
sgrub pa las sbyor gyi dmigs bzlas kyang khyug tsam byas la /
slar dkyil 'khor bsnyen pa'i skabs ltar gsal gdab /
bum bzlas zur du ma byas kyang rung la spro na /
bum lha skad cig gis gsal btab /
spro bsdu dang bdud rtsi 'beb pa'i dmigs pa bcas bzlas pa gnyis byas la 'od du bzhu /
las bum du rta mgrin bskyed bzlas dang gter srung gtor 'bul tshogs mchod bcas grub nas /
slob ma las chus khrus bya /
bgegs gtor btang /
bka' bsgo mtshams bcad srung 'khor bsgom /
sems bskyed gsal gdab la /
gsan bya'i chos bla med rdo rje theg pa'i gsang ba thams cad kyi yang snying /
byin rlabs dngos grub phrin las thams cad kyi rtsa ba /
rdo rje'i ye shes rtsol med du 'beb pa'i thabs kyi nye lam rmad du byung ba /
lam zab mo bla ma'i sgrub thabs thams cad kyi gong na med pa /
dus gsum sangs rgyas thams cad kyi gsang gsum mdzad pa dang bcas pa gcig tu 'dus pa 'chi med gu ru pad+mA ka ra'i sgrub thabs bye ba phrag brgya'i yang bcud /
gsang ba kun gyi bdag mo dbyings phyug ye shes mtsho rgyal gyis rig 'dzin chen po rol pa'i rdo rje la rtsa ba'i nyams len snyan brgyud du gdams pa gu ru spros med don gyi sgrub pa'i dbang bskur ba la sogs kyis mtshams sbyar nas maN+Dal 'bul du gzhug
/snyim pa me tog gis bkang ba'i thal mo sbyor la gsol ba 'debs pa 'di'i rjes zlos mdzod /
ho :
rab 'byams rgyal ba'i thugs rje gcig bsdus pa :
mtshungs bral rdo rje rgyal po dgongs su gsol :
bdag gi rgyud smin sangs rgyas sar gnas phyir :
dbang mchog dam pa skur mdzod gsol ba 'debs :
lan gsum /
slob dpon gyis /
kye ho legs so skal ldan rigs kyi bu :
de ltar 'dod na skyabs 'gro sogs mdzod la :
gsang ba sngags kyi dam srung bdag nyid kyis :
bsgos pa bzhin byos dngos grub myur thob 'gyur :
bla ma dang dkyil 'khor gyi gtso bo dbyer ma mchis pa sangs rgyas kun 'dus gu ru rtsa gsum yongs rdzogs kyi ngo bor bzhugs pa la /
bdag gzhan 'gro ba mtha' dag byang chub snying po'i bar skyabs su mchi zhing gzhan don byang chub mchog tu sems bskyed pa dang /
phyag 'tshal zhing mchod pa 'bul ba sogs tshogs gsag yan lag bdun pa tshul bzhin du bgyi ba'i blos 'di'i rjes zlos /
ho :
dkon mchog gsum dang rtsa gsum skyabs 'os la :
bdag cag mi 'bral rtag tu skyabs su mchi :
sngon byon rgyal ba rgyal sras byang chub mchog :
thugs bskyed ji bzhin ma nor bdag gis bskyed :
phyag 'tshal mchod 'bul ma dag 'khrul byas bshags :
thabs shes chos la yi rang 'gro kun gyi :
don phyir theg dgu'i chos 'khor bskor bar bskul :
ji srid 'khor ba'i rgya mtsho ma skem bar :
de srid rgyal ba'i sprul pa grangs med kyis :
'gro don mdzad gsol dge ba gang mchis pas :
bdag sogs 'gro kun lam myur zab mo'i chos :
mthar phyin kun bzang yab yum dang mtshungs shog :
lan gsum /
dbang gi gzhi dgod cing ye shes pa dbab pa yin pas khyed rang dam tshig gi lha sku 'di bzhin du gsal thob cig
/rang nyid yi dam lhar gsal ba'i spyi gtsug tu sogs sgrub thabs ltar la /
'tshubs kyi li li yod pa /
de dag dang bla ma dkyil 'khor pa'i thugs ka nas 'od zer mu med pa 'phros pas phyogs bcu'i sangs rgyas kyi zhing rab 'byams dang /
khyad par dpal ri pad+ma 'od phung 'khyil pa nas ye shes pa dpag tu med pa spyan drangs nas thim par gyur pa'i mos pa mdzod /
spos btul zhing dbyangs rol bcas tshig bdun dang thod phreng rtsal brjod /
spyi bo'i lha khyed rang la thim pas khyed rang gu ru rin po che dam ye dbyer med pa'i skur lam gyis gyur pa de nyid 'bral med du brtan par byas pa'i mos pa mdzod /
me tog 'thor zhing ye d+har brjod /
de dag gis sngon du 'gro ba'i cho ga rnams grub nas /
dngos gzhi'i dbang bskur ba la rang sku gsung thugs ye shes rdo rje'i rim pa bzhir 'byung ba las /
thog mar sku rdo rje'i dbang gi slad du dmigs pa 'di ltar du mdzod /
bum pa ye shes kyi gzhal yas khang du sku brnyan dkyil 'khor gyi lha tshogs dngos su gsal ba las bdud rtsi'i rgyun babs pas sgo gsum gyi dri ma gtor cing bkrus /
lha sku phyag rgya gnyis pa 'phros pas lus sgrib bral snang stong 'ja' lus rdo rjer dngos su gyur par mos shig
bum pa thogs la /
hU~M:
stong chen chos sku'i dkyil 'khor nas :
rang byung longs sku ma 'gag gsal :
gnyis med sprul sku bde ba che :
yongs rdzogs slob mar myur thob shog :
hU~M:
ye shes bdud rtsis sgrib gsum sbyong :
dar sna'i mgul chings ye shes lnga :
gzungs thag rdo rje bde stong rgyas :
kha rgyan 'di las dgos 'dod 'byung :
dkyil 'khor lha tshogs bum pa 'dis :
slob ma khyod la dbang bskur bas :
sku gsum lhun rdzogs ye shes lnga :
rab ldan 'ja' lus ye shes sems :
gyur nas phrin las thogs med 'grub :
zhing khams skur rdzogs skus zhing khams :
khyab par 'gyur ba de sogs smon :
mchog gsum bden pas 'grub par shog :
ma hA a b+hi Shiny+tsa mAM:
bum pa mgor bzhag bum chu blud me tog 'thor /
slar yang rigs lnga'i phyag rgya 'od zer 'bar ba 'phros nas gnas lngar thim pas phung khams gnas su dag
/dug lnga ye shes lngar gnas gyur par mos shig
/rigs lnga'i phyag rgya'am bum pa nyid gnas lngar bzhag la /
hU~M:
sangs rgyas rdo rje rin chen pad+ma las :
rigs kyi dkyil 'khor gsal ba slob mar thim :
phung lnga khams lnga dug lnga gnas su dag :
ye shes lnga ldan sgo gsum rgyu rkyen rnams :
lha yi dkyil 'khor yongs smin theg pa dgu'i :
ma nor lam bzang mthar phyin sangs rgyas shog :
ma hA a b+hi Shiny+tsa mAM:
gnyis pa gsung rdo rje'i dbang bskur ba'i slad du dmigs pa 'di ltar du mdzod /
slob dpon dang dkyil 'khor gyi gtso bo'i thugs ka'i sngags phreng las sngags phreng gnyis pa byung /
zhal nas thon /
khyed rang lhar gsal ba'i zhal du zhugs /
thugs srog hrIHyig gi mthar 'khod pa'i mos pa dang bcas te 'di rnams kyi rjes zlos /
phreng ba spel la sngags rnams rjes zlos lan gsum re bya /
b+han+d+ha'i bdud rtsi rang byung gi sngags phreng /
thabs shes kyi rang sgra
/bde stong zung du 'jug pa'i rang bzhin can khyed rang rnams kyi lcer rigs lnga'i phyag rgyar gsal ba nas brgyud de lus gang bas /
ngag sgrib bral grags stong gzhom med rdo rje'i rang sgrar smin pa'i mos pa mdzod cig
/thod pa'i bdud rtsi sbyin la /
hU~M:
b+han+d+ha'i bdud rtsi sngags phreng bla na med :
bde stong zung 'jug thabs shes a haM sgra :
pho rgyud mo rgyud ye shes lha tshogs kyis :
khyod la dbang bskur rtsa rlung thig le sogs :
sku gsum lha yi 'khor lo gyur kha sbyor :
bzhi yi bde chen gsang lam mthar phyin shog :
khyod kyi lce yang rigs lnga'i phyag rgyar gyur :
dam chos kun dang sngags kyi sgra sgrogs shig :
ma hA a b+hi Shiny+tsa mAM:
gsum pa thugs rdo rje'i dbang gi slad du /
me long dri med dbyings stong pa nyid /
shel dkar gong bu rang rig 'od gsal zang thal /
de gnyis zung du 'jug pa thabs shes dbyer med bde chen phyag rgya chen po'i rang bzhin mngon du rtogs pas yid sgrib bral rig stong 'od gsal ye shes kyi 'khor lor dag par mos shig
/me long shel bcas snying gar bzhag la /
hU~M:
snang srid 'khor 'das chos thams cad :
stong gsal gnyis las ma 'phros med :
de ni thabs shes zung la bya :
mtshon byed sin+d+hu ra shel gzugs :
me long nang du shar yang stong :
ya bral byas na grol mi 'gyur :
de phyir zung 'jug lha yi tshogs :
slob ma khyod la yongs rdzogs bskur :
snang srid 'khor 'das bsdus pa'i chos :
tha dad med par rtogs par byos :
lha yang rang yin rang nyid lha :
gnyis med ye nas ro mnyam pa :
zab rgya bla med don rnams kun :
slob ma 'di la yongs rdzogs nas :
ji lta ji snyed kun mkhyen pa :
mchog gsum bden pas myur 'grub shog :
ma hA a b+hi Shiny+tsa mAM:
bzhi pa yon tan phrin las yongs rdzogs ye shes rdo rje'i dbang bskur ba la dmigs pa 'di bzhin du mdzod /
gtor snod ye shes rol pa'i gzhal yas khang du gtor ma sku gsum yongs rdzogs dkyil 'khor gyi 'khor lo 'du 'phro'i cho 'phrul dpag tu med pa dang bcas pa khyed rang rnams kyi spyi bor spyan drangs pas rdo rje'i ye shes chen po'i byin rlabs rgyud la phebs pa'i mos pa mdzod cig
/gtor ma spyi bor bzhag la /
hU~M:
phyogs bcu dus gsum gshegs bzhugs byon :
mchog dang rtsa ba sku gsum sogs :
'gro ba'i don mdzad mchis so cog :
thams cad thams cad sku gsung thugs :
yon tan phrin las 'di la 'dus :
de ring bu la dbang bskur bas :
ma lus sgrib dag dbang kun rdzogs :
theg dgu'i sa lam yon tan mchog :
mthar phyin dag pa sku bzhi dang :
ye shes lnga ldan lhun gyis grub :
de yang chos sku nyag gcig pu :
'ub chud 'du 'phrod gang byed kyang :
ma 'gag sgyu 'phrul drwa ba can :
rtag chad mtshan bdag mthar ma lhung :
kun khyab mnyam nyid blo las 'das :
byar med bde chen dbang thob shog :
ma hA a b+hi Shiny+tsa mAM:
gtor ma'i lha 'od du zhu ste khyed rang la thim pas sgrib gnyis bag chags dang bcas pa dag
/sgo gsum sku gsung thugs su smin /
stong gsal ka dag spros bral nam mkha' lta bu'i ngang du mnyam par zhog cig
/hU~M:
de yang skyes bu'i log rtog gi :
'khrul pa bsal phyir tsam du zad :
ngas ni ci yang bstan du med :
de phyir blo 'das ngang la zhog :
a :
zhes cung zad 'jog
/me tog 'thor la shis brjod bya /
des snyan brgyud zab mo gu ru spros med don gyi sgrub pa'i dbang bskur brgyud pa'i phyag bzhes ltar yongs su rdzogs par grub pa yin pas rtsa ba dang yan lag gi dam tshig tshul bzhin bsrung zhing sgo gsum bran du 'bul ba'i mos pas 'di'i rjes zlos :
ho :
rdo rje rgyal pos gang bstsal pa'i :
rtsa ba yan lag dam tshig bsrung :
bdag cag khyed kyi bran du mchi :
ma nor lam mchog mthar phyin shog :
lan gsum /
dbang bskur rdzogs par thob pa'i gtang rag tu dmigs nas maN+Dal 'bul bar zhu /
zhes maN+Dal dang dge bsngo bya /
slob dpon gyis tshogs la rol /
lhag ma phyin chad las byang dkyus la rta bro'i rjes su mchod bstod nongs bshags /
ras bris dkyil 'khor sogs yod na mdun bskyed brtan bzhugs dang /
gshegs bsdu shis brjod bsngo smon sogs bya'o //
bla sgrub pad+ma'i skyed tshal las //
u dum+ba ra'i sdong po 'di //
skal bzang dpyid du rab bsten nas //
mchog grub bdud rtsis 'tsho gyur cig
/ces zab cing rmad du byung ba'i gsang ba skal bzang kun la rnam par rgyas pa'i 'dun pas pad+ma gar dbang blo gros mtha' yas kyis shrI de bI ko Ti tsa 'dra rin chen brag 'od gsal ye shes kyi 'khor lor bgyis pa dge legs 'phel //

//
