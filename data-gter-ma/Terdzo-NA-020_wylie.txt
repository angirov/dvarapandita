@#//
gu ru drag po yang gsang bla med me rlung 'khyil ba'i don dbang nor bu lugs su bskur ba'i tshul ye shes bcud kyi snying po zhes bya ba bzhugs so //
na mo ma hA gu ru badzra kro d+hA ya /
bka' rtags phyag rgya gnyan po'i zil 'og las //
gdug pa'i sde brgyad 'da' bar mi bzod pa //
che btsan 'gran zla bral ba'i he ru ka
/pad+ma drag pos bdag rgyud byin gyis rlobs //
spros bsdus gtor ma gtsor byas pa'i //
don dbang yongs rdzogs nor bu lugs //
byin rlabs dngos grub rtsa bar bsngags //
de phyir 'di don gnyer bar rigs //
de la sbyor ba dkyil 'khor ras bris sam /
maN+Dal tshom bu lha grangs bkod pa'i khar dpal gtor bang rim sum brtsegs steng rin chen 'bar ba rgyan ldan sku tsaka dang dar dmar gyi gdugs phub pa bzhag
/'og nas 'byung ba'i tsaka li rnams dang /
ban+d+ha'i bdud rtsi /
sgrub yig rnams dang /
mdun du sman raka gtor gsum /
phyi mchod /
gter srung gtor ma /
las bum /
mig dar sogs 'du bya'o //
dngos gzhi bdag mdun sgrub pa ni /
rgyas par lcogs na las byang ji lta bar bya dgos kyang /
mi lcogs na gsang sgrub kyi mdzad pa phyag rgyun du snang bas /
de ltar na //
rdo rje slob dpon sangs rgyas dpal sogs rgyun bshags yan lag brgyad pa dang /
sems can bde dang ldan gyur cig sogs tshad med bsgom /
rang nyid skad cig gis pad+ma drag po'i nga rgyal gyis /
sum+b+ha ni sogs brjod la mtshams bcad /
oM badzra tsakra tig+na karma kI la ya dz+wa la raM:
badzra bi shwa kro d+ha dz+wa la ma ng+ha la hU~M:
gis srung 'khor bsgom /
tsit+ta badzra hU~M sa ma ya ti dzaH
zhes dam bca' bzung /
gu ru d+he wa d+hA ki nI sarba sa ma ya ru lu ru lu hU~M b+h+yo hU~M A be sha ya a A:
zhes rol mo bcas byin dbab /
a mr-itas bsang /
swa b+hA bas sbyang /
hU~M:
gsang ba bla med dkyil 'khor du :
phyi nang gsang ba'i mchod sprin rnams :
snang srid thams cad yongs bkang nas :
gus pas 'bul gyis bzhes su gsol :
oM AHhU~M ma hA sarba pany+tsa a mr-ita hU~M hrIHThA:
oM AHhU~M ma hA ba liM ta te dzo ba liM ta ba la ba te gu h+ya hrIHshwa sa ma ye hU~M swA hA:
oM AHhU~M ma hA rak+ta dz+wa la maN+Da la hU~M hrIHThA:
oM bo d+hi tsit+ta ga Na gu h+ya sa ma ya hU~M:
oM badzra puSh+pe d+hU pe A lo ke gan+d+he nai bid+ya shab+da sarba pany+tsa pU dza AHhU~M:
zhes mchod pa byin brlabs /
badzra sa ma ya shud+d+he a :
zhes nongs pa bshags /
de nas bdag nyid rtsa ba'i dkyil 'khor bskyed pa ni /
stong pa'i ngang las pad+ma nyi zla bdud bzhi'i gdan gyi steng du rig pa hU~M gi ngo bo las /
skad cig gis bdag nyid gu ru drag po sku mdog dmar nag me'i mdog can thod skam lnga dang rigs lngas dbur brgyan pa /
zhal gsum phyag drug zhabs bzhi 'dor thabs su bgrad pa /
g.yas dkar g.yon sngo dbus dmar nag tu 'bar ba /
spyan dgu sdang mig bgegs la gzir ba /
zhal gdangs ljags 'dril rno dbal gyi mche ba zang yag tu gtsigs pa /
shangs nas rlung 'byung ba /
smin ma glog ltar 'khyug pa /
ag tshom me ltar 'bar ba /
skan sgra brdab pa nam mkha'i 'brug dang mnyam pa /
phyag g.yas kyi dang por gnam lcags kyi rdo rje kha gdengs pa nam mkha' la phyar ba /
bar pa na gri gug thur du 'dzin pa /
tha ma na ral gri me 'bar ba 'dzin pa /
g.yon gyi dang po na kha T+wAM dang sdigs mdzub kyi rtse la me 'bar ba /
bar pa na thod khrag thugs kar 'dzin pa /
tha mas lcags kyi sdig pa mgo dgu pa ske nas bzung ba /
dbu skra kham ser spyi bor bcings pa /
zar bu sku rgyab khebs par gtibs pa /
glang chen gyi ko rlon /
zhing gi g.yang gzhi /
stag lpags kyi sham thabs /
sbrul rigs lngas sku la brgyan pa /
gdol pa nag po'i do shal la mi mgo khrag 'dzag pa lnga bcu dang /
thod skam spel mar brgyus pa'o //
rdo rje'i go khrab la bar mtshams lcags kyi sdig pa phra mos gtams pa /
de'i mdun na rdo rje phag mo mthing nag 'bar ba zhal gcig phyag gnyis pa /
g.yas gri gug yab kyi mgul nas 'khyud pa /
g.yon pas thod khrag yab la stob pa /
yab dang zhal sbyor ba /
spyi bo nas phag zhal nag po gyen du ngur ba /
zhabs g.yas brkyang g.yon bskum gar stabs kyis sbyor ba /
gzig gi sham thabs grol ba /
rus pa'i rgyan drug gis spras pa /
dbu'i gtsug tu rigs bdag snang ba mtha' yas sku mdog dmar po mnyam gzhag can sprul sku'i cha lugs su bzhugs pa /
de'i 'og tu ye shes kyi bya khyung dkar po gnam lcags kyi mchu sder can /
khro chu'i rwa rtse la me 'bar ba /
me'i gshog pa rab tu rdeb pa krang kring gi sgra sgrog pa /
dpral bar sku'i lha 'jam dpal gshin rje ser nag 'khor lo dang sdigs mdzub mdzad pa /
mgrin par gsung gi lha dbang chen dmar po zhal gcig phyag gnyis pa /
g.yas pas dbyug to dang /
g.yon pas thod khrag 'dzin pa /
thugs kar gser gyi mchod rten bang rim bzhi pa'i bum par gsang bdag rdo rje gtum po /
zhal gcig phyag gnyis mthing nag g.yas rdo rje dang /
g.yon sdigs mdzub sbrul rigs kyis brgyan pa'o /
lte bar 'dab bzhi chos 'byung gi dbus su sangs rgyas mkha' 'gro sku mdog mthing nag gri thod bsnams pa /
de'i shar du rdo rje mkha' 'gro /
lhor rin chen mkha' 'gro
/nub tu pad+ma mkha' 'gro
/byang du las kyi mkha' 'gro
/de rnams kyis gri thod 'dzin pa g.yas bskum g.yon brkyang pad+ma dang ro'i gdan la gar stabs su bzhugs pa kha T+wAM mchan na bcug pa /
gsang gnas su phrin las kyi lha yak+sha me dbal smug nag g.yas dbyug to dang g.yon sdigs mdzub dang zhags pa 'dzin pa'o //
mdun dkyil dam tshig pa bskyed pa ni /
swa b+hA bas sbyang /
chos kyi dbyings dmigs med stong par gyur :
stong pa'i ngang las :
dkyil 'khor gzhal yas khang gru bzhi sgo bzhi rta babs dang bcas pa yongs su rdzogs pa'i pho brang mnyam yangs 'od du 'bar ba :
phyi gsal nang gsal ye shes kyi rang snang las grub pa'i dbus su :
pad+ma dang nyi zla bdud bzhi'i steng du hU~M dmar nag me'i tsha zer 'phro ba :
de las 'od zer 'phros :
gdon bgegs gdug pa can thams cad tshar bcad :
phyogs dus rgyal ba thams cad la mnyes pa'i mchod pas mchod :
sems can thams cad kyi las dang sdig sgrib sbyangs nas tshur 'dus hU~M la thim cher 'od du 'bar ba ste :
de nyid yongs su gyur pa las :
gu ru drag po sku mdog dmar nag me'i mdog can nas /
zhags pa 'dzin pa'o bar gong ltar /
phyi rim rtsibs bzhi'i shar du rdo rje drag po rtsal sku mdog dkar po zhal gcig phyag gnyis pa g.yas rdo rje dang /
g.yon pa lcags kyi sdig pa'i mgul nas bzung ste gdengs pa'o :
lhor rat+na drag po rtsal sku mdog ser nag g.yas pas be con dang g.yon pas sdig pa 'dzin pa :
nub tu pad+ma drag po rtsal sku mdog dmar po g.yas pas gri gug dang g.yon pas sdig pa 'dzin pa :
byang du karma drag po rtsal sku mdog ljang sngon g.yas pas rdo rje rgya gram dang g.yon pas sdig pa 'dzin pa :
kun kyang zhing gi g.yang gzhi stag gi sham thabs sbrul chun dang mgo phreng rgyan drug la sogs 'jigs pa'i chas dang ldan pa :
de'i phyi rim rtsibs brgyad la shar du rdo rje mkha' 'gro yab yum dkar po zhal gcig phyag gnyis g.yas pas gri gug rdo rjes mtshan pa :
g.yon thod khrag bsnams pa :
de bzhin lhor rin chen mkha' 'gro yab yum ser po gri gug rin po ches mtshan pa dang thod khrag 'dzin pa /
nub tu pad+ma mkha' 'gro yab yum dmar po gri gug pad+mas mtshan pa dang thod khrag 'dzin pa :
byang du karma mkha' 'gro yab yum ljang gu gri gug rgya gram gyis mtshan pa dang thod khrag 'dzin pa yum rnams sku mdog yab dang mthun pa :
g.yas gri gug yab la 'khyud pa :
g.yon thod khrag stob pa :
g.yas brkyang g.yon bskum gar stabs su sbyor ba :
zhing lpags dang stag sham rgyan drug gis spras pa :
dbu skra'i thor cog la rang rtags kyi mtshan ma rdo rje la sogs pas brgyan pa :
shar lhor gshin rje tshe bdag ser nag g.yas 'khor lo g.yon lcags kyu dang zhags pa 'dzin pa :
lho nub tu khros ma nag mo gri thod bsnams pa kha T+wAM mchan du bcug pa :
g.yas brkyang g.yon bskum mi mgo'i do shal can :
nub byang du badzra kI la ya phur pa 'dril ba mthing nag dur khrod kyi chas rdzogs pa :
byang shar du mkha' 'gro seng gdong ma gri thod bsnams pa thod phreng dang zhing lpags stag sham yod pa :
de'i phyi rim rtsibs bcu la rim pas shar stod du hU~M ka ra sngon po zhal gcig phyag gnyis mda' gzhu 'dzin pa :
shar smad du rnam rgyal dkar po g.yas 'khor lo dang g.yon kha T+wAM 'dzin pa :
shar lhor dbyug sngon can sngon po g.yas dbyug to dang g.yon me dpung 'dzin pa :
lhor gshin rje gshed sngon po g.yas be con dang g.yon satwa mo 'dzin pa :
lho nub tu mi g.yo sngon po smug nag ral gri dang sbrul zhags 'dzin pa :
nub tu rta mgrin dmar po dbyug to dang lcags sgrog 'dzin pa :
nub byang du 'dod rgyal dmar skya rdo rje dang ne'u le 'dzin pa :
byang du bdud rtsi 'khyil ba ljang nag rgya gram dang dril bu 'dzin pa :
byang shar du khams gsum rnam rgyal sngo skya 'khor lo dang zhags pa 'dzin pa :
nub smad du stobs chen ljang nag g.yas satwa re dang g.yon thod dbyug 'dzin pa :
kun kyang khro bo'i chas bcu dang ldan pa :
g.yas bskum g.yon brkyang gis phyogs skyong gi gdan la bzhugs pa :
shar sgor stag gdong ma dkar mo lcags kyu 'dzin pa :
lho sgor phag gdong ma nag mo zhags pa 'dzin pa :
nub sgor sprel gdong ma dmar mo lcags sgrog bsnams pa :
byang sgor spyang gdong ma ljang gu dril bu 'dzin pa :
phrin las bzhi la mnga' brnyes pa'i tshul can no :
lha thams cad kyi dpral bar oM dkar po :
mgrin par AHdmar po :
thugs kar hU~M mthing ga :
gtso bo'i thugs kar hU~M yig byi ru'i mdog can /
de dag las 'od zer dpag tu med pa 'phros pas bde chen dbang drag rol pa'i dkyil 'khor nas rang 'dra ba'i ye shes pa spyan drangs te bdag mdun dkyil 'khor pa rnams la thim par gyur /
spos dang DA dril bcas /
hU~M:
ji snyed rgyal ba 'khor dang bcas :
sngon gyi thugs dam chen po ni :
sgrub la dngos grub stsol ba dang :
bdud dang bgegs rnams gzhom pa dang :
phrin las ma lus bsgrub pa'i phyir :
sngon gyi thugs dam ji bzhin du :
drag po chen po drag shul can :
'jigs byed 'jigs par byed pa po :
dmar nag me yi phreng ba can :
thugs dam dbang gis spyan 'dren na :
dam tshig dbang gis bdag la dgongs :
dbang drag rol pa'i dkyil 'khor nas :
gnas 'dir spyan 'dren gshegs su gsol :
rje btsun drag po thod phreng rtsal :
khro tshogs mang po sprin ltar gtibs :
mkha' 'gro 'bum gyi 'khor gyis bskor :
lha srin sde brgyad bran du bkol :
yak+sha me dbal skar ltar 'khrugs :
hU~M dang phaT kyi sgra chen sgrog :
khyed kyi thugs dam dus la bab :
gnas mchog 'di ru byin phobs la :
sgrub mchog bdag la dbang zhig skur :
bgegs dang log 'dren bar chad sol :
mchog dang thun mong dngos grub stsol :
gu ru badzra kro d+ha b+ha ga bAn sarba ma hA gu ru sa ma ya dzaHdza :
dzaHhU~M baM ho :
bzhugs gsol ni /
hU~M:
dur khrod chen po me klong 'bar ba'i dbus :
dbang drag rol pa'i dkyil 'khor chen po 'dir :
khro rgyal dregs 'joms drag po'i lha tshogs rnams :
nyi zla pad+ma'i gdan la bzhugs su gsol :
gu ru badzra kro d+ha d+he wa d+hA ki nI sarba sa ma ya tiSh+Tha lhan :
phyag 'tshal ba ni /
hU~M:
drag po thod phreng bde gshegs 'dus pa'i sku :
hU~M sgra sgrog zhing bgegs rnams 'joms mdzad lha :
'bar ba'i khro rgyal 'khor dang bcas pa la :
brkyang bskum srin po'i gar gyis phyag 'tshal lo :
a ti pU ho :
pra tIts+tsha ho :
mchod pa 'bul ba ni /
hU~M:
drag po pad+ma'i lha tshogs la :
mchod pa'i bye brag 'bul ba ni :
phyi mchod 'dod yon rnam pa lnga :
nang mchod sha lnga bdud rtsi lnga :
gsang mchod byang sems bde stong rgyun :
thabs mchog mthar phyin bdud rtsi dang :
shes rab mthar phyin rak+ta dang :
thabs shes dbyer med gtor ma sogs :
sku gsum klong du bzhes nas kyang :
mchog dang thun mong dngos grub stsol :
oM gu ru kro d+ha d+he wa d+hA ki nI sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+ya shab+da ma hA pany+tsa rak+ta ba liM ta khA hi :
bstod pa ni /
hU~M:
rang byung lhun grub pad+ma 'byung gnas sku :
dus gsum sangs rgyas sku gsung thugs las sprul :
mthu rtsal rmad byung pad+ma he ru ka :
lha srin drag po 'dul ba'i stobs mnga' ba :
dbang drag pad+ma'i sku la phyag 'tshal bstod :
de nas bzlas pa'i thog mar zhi bar bsnyen pa ni /
bdag gi gnas gsum las oM dkar AHdmar hUM mthing gsum 'phros te gtso bo la mchod pa phul nas /
slar gtso bo'i gnas gsum nas dbang dang byin rlabs stsol ba'i tshul du bar ma chad par 'bru gsum byung nas bdag gi gnas gsum du thim par bsgoms la /
oM AHhU~M badzra gu ru pad+ma sid+d+hi hU~M hrI:
zhes bzla /
khro bor sgrub pa ni /
bdag nyid lha'i zhal nas dkyil 'khor gtso bo'i zhal du sngags kyi phreng ba lu gu rgyud kyi tshul du 'phros /
gtso bo'i thugs ka nas byung bdag gi thugs kar thim /
phar la mchod pa'i tshul du 'bul /
tshul dngos grub kyi tshul du bsdu zhing mgal me'i 'khor lo bskor ba ltar 'khor ba la dmigs pa gtad de /
oM AHhU~M artsig nirtsig na mo b+ha ga ba te hU~M hU~M phaT:
AHhU~M hU~M phaT:
ces rab bdun 'bum /
'bring sum 'bum /
tha ma 'bum phrag gcig song nas sham bu ni /
badzra hU~M:
yak+sha hU~M:
rak+sha hU~M:
a ya ma du ru tsa sha na gnod byed 'byung po mA ra ya hU~M phaT:
ces btags pa gong gi bcu cha bzla bar gsungs shing /
dbang sgrub skabs su ji ltar 'os pa bya /
gsang sgrub rkang tshugs byed skabs thun mthar stong tshigs bsdu ldang bsngo smon dang grub na dngos grub blang chog byas pas 'grub la skabs 'dir yang stod tshigs mchod bstod phul /
las bum stong pa'i ngang las b+h+rU~M las phyi bum pa la nang gzhal yas khang mtshan nyid rdzogs pa'i dbus su pad nyi'i gdan la hU~M las khro bo bdud rtsi 'khyil ba ljang nag phyag g.yas rgya gram /
g.yon sdigs mdzub kyi rtse la me 'bar ba /
khro bo'i chas thams cad dang ldan par gsal ba'i thugs kar nyi steng hU~M la sngags kyis bskor bar gyur /
oM badzra a mr-ita kuN+Da lI ha na ha na hU~M phaT:
brgya tsam bzlas la /
khro bo'i dbang po 'od du zhu bas dag byed ye shes kyi chu bo nus pa dang ldan par gyur /
de nas rig pa'i me tog dor ba'am ting nge 'dzin gyi dbang len bya'o //
de nas slob ma rnams la khrus bya /
bgegs gtor spyi ltar btang la mtshams bcad /
sems bskyed gsal btab la /
de'ang rgyu 'bras kyi theg pa mtha' dag gi snying po ni mos gus bla ma'i lam zab 'di kho na yin la /
de lta bu'i bla ma sgrub pa'i tshul yang rdo rje theg pa snga 'gyur dang phyi 'gyur rnams su mtha' yas par gsungs pa las /
'dir dus gsum gyi rgyal ba thams cad kyi mkhyen brtse nus mthu ma lus pa gcig tu bsdus nas grub pa mchog gi skur snang ba /
o rgyan gyi slob dpon chen po pad+ma 'byung gnas sku lnga mtshan brgyad zhi drag la sogs pa gdul bya'i ngor gang la gang 'dul du bstan pa de dag so so'i sgrub thabs ni /
slob dpon chen po nyid kyis mdzad pa bka' gter du ma las brgyud pa mtha' yas par bzhugs pa'i nang tshan gsang sgrub khro bo'i skor ni /
dpal bsam yas kyi chos 'khor 'byongs te b+ha ta hor gyi sgom grwa bcom nas dkor srung rgyal po mi srun pa bskos pas /
ma 'ongs chos byed la bar chad byed par mkhyen nas sa 'brug rta zla ba'i tshes bcu la dbu rtser dgongs pa la bzhugs pa la /
rgyal pos slob dpon ci la 'jigs zhes dris pas /
rgyu 'bras rten 'brel khyad du mi gsod tsam du sdig pa la nga 'jigs gsungs pas khos log par go ste /
srin bu sdig pa'i gzugs 'jigs su rung ba zhig tu byas te /
gnam gang gi nam langs nyi shar la cho 'phrul du ma bstan pa'i tshe /
slob dpon chen po drag po gnam lcags me yi phreng ba nam mkha' gang ba gcig tu byas te /
sdig pa de nyid kyi ske nas phyag g.yon gyis bsdams te btsir bas 'jigs shing skrags te kha nas khrag byung /
rang gzugs 'khor dang bcas pas phyag 'tshal zhing srog gi snying po phul /
phyi rabs kyi chos byed la mi gnod par dam bcas pa'i tshe /
phyi rabs kyi gang zag la 'khu ldog gnod pa mi yong ba sogs kyi slad du /
gu ru drag po 'di nyid kyi phyi nang gsang ba yang gsang gi sgrub thabs cha lag dang bcas pa rgyas par mdzad de /
smon lam rnam par dag pas rgyas btab nas /
yum ye shes mtsho rgyal gyis mkhar chu phug ring du gter du sbas pa /
gter ston chen po rat+na gling pas spyan drangs te rtsa ba'i bla ma'i bar dbang lung man ngag gi rgyun ma chad par bzhugs pa ste /
ji skad du /
bod yul mtha' dbus kun tu yang :
gter kha lnga las sbas pa med :
ces dang /
lnga po'i nang nas mchog gyur pa :
snying po yang zhun dam pa 'di :
dus la dgongs pa'i gter yin pas :
thugs sgrub drag po gter gcig ma :
bod yul gter gyi snying khrag yin :
zhes zab gnyan shin tu dkon pa'i gsang chos 'di'i byin rlabs 'jug pa'i sgo dbang gi cho ga gsum du yod pa las /
'dir gang zag spros pa la mi dga' ba rnams kyi don du gtor ma la brten te dbang bzhi nor bu lugs su bskur ba de sgrub pa'i skabs su babs pa yin pas sogs mtshams sbyar la maN+Dal 'bul du gzhug
/sngon chad don dam ye shes kyi dkyil 'khor ma mthong ba'i brdar mig dar /
oM AHhU~M gis 'ching /
snyim pa me tog dang bcas pa'i thal mo sbyor la gsol ba 'debs pa 'di'i rjes zlos mdzod /
kye :
rdo rje 'chang ba khro bo'i rgyal :
bdag nyid chen po de nyid mkhyen :
rnam bcu dbang ldan che ba po :
de nyid mgon pos bdag la stsol :
ces lan gsum zhu /
bla mas /
kye :
sangs rgyas kun gyi ye shes sku :
rgyal ba kun gyi thugs 'chang ba :
bla ma drag po'i dkyil 'khor 'dir :
'jug pa'i skal ba dang ldan nam :
zhes dris pa'i lan du 'di'i rjes zlos /
kye :
phyogs dus rgyal ba ma lus pa'i :
sku gsung thugs kyi dkyil 'khor du :
bdag cag mi phyed dad par ldan :
khyed kyis rjes su gnang ba dang :
dbang bzhi rdzogs par bskur du gsol :
zhes zhus pas /
bla mas /
ji skad smras pa ji bzhin du :
gsang ba gsum las mi 'da' zhing :
tshul bzhin dam tshig mi 'da' na :
tshur shog bdag gis rjes su bzung :
mdun bskyed dkyil 'khor gyi lha tshogs rgyal ba sras dang bcas pa'i spyan sngar bdag sogs mkha' khyab kyi 'gro ba thams cad skyabs su 'gro ba'i 'dun pas 'di'i rjes zlos /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro ba sems can rnams :
byang chub bar du skyabs su mchi :
lan gsum :
byang chub mchog tu sems bskyed pa 'di'i rjes zlos /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba sgrol bar dam bca' 'o :
lan gsum /
de nas mig dbye bar gsol ba 'debs pa 'di'i rjes zlos /
ston pa thabs mkhas thugs rje che :
bdag cag ma rig rmongs pa'i mig :
thugs rje'i thabs kyis dbye bar zhu :
lan gsum /
rdo rjes mig dar bsal la /
nga ni ye shes spyan dang ldan :
khyed cag ma rig rmongs pa'i mig :
thugs rje'i thabs kyis dbye bar bya :
oM badzra tsak+ShuHpra be sha ya phaT:
ces dang /
kye ho skal ldan rigs kyi bu :
khyed rnams las sad skal bar ldan :
dkyil 'khor gtor ma 'di la ltos :
gu ru drag po'i pho brang ni :
phyogs mtshams ye shes lnga dang ldan :
gtor ma rin chen 'od 'bar ba :
drag po'i sku dang gnyis su med :
'di dag mthong bas dngos grub thob :
dbang rdzogs thob par smos ci dgos :
mdun gyi dkyil 'khor gtor ma dang bcas pa 'byung ba rim brtsegs ri rab dang bcas pa'i steng du srung 'khor dur khrod kyi dbus su /
drag po'i gzhal yas khang 'khor lo rtsibs dgu pa'i lte bar /
ma hA gu ru rdo rje drag po rtsal dmar nag me'i phreng ba can yab yum gyi dbu gtsug tu snang ba mtha' yas /
de'i 'og tu bya khyung /
dpral bar 'jam dpal /
mgrin par dbang chen /
thugs kar mchod rten dang gsang bdag
/lte bar mkha' 'gro sde lnga /
gsang bar yak+sha me dbal /
phyogs bzhir drag po rtsal rigs bzhi /
rtsibs brgyad la mkha' 'gro yab yum brgyad /
mtshams bzhir gshin rje khros nag kI la ya seng gdong /
phyi rim rtsibs bcu la khro bo bcu /
sgo bzhir sgo ma bzhi bcas rten dang brten par bcas pa mngon sum bzhin du mthong bar mos la dad spro rgya chen po skyed mdzod /
dbang gi gzhi 'god pa ye shes pa dbab pa'i slad du dmigs pa 'di bzhin du sgoms shig
/bsang sbyang /
stong pa'i ngang las pad+ma nyi zla sogs mngon rtogs ltar las /
khyed rang rnams gu ru drag po dmar nag sogs nas /
rus pa'i rgyan drug gis spras pa /
yab kyi thugs kar yaM las rlung gi dkyil 'khor gzhu lta bu /
de'i steng du pad+ma dmar po gcig skyes pa'i ge sar gyi steng du gu ru drag po tshon gang ba mthing ga rdo rje dang dril bu 'dzin cing gar byed pa /
slob dpon dang dkyil 'khor pa'i thugs ka nas 'od zer 'phros pas rang bzhin gyi gnas nas gu ru drag po'i lha tshogs thams cad kha ba bu yug 'tshubs pa lta bu nam mkha' las babs te khyed rang gi spyi bo nas zhugs /
snying ga'i ye shes sems dpa' la thim /
yaM las rlung g.yos pas rgyud drag tu bskul /
snying lha dang bcas pa chos skor du drag tu 'khor bar sgoms shig
/spos rol bcas spro na spyan 'dren brjod /
mi spro na 'dzab kyi mthar /
A be sha ya a A:
dzaHhU~M baM ho :
btags pa brjod /
mthar rdo rje spyi bor bzhag la /
su pra tiSh+Tha sogs kyis brtan par bya /
de nas gtor ma gtso bor gyur pa'i don gyi dbang bzhi rdzogs par bskur ba'i thog mar rin chen 'bar ba'i gtor ma 'di nyid bcom ldan 'das dpal chen pad+ma drag po rtsal gyi rten dang brten pa yongs su rdzogs pa khyed rang rnams kyi spyi bor byon /
sku gsung thugs ye shes rdo rje'i byin rlabs dang dngos grub kyi dbyig thams cad rnam pa lha sku yig 'bru phyag mtshan 'od zer thig le'i tshul du khyed rang gi gnas gsum du thim par mos shig
/gtor chen spyi bor bzhag la /
hU~M:
chos kyi dbyings nas 'bar ba'i sku :
bde gshegs rgyal ba thams cad kyi :
sku gsung thugs yon phrin las 'dus :
rang byung lhun gyis grub pa'i lha :
pad+ma thod phreng drag po rtsal :
sku gsung thugs kyi dkyil 'khor nas :
skal ldan 'di la dbang bzhi skur :
sku ni 'gyur med rdo rje'i sku :
lus la sku yi dbang thob shog :
gsung ni 'gag med rdo rje'i gsung :
'gag med gsung gi dbang thob shog :
thugs ni spros bral chos kyi dbyings :
'gyur med thugs kyi dbang thob shog :
gtor ma sku gsum lhun gyis rdzogs :
rnam dag bde chen ye shes che :
ma lus 'dus pa'i tshogs chen po :
dbang bzhi yongs rdzogs thob par shog :
oM AHhU~M badzra gu ru pad+ma thod phreng rtsal :
oM ar tsig nir tsig na mo b+ha ga ba te hU~M hU~M phaT:
AHhU~M hU~M phaT:
oM a mi d+he wa :
khroM ga ru Na :
ya mAn+ta ka :
ha ya grI wa :
badzra pA Ni :
ma ha ri ni sa :
badzra yak+sha hU~M:
hU~M bcu brjod rjes /
badzra gu ru kro d+ha sarba sa ma ya :
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
zhes gtor ma gnas gsum du gtug
/'o skal ldan rigs kyi bu khyod la gtor chen 'bar ba'i dbang 'di bskur bas lus lha'i skur gyur te :
sku bum pa'i dbang thob :
gsung sngags su gyur te gsang ba'i dbang thob :
thugs bde stong du gyur te shes rab ye shes kyi dbang thob :
sku gsung thugs yongs su rdzogs pa dbang bzhi pa don dam pa'i dbang yongs su rdzogs pa yin no :
zhes brjod do :
de nas g.yas su gri gug rdo rje ral gri gtad :
g.yon du b+han+d+ha kha T+wAM lcags sdig gtad la :
hU~M:
rdo rje 'bar ba mig mi bzad :
rdo rje 'beb pa 'beb pa che :
gri gug 'bar bas skye shi gcod :
ral gris dgra bgegs dum bur gtubs :
b+han+d+ha thod khrag rnam rtog gcod :
kha T+wAM rtse gsum dug gsum sgrol :
lcags sdig bgegs kyi snying khrag 'jibs :
dpal chen sku yi phyag mtshan 'di :
'gyur med rdo rje'i rtags kyi rgya :
skal ldan 'di la dbang bskur bas :
sku gsung thugs yon phrin las rdzogs :
ma lus phrin las rdzogs pa'i dpal :
dbang bskur yongs rdzogs thob par shog :
oM badzra karma tri sha b+han+d+ha rak+sha sarba a b+hi Shiny+tsa hU~M:
skal ldan khyod la phyag mtshan yongs rdzogs kyi dbang bskur bas 'khor los sgyur ba rgyal srid la dbang ba ltar :
phrin las thams cad la mnga' brnyes pa'i dbang mchog dam pa thob par gyur cig :
de nas b+han+d+ha mgrin par gtug la /
hU~M:
b+han+d+ha khor yug chos kyi dbyings :
bcud ni ye shes bdud rtsi'i mtsho :
rtsa khams bde ba'i rang bzhin skyed :
ngag tu gsang ba'i dbang bskur bas :
bde ba chen po'i dbang thob shog :
oM badzra a mr-ita kuN+Da lI ma hA su kha a b+hi Shiny+tsa A:
zhes bdud rtsi ngag tu sbyin /
'o skal ldan rigs kyi bu khyod la b+han+d+ha gsang ba'i dbang 'di bskur bas bde stong skye shi med pa longs spyod rdzogs pa'i dbang mchog dam pa thob pa yin no :
zhes bskur ro //
de nas go cha'i lha yod na gnas rnams su bzhag
/med na gtso bo'i tsaka li gnas rnams su gtug la /
hU~M:
snang ba mtha' yas chos kyi sku :
ye shes bya khyung phrin las sgrub :
'jam dpal rgyal ba kun gyi sku :
rta mgrin sangs rgyas kun gyi gsung :
gsang bdag rgyal ba kun gyi thugs :
mkha' 'gro sde lnga ye shes lnga :
yak+sha me dbal phrin las bdag :
stobs bcu ma lus yongs rdzogs pa :
dbang lha lus la rdzogs gyur cig :
oM badzra gu ru drag po rtsal bud+d+ha sarba ta thA ga ta a b+hi Shiny+tsa hU~M:
'o skal ldan rigs kyi bu khyod la rdo rje drag po go cha'i lha dbang yongs rdzogs bskur bas :
sangs rgyas thams cad kyi mthu stobs yongs su rdzogs pa thob par gyur cig :
de nas khro bo bcu la sogs 'khor gyi lha rnams kyi tsaka li'am /
yang na lha grangs dang mnyam pa'i hU~M gser gyis bris pa gnas gsum du gtugs shing /
hU~M:
rdo rje rin chen dbang bskur bas :
ma 'gag spros bral sprul pa'i 'khor :
sku gsum chos dbyings ngang las shar :
rab 'byams lha yi dbang thob shog :
hU~M bcu brjod pa'i rjes la /
oM badzra kro d+ha sarba a b+hi Shiny+tsa oM AHhU~M:
'o skal ldan rigs kyi bu khyod la khro rgyal yongs rdzogs kyi dbang 'di bskur bas :
ma lus lus pa med pa rab 'byams lha'i dbang thob par gyur cig :
de nas sku spyi bor bzhag
/dam rdzas ngag tu sbyin /
sgrub yig snying gar bzhag
/rtsa sngags bzlas shing phreng ba lag tu sbrel te /
hU~M:
nyon cig skal ldan rigs kyi bu :
nga ni drag po thod phreng rtsal :
de ring nas ni bu khyod kyang :
dmar nag me phreng sku ru gyur :
bskyed rim sku yi ngang ma g.yo :
bzlas pa gsung gi rgyun ma bcad :
spros bral thugs la yengs ma byed :
dam tshig ye shes gnyis med pa'i :
dkyil 'khor 'di dang 'bral mi bya :
dbang gi dam pa mchog gyur gang :
de phyir khyod la yongs rdzogs gtad :
snying po'i sgrub pa yun ma thung :
bzang po'i rtags la brod ma skye :
ngan pa'i rtags la dogs ma 'tsher :
thams cad chos sku'i rol par ltos :
oM badzra drag po thod phreng rtsal kro d+ha kA li gu h+ye sa ma ya a b+hi Shiny+tsa hU~M:
'o skal ldan rigs kyi bu khyod la sku gsung thugs yongs rdzogs rgyas thebs kyi dbang 'di bskur bas :
sgrub phrin kun la dbang sgyur ba'i rgyal por gyur cig :
de dag rnams kyis dbang gi dngos gzhi grub nas rjes gtad rgya dang dam tshig gi rgyas gdab bya ba yin pas 'di la snyan gtod cing don thugs su 'dzin par zhu /
sku dang sgrub yig spyi bor bzhag
/sgrub gtor dang gter srung gi gtor ma lag tu gtad la /
kye ho :
legs 'ongs rigs kyi bu khyod kyang :
thugs sgrub drag po'i chos 'di rnams :
phyi dang nang dang gsang tshul dang :
rang gi yid la shin tu brnag :
snod dang mi ldan dregs pa can :
rnyed dang bkur sti 'dod pa'i mi :
chos brgyad can la spel gyur na :
dge bsnyen chen po bsnyo kha dang :
gter srung spu gri mched gsum gyis :
snying khrag thang la 'pho bar 'gyur :
de phyir bka' 'di dam par chongs :
bu khyod rgyal tshab sras yin pas :
o rgyan chen po'i thugs kyi bcud :
ma gcig mtsho rgyal thugs tig ste :
rnal 'byor bdag gi snying srog 'di :
khyod la gtad do sa ma ya :
snod min mi la shor srid do :
dam tshig med la shor srid do :
phyi thag med la shor srid do :
gzhung ngan po la shor srid do :
kha gsag po la shor srid do :
stong zhus mkhan la shor srid do :
rtog ge ba la shor srid do :
khrims bcings po la shor srid do :
blo chung rnams la shor srid do :
theg dman rigs la shor srid do :
thugs sgrub drag po gsang ba yi :
bka' 'di khyod kyis thub par chongs :
snod ldan la gtad rgya :
snod min la gsang rgya :
sku'i rgya :
gsung gi rgya :
thugs kyi rgya :
yon tan phrin las kyi rgya'o :
zhes gtad rgya dam du bya'o //
rjes dam tshig gi rgyas gdab pa ni /
kye ho :
skal ldan rigs kyi bu nyon cig :
gsang sngags kyi spyi srog dam tshig yin zhing :
de yang rtsa ba sku gsung thugs :
yan lag nyi shu rtsa lnga :
spyir sa ma ya 'bum sde gsungs kyang don bsdu na :
rtsa ba'i bla ma la sku gsung thugs dang mi 'gal bar sangs rgyas su mthong ba'i mos gus rang gi srog bas gces par bya'o :
yi dam la bskyed rim bsnyen sgrub bzlas pa :
mkha' 'gro chos skyong la tshogs dang skong gso rgyun gtor mchod pa :
bla ma'i gsang gsum :
rang gi gzung ma dang mched lcam dral la sogs pa thams cad la yang rtsa ba dang yan lag gi dam tshig nyams chag thams cad bsrung zhing :
khyad par 'di zhus kyi bla ma la mos pa dang gus pa rgyun mi bcad :
log lta skad cig kyang mi bya :
snying dang mig 'bras ltar du bsrung bar bya'o :
des ni tshe 'dir bkra shis te phrin las gang brtsam 'grub :
phyi ma yi dam drag po'i lha dang skal pa mnyam ste :
rang snang chos sku'i zhing khams su 'tshang rgya bar gsungs pas de dag rnams tshul bzhin du bsgrub par bya'o snyam pas 'di'i rjes zlos /
gtso bos ji ltar\u0f8e
maN+Dal sogs spyi ltar bya /
rjes slob dpon gyis dkyil 'khor pa la mchod bstod /
yig brgya dang ma rnyed yongs su sogs kyis nongs pa bshags /
mdun bskyed ye shes pa gshegs pa'am brtan bzhugs skabs bstun bya /
dam tshig pa bdag la bsdu zhing /
bdag bskyed dkyil 'khor bsdu ba ni /
hU~M:
chos sku skye med spros pa'i mtha' bral yang :
rtsa gsum dkyil 'khor ma 'dres yongs rdzogs shar :
gang 'dul 'gro ba'i sdug bsngal kun bsal nas :
slar yang skye med chos dbyings ngang du mu :
lhar ldang ba ni /
hU~M:
rang lus 'byung ba lnga dang skye mched tshogs :
ye nas rang byung rang gsal yi dam lha :
thabs shes dbyer med lta spyod zung 'brel nas :
rgyun du 'gro ba 'dren pa'i spyod lam bya'o :
lus lha'i dkyil 'khor ye shes sems dpa' gsal gdab :
rdo rje'i go khrab zhu lubs su gon par bsams te rgyun gyi rnal 'byor la 'jug par bya'o :
smon lam ni /
na mo :
bdag gis bla ma bsgrubs la sogs :
dus gsum tshogs gnyis ci bsags pa'i :
'bras bu dus 'dir smin gyur cig :
yon tan ma lus yongs rdzogs nas :
phrin las gang brtsam myur 'grub cing :
bdag gzhan gnyis med sangs rgyas shog :
ces dang shis brjod ji ltar rigs pa brjod do :
khrigs su bsgrigs pas rang la mi bsgribs shing //
bklag chog byas pas gzhan la phan thogs te //
'brel tshad pad+ma 'od kyi klong chen por //
gtum drag me phreng ngo bor byang chub shog
/ces pa'ang pad+ma'i rjes 'jug pad+ma gar dbang blo gros mtha' yas pa'i sdes brgyud pa'i bla ma'i phyag bzhes gung bsdebs te tsa 'dra rin chen brag gi sgrub gnas su bkod pa dge legs 'phel //

//
