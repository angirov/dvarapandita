@#//
dam chos dgongs pa yang zab las /
rtsa ba gsum gyi skong ba bshags zlog bsam don myur 'grub ces bya ba bzhugs so //
na mo gu ru de wa DA ki nI yai /
rtsa gsum rgyal ba zhi khro yi //
thugs dam skong ba'i rim pa ni //
mchod tshogs yo byad dang ldan pas //
bsgral bstab rjes su 'di ltar bskang //
hU~M hrIHmaH
gdod nas lhun grub ka dag chos kyi sku //
kun bzang rdo rje 'chang gi thugs dam bskang //
rig gdangs 'gag med mnyam yangs bdal ba che //
longs sku rtsa gsum zhi khro'i thugs dam bskang //
rig rtsal mtha' bral gang 'dul sprul pa'i sku
/rje btsun pad+ma thod phreng thugs dam bskang //
zab chos bka' bab pad+ma'i thugs kyi mdzod //
lha sras 'gro 'dul mchog gi thugs dam bskang //
gter 'byin rig 'dzin snyigs dus gtsug gi nor //
rat+na drag po rtsal gyi thugs dam bskang //
chos kyi rgyal po snying po'i bstan pa 'dzin //
sngags 'chang mchog grub rgyal po'i thugs dam bskang //
lha sras bsam bzhin slar yang srid bzung ba //
rig 'dzin thugs kyi rdo rje'i thugs dam bskang //
bka' drin gsum ldan 'khor lo'i mgon po mchog
/dkon mchog phrin las bzang po'i thugs dam bskang //
nges pa don gyi snying po'i rdo rje 'dzin //
don grub chos kyi rgyal po'i thugs dam bskang //
rgyal ba kun las phul byung pad dkar 'chang //
dkon mchog bstan 'dzin 'gro 'dul thugs dam bskang //
zab gsang smin grol gdams pa'i brgyud 'dzin mkhan //
dpal ldan d+harma sUr+Ya'i thugs dam bskang //
gsang ba sngags kyi dam chos mdzod 'dzin pa //
bstan 'dzin chos kyi nyi ma'i thugs dam bskang //
zab lam bstan pa'i rgyal mtshan mdzod 'dzin pa //
drin can rtsa ba'i bla ma'i thugs dam bskang //
sgrub pa po la dngos grub gnyis stsol ba'i //
yi dam dbang chen dpa' bo'i thugs dam bskang //
bar chad sel mdzad mkha' 'gro kun gyi gtso //
yum mchog rdo rje phag mo'i thugs dam bskang //
phung khams skye mched rang bzhin gnas dag pa //
bde gshegs zhi ba rigs lnga'i thugs dam bskang //
nyon mongs rtog tshogs gnas su rang dag pa //
bde gshegs khro chen rigs lnga'i thugs dam bskang //
pad+ma sems dpa' tshe dbang gro bo lod //
bdud 'dul gu ru gsang ba'i thugs dam bskang //
'chi bdag 'joms mdzad tshe lha rnam pa lnga //
thugs kyi phag mo lha lnga'i thugs dam bskang //
chos sku snang mtha' longs sku spyan ras gzigs //
sprul sku dbang chen kI la'i thugs dam bskang //
rnam mang thos sras Ar+Ya dzam+b+ha la //
gnod sbyin spun gsum bcas pa'i thugs dam bskang //
ma mo gza' dang dam can rdo rje legs //
mi srun ha ra nag po'i thugs dam bskang //
gza' bdud nag po rigs 'dul seng ge'i gdong //
gdug byed a tsar dmar nag thugs dam bskang //
gtsang sbyar mchod yon me tog spos mar me //
dri chab zhal zas rol mo la sogs pa //
phyi mchod yid 'ong tshogs kyis thugs dam bskang //
dmar chen ar+g+haM dbang po'i me tog dang //
sha chen spos dang zhun chen gsal ba'i me //
mkhris pa'i dri chab sha rus zhal zas tshogs //
rkang gling thod rnga nang gi mchod pas bskang //
phyag rgya rnam lnga gsang ba'i mchod pa dang //
don dam spros bral don gyi mchod pas bskang //
sman dang rak+ta dam rdzas gtor mar bcas /
khyad par rmad byung mchod pas thugs dam bskang //
rgyal srid bdun dang bkra shis rdzas rtags brgyad //
mdor na khams gsum skye dgu'i nyer spyod tshogs //
'dod yon ma tshang med pa dngos 'byor dang //
yid sprul nam mkha'i khams rnams kun bkang nas //
rtsa gsum zhi khro srung ma'i thugs dam bskang //
dngos po chos nyid yangs pa'i klong du bskang //
snang ba ye shes chen po'i klong du bskang //
gsal ba shes rab 'bar ba'i klong du bskang //
sdug bsngal ka dag chos nyid klong du bskang //
kun rdzob don dam gnyis med klong du bskang //
mchod du med de gnyis med ngang du mchod //
bskang du med de skye med dbyings su bskang //
sbyor du med de gnyis med dbyings su sbyor //
sgrol du med de zung 'jug chen por sgrol //
ye sbyor ye sgrol chen po'i thugs dam bskang //
hrIH
bdag cag rnal 'byor sgrub pa po //
rdo rje mchog gi dam nos kyang //
bka' las 'gal dang lung las nyams //
rtsa ba yan lag nyes ltung tshogs //
dam las 'gal ba gang bgyis pa //
rang gnong 'gyod pas bshags par bgyi //
ma 'byor ma rnyed chad dang lhag
/dbang za tshod yod brjed ngas dang //
des chog 'dis 'ong la sogs pa //
rang blo 'khrul pas nongs pa kun //
bshags so tshangs pa'i dngos grub stsol //
hU~M/
de ltar bskangs shing bshags bgyis nas //
bzlog cing bsgyur ba'i dus la bab //
dug lnga ye shes lnga ru zlog
/dug gsum sku gsung thugs su zlog
/ngar 'dzin bdag med dbyings su zlog
/rnam rtog chos sku'i klong du zlog
/gzung 'dzin spros bral mkha' ru zlog
/'khrul pa ye shes chen por zlog
/dgra bgegs chos nyid ngang du zlog
/nad gdon zhi ba chen por zlog
/mi mthun mnyam yangs gsal bar zlog
/'gal rkyen mi mngon dbyings su zlog
/bar gcod ka dag chos skur zlog
/'khor 'das gnyis 'dzin ma lus pa //
rdzogs pa chen po'i klong du zlog
/spros bral la zla 'ub kyis chub //
thams cad mnyam rdzogs a la la //
zhes don sems shing ngag tu'ang brjod do //
de ltar skong bshags zlog sgyur dang bcas pa 'di yang dam chos dgongs pa yang zab kyi cha rkyen rtsa gsum las byang rgyal dbang thams cad mkhyen pa sna tshogs rang grol gyis mdzad pa'i kha 'gengs su de yi skye ba yin rgyu bar rang gzhan kun gyis 'khrul rlom du byed pa 'bri gung rgan po nyam chung ma nus gyi na ba dge slong chos kyi grags pas drag po'i gnas chen gter sgrom brag dkar gyi dben gnas 'brong ngur sum mdo'i gzim spyil du mgyogs par bris pa'o //
'dir dgongs pa yang zab kyi lha grangs dngos bstan thams cad 'dus par sems pas zab chos 'di la nyams len byed pa rnams la mkho bar mchis so snyam pa byung bas dgongs par mdzod cig /

//
