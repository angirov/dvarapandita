@#//
zhing lha tshangs pa'i mchod chog g.yang skyabs dang 'brel pa gzhan phan mtha' yas dngos grub 'dod pa 'jo ba'i bum bzang zhes bya ba bzhugs so //
gang la btud na dngos grub mchog stsol zhing //
mi zad 'dod dgus bdag gzhan re skong ba //
zhing lha tshangs pa yab yum sras bcas la //
gus pas 'dud do rnam kun shis pa stsol //
'dir gnod sbyin dbang po gang 'dul gyi skur sprul pa zhing lha tshangs pa chen po'i sgo nas /
sa yi bcud dang 'bru yi phung po zad mi shes pa rgya cher 'phel ba'i thabs la /
thog mar gza' skar tshes grangs bzang po 'am /
zhing lha rgyu ba'i dus khyad par can la zhing bzang po'i dbus sam gong du stegs bu gru bzhi brtsegs pa'i mthar spang gras pa'i lcags ri me tog gi tshal rgyas pa la /
'bras bu can gyi shing dar tshon bal tshon sogs kyis mdzes par brgyan pa yang gzug
/de'i dbus su rab rdul tshon gyis pad+ma 'dab ma bzhi /
de'i phyi 'dab brgyad mu khyud dang ldan pa lha'i gnas su thig les mtshan pa /
'bring ras bris /
tha ma 'bru bzang po'i tshom bu lnga dang brgyad tshom bkod pa'i lte bar /
man 'jil gyi steng rin po che'i snod du /
'bru sna lnga'i phye gtsang dkar gsum gyis sbags pa'i zan la /
chu dkyil zlum po /
de'i steng du sa yi dkyil 'khor gru bzhi pa ri rab kyis mtshan pa'i dbus /
pad+ma 'dab brgyad kha bye ba'i rnam par brgyan pa'i ze'u 'bru'i tshul gtor ma ma rmos pa'i lo tog gam bskal pa bzang po'i nas 'bru'i dbyibs /
lo 'dab nyi zla nor bu'i rgyan gyis mdzes par byas pa /
chu dkyil zlum po'i steng du shar nas rim bzhin g.yas skor gyis /
'brang rgyas rtse rgyal /
dga' ba 'khyil ba /
rin po che'i dbyibs /
sman bshos rnams bkod /
de'i phyi mdun du bum gzugs dang /
g.yas g.yon rgyab gsum bshos zlum gsum /
mtshams bzhir bshos ldem bzhi /
gtso bo'i gtor ma sku rten tsakli dang dar ser gyi gdugs rin po che'i tog gis mdzes par brgyan /
g.yang gel ser po'i nang du 'bru sna lnga /
rin chen lnga /
rgya bod gtsug lag gnas chen mang po'i sa sna /
chu sna /
shing sna /
sman spos /
bur sbrang ka ra /
khrab byang /
snye ma /
ma rmos pa'i lo tog
/zhing bzang po'i sa /
rgyal po chen po'i dkor mdzod nas blangs pa'i nor rdzas /
ston mo chen mo'i zas sna /
rta phyugs nor mang gi g.yang spu /
man shel zur brgyad pa /
bla ma dge ba'i bshes gnyen gyi dbu lo na bza' gsol ras /
byin rten sman sgrub dam rdzas khyad 'phags rnams kyis bkang zhing /
dar phod 'phrul tshar ser pos brgyan pa g.yang gi rten du gzug
/'dzom na bum pa ser por gong gi rdzas /
gtso che rim gyi srog sngags /
nor lha dang sa lha klu gzungs sogs srog shing la phyag len ltar dkris pa rlan gyis mi 'jig pa'i rtsi dang ldan pa bsham /
mda' dar sna lnga'am ser po mdel sgro 'dzom pa me long gis brgyan /
mdun du mchod gtor nor bu'i dbyibs /
bshos phran bzhi dang brgyad kyis bskor ba la 'bru sna tshogs kyis mtha' phyur bur spungs pa dang /
rmos khal dar tshon gyis brgyan pa /
thong cha /
'bru snod /
skyes bu gos rgyan can sogs mthun rdzas rnams 'dzom pa gal che zhing /
nyer spyod /
bsang rdzas rnams gtsang zhing mdzes par bsham /
spros pa skyung zhing mgyogs 'grub dgos na /
rten gtor gtso bo la /
bshos phran bzhi dang brgyad kyis bskor ba /
mchod gtor ci 'byor /
mda' dar /
bsang chas /
nyer spyod tsam gyis 'thus shing /
shin tu rgyas par gong du lo legs cho ga'i gtor ma dang /
cho ga sngon du 'gro bas /
bdag bskyed sngon 'gro rnams de kas 'thus la /
de ltar ma byung tshe lha gzhung gang rung sngon du 'gro dgos shing /
bdag nyid lha'i rnal 'byor la gnas pas /
mdun gyi dmigs rten la a mr-ita'i bsang chu 'thor zhing /
oM badzra a mr-ita kuN+Da lI ha na ha na hU~M phaT/
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
stong pa nyid du gyur /
stong pa'i ngang las rin po che'i snod yangs shing rgya che ba rnams kyi nang du mchod gtor rten rdzas mthun pa'i yo byad ma tshang ba med pa 'phags pa kun tu bzang po'i smon lam las byung ba lta bu bsam gyis mi khyab pa /
'dod pa'i yon tan lnga yi gter dang ldan zhing dbang po drug gi spyod yul du zag pa med pa'i bde ba khyad par can skyed pa'i rang bzhin can du gyur /
oM sarba bid pU ra pU ra su ra su ra A brta ya A brta ya ho swA hA/
badzra s+pha ra Na khaM/
oM ar+g+haM AHhU~M/
oM puSh+pe AHhU~M sogs nas shab+da'i bar /
nam mkha' mdzod kyi rgyas /
na maHsarba ta thA ga te b+h+yo bi shwa sogs /
oM ma hA ba liM ta a mr-ita sa mu dra AHhU~M/
oM AHhU~M lan gsum gyis byin gyis brlab /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
stong pa nyid du gyur /
stong pa'i ngang las rang gi mdun du gser gyi sa gzhi'i bcud rgyas shing /
g.yang gi rgya mtsho 'khyil ba'i mtha' skor du g.yu'i spang ljongs ne'u seng gi skyed tshal shin tu nyams dga' ba la me tog gi tshal dang /
sman gyi rigs du ma 'khrungs shing dpag bsam gyi ljon pa 'bras bu lo 'dab g.yur du za ba'i phreng bas bskor ba /
bar mtshams rnams gter gyi bum pa dang khrus kyi rdzing bu /
ma rmos pa'i lo tog
/'dod pa 'jo ba'i ba mchog
/rin po che cha bdun /
'bru yi bang mdzod sogs longs spyod kyi tshogs du mas yongs su gtams pa'i klong chen por /
rang dang dmigs yul gyi zhing lo tog 'bras bu phun sum tshogs pa'i tshal rab tu rgyas pa thams cad phyogs gcig tu gsal ba'i dbus su gser gyi khri 'phang 'od zer 'bar ba rin po che'i rgyan gyis mdzes par spras pa /
de'i steng du paM las pad+ma 'dab ma 'bum ldan gyi ze'u 'brur zla ba'i dkyil 'khor nya gang ba la sa bon laM ser po khra thabs su babs te /
de las 'od zer 'phros /
'phags pa rnams la mnyes pa'i mchod pa phul /
sems can thams cad kyi dbul phongs dang rgud pa bsal /
'od zer tshur 'dus yongs su gyur pa las zhing lha tshangs pa chen po 'dzam bu chu bo'i gser gyi mdangs dang ldan pa /
zhal gcig phyag gnyis sku sha rab tu rgyas shing gsus pa 'phyang ba /
gnod sbyin sgeg pa'i nyams can 'dzum pa'i bzhin ras yid du 'ong ba spyan gnyis sgrub pa po la brtse bas gzigs shing /
dbu skra thor tshugs la rin po che'i rtse bran 'od 'bar ba lngas brgyan pa /
phyag g.yas thong gshol gdengs thabs su 'dzin cing /
g.yon gser gyi gzhong pa 'bru yis phyur bur bkang ba bsnams pa /
sku stod la dar sngon po'i na bza' dang /
dbang po'i gzhu 'dra'i dar gyi smad dkris lhab lhub tu 'phyang ba /
rin po che'i rgyan dang ldan pas rgyal po rol pa'i stabs kyis bzhugs pa'o //
de'i g.yas su tshangs sras lo yag bkra shis 'khyil ba gser mdog lo bcu drug lon pa'i na tshod gzhon sha can /
phyag g.yas 'bras kyi snye ma dang /
g.yon gser gyi gnya' shing 'dzin pa /
g.yon du yum mchog lha mo na chung sgeg pa'i nyams chags pa'i zur mig g.yo zhing gtso bo la gzigs pa /
phyag na gter bum bdud rtsis gang ba thugs kar 'dzin pa dar dang rin po che'i rgyan dang ldan pas bzhengs pa'i stabs kyis pad zla la bzhugs pa'o //
gtso bo'i mdun du 'bru lha a pa ra tsi ta kun+da'i mdog can zhal gcig phyag gnyis pa g.yas yid bzhin nor bu thugs kar 'dzin cing g.yon ne'u le dkur brten pa /
sku che zhing yan lag rags pa zhabs g.yas bskum g.yon brkyang 'dor thabs su pad zla la bzhugs pa /
rgyab tu rnam mang thos sras sku mdog ser po rgyal mtshan dang ne'u le 'dzin pa dbu la rin po che'i prog zhu dang sku la bse khrab gsol zhing /
seng ge dkar mo'i steng na rol stabs kyis sgrub la dngos grub char bzhin 'beb par bzhugs pa'o //
de'i phyi pad+ma 'dab ma brgyad la shar du sa yi lha mo bstan ma gser mdog phyag na bum pa 'dzin cing sku stod sa nas thon pa /
lhor dbang chen shrI b+ha dra sku mdog ser po zhal gcig ra ba bzhi yi gdengs ka can /
phyag bzhi dang po gnyis thal mo sbyar ba 'og ma gnyis ljon shing dang ri rab bsnams pa sku smad sbrul 'khyil rus sbal gyi gdan la bzhugs pa /
rgyab tu lto 'phye chen po pad+ma rA ga'i mdangs can sku smad lto 'gro'i mjug ma dang dbu la sbrul gyi gdengs ka bdun dang ldan zhing nyal ba'i tshul gyis gnas pa /
byang du sa 'dzin lag pa chen po sku mdog sngon po phyag gnyis ri rab pang pa'i tshul gyis bzhugs pa /
gsum ka'ang rin po che'i dbu rgyan snyan cha do shal dar dpyang sogs kyis spras shing dgyes pa'i nyams du ma dang ldan pa'o //
shar lhor sa lha ser mo /
lho nub tu chu lha sngon mo /
nub byang du me lha dmar mo /
byang shar du rlung lha ljang mo rnams phyag g.yas pa thams cad mda' dar dang g.yon pas bum pa 'dzin pa /
dbang po'i gzhu 'dra'i dar gyi smad sham dang rin po che'i rgyan dang ldan pas bzhengs stabs kyis bzhugs pa /
de'i phyi rim mu khyud la /
klu dang sa bdag gnyan dang yul lha'i tshogs dpag tu med pas bskor zhing thams cad zhi zhing 'dzum pa'i mdangs dang ldan pas dga' ba dang gus pa'i rnam par rol pas 'khod par gyur /
de ltar gsal ba'i gtso bo'i gnas gsum yi ge gsum gyis mtshan pa dang /
'khor rnams kyi sa bon las 'od zer dpag tu med pa 'phros /
rang bzhin gyi gnas nas bsgoms pa dang 'dra ba spyan drangs par gyur /
badzra sa ma ya dzaH
spos dkar dang sbyar spos kyi dri bzang 'thul /
rol mo dang bcas la /
hU~M/
rang bzhin chos kyi dbyings las ma g.yos kyang //
'gro kun dbul phongs 'jigs las skyob pa'i phyir //
gzugs kyi skur ston gnod sbyin dbang po'i tshul //
mi zad 'dod dgu'i dpal la mnga' brnyes pa //
yid bzhin nor bu dbang gi rgyal po ltar //
mgon gyur tshangs pa chen po zhing gi lha //
rnal 'byor bdag gis gdung bas 'bod lags na //
mchod pa'i gnas 'dir spyan 'dren gshegs su gsol //
tshangs sras lo yag bkra shis g.yang gi bdag
/bde chen dga' ba'i gar sgyur gsang ba'i yum //
a par tsi ta 'bras drug spel ba'i lha //
rnam mang thos sras dngos grub gter gyi mdzod //
'khor bcas thugs bskyed smon lam dbang gis ni //
lo legs skya rgyal 'bru rnams 'phel ba'i phyir //
glog ltar myur ba'i rdzu 'phrul mnga' dbang gis //
skad cig nyid la gnas 'dir gshegs su gsol //
lhun po'i rgyal po dbang chen gser gyi gzhi //
stong gsum mi mjed 'jig rten khams 'di dag
/skyong zhing rtag chags rten gnas bdag 'dzin pa //
sa bdag dbang chen brtan ma gsang ba'i yum //
sa 'dzin lag pa lto 'phye 'byung bzhi'i lha //
klu rgyal byang chub sems dpa' g.yog mtha' yas //
gzi brjid bkod pa gdugs kyi rgyal po dang //
ma dros klu dbang sngags bdag klu chen brgyad //
sprin dang char la mnga' mdzad klu mo'i tshogs //
yul lha gzhi bdag sde 'khor dpung dang bcas //
sa bcud 'bras drug 'phel zhing rgyas pa'i lha //
ma lus thogs med brtse bas gnas 'dir gshegs //
sngon tshe rgyal ba'i spyan sngar khas blangs shing //
'gro kun dbul phongs skyob par dam bcas bzhin //
rdo rje'i tha tshig gnyan po ma bsnyel bar //
rnal 'byor sgrub pa'i gnas 'dir gshegs su gsol //
oM k+She tra de ba sa pa ri bA ra badzra sa ma ya dzaHdzaHhU~M baM hoH
hU~M/
dngos grub gter 'chang zhing lha tshangs pa che //
gshegs dang bzhugs pa'i mtshan ma mi mnga' yang //
bsod nams ye shes tshogs gnyis rdzogs slad du //
bdag dang rgyu sbyor dmigs yul zhing rnams kun //
thams cad phyogs gcig gsal ba'i dbus nyid du //
rin chen khri dang dar zab pad zla'i steng //
gtso dang 'khor du 'tsham pa'i gdan la bzhugs //
dbul phongs rgud pa'i las bsags mthol zhing bshags //
badzra sa ma ya tiSh+Tha lhan /
pad+ma ka ma lA ya satwaM/
sa ma ya shud+d+he aH
oM/
phun tshogs 'dod pa 'jo ba'i yid bzhin nor //
gang la mchod na dngos grub mchog stsol ba //
zhing lha tshangs pa chen po 'khor bcas la //
dngos su 'byor dang yid las rnam sprul pa'i //
gtsang ma'i mchod yon 'dab rgyas pad+mo'i tshal //
dri zhim bdug spos nyi zla nor bu'i 'od //
byug pa yid 'ong lha yi chu bo'i rgyun //
zhal zas bdud rtsi rtser thon rol mo dbyangs //
'dod yon lnga dang rgyal srid rin chen bdun //
mchog tu bkra shis dge ba'i rdzas rtags brgyad //
gter gyi bum pa dpag bsam ljon pa'i shing /
khrus kyi rdzing bu yan lag brgyad ldan chu //
ma rmos lo tog 'dod pa 'jo ba'i ba //
lnga phrag lnga dang dar zab lha yi gos //
rin chen ri bo rnams dang sil mar bkram //
bcud ldan zhing la lo thog 'bras drug rgyas //
'bru yi tshogs rnams 'dzin ma'i khyon gang zhing //
skyes bu gos rgyan spras pa mdzes pa'i gzugs //
rmos cha thong lcags rmos khal dar snas brgyan //
go mtshon mda' dar spyan gzigs du ma'i tshogs //
ma tshang med pa'i mchod sprin nam mkha'i mdzod //
'phags pa kun tu bzang po'i rnam thar bzhin //
rgya cher spel te lha mchog dgyes phyir 'bul //
bdag la phan phyir nyid kyi mthu yis bzhes //
oM k+She tra de ba sa pa ri bA ra ar+g+haM/
puSh+pe /
d+hU pe /
A lo ke
/gan+d+he /
nai bid+yA/
shab+da sarba pU tsa me g+ha sa mu dra s+pha ra Na sa ma ye hU~M/

b+h+rU~M las rin chen snod du khaM yig las //
gtor ma lha yi bdud rtsi shel gyi mdog
/kha dog dri ro nus pa phun sum tshogs //
zag med bde ba skyed pa nyid du gyur //
mgron rnams ljags kyi 'od zer sbu gu ni //
rdo rje rtse lnga'i tshul du gtor mar zug
/gtor ma'i bcud gsol sku gsung thugs dbang tshims //
bang mdzod 'bru yi dngos grub thob par gyur //
oM k+She tra de ba sa pa ri bA ra i daM ba liM ta kha kha khA hi khA hi /
oM shrI b+ha dra pr-i thI de bI lo ka pA la nA ga nA gi b+hU mi pa ti sa pa ri bA ra i daM ba liM ta kha kha khA hi khA hi /
lan gsum gyis phul /
de nas bstod pa ni /
hU~M/
chos sku'i dbyings las sna tshogs sgyu ma'i 'phrul //
'gro kun dbul sel yid bzhin nor bu'i sku //
tshangs pa chen po gnod sbyin sgeg pa'i nyams //
'dzam bu chu bo'i gser ltar gzi 'od 'bar //
zhal gcig zhi zhing 'dzum pa'i ngang tshul can //
phyag g.yas ka na ka yi thong gshol bsnams //
g.yon pas rin chen 'bru yi char pa 'beb //
sha rgyas gsus 'phyang sna tshogs dar gyis bklubs //
pad zla rin chen khri la rol stabs bzhugs //
sras mchog lo yag bkra shis gser chen mdog
/phyag na 'bras snye gser gyi gnya' shing 'dzin //
gsang ba bde chen dbyings nas skul byed ma //
sbur len dwangs ma'i mdangs 'tsher bum bzang 'dzin //
rnam mang thos sras dngos grub gter gyi bdag
/a par tsi ta bang mdzod gnyer kha 'chang //
zhing lha yab yum sras 'khor bcas la bstod //
stong gsum sa yi dkyil 'khor mnga' mdzad pa'i //
dbang chen shrI b+ha dra brtan ma dang //
sa 'dzin lag pa lto 'phye klu chen brgyad //
'byung bzhi'i lha mor bcas la bdag gis bstod //
gzhan yang sa bcud 'bru nor 'phel byed pa'i //
zhing dang lo thog bang mdzod g.yang gi lha //
klu gnyan sa bdag yul lha'i tshogs dang bcas //
mgon zhing sdongs grogs mdzad pa rnams la bstod /
khyed rnams sngon tshe rgyal ba'i spyan snga ru //
ji ltar khas blangs dam bcas dran mdzod la //
deng 'dir thugs rjes dgongs la brtse bas gzigs //
'dzam gling spyi dang khyad par yul phyogs 'dir //
stong gsum mi mjed 'jig rten mtha' klas kyi //
sa bcud stobs 'byor phywa g.yang kun sdus la //
bdag dang rgyu sbyor tshe bsod dbang thang rgyas //
lo legs 'bru 'phel 'dod rgu nor gyis phyug
/nad mug mtshon 'khrug ming yang mi grags shing //
bsam don ma lus 'bad med lhun gyis grub //
bde skyid rdzogs ldan dpal gyis 'byor bar mdzod /

/gtso bo'i thugs kar pad+ma dang zla ba'i dkyil 'khor la sa bon laM ser po'i mthar sngags kyis bskor bar dmigs la /
oM AHk+She tra de ba brah+ma sarba sid+d+hi pha la hU~M/
gtso bo dang /
oM AHbrah+ma pu tra mang+ga la kuN+Da lI hU~M swA hA/
oM AHde bI rat+na b+h+rU~M/
oM bai shra ba NA ya swA hA/
hrIHa pa ra tsi ta dzaHdzaH
zhes 'khor sngags cung zad bzla /
rang gi thugs ka'i 'od zer gyis mdun bskyed bskul zhing sngags phreng 'khor bzhin pa las 'od zer 'phros /
rang 'dra'i ye shes pa kha ba bu yug 'tshubs pa bzhin du spyan drangs mdun bskyed la sib sib thim par bsgom la sngags bzla /
yang bdag gi thugs ka'i 'od zer gyis mdun gyi gtso 'khor rnams kyi thugs rgyud bskul /
sngon gyi dam tshig rjes su dran te 'od zer phyogs thams cad du 'phros /
'khor 'das snang srid snod bcud ma lus pa'i byin rlabs dngos grub phywa g.yang stobs 'byor thams cad bsdus te mdun bskyed la thim /
'od zer phyir 'phros bdag dang sems can thams cad kyi sdig sgrib dbul phongs rgud pa 'byung ba'i rgyu rkyen las dang bag chags ngan pa thams cad sbyangs bde skyid dang ldan par byas /
sku dang na bza'i sul rnams nas rin po che dang 'bru yi char babs pas sa phyogs thams cad phyur bur khengs par dmigs la sngags bzla /
slar yang 'od zer ser po lcags kyu'i dbyibs rno la myur ba 'phros /
srid pa gsum gyi phywa g.yang longs spyod dpal 'byor 'byung lnga'i dwangs ma sa bcud 'bru g.yang thams cad 'ubs kyis bsdus te bdag dang sgrub rdzas g.yang rten bum pa zhing khang sogs la bstims pas /
g.yang gi gzi 'od 'bar zhing bkra shis bde legs phun sum tshogs par dmigs la sngags bzla 'o //
de nas bsang mchod 'bul bar spro na /
dri bzang po'i shing sna'i dud pa sprin ltar gtibs shing /
mchod pa bya /
dar phyar /
dung 'bud /
rol mo dbyangs dang ldan pas 'di skad do //
kye /
de ring bkra shis yar tshes la //
gnam la gza' dang skar ma bzang //
sa la lo legs skya yang rgyal //
lha mi bde skyid dpal yang 'dzom //
phun sum tshogs pa lnga dang ldan //
lnga ldan rgyal ba'i zhing khams 'dir //
sems dpa' sa yi snying po dang //
lha mo chen mo nor rgyun ma //
de bI shrI grogs mo brgyad //
zhing lha tshangs pa 'khor dang bcas //
dad dang dam tshig dbang gis ni //
gdung bas 'bod do da tshur byon //
dri zhim spos dkar dud pas bsu //
dung dang gling bu snyan pa'i dbyangs //
dar dkar g.yab cing spyan 'dren no /
khyed rnams dgyes pa'i mchod pa ni //
sman spos bzang shing sna tshogs dang //
phye mar 'bru sna ja chang skyems //
dkar mngar zas sna tshogs pa'i phud //
dag byed zhugs la phul ba yi //
bsang gi dud pa sprin ltar gtibs //
'bru gsum sngags dang ting 'dzin gyis //
byin brlabs lha lam khyon 'gengs pa'i //
dud pa'i zer ma re re la //
bkra shis rdzas rtags rin chen bdun //
'dod yon longs spyod char du 'beb //
'di 'dra'i ya mtshan bsang mchod 'dis //
de bzhin gshegs pa dgra bcom pa //
rin chen me tog yon tan bsang //
lo legs 'bru rnams 'phel mdzad pa //
sems dpa' sa yi snying po bsang //
byang chub sems ma thugs rje can //
dpal gyi lha mo chen mo bsang //
mtshan tsam thos pas lo legs nus //
bcu gnyis mtshan ldan lha mo bsang //
nor gyi rgyun ma zla shel ma //
sbyin byed rab tu sbyin ma bsang //
'phags ma sbas ma rab bzang ma //
dbyangs can ma sogs 'khor bcas bsang //
'gro kun dbul sel yid bzhin nor //
zhing lha tshangs pa chen po bsang //
bkra shis dngos grub g.yang gi bdag
/tshangs sras lo yag 'khyil ba bsang //
dpal dang 'byor pa 'phel mdzad pa //
bde chen dbang gi lha mo bsang //
sa brgyad sems dpa' gter gyi bdag
/rgyal chen rnam mang thos sras bsang //
'bras drug bang mdzod gter la spyod //
gnod sbyin a par tsit+ta bsang //
ri rab gser gyi ri bdun na //
shrI b+ha dra sras bcas bsang //
'og gzhi sa yi dkyil 'khor la //
mnga' mdzad lha mo brtan ma bsang //
stong gsum sa la dbang sgyur ba'i //
lto 'phye klu brgyad 'khor bcas bsang //
'byung ba gcig grogs gcig gis byed //
sa chu me rlung lha mo bsang //
zhing lha gnyan po pha waM dang //
sa lha mtshal stag dmar po bsang //
kye /
yang cig bsang zhing mchod pa ni //
dgung sngon dbyings kyi mkha' klong nas //
sbrang char 'beb mdzad pha lha bsang //
dog mo sa gzhi 'gyur med nas //
me tog smin byed ma lha bsang //
bar du 'bras drug myu gu 'khrung //
'dzam gling srog gzung bu lha bsang //
dbyibs legs dul ma'i sa zhing la //
snum bcud rgyas pa'i lud lha bsang //
tsan dan skyes bus sa bon btab //
rgyu rkyen 'bras bu'i lha rnams bsang //
rmos khal rog po dar snas brgyan //
nor lha rma g.yang 'khor ba bsang //
gser gyi gnya' shing rin chen la //
bkra shis g.yang 'khyil lha tshogs bsang //
dpag bsam ljon pa'i thong gshol la //
myur mgyogs can gyi lha rnams bsang //
gnam lcags ngar ma'i thang so la //
sa dgra 'dul ba'i lha tshogs bsang //
rmos pa skyes bu thabs ldan la //
dpa' rtsal can gyi dgra bla bsang //
sna khrid shes rab 'od gsal la //
ma nor lam ston lha rnams bsang //
yul la bkra shis bde skyid 'phel //
phun sum tshogs pa'i g.yang lha bsang //
gzhan yang khyim lha gel thung dang //
srog lha mkhar gyi rtse 'dzin lha //
mgon zhing sdongs grogs byed rnams bsang //
kye /
'dzam gling 'jig rten bod khams 'dir //
longs spyod dngos grub g.yang gi mdzod //
klu yi rgyal po g.yog mtha' yas //
gzi brjid bkod pa chen po bsang //
rin chen gdugs ltar rgyal ba dang //
ma dros sngags kyi bdag po bsang //
mkhar nag mi mgon klu chen brgyad //
rigs lnga'i klu gnyan thams cad bsang //
sprin dmar char la mnga' mdzad pa'i //
klu mo rje dang 'bangs bcas bsang //
ngom gyi rgyal chen bco brgyad dang //
yul phyogs 'dir gnas gzhi bdag bsang //
dbyis do sgong ra rdzong nag sogs //
dam tshig ldan pa'i dge bsnyen bsang //
ye shes las dang 'jig rten gyi //
mgron rnams ma lus thams cad kun //
bsang mchod dam pa 'di bzhes la //
bdag dang 'gro la brtser dgongs nas //
tshad med thugs rjes myur gzigs te //
nad dang dbul phongs bkres skom dang //
'jigs pa kun las bskyab mdzad gsol //
dpag tshad brgyad khri bzhi stong gi
/sa bcud 'bru g.yang 'dir sdus la //
lo legs skya rgyal dngos grub stsol //
de la bar du gcod pa'i bgegs //
sad ser btsa' than 'bu srin sogs //
mthu stobs nus pa'i gzi byin gyis //
rmeg med gzhom par mdzad du gsol //
snod bcud dpal 'byor phywa dang g.yang //
thams cad deng 'dir 'gug cing len //
bkra shis bde skyid 'dzin ma'i khyon //
yongs su gang ba'i shis pa stsol //
lha rgyal lo //
g.yang phyug go
/'bru 'phel lo //
zhes brjod rol chen bya /
me tog 'thor ro //
de nas mnga' gsol bya ba ni /
mchod gtor rnams gso bran dang gser skyems bsham /
rmos khal thong cha skyes bu gos rgyan can mda' dar spyan gzigs sogs khrus chab kyis bran /
bsang dang mchod pa ci 'byor ba ma bsris par phul la /
hU~M/
srid gsum 'gran bral dngos grub gter gyi bdag
/tshangs pa'i rgyal po yab yum sras bcas la //
dngos su 'byor dang yid las sprul pa yi //
nyer spyod sna bdun gzugs sgra dri ro reg
/dam rdzas gtor chen bdud rtsi ma hA b+h+rU~M//
ga Na'i longs spyod tshogs kyi 'khor lo dang //
thabs dang shes rab mnyam sbyor byang chub sems //
phyi nang gsang gsum mchod pas mnga' gsol lo //
sku dang sngags byang bla rdo dam tshig rten //
mda' dar me long rin chen sna lngas brgyan //
rmos khal thong cha 'bru sna'i bang mdzod dang //
ma rmos lo tog gser gyi bum pa bzang //
bkra shis rtags brgyad mi dbang rin chen bdun //
lha mi'i longs spyod 'dod yon nam mkha'i mdzod //
rten sgrub mthun pa'i rdzas kyis mnga' gsol lo //
rtsa brgyad stong sbyar bdud rtsi'i gser skyems phud //
zhib mar 'bru sman bzang shing dud pa dang //
g.yag lug ra skyes ri g.yung chu gnas gzugs //
zhing khams 'di 'am 'jig rten gzhan dag tu //
bdag pos bzung dang ma gzung mchod pa'i tshogs //
dpag med blo yis blangs te yid kyis dmigs //
sems dpa' kun tu bzang po'i smon lam bzhin //
sna tshogs mchod pa'i sprin gyis mnga' gsol lo //
sngar bcol legs pa'i gtang rag 'di 'bul lo //
phyi bcol zhu ba'i rten dang gta' ru 'bul //
da lta las kyi gnyer zas 'di bzhes la //
rnal 'byor bcol ba'iphrin las 'grub par mdzod //
gser skyems mchod cing mda' dar g.yab la /
ho dgongs su gsol lo //
dngos grub gter gyi bdag po zhing lha tshangs pa chen po /
tshangs sras lo yag bkra shis 'khyil ba /
yum mchog lha mo rin chen dpal ster ma /
rgyal chen rnam mang thos sras /
gnod sbyin a pa ra tsit+ta /
lha mo brtan ma yab yum sras gsum /
lto 'phye chen po /
klu chen brgyad /
'byung bzhi'i lha mo /
sa bdag klu gnyan yul lha'i tshogs dang bcas pa thams cad la dam rdzas bdud rtsi'i gtor ma bsang dang gser skyems phyi nang gsang ba'i mchod pa lha dang mi yi longs spyod 'dod yon spyan gzigs mthun pa'i yo byad ma tshang ba med pa 'dis gsol lo //
mchod do //
'dren no //
'bul lo //
sbyin no //
gsol zhing mchod pa la brten nas spyir sangs rgyas kyi bstan pa dar zhing rgyas pa dang /
khyad par du rnal 'byor pa bdag cag dpon slob yon mchod 'khor dang bcas pa'i tshe dang bsod nams dpal dang 'byor pa stobs rtsal mnga' thang nor dang longs spyod thams cad gong nas gong du 'phel ba dang /
rgyal khams 'jig rten kun tu nad yams 'khrug rtsod skal ngan lo nyes phyugs nad rgud pa mi 'byung zhing lo legs skya rgyal 'bru 'phel sa bcud rdzogs pa dang bde skyid rdzogs ldan gyi dpal la longs spyod pa'i phrin las mdzod cig
/de nas g.yang 'gugs bya ba ni /
gong ltar dmigs gnad dang ldan pas 'gugs bstim yang yang dang mda' dar g.yab la /
kye /
sngon gyi bskal pa'i dang po la //
stobs bcu'i mnga' bdag shAkya'i rgyal //
'dzam gling 'jig rten zhing khams su //
'gro ba'i nyin mar shar ba'i tshe //
'phags pa spyan ras gzigs dbang la /
kha ba can gyi mtha' 'khob ljongs //
byin rlabs thugs rjes 'dul ba yi //
smon lam dbang bskur bka' yang bsgos //
de tshe 'jig rten dbang phyug gis //
tshad med snying rje'i go cha yis //
sku las 'od zer dpag med spros //
bsil ldan gangs ri'i sa yi cha //
byin gyis brlabs shing bdag gir 'dzin //
sprul pa'i ha lu ma d+ha dang //
sgrol ma'i rol pa brag srin tshul //
thabs dang shes rab 'brel pa las //
dam pa chos kyi snod gyur pa'i //
gdul bya'i 'gro ba thabs kyis spel //
gdong dmar phru gu drug tu byung /
kha dog dbyibs dang bya spyod sogs //
gcig tu ma yin so sor ston //
de las mang du 'phel ba las //
rim bzhin kha zas longs spyod kyis //
phongs tshe spre 'u byang chub sems //
po Ta la yi gnas mchog tu //
'phags pa'i spyan sngar byon pa las //
'bru sna mang po byin brlabs nas //
mi 'u rigs drug zas skal du //
bod kyi yul du gtor te btang //
zhing lha tshangs pa chen po dang //
lha mo brtan ma grogs su bcol //
smon lam stobs las legs grub pa'i //
ma rmos lo tog tshal chen rgyas //
yun dang srid kyi gsos su gyur //
de nas bar gyi bskal pa la //
sems can spyi mthun las dkar mthus //
grub pa'i sa bon ti la che //
srid pa rgyal mo'i mngal du bzung //
nam zhig dus la babs pa'i tshe //
rin chen snye ma bdun skyes pa //
mtsho sman 'od ldan phyag tu son //
rmu rje btsad pos rin gyis bsgrubs //
ma 'ongs rigs rgyud zas skal du //
'bru mchog sna bdun sa bon btab /
khyung dkar gnya' bcings thong che'i 'phrul //
brtson 'grus ldan pas thabs kyis rmos //
zhing lha tshangs par mchod cing gsol //
sa bdag klu gnyan thams cad la //
gtsang ma gser skyems phud gtor zhing //
phywa g.yang 'gugs len shis pa brjod //
dus su sprin bsdus char 'beb cing //
lo legs 'bru 'phel bde skyid ldan //
bkra shis phun sum tshogs gyur pa'i //
phrin las bcol zhing smon lam btab //
'bru sna bdun gyi myu gu 'khrungs //
'bras bu mig tu theb cing 'phel //
sngon dus srid pa de bzhin du //
sngags 'chang rnal 'byor bdag cag gis //
lha gzhi dkar po'i gdan steng du //
g.yang rdzas mchod pa rgya chen bshams //
lha mda' dar dang dngul dkar gyi //
me long btags shing g.yabs nas kyang //
dkon mchog gsum la mchod pa phul //
zhing lha tshangs pa yab yum sras //
sa bdag klu gnyan yul lha'i tshogs //
dus su gsol zhing mchod pa dang //
thugs dam gnad nas bskul ba'i tshe //
sngon tshe rgyal ba'i spyan snga ru //
ji ltar zhal bzhes ma bsnyel bar //
phywa g.yang 'gugs pa'i dus la bab //
phrin las sgrub pa'i dus la bab //
dngos grub stsol ba'i dus la bab //
bos pa'i tshe na snyan ma sra //
bsten pa'i tshe na rgyang ma ring //
bskul ba'i tshe na bang ma bul //
da lta snyigs ma lnga yi dus //
'gro ba nyam thag dbul phongs la //
brtse chen thugs rjes ma gzigs na //
sngon gyi dam tshig gnyan dang 'gal //
bka' yi chad pas bsdig par mchi //
de bas myur mgyogs glog lta bur //
phrin las mdzod cig sa ma ya //
kye /
bslu ba med pa'i dkon mchog gsum //
bla ma yi dam mkha' 'gro dang //
phyogs bcur bzhugs shing dus gsum du //
'byon zhing 'gro ba'i don mdzad pa'i //
rgyal ba sras bcas nyan rang dang //
chos skyong dam can gter gyi bdag
/lha dang drang srong rig pa 'dzin //
rdzas sman sngags mthu smon lam stobs //
bden par grub pa'i bden tshig dang //
zhing lha tshangs pa yab yum sras //
'khor bcas thugs rje nus pa yis //
snang srid snod bcud 'khor 'das kyi //
phywa g.yang thams cad 'dir khug cig
/byin rlabs dngos grub phywa dang g.yang //
steng nas char bzhin 'beb cing byon //
'og nas mtsho bzhin lhug cing byon //
bar nas 'ja' bzhin shar cing byon //
byin rlabs sprin phung thibs se thib //
dngos grub char 'beb sil li li //
g.yang gi rgya mtsho mer re re //
'od zer 'ja' tshon ya la la //
a la la ste ngo mtshar che //
spungs spungs spungs te rten la byon //
hu ye hu ye g.yang phob cig
/hU~M/
shar gyi phyogs nas g.yang 'gugs na //
shar gyi phyogs nas phywa dang g.yang //
nyi zla lta bur shar cing byon //
mngon par dga' ba la sogs pa'i //
mtha' yas rab 'byams mu med kyi //
zhing gi bkod pa yon tan rgyan //
thugs mchog 'gyur med rdo rje'i rigs //
shar phyogs rgyal ba sras bcas kyi //
me long lta bu'i ye shes dang //
byin rlabs dngos grub phywa g.yang khug
/dri za'i lag nas phywa g.yang drongs //
lus 'phags gling gi phywa g.yang khug
/nag po rgya yi phywa g.yang khug
/'chi med rdo rje'i tshe g.yang khug
/rigs rgyud btsan dar phywa g.yang khug
/rin chen gser dngul nor g.yang khug
/rta phyugs spu nag phywa g.yang khug
/ja dar longs spyod phywa g.yang khug
/lo tog 'bras drug phywa g.yang khug
/snod bcud dpal 'byor phywa g.yang khug
/da lta nyid du 'dir khug cig
/myur ba nyid du 'dir 'dus shig
/mchog dang thun mong dngos grub stsol //
hU~M/
lho yi phyogs nas g.yang 'gugs na //
lho yi phyogs kyi phywa dang g.yang //
lho sprin bzhin du 'thib cing byon //
dpal dang ldan pa la sogs pa'i //
mtha' yas rab 'byams mu med kyi //
zhing gi bkod pa yon tan rgyan //
yon tan lhun grub rin chen rigs //
lho phyogs rgyal ba sras bcas kyi //
mnyam pa nyid kyi ye shes dang //
byin rlabs dngos grub phywa g.yang khug
/gshin rje'i lag nas phywa g.yang drongs //
'dzam bu gling gi phywa g.yang khug
/rgya gar yul gyi phywa g.yang khug
/'chi med rdo rje'i tshe g.yang khug
/rigs rgyud btsan dar phywa g.yang khug
/rin chen gser dngul nor g.yang khug
/rta phyugs spu nag phywa g.yang khug
/ja dar longs spyod phywa g.yang khug
/lo tog 'bras drug phywa g.yang khug
/snod bcud dpal 'byor phywa g.yang khug
/da lta nyid du 'dir khug cig
/myur ba nyid du 'dir 'dus shig
/mchog dang thun mong dngos grub stsol //
hU~M/
nub kyi phyogs nas g.yang 'gugs na //
nub kyi phyogs kyi phywa dang g.yang //
chu bo bzhin du 'bab cing byon //
bde ba can la sogs pa yi //
mtha' yas rab 'byams mu med kyi //
zhing gi bkod pa yon tan rgyan //
gsung mchog mi zad pad+ma'i rigs //
nub phyogs rgyal ba sras bcas kyi //
so sor rtog pa'i ye shes dang //
byin rlabs dngos grub phywa g.yang khug
/klu bdud lag nas phywa g.yang drongs //
ba lang spyod kyi phywa g.yang khug
/o rgyan yul gyi phywa g.yang khug
/mnga' ris skor gsum phywa g.yang khug
/dbus gtsang ru bzhi'i phywa g.yang khug
/'chi med rdo rje'i tshe g.yang khug
/rigs rgyud btsan dar phywa g.yang khug
/rin chen gser dngul nor g.yang khug
/rta phyugs spu nag phywa g.yang khug
/ja dar longs spyod phywa g.yang khug
/lo tog 'bras drug phywa g.yang khug
/snod bcud dpal 'byor phywa g.yang khug
/da lta nyid du 'dir khug cig
/myur ba nyid du 'dir 'dus shig
/mchog dang thun mong dngos grub stsol //
hU~M/
byang gi phyogs nas g.yang 'gugs na //
byang gi phyogs kyi phywa dang g.yang //
skyi ser bzhin du 'grim zhing byon //
las rab rdzogs la sogs pa yi //
mtha' yas rab 'byams mu med kyi //
zhing gi bkod pa yon tan rgyan //
phrin las rab 'byams las kyi rigs //
byang phyogs rgyal ba sras bcas kyi //
bya ba grub pa'i ye shes dang //
byin rlabs dngos grub phywa g.yang khug
/gnod sbyin lag nas phywa g.yang khug
/sgra mi snyan gyi phywa g.yang khug
/hor sog yul gyi phywa g.yang khug
/'chi med rdo rje'i tshe g.yang khug
/rigs rgyud btsan dar phywa g.yang khug
/rin chen gser dngul nor g.yang khug
/rta phyugs spu nag phywa g.yang khug
/ja dar longs spyod phywa g.yang khug
/lo tog 'bras drug phywa g.yang khug
/snod bcud dpal 'byor phywa g.yang khug
/da lta nyid du 'dir khug cig
/myur ba nyid du 'dir 'dus shig
/mchog dang thun mong dngos grub stsol //
hU~M/
dbus kyi phyogs nas g.yang 'gugs na //
dbus kyi phyogs kyi phywa dang g.yang //
char pa bzhin du 'bab cing byon //
'thug po bkod la sogs pa yi //
mtha' yas rab 'byams mu med kyi //
zhing gi bkod pa yon tan rgyan //
sku mchog mi 'gyur de bzhin rigs //
dbus phyogs rgyal ba sras bcas kyi //
chos kyi dbyings kyi ye shes dang //
byin rlabs dngos grub phywa g.yang khug
/lha khams gza' skar lag nas drongs //
dgung sngon mthon po'i phywa g.yang khug
/steng phyogs lha yi phywa g.yang khug
/'dod khams gnas kyi phywa g.yang khug
/gzugs khams lha yi phywa g.yang khug
/gzugs med mu bzhi'i phywa g.yang khug
/lha min yul gyi phywa g.yang khug
/'chi med rdo rje'i tshe g.yang khug
/rigs rgyud btsan dar phywa g.yang khug
/rin chen gser dngul nor g.yang khug
/rta phyugs spu nag phywa g.yang khug
/ja dar longs spyod phywa g.yang khug
/lo tog 'bras drug phywa g.yang khug
/snod bcud dpal 'byor phywa g.yang khug
/da lta nyid du 'dir khug cig
/myur ba nyid du 'dir 'dus shig
/mchog dang thun mong dngos grub stsol //
hU~M/
'og gi phyogs nas g.yang 'gugs na //
'og gi phyogs kyi phywa dang g.yang //
rgya mtsho bzhin du lhud cing byon //
'og gi phyogs kyi rgyal ba'i zhing //
mtha' yas rab 'byams mu med kyi //
zhing gi bkod pa yon tan rgyan //
'og phyogs rgyal ba sras bcas kyi //
byin rlabs dngos grub phywa g.yang khug
/sa bdag lag nas phywa g.yang drongs //
dog mo sa yi phywa g.yang khug
/klu chen brgyad kyi phywa g.yang khug
/sa bla sa 'og sa steng gi
/phywa g.yang thams cad 'dir khug cig
/'chi med rdo rje'i tshe g.yang khug
/rigs rgyud btsan dar phywa g.yang khug
/rin chen gser dngul nor g.yang khug
/rta phyugs spu nag phywa g.yang khug
/ja dar longs spyod phywa g.yang khug
/lo tog 'bras drug phywa g.yang khug
/snod bcud dpal 'byor phywa g.yang khug
/da lta nyid du 'dir khug cig
/myur ba nyid du 'dir 'dus shig
/mchog dang thun mong dngos grub stsol //
hU~M/
mtshams bzhi'i phyogs nas g.yang 'gugs na //
mtshams bzhi'i phyogs kyi phywa dang g.yang //
'ja' tshon lta bur shar zhing byon //
mtshams bzhi rgyal ba'i zhing khams kyi //
yon tan bkod pa lhun grub rgyan //
mtshams bzhi rgyal ba sras bcas kyi //
byin rlabs dngos grub phywa g.yang khug
/me dang bden bral rlung dbang ldan //
gling phran brgyad kyi phywa g.yang khug
/'jang bal zhang zhung sham b+ha la'i //
phywa g.yang thams cad 'dir khug cig
/'chi med rdo rje'i tshe g.yang khug
/rigs rgyud btsan dar phywa g.yang khug
/rin chen gser dngul nor g.yang khug
/rta phyugs spu nag phywa g.yang khug
/ja dar longs spyod phywa g.yang khug
/lo tog 'bras drug phywa g.yang khug
/snod bcud dpal 'byor phywa g.yang khug
/da lta nyid du 'dir khug cig
/myur ba nyid du 'dir 'dus shig
/mchog dang thun mong dngos grub stsol //
phywa khug nang du kyi li li //
g.yang khug nang du sga ra ra //
phywa 'di ri la ma bros shig
/g.yang 'di sgo la ma nyams shig
/dza ya dza ya sid+d+hi pha la hoH
mda' dar g.yug cing phywa g.yang 'gugs bstim drag tu bya /
oM k+She tra de ba brah+ma de bI rat+na b+h+rU~M sid+d+hi pA shaM ku ru dzaHhU~M/
yab yum sbrags sgrub sngags dngos grub dbang sdud shin tu zab pa'i u pa de sha 'di ci mang bzlas shing /
rten 'bul bya ba ni /
g.yang 'gugs mi byed gsol mchod rkyang pa la mnga' gsol gyi mjug nas 'di 'don cing /
rten rdzas mchod pa'i yo byad rnams dpag tu med par sprul te phul zhing dgyes par mos /
hU~M/
ye shes mkha' la thugs rje'i sprin tshogs gtibs //
dngos grub char gyis 'gro ba'i re skong ba //
zhing lha tshangs pa yab yum sras 'khor bcas //
gnas 'dir bzhugs shing mi 'bral 'grogs pa'i phyir //
phyi nang gsang ba'i gta' dang rten 'dzug na //
thugs rjes brtser dgongs gnas 'dir brtan par bzhugs //
phun tshogs 'dod pa 'jo ba'i dpal skyed la //
mi 'gyur rdo rje lta bur gta' bsdam mo //
hU~M/
rang byung lhun grub ye shes 'od gsal dbyings //
rnam dag bkod legs rin chen gzhal med khang //
ngo mtshar rmad byung rnam mang rgyan gyis spras //
lha khyod bzhugs pa'i rten du 'bul bar bgyi //
sku rten ris su bris dang 'bur du dod //
srog sngags rin chen gser dngul zhun mas bris //
man shel zur brgyad bla rdo srog gi rten //
mi 'bral 'grogs pa'i dam tshig rten du 'bul //
dpal bshos ri rab pad sdong ge sar dbus //
snying po bskal pa bzang po'i nas 'bru'i dbyibs //
nyi zla nor bu rin chen rgyan gyis mdzes //
zhing lha chen po dgyes pa'i rten du 'bul //
skabs gsum grong gis mtshan pa'i lhun po dang //
gser ri rol mtsho gling bzhi gling phran brgyad //
nyi zla 'dod yon lha mi'i longs spyod nor //
phyogs las rnam par rgyal ba'i rten du 'bul //
bum bzang dpag bsam shing dang yid bzhin nor //
ma rmos lo tog 'bru yi bang mdzod dang //
mda' dar me long go mtshon spyan gzigs tshogs //
yon tan phrin las rten du 'bul bar bgyi //
rin chen las grub gter gyi bum pa'i nang //
lnga phrag lnga dang srid gsum bcud kyis bltams //
'dod dgu 'byung ba yid bzhin nor lta bu //
phun tshogs longs spyod 'phel ba'i rten du 'bul //
za 'og lha gal dar tshon rnga phod mdzes //
'khor 'das snod bcud ldan pa'i g.yang gis phyug
/'gro kun dbul ba sel ba nam mkha'i mdzod //
mi zad dngos grub zhu ba'i rten du 'bul //
'bras dkar sa lu gro sran 'bru nas dang //
'bru yi tshogs kyi bang mdzod du mar bcas //
lo tog 'bras drug sa bon rdul dang bral //
'dzam gling srog zungs 'phel ba'i rten du 'bul //
spu ris ldan pa'i rmos khal khyu yi tshogs //
mig gnyis nyi zla rwa gnyis thabs shes mtshon //
rmig bzhis sa dgra 'dul zhing phung khams rdzogs //
'di yang lha khyod dgyes pa'i rten du 'bul //
dpag bsam ljon pa las grub thong gshol la //
gnam lcags ngar ma'i so ldan gshol mdas mdzes //
gser gyi gnya' shing lha rdzas gdu bus mdzes //
phyag gi yon tan rdzogs pa'i rten du 'bul //
brtson 'grus thabs ldan rmos mkhan lus rtsal rgyas //
lha rdzas na bza' nor bu'i mgul rgyan mdzes //
ma nor lam ston lha bu gzhon nu bcas //
dpa' bo'i chas rdzogs zung yang 'bul bar bgyi //
'dzin ma'i khyon 'dir ri zhing thang gi zhing //
dul la snum ldan bde 'jam 'bol ba la //
lo legs skya rgyal tshal gyis kun tu dkrigs //
zhing lha tshangs pa mnyes pa'i rten du 'bul //
rin chen ri rab gser dngul thig po dang //
sku rten sngags byang bla rdo dam tshig rdzas //
chu gnas dkor nor klu sman dkar mngar phud //
sa bdag klu gnyan rnams kyi rten du 'bul //
g.yag lug ra skyes ri dwags 'dab chags tshogs //
mda' dar ral gri khrab rmog ru mtshon dang //
gto sku khyung 'brug bkra shis rdzas rtags brgyad //
yul lha gnyan po'i gta' dang rten du btsug
/'khor yug mu khyud bai DUr sa gzhi la /
kha dog lnga ldan 'dab rgyas pad+mo'i tshal //
ljon shing sna tshogs 'bras bu lo 'dab g.yo //
spyod yul nyams dga' dgyes pa skyed phyir 'bul //
rten la 'khor zhing brtan par bzhugs nas kyang //
mi 'bral lus dang grib ma bzhin du 'grogs //
bsam don ma lus 'bad med lhun gyis grub //
bde skyid rdzogs ldan dpal la spyod par shog
/rjes chog brtan bzhugs ni /
oM k+She tra de ba brah+ma sa pa ri bA ra ar+g+haM sogs nas /
shab+da'i bar dang /
bstod par 'os pa sogs /
ma 'byor pa dang sogs /
bzod gsol yig brgyas lhag chad kha bskang /
brtan bzhugs ni /
lha chen yab yum sras 'khor bcas //
'dir ni gzugs dang lhan cig tu //
brtan par bzhugs la mchog thun gyi //
dngos grub ma lus bstsal du gsol //
oM k+She tra de ba su pra tiSh+Tha badzra ya swA hA/
'jig rten mgron rnams thams cad kun //
sbyin bdag 'dod don grub nas slar //
rang rang so so'i gnas su gshegs //
ci bde bar ni bzhugs su gsol //
lo ka sarba gats+tsha /
badzra muH
de nas gtor ma dang g.yang rdzas bang mdzod du bzhag la g.yang sgo bsdam pa ni /
kyai /
de ring nyi ma'i gdugs gang la //
mi g.yang ma nyams g.yang sgo bsdam //
phyugs rtsi ma 'chug g.yang sgo bsdam //
'bru g.yang ma 'thor g.yang sgo bsdam //
mchong gi sgo mo thabs kyis 'dan //
gser gyi 'dan bus thag gis bkag
/shar sgo shing stag skya bos srungs //
lho sgo g.yu 'brug sngon mos srungs //
nub sgo gnyan bya dmar mos srungs //
byang sgo ru sbal rgya bos srungs //
phywa g.yang srungs la gta' sdoms shig
/phyag mtshan lnga yi rgyas gdab bo //
hrIH
dang po chos gyi dbyings kyi rgya //
gnyis pa thabs dang shes rab rgya //
gsum pa sku gsung thugs kyi rgya //
bzhi pa ye shes bzhi yi rgya //
lnga pa rigs lnga'i sangs rgyas rgya //
drug pa bcom ldan thub drug rgya //
bdun pa sangs rgyas rabs bdun rgya //
phyag rgya bdun gyi rgyas gdab bo //
oM badzra rat+na pad+ma karma tsakra tiSh+Tha badzra rak+Sha /
gnas de nyid du bum pa sba zhing cho ga gcig gi khongs su byed na /
rten 'bul gyi mjug nas /
khye'u bkra shis pas 'jor thogs la lto 'phye dang ma 'gal bar sa brus shing /
bu mo rigs bzang rgyan dang ldan pas bum pa thogs la spos dang rol mos sna drangs te /
lha tshogs rnams sngar ltar gsal btab cing /
mtha' skor du rin po che dang 'bru sna lnga dgos 'dod thams cad spungs pa'i gter chen por bsam /
hU~M:
'byung ba lnga ni sangs rgyas zhing :
sa yi lha mo mkha' phyes shig :
brtan pa mi 'gyur bkra shis shog :
hoH
snying po lnga dang dar sna 'bru :
spos dang sman sna dam rdzas sogs :
yid bzhin nor bu'i gter sbas pas :
'dir 'dus skal ldan pho mo rnams :
bla med byang chub ma 'thob bar :
skye rga na 'chi'i sdug bsngal rnams :
zab gter 'di sbas byin rlabs kyis :
de rnams ma lus byang gyur cig :
nad dang mu ge mtshon la sogs :
'jigs pa brgyad las thar gyur cig :
tshe dang bsod nams 'phel bar shog :
dug lnga gnas su rnam dag nas :
sku lnga sku gsum lhun grub cing :
ye shes lnga dang ldan par shog :
bdag 'dzin 'khrul pa rang dag nas :
lam lnga sa bcu mthar phyin shog :
skye med chos sku'i thugs ldan nas :
phyag rgya lnga yi rgyas gdab bo :
yon tan ma lus mtha' rgyas nas :
bsam pa'i don grub bkra shis shog :
mi 'gyur brtan cing gnas par shog :
bkra shis sa yi lha mo'i mkha' dbyings su :
rtsa gsum lha tshogs rnams kyi gter sbas pas :
nam zhig mi rtag skye 'chi 'byung ba'i tshe :
mi zad rin chen gter gyis mdun bsu zhing :
yon tan longs spyod rnams dang 'phrad par shog :
badzra rat+na pad+ma karma sid+d+hi hU~M:
gter gzhung rdo rje'i gsung byin rlabs che ba brjod cing sbas /
rten 'brel snying po'i me tog 'thor ba rlan gyis mi 'jigs pa'i rdo sgrom bya /
sol ba shug shun sogs kyis lcibs tshags legs par bya /
rdo 'jam leb mor rigs lnga'i phyag mtshan bris pa thogs la /
ho :
rdo rje 'bar bas rgyas gdab pas :
mi shigs mi 'gyur rab tu brtan :
rin chen 'bar bas rgyas gdab pas :
tshe dang bsod nams dpal 'byor rgyas :
pad+ma 'bar bas rgyas gdab pas :
chags med skyon bral yon tan rdzogs :
ral gri 'bar bas rgyas gdab pas :
bdud bzhi'i bar chad rtsad nas gcod :
'khor lo 'bar bas rgyas gdab pas :
nyon mongs 'khor ba'i sdug bsngal zhi :
rgya lnga gdab pa'i byin rlabs kyis :
sangs rgyas bstan pa dar ba dang :
sems can bde skyid ldan pa'i phyir :
bstan pa'i btsas su 'di gyur cig :
hU~M badzra tiSh+Tha rak+Sha :
trAM rat+na tiSh+Tha rak+Sha :
AHpad+ma tiSh+Tha rak+Sha :
hA karma tiSh+Tha rak+Sha :
oM tsakra tiSh+Tha rak+Sha :
oM su pra tiSh+Tha badzrA ya swA hA:
rigs lnga'i phyag mtshan bris pas bkab la /
slar yang rten 'brel snying po brjod bzhin pas /
grogs rnams kyis tso ra sogs kyis mi mthong bar thabs mkhas lag tshags dam par byas la /
ston mchog dam pa sogs zhal nas gsungs pa'i bkra shis brjod /
de ltar zhing lha'i mchod chog g.yang skyabs dang 'brel pa 'di /
rang gi yang bri 'dun cung zad yod thog sangs rgyas sprul pa'i skus bka' gnang dang /
karma a b+ha yas ma rmos pa'i lo tog 'bru bzang po dang shel dwangs ma zur brgyad sogs maN+Dal dang bcas bskul zhing /
de mtshungs zo bsod nams 'bru 'phel gyis bkra shis pa'i lha gos dang rin po che'i snod 'bru yis bkang ba bcas ched du bskul zhing gsol ba btab pa'i ngor /
karma bstan 'dzin phrin las kyis rtsa gsum lha la gsol ba yang yang btab nas gnang ba zhus te /
'bru mang po zhes pa sa stag nag pa zla ba'i tshes bcu rgyu skar rgyal gyi nyi shar dbu brtsam ste sman sgrub 'dzugs pa dang rnam g.yeng gis cung zad 'gyangs bar /
phyis bla ma drag po sgrub pa'i thun mtshams 'gar grub par bgyis pa'o //
gsol mchod rten 'dzug kho na las g.yang skyabs 'gugs mi byed na /
g.yang 'gugs dor zhing rten 'bul byed pas 'thus la /
bum pa khyim du bzhag na gtor ma g.yang rdzas sogs dang mnyam du bde bar bzhag cing g.yang sgo bsdam pa sogs kyis chog go
/'di bris dge bas rgyal khams 'jig rten kun tu lo legs 'bru 'phel bde skyid rdzogs ldan gyi dpal la longs spyod par gyur cig
/bkra shis par shog //
/

@#//
zhing lha tshangs pa chen po'i g.yang chog gi kha skong tshogs kyi mchod pa 'dod dgu'i char 'beb ces bya ba shin tu zab pa bzhugs so //
bla ma lha dang mkha' 'gro la //
gus pas btud de zhing lha yi //
g.yang chog lhan thabs tshogs 'khor gyi //
yig cha bri la bka' gnang stsol //
de yang tshogs kyi 'khor lo dngos ni bla med dkyil 'khor las bshad kyang /
bya spyod sogs nas tsA ru'i bza' ba dang /
rgyud sde thams cad nas gtor ma bsngo 'bul rnams ha lam gcig cing /
sha lnga bdud rtsi lnga dang /
dkar mngar ro bcud kyi khyad yin la /
de yang ji skad du /
zhal zas ro brgya ldan pa'i yid 'phrog pa //
legs sbyar 'di ni rgyal ba sras bcas la //
dad pas phul bas 'gro ba 'di dag kun //
'byor ldan ting 'dzin zas la spyod par shog
/ces pas mtshon /
rat+na'i gter ma rta mgrin gsang 'dus kyi bka' srung rnam sras mdung dmar can las /
zhing lha tshangs pa'i thugs dam bskang :
gsungs pa dang /
ngo bo ni rnam mang thos sras la sa bcud 'bru g.yang 'phel phyir zhing lha tshangs pa zhes mtshan gsol ba yin pas tshogs mchod phul na bsod nams dang ye shes kyi tshogs gnyis rdzogs shing gnas skabs lo legs pa'i thabs zab mor gyur pa ni bslu ba med cing /
bla med kyi dkyil 'khor srung ba'i grangs su nges pas tshogs mchod ni 'os shing sha chang mi rung ba med na yang 'di yi 'khor du skabs 'dir klu sa bdag yod pas mi 'thad la /
dngos gzhi lag len ni /
g.yang chog dang 'brel ba'am /
spyi sger gyi lo rim lta bur mgron thabs kyi tshogs lha spyan drangs nas cho ga dang ma 'brel kyang chog la /
de'i skabs su mchod gtor gyi mdun stegs bu bzang po khebs kyis bklubs la /
rin po che'i snod du tshogs gtor brjid ldan dkar byugs can /
g.yas su zla phrom shing thog ka ra bu ram sbrang rtsi 'bras dkar sA lu /
g.yon du zla rgyas 'jog po 'o ma rgya ja gtsang zhing mdzes par bsham /
rang nyid skad cig dran rdzogs su //
byang chub sems dpa' sa yi snying //
dkar gsal zhi 'dzum longs spyod rdzogs //
myu gu dril 'dzin phyed skyil bzhugs //
dam tshig ye shes dbyer med pa'i //
thugs kar sa bon sngags kyis bskor //
'od zer spro bsdus don gnyis byas //
byin rlabs dngos grub thob par shog
/oM k+Shi hi rA tsa ya swA hA/
g.yang chog dang ma 'brel tshe bdag bskyed 'di dgos la de min med kyang chog
/tshogs la bsang chu 'thor bzhin la /
hU~M/
nyon cig ma lus bgegs kyi tshogs //
nga yi bka' las 'da' ma byed //
tshogs la bar chad byed pa rnams //
'di ru ma 'dug gzhan du dengs //
gal te mi nyan 'dug gyur na //
rdo rje'i khro tshogs dpag med 'phros //
rdul phran bzhin du brlag par 'gyur //
de bas da lta phyir dengs shig
/oM sum+b+ha ni sum+b+ha hU~M sogs hU~M bzhi'i sngags brjod /
yungs dkar gyis brab /
gu gul gyis bdug
/oM swa b+hA bas sbyang /
stong pa nyid du gyur /
stong pa'i ngang las b+h+rU~M las byung ba'i rin po che'i snod yangs shing rgya che bar khaM 'od du zhu ba las tshogs gtor lha yi zhal zas ro brgya nus pa stong dang ldan pa bdud rtsi'i rang bzhin zag pa med pa'i bde ba khyad par can skyed pa'i rang bzhin can du gyur /
oM AHhU~M ha ho hrIH
gnas mkha' spyod dag pa rgyal ba'i zhing //
dpal pad+ma 'od kyi gzhal yas nas //
rje 'gro ba'i mgon po pad+ma 'byung //
'khor rig 'dzin grub thob rgya mtshos bskor //
bdag mos gus gdung bas gsol 'debs na /
khyed 'dir gshegs tshogs kyi mchod pa bzhes //
rkyen phyi dang nang gi bar chad sol //
mchog thun mong gnyis kyi dngos grub stsol //
yul zhing la sa bcud 'bru g.yang phob //
lo legs shing skya rgyal 'bras bzang smin //
nor longs spyod 'dod dgus phongs med par //
mdzod bang khang 'bru yi dngos grub stsol //
shar mngon par dga' dang rab 'byams zhing //
zhing mtha' klas rang rang bzhugs gnas nas //
lha rgyal sras byang sems sa yi snying //
zhi khro gar theg dgu'i yi dam tshogs //
bdag mos gus gdung bas gsol 'debs na /
khyed 'dir gshegs tshogs kyi mchod pa bzhes //
rkyen phyi dang nang gi bar chad sol //
mchog thun mong gnyis kyi dngos grub stsol //
yul zhing la sa bcud 'bru g.yang phob //
lo legs shing skya rgyal 'bras bzang smin //
nor longs spyod 'dod dgus phongs med par //
mdzod bang khang 'bru yi dngos grub stsol //
nub o rgyan sprul pa'i pho brang dang //
gnas yul zhing dur khrod tshal brgyad nas //
yum rdo rje rnal 'byor mkha' 'gro'i tshogs //
mgon ma hA kA la lcam dral rnams //
bdag mos gus gdung bas gsol 'debs na /
khyed 'dir gshegs tshogs kyi mchod pa bzhes //
rkyen phyi dang nang gi bar chad sol //
mchog thun mong gnyis kyi dngos grub stsol //
yul zhing la sa bcud 'bru g.yang phob //
lo legs shing skya rgyal 'bras bzang smin //
nor longs spyod 'dod dgus phongs med par //
mdzod bang khang 'bru yi dngos grub stsol //
dpal lcang lo can gyi gnas mchog nas //
yab rgyal chen rnam mang thos sras dang //
sa zhing la mnga' mdzad tshangs pa che //
yum sras dang gnod sbyin a pa ra //
bdag mos pas spyan 'dren 'bod lags na /
khyed 'dir gshegs tshogs kyi mchod pa bzhes //
rkyen phyi dang nang gi bar chad sol //
mchog thun mong gnyis kyi dngos grub stsol //
yul zhing la sa bcud 'bru g.yang phob //
lo legs shing skya rgyal 'bras bzang smin //
nor longs spyod 'dod dgus phongs med par //
mdzod bang khang 'bru yi dngos grub stsol //
'og dbang chen gser gyi sa gzhi nas //
ma brtan ma shrI b+ha dra dang //
sras sa 'dzin lto 'phye klu chen brgyad //
lo zla zhag tshes grangs 'byung lnga'i bdag
khyed 'dir gshegs tshogs kyi mchod pa bzhes //
rkyen phyi dang nang gi bar chad sol //
skag sum brgya drug cu'i gnod pa zlogs //
dus bskal ngan nad mug 'khrug rtsod zhi //
yul zhing la sa bcud 'bru g.yang phob //
lo legs shing skya rgyal 'bras bzang smin //
nor longs spyod 'dod dgus phongs med par //
mdzod bang khang 'bru yi dngos grub stsol //
stong gsum gyi mi mjed 'jig rten na //
lo spar sme sde brgyad sa bdag dang //
klu rigs dang gnyan dang yul lha sman //
mgon sdongs grogs byed pa ma lus kun /
khyed 'dir gshegs tshogs kyi mchod pa bzhes //
rkyen phyi dang nang gi bar chad sol //
skag sum brgya drug cu'i gnod pa zlogs //
dus bskal ngan nad mug 'khrug rtsod zhi //
yul zhing la sa bcud 'bru g.yang phob //
lo legs shing skya rgyal 'bras bzang smin //
nor longs spyod 'dod dgus phongs med par //
mdzod bang khang 'bru yi dngos grub stsol //
rje o rgyan gu ru rig 'dzin tshogs //
lha yi dam rgyud sde theg dgu'i bdag
/ma mkha' 'gro chos skyong dam can dang //
zhing lha mchog tshangs pa yab yum sras //
mchog thun mong dngos grub gter mnga' ba /
khyed mi mngon dbyings nas byon pa'i tshe //
sku gar stabs rnam 'gyur glog ltar 'khyug
/gsung sngags sgra sid+d+hi di ri ri //
thugs bde stong ting 'dzin ya la la //
dgung me tog char 'beb sil li li //
'ja' 'od zer drwa ba lams se lam //
spos dri bsung ngad pa thul lu lu //
'bru nor bu'i char sprin shar ra ra //
gnas 'dir gshegs tshogs kyi mchod pa bzhes //
tshogs lha yi zhal zas ro re mngar //
bcud dkar mngar zas sna sman sna dang //
bza' bca' ba btung ba'i bye brag rnams //
'bru shing thog zla rgyas zla phrom sogs //
ri ltar du spungs shing mtsho ru 'khyil //
sngags oM AHhU~M gis byin gyis brlabs //
bcud ye shes bdud rtsi'i rgya mtsho ltar //
dri kha dog ro bcud phun sum tshogs //
phud rlangs par 'dod yon lha mo'i tshogs //
rdzas ga Na'i mchod sprin 'dod yon gyis //
dbyings nam mkha' bar snang khyab par spros //
mgron zag med bde skyed ngo mtshar che //
'di 'bul lo dgyes par bzhes mdzod la //
rkyen lo dgra sad ser btsa' 'bu dang //
bgegs bar chad zhi bar mdzad du gsol //
mchog thun mong gnyis kyi dngos grub stsol //
lo legs shing skya rgyal 'bru snum pa //
bdag 'dod pa'i don mchog myur 'grub mdzod //
gu ru d+he ba d+hA ki nI sarba d+harma pA la bA su pa ti k+She tra de ba sa pa ri bA ra ga Na tsakra sarba pU dza khA hi /
tshogs phud 'bul /
gtor bsngos byed par spro na /
oM AHhU~M gtor ma bdud rtsi'i rgya mtsho chen por gyur /
lha rnams kyi ljags 'od kyi sbu gus gtor ma'i bcud gsol bar gyur /
oM AHgu ru i daM ba liM ta kha kha khA hi khA hi /
oM k+ShiM hi rA tsa i daM ba liM ta\u0f8e
e baM mA yA i daM\u0f8e
hrIHma ha ri ni sa i daM\u0f8e
sarba d+harma pA la i daM\u0f8e
oM k+She tra de ba brah+ma i daM\u0f8e
brah+ma pu tra i daM\u0f8e
oM de bI rat+na b+h+rU~M i daM\u0f8e
oM pr-i thI de bI i daM\u0f8e
sarba lo ka pA la nA ga nA gi i daM ba liM ta kha kha khA hi khA hi /
hrIH
bla ma yi dam mkha' 'gro dang //
chos skyong nor lha gter gyi bdag
/zhing lha tshangs pa 'khor bcas kyis //
mchod sbyin gtor ma 'di bzhes la //
sogs nas /
yid la 'dod pa kun 'grub mdzod //
ces phrin las bcol /
tshogs bar pas skong ba gso /
spyan gzigs skong rdzas yod na bkram /
dpag med bsod nams stobs las legs grub pa'i //
skong rdzas 'os pa ma tshang med pa yi //
phyi nang gsang rten dngos 'byor yid las sprul //
bla ma grub thob brgyud pa'i thugs dam bskang //
rgyal sras byang sems sa snying thugs dam bskang //
yi dam dkyil 'khor lha tshogs thugs dam bskang //
gnas gsum mkha' 'gro yongs kyi thugs\u0f8e
chos skyong dam can srung ma'i thugs\u0f8e
nor lha gter bdag rnams kyi thugs\u0f8e
rgyal chen rnam mang thos sras thugs\u0f8e
zhing lha tshangs pa chen po'i thugs\u0f8e
tshangs sras lo yag 'khyil ba'i thugs\u0f8e
bde ster yum mchog lha mo'i thugs\u0f8e
sa brgyad sems ma chen mo'i thugs\u0f8e
dbang chen shrI b+ha dra'i thugs\u0f8e
sa 'dzin lag pa chen po'i thugs\u0f8e
lto 'phye klu chen brgyad kyi thugs\u0f8e
sa bdag rje blon spar sme'i thugs\u0f8e
klu gnyan 'khor tshogs bcas pa'i thugs\u0f8e
nyer spyod 'dod yon lnga yis thugs\u0f8e
rgyal srid rin chen bdun gyis thugs\u0f8e
bkra shis rdzas rtags brgyad kyis thugs\u0f8e
ri rab gling bzhi'i bkod pas thugs\u0f8e
lha klu mi yi longs spyod thugs\u0f8e
nyi zla 'bru mar 'od kyis thugs\u0f8e
mtshan ldan yid 'ong mdangs kyis thugs\u0f8e
tsa ra shel sgong gzugs 'gros thugs\u0f8e
khyed rnams thugs dam gnyan po bskangs gyur nas //
sku gsung thugs dang rtsa ba yan lag gi
/dam tshig nyams chag 'gal 'khrul phog thug sogs //
'gyod pas bshags so dag par mdzad du gsol //
phrin las rnam bzhi lhun gyis grub pa dang //
skye ba 'di nas tshe rabs thams cad du //
sbyin pa'i phar phyin rdzogs par mnga' brnyes nas //
'gro ba'i dbul phongs rgud pa rab bsal te //
lo legs 'bru rnams 'phel ba'i dngos grub stsol //
las slob kyis tshogs btegs la /
hoH
rdo rje slob dpon dgongs su gsol //
dam rdzas chen po dngos grub gter //
ro bcud yon tan phun sum tshogs //
bdud rtsi'i rang bzhin 'di 'bul bzhes //
len pa pos /
sarba sid+d+hi pha la a la la hoHsa blangs nas tshogs la rol /
lhag ma bran la /
a kA ros byin gyis brlab /
hU~M/
gnod sbyin dbang po'i bka' 'khor gyi //
yang g.yog yang 'khor bran gyi tshogs //
phud la re ba'i skal med par //
lhag la dbang ba 'byung po'i tshogs //
lhag ma'i gtor ma 'di bzhes la //
nad kha chod la khram kha phyis //
lo tog 'bru la ma gnod par //
rang rang gnas su bde bar gshegs //
uts+tshiSh+Ta ba liM ta khA hi /
lhag ma srang mdor dor /
bsgral chog dang stob 'bul sogs 'dir mi 'thad pas spros pa skyung /
de nas g.yang chog gi mjug gam /
tshogs 'khor skabs sogs mthar mchod bstod bzod gsol brtan bzhugs bya /
de nas smon lam 'dod don gsol ba ni /
e ma ho /
bslu med skyabs gnas pad+ma thod phreng rtsal //
bka' brgyud rig 'dzin grub thob rgya mtsho'i tshogs //
rgyal sras sa snying yi dam dkyil 'khor lha //
mkha' 'gro chos skyong dngos grub gter gyi bdag
/khyad par zhing lha yab yum sras 'khor bcas //
rnal 'byor bdag la brtse bar dgongs su gsol //
ye shes spyan gyis gzigs la snyan gyis gson //
sgrib med thugs kyis dgongs la mkhyen mdzod cig
/bdag gis lhag bsam rnam par dag pa yis //
smon lam btab kun gegs med 'grub gyur cig
/dus gsum dge tshogs bsags dang tshogs 'khor bgyis //
sbyin sogs rnam dkar 'bras bu ci mchis pa //
'gro ba'i don du yongs su bsngo bar bgyi //
ser sna rku 'phrog mchod sbyin bsdams pa dang //
dbul phongs las sgrib ma lus byang gyur cig
/tshe bsod 'byor pa longs spyod mnga' thang 'phel //
bsam pa'i don rnams 'bad med lhun gyis grub //
dkon mchog mchod dang nyam thag skyong ba dang //
sbyin pa'i phar phyin rdzogs la mnga' brnyes te //
bde gshegs rin chen mang gi sku 'grub shog
/bdag nyid mthong thos dran dang gar gnas pa'i //
sa phyogs yul khams bde skyid longs spyod ldan //
nad mug 'khrug rtsod skal pa ngan pa sogs //
mi mthun 'gal rkyen ming yang mi grags shing //
zas nor gos dang 'tsho ba dbul ba la //
so sor ci 'dod char chen 'beb pa dang //
lo legs 'bru 'phel rin chen nor gyis phyug
/bum bzang dpag bsam shing dang yid bzhin gyi //
dbang gi rgyal po 'dod pa 'jo ba ltar //
yid bzhin 'gro ba'i re ba yongs skong shog
/der yang chags sems 'dzin pa rang nom spangs //
'gro ba sems can don du rab spyod nas //
kun kyang bla med byang chub lam sbyor ba'i //
mthun rkyen 'byor pas rtag tu phongs med shog
/bdag dang bdag la 'brel thogs sems can dang //
tshogs kyi 'khor lo gcig tu 'khod pa rnams //
tshe 'dir ye shes yon tan gong du 'phel //
nam zhig o rgyan rat+na thod phreng rtsal //
nor gyi lha yi zhing la longs spyod nas //
'bad med lhun grub 'gro don mthar phyin shog
/dkon mchog rtsa gsum rgya mtsho'i bden stobs dang //
chos nyid rnam dag rgyu 'bras bslu med sogs //
bden pa grub pa rnams kyi bden stobs kyis //
smon lam btab kun gegs med 'grub gyur cig
/dkon mchog gsum la phyag 'tshal lo //
tad+ya thA/
pany+tsan+d+ri ya a ba bo d+ha na ye swA hA/
bkra shis rgyas bsdus ci rigs kyis mtha' brgyan te kha ltas bzang po brjod /
zhing lha'i g.yang chog gi kha skong tshogs 'khor gyi yig cha 'di bzhin dgos zhes /
bkra shis lha rje nas lha rdzas dang 'bru bzang po'i maN+Dal bcas bskul ba don yod pa dang /
phyis nas 'gro la phan pa'i sems bskyed bzang pos rnam gsum 'dzom pa'i dus chen gyi dmar po'i phyogs nyer bdun 'grub sbyor bzang por gang dran chal chol tsam du dkyus bris btab ste /
sa spyod gsung gi 'khor lo grub gnas dpal ri rtse'i shar gling bsam gtan khang bur karma bstan 'dzin phrin las kyis sbyar pa nyes pa med pas bshags bya ma mchis la dge ba mchis na 'gro la phan phyir bsngo bar bgyi'o ///
/
