oM swasti /
slob dpon bi ma la dang 'jam dpal dbyangs dngos mnga' bdag khri srong lde'u btsan zung du 'jug pa'i rnam rol bka' babs bdun ldan 'jam dbyangs mkhyen brtse'i dbang po pad+ma 'od gsal mdo sngags gling pa dang /
lha sras mu khri btsan po'i rnam rol gter chen mchog gyur gling pa ste yab sras lhan rgyas pas mdo khams 'og min karma'i dpal gyi de'u nas /
khrag 'thung mngon rdzogs rgyal po'i man ngag ma mo spyi 'dus kyi zab chos dang lhan cig tu spyan drangs pa'i sku gsung thugs kyi ril bu khyad 'phags tshul drug dang ldan pa las /
gzi brjid bskyed pa sku'i ril bu dam rdzas nyi ma'i snying po ni /
gter gzhung dam rdzas sgrub pa'i yan lag las /
dpal chen mngon rdzogs rgyal po yi :
'chi med bdud rtsi'i lung sgrub tshe :
las kyi kha bsgyur yan lag ni :
sku gsung thugs kyi ril bu bsgrub :
gzi brjid sku yi ril bu ni :
a ru dbang lag ka ra dang :
dmar ser ba yi 'o mas bsgril :
zhes gsungs pa ltar a ru ra gser mdog dang /
dbang lag dug 'don bcud 'gugs sogs tshad ldan du byas pa'i phye ma /
ba gsar dmar zal gyi 'o ma dang shes ka ra sbyar bas sbol ba la /
phabs gta' ba 'or sbyar pa bran te /
thog mar bdud rtsi phur ma'i tshul du 'og min tshogs chen 'dus pa'i bdud rtsi sman gyi cho gas bsgrubs /
slar yang ril bu sran 'phos tsam du dril nas sangs rgyas kun gyi sku rdo rje'i bdag nyid 'jam dpal ye shes sems dpa'i ngo bor byin gyis brlabs pa ste /
phan yon ni /
gnas skabs su lus kyi nad don zhi /
sdig sgrib dag
/tshe dang stobs dang gzi brjid rgyas /
gzhan snang zil gyis gnon /
skra dkar dang gnyer ma mi 'byung /
mthar lus kyi rtsa mdud grol zhing /
sku rdo rje sprul pa'i skur 'grub par byed pa sogs phan yon mtha' yas pas myong grol rigs spyi dang /
bcud len gyi rdzas sogs la'ang mchog tu bsngags so //
!
//tshangs dbyangs bskyed pa gsung gi ril bu dam rdzas zla ba'i bdud rtsi ni /
gter gzhung las /
tshangs dbyangs gsung gi ril bu ni :
khug gre spang rgyan kyi kye dang :
tsan+dan dmar po cha mnyam sbyar :
zhes pa ltar /
spang rgyan dkar po /
kyi kye dkar po /
tsan+dan dmar po rnams cha mnyam dang /
khu byug gi gre ba bcas zhib par btags pa tsan+dan dmar po'i khu bas sbol /
phabs gta' tsan dmar gyi khu ba dang sbyar pas bran te /
'og min tshogs chen 'dus pa'i bsnyen sgrub bzhi ldan bdud rtsi bde ba chen po'i dkyil 'khor du byin gyis brlabs shing /
slar ril bu sran ma tsam du bsgril te gsung rdo rje 'jig rten dbang phyug gi ngo bor bsgrubs pa ste /
phan yon ni /
gnas skabs ngag gi nad gdon zhi /
sdig sgrib dag
/lce bde /
gre ba snyan /
dbang po gsal zhing dwangs /
yid 'phrog pa tshangs pa'i dbyangs lta bu thob cing /
mthar thug rlung dbu mar thim nas gsung rdo rje longs spyod rdzogs pa'i sku 'grub pa sogs mtha' yas pas na /
myong grol bdud rtsi'i rigs spyi dang /
khyad par blo 'phel gyi ril bu'i rigs sogs la'ang mchog tu bsngags so //
!
//bde chen skyed pa thugs kyi ril bu dam rdzas dga' bzhi'i thig le ni /
gter gzhung las /
bde chen thugs kyi ril bu ni :
sha chen lug mur cong zhi gnyis :
rgyal ba'i gdung rten ring bsrel bcas :
zhes gsungs pa ltar /
ston dus brkos pa'i lug mur gyi phye ma dang /
cong zhi mdzo mo'i 'o mar 'dam btags cha mnyam /
sha chen nus thon zhib btags bcas gar chang gis sbol /
de la phabs gta' chang gi nying khur sbyangs pa la /
sangs rgyas kyi 'phel gdung dang /
dga' rab rdo rje'i gdung rten cong zhi dang lhan cig zhib tu btags pa bran pa'i bdud rtsi'i phur ma nyid dpal chen 'dus pa'i bde chen sbyor ba'i dkyil 'khor du he ru ka bye ba snyed yab yum gyi dga' bzhi'i zil mngar dang ro gcig tu byin gyis brlabs /
slar ril bu sran ma tsam du dril nas thugs rdo rje gsang ba'i bdag po'i ye shes su bsgrubs pa ste /
phan yon ni /
gnas skabs su yid kyi nad gdon zhi /
sdig sgrib dag
/nyams rtogs dang rig rtsal phyogs med du rgyas /
gzungs dran dang /
mngon shes /
ting nge 'dzin 'grub /
dga' bzhi'i ye shes la brten nas thugs rdo rje chos kyi sku'i go 'phang la sbyor ba sogs bsngags pa mtha' yas pas na /
myong grol gyi rigs spyi dang /
khyad par bdud rtsi phur ma dang /
ril bu sogs bla med kyi rdzas mtha' dag la'ang mchog tu gces shing /
tshogs kyi 'khor lo'i dus su ma da na la sbyar nas brten na nyams rtogs rtsol med du 'char ba dang /
ye shes dbab pa'i skabs su /
gla rtsi /
tsan+dan dkar dmar /
mi'i skra sen dang nywa bzhi'i sha
/mi klad /
tshil chen /
byang sems dkar dmar /
byi la'i brun /
gu gul /
spos dkar /
shu dag nag po bcas phye ma chang gis sbol ba dang sbyar zhing /
thugs sgrub snying byang gi pad+ma dpa' bo'i las tshogs ltar bsgrubs pa ro sol gyi mer bdug pas ye shes kyi zil chen lhag par 'beb ste /
bsnyen sgrub dus su bdug pa yis :
ye shes pa rnams dbang med 'du :
byin chen 'beb cing nyams rtogs 'phel :
dngos grub rnam gnyis thob par 'gyur :
zhes sogs gsungs pas mtshon te /
dbang bskur ba'i dus su bdud rtsir sbyar nas byin pas dpe don gyi ye shes 'dren pa dang /
zab mo'i rnal 'byor gyi skabs su brten pas ting nge 'dzin gnad du 'gro ba sogs phan yon mtha' yas par rtogs par bya'o /
khyad chos de ldan gyi sku gsung thugs ril 'di nyid gsar du sbyar sgrub byed na /
rtsa ba'i phabs gta' gter byon dngos la gzhi byas /
gong gsal so so'i sman rnams tshad ldan du sbyar zhing /
sgrub pa'i tshul yang ji skad gsungs pa ltar phyag len gtsang zhing cho ga'i yan lag ma 'khrul ma nyams pa'i sgo nas gtsang dag tu spel ba gnad du che 'o //
zhes pa'ang dam rdzas dkar chag las khol du phyungs pa ste dz+nyA nas   bdud 'joms rin po che /so ///
/
!
dpe tshan 'di sngon med gsar bzhag gis lung rgyun la zhib rtog dgos pa yin no //
