'chi med tshe lha rnam gsum gyi bstod pa bzhugs so //
rgya gar skad du /
a pa ri mi tAyuraM stotraM/
bod skad du /
tshe dpag med la bstod pa /
chos kyi 'khor lo rgya chen bskor //
sems can sdug bsngal sna tshogs kun //
ma lus par ni sel mdzad pa'i //
sangs rgyas tshe dpag med phyag 'tshal //
rdo rje sems dpa' las byung zhing //
nyes pa'i dri ma kun bcom pa //
rdo rje'i lus can rdo rje can //
rdo rje tshe dpag med phyag 'tshal //
bsam pa'i don kun skad cig gis //
rang 'dod bzhin du tshim mdzad dpal //
mchog gi bdag po chen po ste //
rin chen tshe dpag med phyag 'tshal //
ji ltar nyon mongs dri ma yis //
kun nas gos par mi 'gyur zhing //
thugs rjes chags tshul ston mdzad pa'i //
pad+ma tshe dpag med phyag 'tshal //
'dod pa'i las rnams ma lus pa //
skad cig nyid kyis rdzogs pa'i dpal //
bsam kun 'phel byed dpag bsam shing //
las kyi tshe dpag med phyag 'tshal //
nyes pa kun las khyod grol nas //
sna tshogs yon tan kun gyis brgyan //
'khor ba'i skyabs mdzad dpa' bo ste //
kun gzigs tshe dpag med phyag 'tshal //
stobs chen rnams kyis rab brgyan te //
mi mthun phyogs rnams ma lus 'joms //
ston pa sred med bu yi stobs //
yon tan tshe dpag med phyag 'tshal //
me long mnyam nyid la sogs pa'i //
ye shes mang po'i mdzod 'dzin pa //
rtog pa ma lus khyod kyis spangs //
ye shes tshe dpag med phyag 'tshal //
rnam par rtog las khyod grol nas //
mtha' bral ting 'dzin zhi ba ste //
bdud dang mu stegs 'joms mdzad pa'i //
mi g.yo tshe dpag med phyag 'tshal //
'khor ba'i sems can gang yang rung /
khyod kyi mtshan tsam 'dzin pa la //
tshe dang ye shes stsol mdzad pa'i //
tshe dpag med la phyag 'tshal lo //
byang chub sems dpa' dze tA ri dgra las rnam par rgyal bas mdzad pa'o //
'chi med mgon po'i lha tshogs la //
gus pas phyag 'tshal bstod pa'i mthus //
bdag gi rgyud la nges 'byung dang //
byang chub sems gnyis rgyas gyur cig
/tshogs zung chu gter las 'khrungs pa'i //
tshe mtha' yas pa'i lha sngags dang //
ting 'dzin snang bas grub gnyis kyi //
pad+mo mchog tu rgyas par shog
/rnam snang rdo rje rin chen dang //
pad+mo las rigs ye shes kyi //
bdud rtsi'i rgyun gyis dbang bskur ba'i //
skal bzang lhag par grub gyur cig
/skye kun dug lngas bsags pa yi //
'tsho ba thung ba'i sgrib byang nas //
rigs lnga tshe dpag med mgon gyi //
go 'phang rgyud la 'jog par shog
/kun gzigs yon tan ye shes dang //
mi g.yo'i rang bzhin zil dngar gyis //
'gal rkyen bkru zhing byang ba dang //
rdo rje'i srung ba mchog gyur cig
/bdag gi snying dbus pad+mo dang //
spyi bor bzhugs pa'i ye shes lha //
bde 'thung bcud du zhu ba yis //
lus sems 'chi med grub par shog
/rin chen bdun dang rdzas brgyad sogs //
srid zhi'i 'byor pas dge byas mthus //
'jig rten 'jig rten 'das pa yi //
bkra shis snang ba 'bar gyur cig
/mdor na 'di nas byang chub bar //
dpag med mgon pos rjes bzung nas //
tshe dang bsod nams ye shes kyi //
grub gnyis dge mtshan 'phel bar shog
/ces pa'i 'dod gsol smon tshig 'di'ang gzhung dang mthun par 'jam dbyangs mkhyen brtse'i dbang pos bris pa dge legs su gyur cig //
/
!
rgya gar skad du /
b+ha ga wa tI uSh+NI Sha bi dza ye stotraM/
bod skad du /
bcom ldan 'das ma gtsug tor rnam par rgyal ma la bstod pa /
mgon po 'jam pa'i dbyangs la phyag 'tshal lo //
gtso mo bcom ldan 'das ma ni //
puN+Da rI ka'i me tog ltar //
skyon gyis ma gos sku mdog dkar //
zhal gsum phyag brgyad spyan gsum mnga'//
dbu rgyan mgul rgyan snyan char bcas //
rin chen sna tshogs mdzes par brgyan //
pad+ma zla ba'i gdan la bzhugs //
dbus dkar g.yas ser g.yon zhal sngo /
khro mo'i cha lugs mche ba gtsigs //
phyag g.yas sna tshogs rdo rje dang //
pad steng rgyal ba 'od dpag med //
mda' dang mchog sbyin phyag rgya 'o //
g.yon pa sdigs mdzub zhags pa dang //
gzhu dang mi 'jigs phyag rgya dang //
bum pa dag ni legs par bsnams //
rnam par snang mdzad dbur brgyan cing //
'od zer dkar po 'phro zhing 'du //
stod g.yogs lha yi na bza' can //
blo dang tshe 'phel mdzad pa mo //
pu ri'i nang du mdzes par bzhugs //
bcom ldan 'das ma nyid la bstod //
g.yas na rje btsun spyan ras gzigs //
sku mdog dkar po skyon ma gos //
g.yon na pad bsnams g.yas pa na //
rnga yab 'dzin la bdag phyag 'tshal //
g.yon gyi gsang ba'i bdag po ni //
ut+pal mdog 'dra rdo rje g.yon //
g.yas pa rnga yab mdzes 'dzin pa //
mthu stobs can la phyag 'tshal lo //
shar lho nub byang phyogs bzhi yi /
khro bo'i rgyal po bzhi po ni //
mdun na khro rgyal mi g.yo ba //
sngo bsangs g.yas na ral gri 'dzin //
g.yon na sdigs mdzub skra brdzes pa //
sbrul rgyan stag gi sham thabs can //
pad+ma nyi ma'i gdan la bzhugs //
ma rungs 'dul la phyag 'tshal lo /
khro chen 'dod pa'i rgyal po ni //
sngo bsangs lcags kyu 'bar ba bsnams //
ma rungs 'dul ba'i rgyan cha can //
thams cad 'gugs la phyag 'tshal lo /
khro chen dbyug pa sngon po ni //
zhal gcig phyag gnyis g.yas pa ni //
dbyug to g.yon pa sdigs mdzub mdzad //
sngo bsangs kun 'dul khyod la bstod /
khro bo'i rgyal po stobs po che //
ut+pal mdog 'dra phyag gnyis pa //
g.yas pa rdo rje sdigs mdzub g.yon //
bdud 'dul drag po khyod la bstod //
zhal gcig phyag gnyis sku mdog sngo //
kun kyang stag dang sprul gyis brgyan //
pad+ma nyi ma'i gdan la bzhugs //
bar chad zhi mdzad khyed la bstod //
steng gi phyogs na mdzes pa yi //
gnas gtsang lha yi bu gnyis po //
lha yi rgyan dang na bzas mdzes //
phyag na bdud rtsi'i bum pa bsnams //
bdud rtsi'i char 'beb kun la snyoms //
dag pa'i sku la phyag 'tshal bstod //
gang zhig nangs nangs sngar langs te //
bstod pa 'di yis dus kun tu //
'khor dang bcas la bstod gyur na //
blo dang tshe rnams 'phel ba dang //
dpal dang 'byor pa'i dngos grub ster //
mchog gi dngos grub 'grub par 'gyur //
gus pa'i sems kyis sngar langs nas //
rtse gcig sems kyis bstod par bya //
gtsug gtor rnam par rgyal ma'i bstod pa slob dpon tsan+d+ra go mIs mdzad pa rdzogs so ///
/
!
rgya gar skad du /
Ar+Ya tA ra stotraM/
bod skad du /
'phags ma sgrol ma la bstod pa /
oM/
'khor ba las sgrol tA re ma //
tut+tA re yis 'jigs brgyad sgrol //
tu res na ba rnams las sgrol //
sgrol ma yum la phyag 'tshal lo //
pad+ma dkar po'i dbus gnas pa'i //
zla ba'i gzugs kyi gdan steng du //
rdo rje skyil krung bcas mdzad ma //
mchog sbyin ma la phyag 'tshal lo //
ston ka'i zla ba'i mdangs 'dra zhing //
zla ba la ni rgyab rten ma //
rgyan rnams thams cad yongs su rdzogs //
ut+pal bsnams la phyag 'tshal lo //
bcu drug lo lon lus dang ldan //
rdzogs sangs rgyas kun de yi sras //
'dod sbyin sku ni 'chang ba'i yum //
'phags ma sgrol mar phyag 'tshal lo //
'khor lo dkar po 'od zer dkar //
rtsibs brgyad la ni yi ge brgyad //
yongs su bskor ba'i rnam pa can //
'khor lo can la phyag 'tshal lo //
zhes 'chi med grub pa'i slob dpon chen po ngag gi dbang phyug grags pa'i 'chi bdag bslu ba'i rtog pa'i mngon rtogs bstod par kha bsgyur pa'o //
glog dang 'dra ba'i spyan mnga' ma //
dpa' mo tA re tut+tA re //
sangs rgyas zhal gyi pad+ma yi //
ge sar las byung khyod la 'dud //
ston ka'i zla ba rgyas pa yi //
dkyil 'khor dang mtshungs zhal mnga' ma //
mchog sbyin phyag rgyas ut+pa la //
bsnams ma khyed la phyag 'tshal lo //
'khor ba'i gzeb las tut+tA re //
swA hAs nyon mongs zhi bar mdzad //
oM gyi ngo bo nyid kyis ni //
tshangs pa'i sgo 'byed ma la 'dud //
'jigs pa chen po brgyad rnams las //
'jig rten thams cad skyob par mdzad //
kun gyi mar gyur bcom ldan 'das //
sgrol ma yum la phyag 'tshal lo //
zhes pa'ang ngag dbang grags pas mdzad /
'phags ma sgrol ma sgrol mdzad yum //
yid bzhin 'khor lo tshe 'phel ma //
lha mo khyod la gsol ba ni //
bdag gi tshe yi bar chad dang //
nad dang sdug bsngal thams cad las //
nus ldan khyod kyis bskyab tu gsol //
mchog dang thun mong dngos grub kun //
ma lus bdag la gnang bar mdzod //
'phags ma khyed la dad byed pa //
de la rtag tu bu bzhin dgongs //
bdag kyang khyod la gsol 'debs kyis //
thugs rje'i lcags kyus gzung du gsol //
lha mo sku mdog zla 'dra'i mdog
/sgeg cing dul ba'i cha byad can //
gzugs ldan rin chen rgyan gyis spras //
mdzes pa dar gyi smad g.yogs can //
pad+ma zla ba'i dbus gnas su //
zhabs gnyis rdo rje skyil krung mdzad //
zhal gcig phyag gnyis 'dzum bag can //
dus gsum sangs rgyas skyed pa'i yum //
lha mo khyod la rtag tu 'dud /
khyed la cha tsam bstod pa yis //
bdag cag byang chub sgrub pa la //
dus 'di nas gzung byang chub bar //
mi mthun rkyen rnams zhi gyur te //
mthun rkyen phun sum tshogs par shog
/'dod gsol 'di 'brom ston pa'i gsung byin rlabs can yin par yongs su grags pa'o ///
/
@#//
bcom ldan 'das mgon po tshe dang ye shes dpag tu med pa la bstod pa 'chi med zla gzhon gsar pa'i rol mo zhes bya ba bzhugs so //
rgya gar skad du /
ta thA ga tApa ri mi tAyur+dz+nyA na su bi nish+tsi ta te dzo rAdz+nye stotraM nA ma /
bod skad du /
de bzhin gshegs pa tshe dang ye shes dpag tu med pa shin tu rnam par nges pa gzi brjid kyi rgyal po la bstod pa zhes bya ba /
'phags pa 'jam dpal gzhon nur gyur pa la phyag 'tshal lo //
zag med ye shes dam pa'i snod gyur ngo mtshar mtshan dpe'i 'jo sgeg can //
gdul bya'i dbang por 'tsham par 'jug pa'i gsung gsang brjod bral nA da'i dbyangs //
spros pa'i mtha' dang mdza' ba ma yin rnam pa kun gyi mchog ldan thugs //
mi zad rgyan gyi 'khor lor dgyes rol bde ldan zhing gtso tshe mtha' yas //
gang mtshan nor bu'i do shal g.yo ba lus can bsod nams rna lung du //
dpyangs pa tsam gyis sdug bsngal gsum gyi mya ngan grong las dbugs 'byin nas //
'chi med tshe dang ye shes mchog gi 'dod don ci dgar 'jo ba yis //
re ba'i shing rta phyur bur 'gengs phyir su zhig rab tu bstod mi byed //
chos kyi 'byung gnas rnam dag bden smon sprin dkar me tog 'jo ba las //
gnas ngan len gyi rdul dang mi mdza' bye ba khrag khrig brgya stong phrag
/brgyad cu rtsa gcig sangs rgyas zhing bkod yon tan gcig bsdoms za ma tog
/dag pa rab 'byams dga' tshal dam par phul byung bsngags 'os brjod mi lang //
shin tu gzhon sha chags pa'i lag mthil dzam+bu nA das mdangs pa'i dbyig
/gang gi gzhir chags ut+pal gyis bsrungs mnan nem bteg 'phar sa 'dzin ngos //
yan lag brgyad ldan ca co rnam spangs zhi bsil bden gnyis chos kyi sgras //
kun rmongs ma rig gnyid las sad mdzad bde 'byung chu gter g.yo ba'i 'gram //
bai DUr+Ya dang in+d+ra nI la shel dang margad la sogs pa'i //
rin chen sna tshogs man+dA ra ba yid 'ong g.yo ba'i bar bar nas //
gser gyi dra bas rnam par sbrel gyur dri bzhon pho nyas bskul ba las //
mnyan par 'os pa'i sgra dbyangs zad med chog mi shes par kun tu sgrog
/de dag rnams kyi yal 'dab gzhon nus bsti stang byas pa'i do ker rtser //
shin tu rab sgeg ngang tshul zhi zhing phan tshun rtse ba'i sha ku na //
gtsug phud mdangs can ma rgad gshog ldan mgrin pa'i rdza rnga 'khrol la sogs //
sna tshogs shing rta'i glu dbyangs las lhag rab snyan rol mos yongs su bkang //
de na thun mtshams mnga' ba ma yin khor yug 'od snang phreng bas gtams //
mchog tu mdzes pa'i dga' tshal las byung 'dod pa'i yon tan gzhal dka' ba //
gzhan 'phrul dbang byed bkod pas mi bsgrun phun sum tshogs pa'i bde ba cher //
ngoms pa med par longs su spyod phyir mtshan gyi spring yig rnam par gsal //
mdor na kun mkhyen ye shes kyis sbyangs dag pa'i rdul bral spyan rnon pos //
phyogs bcu'i zhing khams rgya mtshor btsal kyang mtshungs zlas dben par rab gzi+igs nas //
mchog tu bsngags pa'i sprin gyi me tog rmad byung 'jo ba'i ngo mtshar khur //
nor 'dzin bu mos theg par dka' ba'i dogs pas ring du 'dar ba bzhin //
gang na rin chen sna tshogs pha gus rnam par brtsegs pa'i gzhal yas khang //
'chi med grub pa'i grong khyer las lhag byang chub phyogs chos yongs rdzogs dbus //
mdangs ldan gzhon nu'i rol sgeg gis bsten nor bu'i ba gam g.yo ba'i khrir //
lo 'dab gos bzang mngon par 'dzin pa'i chu skyes sar pa'i 'dzum phreng gis //
thig le mchog ma'i lang tsho sma dbab lta na sdug de'i dpal 'phrog phyir //
pad+ma'i rtsa lag kun+dA'i bshes zung do zlar lhags pa'i de ma thag
/gang gi zhal bzang blta bas mi ngoms 'od zer brgya phrag g.yo ba'i dpal //
cha shas tsam yang bzod par ma nus zhabs mthil 'khor lor yibs pa bzhin //
bye ru'i lhun po nyi gzhon 'char ka'i drwa bas mdzes pa'i lang tsho ltar //
kun tu rab dmar gzugs sku'i dkyil 'khor mthong na mi mthun bral ba der //
mtshan dpe'i 'jo sgeg gsar pas 'khyud gyur 'od zer dpag med phreng ba yis //
phyogs bcu'i khyon kun yongs su rab 'gengs sgrib pa'i mun pa rnam par bcom //
thal mo'i ut+pal dmar po phan tshun mnyam gzhag gis sbrel chu skyes sbubs //
sna tshogs dar gyi lo 'dab rab g.yo pad+ma rA ga'i ke la sha
/srid zhi'i bcud bsdus 'chi med chu gter ring 'tsho'i zla shel 'dzum dkar can //
'gro kun tshe yi ku mu dA dpal yid 'ong dbye ba'i byed por grub //
zhal gyi dkyil 'khor ban+d+hu dzI ba'i 'dab brgya dgod pa'i spyan ras zung //
kun nas dkyus ring rtag tu 'gro la rjes su chags pa'i rol sgeg can //
dbu skyes mthon mthing ut+pal gzhon nu sna tshogs rin chen drwa ba yis //
rnam par bcings byas ral pa'i gdengs ka dgos 'byung nor bu'i rgyan gyis spud //
dbang po'i gzhu ltar kha dog yid 'ong lcid kyis non spangs reg bya yi //
stod g.yogs smad dkris mdzes par 'chang zhing do shal dpung rgyan gdu bu sogs //
rin thang bral ba'i rat+na'i rgyan dang me tog phreng ba'i tshangs skud rnams //
byang chub yan lag bdun gyi mtshon byed gang sku'i gsang bar yongs su 'dzin //
de ni mtha' gcig kho na nyid mod gzhan du tshogs gnyis chu gter che //
bskal par goms pa'i man+dA ras bsrubs zag bral zla ba'i lang tsho la //
skye dang 'bri sogs don la med kyang snang tshul rnam mang sprul pa'i gar //
nyan rang so skye'i blo las 'das der rab gus ku mud 'dzum phreng dgod //
gsung gi gsang ba mchog tu mi 'gyur sgra dang sgra min rnam dpyad las //
yongs su brgal kyang tha dad rtog pa'i rjes su 'gro ba'i nA da'i dbyangs //
yan lag drug cu'i 'jo sgeg gis 'khyud bden gnyis chos tshul rgya mtsho yis //
thar pa mchog gi go 'phang la sbyor 'bras bu'i khur gyis lci la 'dud //
rtag chad gdon dang mdza' ba ma yin spros pa kun bral de bzhin nyid //
gcig pu nyid min du ma las 'das bsam gyis mi khyab ye shes ni //
so so yang dag rig pa'i rang bzhin ji lta ji snyed mkhyen dang brtse'i //
thugs rje'i rnam rol bri gang med par lhun gyis grub pa mchog la 'dud //
phyogs bcu'i zhing bzhugs gang+gA'i bye snyed de bzhin gshegs pa'i tshogs rnams kyang /
khyod kyi spangs rtogs rjes su bsngags pa'i rol mo rnam par 'khrol ba dang //
mig mi 'dzum dang gsang ba 'dzin sogs byang chub sems dpa'i khyu mchog gis //
spyi bos zhabs mthil 'khor lo la btud yon tan dpag yas de la 'dud //
'di na sna tshogs las kyi phyi bzhin rnam par 'khyams pa'i 'gro ba kun //
sgrib gnyis nyon mongs ling tog gis ldong thar pa'i lam las phyir phyogs par //
brtse chen thugs rje'i zhags pas 'dzin phyir sna tshogs sprul pa'i zlos gar ni //
sems can khams dang mthun par 'jug pa'i phrin las mchog mnga' khyod la 'dud //
de ltar gser gyi mngal can blos kyang gzhal bar mi nus yon tan phul //
zla bas 'phel ba'i gting las rab zab kun gsal khams las rgya che ba'i //
rnam par thar pa so skye'i yid ngor cha shas phra ba'ang mi mthong mod //
'dir ni rtag tu dad pa'i dbang gyur bstod tshig rol mo gsar pas mchod //
snyan pa'i sgra dbyangs dri bzhon dga' ma dal bur g.yo ba'i 'jo sgeg gis //
kun nas mkhyen pa'i ye shes che ldan thugs rje'i sprin dkar la 'khyud pas //
rjes su brtse ba'i snying rje'i dbang gyur glog phreng do shal g.yo ba dang //
lhan cig bdag blo'i chu skyes mdzes par phan bde'i bdud rtsis brlan gyur cig
/gnas skabs gang mtshan dpal gyi dum bu'i bsil ngad las lhag zla gzhon zer //
brgyad gnyis 'jigs pa'i tsha gdung gis nyen sa yi gdu bu la rtsen pas //
mi mthun phyogs kun yongs su bcom ste mtho ris yon tan bdun la sogs //
legs tshogs 'dab ma'i 'dzum phreng grol bas kun yid dga' ba sbyin gyur cig
/khyad par srid dang zhi bar yongs khyab ring 'tsho'i chu gter 'phyur ba nyid /
khyod sku'i 'od zer rnam par g.yo ba'i man+dA ra yis bsrubs pa las //
phun tshogs bdud rtsi'i snang bas rab mdzes 'chi med grub pa'i kat+pur dbang //
rab tu gus pas bstod pa lhur len skal bzang bde 'byung ral rtser stsol //
de mthus 'tsho ba'i 'khri shing yid 'ong g.yo med gcig tu btsugs pa'i mod //
mi bgres lang tsho'i me tog 'dzum dkar thar pa nyin mo'i phyogs su grol //
lung rtogs 'bras bzang khur gyis rab dud lha dang bcas pa'i 'gro kun la //
dga' dang gtan bde'i nor gyis tshim byed yon tan mchog gis lci bar shog
/gang sku yid 'ong mtshan dpe'i rlabs phreng lta na sdug pa'i zhing khams bcas //
rtag tu gsal btab gsang sngags mchog bzlas zab mo'i ting 'dzin la gzhol tshe //
dpag med 'dren pa kun gyi 'khor bcas bye ru'i zhal bzang g.yo ba'i rdul //
mngon sum mig gi bdud rtsir btung bas don gnyis lang tsho rgyas gyur cig
/gzhan yang thos bsam sgom pa'i chu gter rlabs chen 'phyur ba las thon pa'i //
rtsod 'chad rtsom sogs lung rtogs chos tshul 'od zer 'bum phrag bzhu ba'i rdul //
'khor lo gsum ldan dge 'dun 'dus pa'i blo mchog spobs pas gzung ba las //
rgyal bstan rin chen pad+ma'i dga' tshal dar babs g.yo ba'i rgyur gyur cig
/shin tu dben pa'i nags kyi spyil por ku sha 'jam po'i gdan gyi steng //
dag byed khrus btung dka' thub la gnas drang srong chen po'i ngang tshul ltar //
gcig tu nges 'byung sems kyis rab bskul thar pa don du gnyer rnams kyi //
sbyangs pa'i yon tan cha shas kun gang nges legs them skas la 'dzegs shog
/nam zhig bdag gzhan 'dir snang rdzogs te srog gi dbang po sdud pa'i tshe //
mgon po gang gis dgyes pa'i phyag gis 'khor ba'i g.yang sa las drangs te //
yon tan bkod pa gzhal gyis mi lang dag pa'i zhing der pad+mo'i sbubs //
mtshan dpe'i lus mchog rnam par 'dzin nas khyod zhabs rtag tu bsnyen par shog
/de ltar bstod bsngags 'od zer phreng ldan zla shel myu gu gsar pa'i gzugs //
shin tu gus pa'i bde 'byung ral rtser bral thob spangs par son pa las //
tshe bsod dpal 'byor ku mud 'dzum dkar yid 'ong bye ba'i de ma thag
/rnam pa thams cad mkhyen pa'i ge sar rtag tu lci ba thob par 'gyur //
de ltar bcom ldan 'das mgon po tshe dang ye shes dpag tu med pa shin tu rnam par nges pa gzi brjid kyi rgyal po la bstod pa'i rab tu byed pa 'chi med zla gzhon gsar pa'i rol mo zhes bya ba 'di ni /
bde ba can gyi zhing gi bkod pa rten dang brten par bcas pa dang mthun cing mngon rtogs dag gi don dang yang mi 'gal bar gzhon nu a b+ha yas rang lo bco brgyad par br-iShab+ha zhes khyu mchog zla ba'i dga' ba gnyis pa'i gral tshes dge bar yongs su grub par bgyis pa'i dge bas /
gnas skabs lus can thams cad sdug bsngal gsum gyi chu gter las bsgral nas mthar thug thams cad mkhyen pa'i grong khyer du dbugs 'byin thob pa'i rgyur gyur cig //
/
!
'phags ma gtsug tor rnam rgyal la bstod pa 'chi med grub pa sprin gyi rol mo zhes bya ba bzhugs so //
rgya gar skad du /
Ar+Ya uSh+NI Sha bi dza ye stotraM nA ma /
bod skad du /
'phags ma gtsug tor rnam par rgyal ma la bstod pa zhes bya ba /
thams cad mkhyen pa la phyag 'tshal lo //
blo ldan gang zhig mtshan tsam 'dzin nam 'on te thos pa dag gis kyang //
sna tshogs 'jigs ster sdug bsngal tshogs kun nye bar bcom pa'i de ma thag
/'chi med tshe dang rga na rgud pa'i rkyen gyis mi 'phrog lang tsho'i stobs //
dad dang shes rab bsod nams 'byor pa mngon du stsol mdzad de bstod bya //
gzod ma nyid nas bskal pa du mar tshogs gnyis chu gter bsrubs pa las //
thar pa mchog gi cha shas yongs gang byang chub phyogs kyi chos rnams kyi //
ri dwags gzhon nu'i rtags kyis mngon rol bde gshegs chos sku'i rten mchog gi
/gzhal yas khang chen mi mthun phyogs las rnam par rgyal ba de la 'dud //
de dbus char sprin dkar po'i bar bar ut+pal dmar pos mdangs pa bzhin //
srab 'jam mnyen lcug mchog tu yid 'ong 'dab stong rgyas pa'i chu skyes rtser //
brgyad gnyis cha ldan rnyog pa'i ra ri kun nas bral ba'i dpal de yis /
khyod zhabs 'khor lo'i re khAs mtshan pa nye bar bstan pa de la 'dud //
gang sku ston zla cha rdzogs 'od zer brgya stong brtsegs pa'i dpal ltar gsal //
spyan gyi ge sar rnam par mdzes ldan 'gro la rjes su brtse ba'i gzugs //
gnag snum ral pa'i chun po g.yo ba puN+Da rI kas rnam bcings rtser //
chos dbyings ye shes mtshan pa'i zlos gar rigs kyi bdag po 'dzin der 'dud //
rtsa ba'i zhal ni chu shel ji bzhin g.yas pa 'dzam bu'i gser gyi mdog
/gcig shos in+d+ra nI la'i 'od ltar kun tu sngo ba'i gzi brjid kyis //
log 'dren tshogs kun rnam par 'ching ba'i zhags pa nyid do de ldog pa'i //
yon tan ma lus mngon du 'gugs byed dbang gi mchil pa rnon po'ang lags //
rnam par thar pa gsum dang ldan pa'i spyan gyi ye shes me bo yis //
sdug bsngal gsum gyi gcong rong gting zab 'khor ba'i tshang tshing bsregs nas slar //
dus gsum kun tu ji lta ji snyed mkhyen pa'i ye shes snang ba des /
khams gsum 'dzin pa'i rab rmongs mun pa yongs su bsal mdzad de la 'dud //
phyag gi dkyil 'khor brgyad kyi g.yas par phrin las bzhi ster rdo rje dang //
pad+ma dkar po'i zhabs mthil mngon bsten bcom ldan 'od snang mtha' yas tshe //
dus ma yin pa'i nyi bu'i snying 'bigs myur du 'gro ba'i mtshon cha'i dbal //
thar pa'i dpal kun yongs su ster byed mchog sbyin phyag rgyas mdzes der 'dud //
gcig shos dang por bgegs kyi tshogs kun gzir dang 'gugs pa'i sdigs mdzub zhags //
snying rje chen pos 'gro kun sdud mdzad shes rab mchog gi rat+na'i gzhu //
skye rga na 'chi'i sdug bsngal dbugs 'byin thar pa'i dpal ster mi 'jigs rgya //
las dang nyon mongs sgrib gnyis 'khrud mdzad bdud rtsi'i bum bzang 'dzin der 'dud //
brten pa med par mkha' dbyings la shar dbang po'i gzhu yi zhun ma yis /
kha dog bsgyur 'dra'i lha rdzas reg bya lcid kyis spangs pa'i sham thabs dang //
ga pur 'dzin pa'i tshon gyis mngon bsgyur stod g.yogs sar pas mdzes byas shing //
yan lag 'khri shing rin chen drwa ba'i rgyan gyis kun tu spras la 'dud //
'khor gyi tshogs ni snying rje'i gter 'dzin 'phags pa mchog dang gsang ba'i bdag
/bsdu dngos bzhi yi rang bzhin las skyes nyon mongs bdud dgra kun bcom pa'i //
mi g.yo mgon dang 'dod pa'i rgyal po dbyug sngon bzung dang stobs po che //
me tog phreng 'dzin gtsang ris lha bu gzhon nu gnyis bcas kun la 'dud //
gang zhig kun tu nye bar rab zhi gdod nas rnam dag ye shes ni //
sna tshogs gzung 'dzin spros pa kun bral 'od gsal dbu ma'i chos nyid can //
'pho 'gyur med bzhin gang 'dul mdzad pa lhun gyis grub par rtag 'jug pa'i //
zag bral mchog gi yon tan gyis dgyes gtsug tor chos kyi sku la 'dud //
smon lam stobs kyis mngon par bskyed bsrings dpag yas dag pa'i zhing khams su //
rmad byung tshogs gnyis byed pos rab bskrun mtshan dpe'i 'od zer drwa ba yis /
khrag khrig bdud kyi mun pa pham bgyid gdul bya'i khams dbang bsam pa dang //
rjes su mthun par dga' bas tshims mdzad gtsug tor longs spyod rdzogs la 'dud //
'gro 'di'i kun rtog rgya mtsho'i rlabs bzhin tha dad bar med mngon 'phyo ba //
rga na 'chi dang skye ba la sogs sdug bsngal 'dzin khri'i grong khyer can //
de las sna tshogs thabs tshul du ma'i mdzad pa dpag yas rin chen grus //
zhi bde thar pa'i gling du 'dren mdzad gtsug tor sprul pa'i sku la 'dud //
'od snang mtha' yas tshe dpag med mgon gtsug tor gdengs ka'i chu gter las //
thabs dang shes rab mi phyed 'dres gyur thugs rje chen po'i zla shel dbang //
mngon par mthon gang phan dang bde ba'i 'dzum zer gsar pa'i 'jo sgeg gis //
srid pa'i mun nag phung por rnam rgyal zhi ba'i ku mud bzhad der 'dud //
gang gsung sgra dang tshig gis mi mtshon lung rtogs char sprin rol mo ni //
skal bzang gnyis skyes rna ba'i bcud len rtag par sbyin pa'i de ma thag
/byang chub spyod pa'i sgro gshog zlum pos grub gnyis rol gar bsgyur ba dang //
lhan cig rnam grol mchog gi mngal khur mngon par 'dzin mdzad de la 'dud /
khyod ni 'jig rten gsum gyi thor tshugs rin chen drwa bas spa ba der //
zhabs mthil bkod la ngo mtshar ci zhig de kun 'dren pa'i rgyal ba yis //
thugs rje skul mdzad ye shes rab bskyed yum gyur shes rab phar phyin dang //
gnyis su ma yin mnyam par bzhugs pa'i ngo mtshar mchog der bstod par bgyi //
rtag tu mi 'bral ting 'dzin byed pos khyod sku rab mdzes lhun stug pa //
yid kyi thig ler ro gcig bkod cing grags stong gsang sngags rol mo ni //
mgrin pa'i rgyan du bar med 'khrol bas dgyes pa'i spyan zur g.yo ba'i 'od //
gus pa chen po'i chu skyes rtser son dge mtshan 'dab brgya dgod par shog
/brtan g.yo'i 'byung lnga'i dwangs ma kun dang phun tshogs ring 'tsho'i zil dngar gyis //
srog gi mdud pa dam por bcings gyur lha dang drang srong grub pa'i sde //
skye sogs brgal dka'i pha mthar son pa'i sras bcas rgyal ba'i thugs rje'i dpal //
kun nas bsdus te rnal 'byor la brtson skal bzang 'gro la rgya cher stsol //
de mthus mi bgres lang tsho'i stobs kyis gnyis 'thung dbang po zil gnon cing //
bsrubs skyes bdud rtsi'i bcud len grub bzhin bskal par mi shigs rdo rje'i srog
/tshe grangs med par kun nas thob pa'i lha yi tshal skyes go bi dA//
bsod nams ye shes lo 'dab rab g.yo mchog gi 'bras bu 'dzin par shog
/khyad par dus min 'chi ba'i 'jigs ster sha za khros pa'i gdong pa lta'i //
nad kyis 'tshe dang rgyal po'i chad pa gcan gzan chu gter 'khrugs pa'i rlabs /
chom rkun brang 'gro seng ge khros dang gnyis 'thung la sogs gdug pa'i rkyen //
thugs brtse'i shugs kyis myur du bcom nas bde ba'i go sar son gyur cig
/lam gsum 'gro bas rtag par bkrus kyang cung zad dag pa'i skabs bral zhing //
lha yi dbang po'i lag na nyal ba'i rdo rje'i mtshon gyis brdar bas min //
shin tu gnag pa'i las kyi mun pas mtha' med 'khor bar 'phyan gyur gang /
khyod zhal dran cing rig sngags bzlas pa'i zla ba'i zegs mas myur bcom mdzod //
sngon byung skabs gsum grong khyer la rtsen shin tu brtan par dus min gyi //
'chi dang las kyis sdug bsngal phung por mngon par 'jug thos de yi tshe //
kun nas gdung ba'i sprin bzhon bskul te bcom ldan 'das la gsol ba'i mod /
khyod kyi rigs sngags bstan nas zhi bzhin bdag kyang de 'drar mdzad du gsol //
'di na pad+ma gzhon sha chags pas 'gram pa'i 'jo sgeg bsten byas pa'i //
ri dwags tshogs rnams nags na rol bzhin rnal 'byor la brtson 'khor bcas kyang //
bas mtha'i gnas mchog shin tu nyams dgar shing shun 'jam po'i khang bzang dbus //
sbyangs yon bcu gnyis tshul bzhin spyod nas srog gi lhag ma don ldan shog
/stong nyid snying rje'i shing rta'i dbang gyur khyod zhabs pad+ma'i rtsa lag gis //
brgyad gnyis 'jigs pa'i mun pa rab zhi rig pa'i blo dang bsod nams dpal //
dad nor gtong sogs yon tan bdun ldan ut+pal gzhon nu nyer rgyas shing //
legs tshogs dbang gyur tshul min ku mud kun nas kun tu zum par mdzod //
nam zhig 'di snang nub par gyur tshe gang gi thugs rje'i phyag sor gyis //
dgyes par bzung nas nyam nga'i 'phrang las dbugs 'byin stsol ba'i de ma thag
/chu skyes gzhon nu'i mngal las grol ba'i dag pa'i lus mchog 'dzin pa'i mod //
tshe dang ye shes 'od zer dpag med mgon po de yi zhal mthong shog
/de ltar gus pas gsol ba btab cing lus kyi ba spu'i 'khri shing g.yo //
ngag gi gdung dbyangs mgrin par brtsegs nas yid kyis nyin mtshan bar med du //
'phags ma gang gi yon tan la dad bstod pa'i rgyal po 'di bklags pas //
ji skad gsungs pa'i don rnams grub ste skal pa bzang ldan skye bor 'gyur //
de ltar 'phags ma gtsug tor rnam par rgyal ma la bstod cing gsol ba gdab pa'i rim pa 'chi med grub pa sprin gyi rol mo 'di ni rang gzhan gyi don du nye bar dmigs te /
blo gsal a b+ha yas rang lo bcu bdun par rig grol phun tshogs gling du legs par sbyar ba 'dis kyang bla na med pa'i dge mtshan dam pa rmad du byung ba 'byung bar gyur cig //
/
!
rje btsun sgrol ma dkar mo yid bzhin 'khor lo la bstod pa 'chi med sprin dkar 'dzum pa'i rol mo zhes bya ba bzhugs so //
rgya gar skad du /
Ar+Ya tArAtsit+tAtsakre stotraM nA ma /
bod skad du /
'phags ma sgrol ma yid bzhin 'khor lo la bstod pa zhes bya ba /
thams cad mkhyen pa la phyag 'tshal lo //
'di na sna tshogs las kyi 'khri shing mtha' med btsugs kun sdug bsngal khur //
brgya phrag 'bras bu'i ngal bas gtses byas de tshe 'phags ma gang gi mtshan //
'dzin pa yis kyang byung dang 'byung 'gyur 'jigs pa'i chu gter bsgral mdzad phyir //
de nyid kho nar bstod pa'i tshig 'di blo ldan su zhig 'dzin mi byed //
gang na lha dang drang srong grub pa rig 'dzin tshogs kyi dga' tshal ni //
mnan nem bteg 'phar rat+na'i sa gzhi bai DUr+Ya yi brag ris brjid //
dwangs pa'i rol mtshor puN+Da rI ka'i drwa bas sbrel ba'i bar bar du //
dbang po'i bya tshogs kha dog sna tshogs yid 'ong snyan pa'i sgra sgrog der //
rin chen ljon shing blta na lhun stug yal 'dab g.yo ba'i bsti stang gis //
rta babs bsten 'dra'i gzhal med khang chen bkod pas khyad par gyur pa gang //
sgyu ma'i zlos gar rtse ba ji bzhin sgo 'phar g.yo ba'i dpal de yis //
ting 'dzin brgya phrag du ma thob byed lha yi skyed tshal las 'phags dbus //
rab mdzes gzhon nu'i mchu sgros las lhag ut+pal dkar po'i 'dab ma yi //
'dzum phreng dgod pa chu gter la zhugs nyin mo'i phyogs kyis smad byas par //
gcig shos 'od zer phreng bas mngon bsus rang drin dran pas 'degs rtsom tshe /
khyod zhabs snying rje'i gzhon sha chags de'i 'bab stegs gcig tu gyur pa bzhin //
ga pur 'dzin pa'i 'od ris kyis phye ku mud 'dzum phreng g.yo ba dang //
chu 'dzin gzhon nu'i bla bre las byung kha ba'i rdul brtsegs kai la shas //
mtshon pa ma yin khyod sku rab mdzes rdul gyi thig le'i lang tsho la //
mtshan dpe'i yon tan ri dwags kyis 'khyud kun rmongs ma rig sel la 'dud //
phyag g.yas lcug phran gzhon nu'i 'khri shing mchog sbyin bsil yab dam pa der //
gzung 'dzin 'khrul pa'i mya ngam thang la mtha' med 'khyams gyur srid pa'i 'gro //
sna tshogs 'jigs ster sdug bsngal gsum gyi tsha gdung dag las dbugs 'byin nas //
dga' dang gtan bde'i ngal bso sbyin mdzad thugs rje brtse ldan khyod la 'dud //
g.yon pas rin chen rnam gsum mtshon byed phyag rgya dang bcas mtheb srin gyis //
snying rje'i bdud rtsis mngon par phye ba'i puN+Da rI ka'i me tog gsar //
lo 'dab dang bcas rab tu sgeg par 'dzin des skal bzang skye bo la //
thar pa mchog gi bcud len sbyin mdzad kun nas zhi ma khyod la 'dud //
gnas skabs byang chub yan lag bdun ldan 'dren byed zim bu'i 'jo sgeg gis //
mngon par mtho ba'i go 'phang chen po nem nur med par sbyin pa dang //
chabs cig mthar thug sku bzhi'i 'byor pa rmad du byung ba'i rgyal srid la //
mchog tu dbang bsgyur phrin las stsol mdzad kun mkhyen ma khyod las gzhan su //
shin tu zhi zhing 'dzum pa'i bzhin can sna tshogs 'od zer phreng bas mdzes //
lcid kyis non spangs lha rdzas mchog gi stod g.yogs smad dkris rab 'chang zhing //
tha dad rin chen drwa bar 'brel ba phyag zhabs mgul par spras pa des //
'gro la mi 'jigs sbyin pa ster ba'i yon tan mnga' ba khyod la 'dud //
dbu skyes mthon mthing ut+pal gzhon nu'i 'od zer gyis bos rigs kyi bdag
/mi bgres skye 'chi'i rtog pa rnam spangs tshe dang ye shes dpag med pa'i //
zhabs mthil bcings pas 'gro kun 'chi med bde ba'i bcud len sbyin pa de //
ge sar nyid yin gzhan du srid na 'du 'bral dbyen gyis phyed mi 'gyur /
khyod sku rab mdzes kun tu zhi zhing rnam par dag pa'i dpal de yi //
gzi byin 'gog phyir bcu drug cha ldan do zlar 'ongs pa'i de ma thag
/cung zad tsam yang bsgrun par ma bzod slar yang ngo tsha'i grib ma ru //
mngon par yibs des rgyab yol mdzad pa'i ngo mtshar mchog ldan de la 'dud //
chos kun gzod nas bdag gir ma bcings rnam thar gsum ldan mkha' 'dra'i dbyings //
mtshan rtog spros pa'i sbubs su mi gnas yang dag dbu ma'i lam rig pas //
gnyis snang rtog pa'i pha mthar brgal kyang bde chen snying rje'i 'jo sgeg can //
zung 'jug dbyer med rnam kun mchog ldan 'od gsal chos kyi sku la 'dud //
gang gi rang bzhin g.yo ba med kyang stong gzugs sgyu ma'i rol mo ni //
zag bral bde ba mchog gis rgyas btab kun tu mnyam par sbyar ba yis //
'og min gnas su mtshan dpe'i rol gar sgyu 'phrul drwa ba'i rnam pa can //
dag pa'i gdul bya'i tshogs rnams smin mdzad longs spyod rdzogs sku khyod la 'dud //
'di na blo mig nyon mongs kyis ldongs sna tshogs rtog par 'phyan pa'i 'gro //
skad cig rer yang de snyed brtse ba'i zlos gar zad med bsgyur ba yis //
lam gyi stegs dang lam dang lam gyi 'bras bur sbyor bar mdzad pa'i dpal //
tshad med 'jug pa dus las mi yol sprul pa'i sku mnga' khyod la 'dud //
rin thang bral ba'i rat+nas gtsug phud dam por bcings byas 'jig rten na //
grags pa'i dpal ni nyi ma ltar gsal de dag gis kyang khyod zhabs la //
btud par mdzad pa'i ngo mtshar 'gog phyir dus gsum rgyal ba sras bcas kun //
skyed pa'i yum gcig shes rab phar phyin mchog gi sku ru bstan la 'dud //
shin tu rab mdzes chu skyes gzhon nu'i dpal ltar gsal ba'i mtshan dpe'i gzugs //
snying rje'i dri bsung mngar pos phyogs kun yongs su 'gengs byas de yi mthus //
byang sems lha dbang drang srong grub pa'i 'khor tshogs raHyig gnyis pa'i sprin //
grangs med rol sgeg rnam par g.yo bas gsung gi bcud len btung la 'dud //
de ltar rab snyan bstod tshig dri bzhon dal bur rgyu ba'i pho nya yis //
spros bral kun gsal gzhon nur rab chags mkhyen brtse'i sprin dkar 'dzum zhal la //
rnam par 'khyud pas rjes su gzigs pa'i byin rlabs bdud rtsi'i thigs phreng gis //
bdag sogs gus pa'i ba ku lar reg phan bde'i 'dab phreng grol mdzod kye //
gnas skabs bsod nams ma yin chang gi btung bas myos pa'i sna zhags can //
brgyad gnyis 'jigs pa'i mtshon 'khor g.yo bas bdag gzhan sdug bsngal gsum ldan gyi //
zug rngu'i tshor bas rnam par 'ching byed thugs rje'i mchil pas dbang bsdus te //
mtho ris yon tan bdun gyi bdag nyid bde ba'i shul lam la zhugs mdzod /
khyad par dus min 'chi ba'i rlabs phreng mi bzad ldan pa'i sin+d+hu'i bdag
/ma rungs 'byung po ral gri'i so can sna tshogs kun gyis gang ba der //
bsti bar phyogs tshe khyod kyi thugs rje'i chu gter lam las legs bskyod nas //
'chi med bde ldan rin chen gling phyin don gnyis lhun gyis grub par mdzod //
rtag tu gang sku'i shar gyi thig le rab gus bde 'byung gtsug tor rtser //
snang stong zung 'jug 'khor lor bsgoms nas gsang sngags 'bru brgyad 'bar ba'i mod //
dus kun snying gi kun+dAr brten las ring 'tsho'i bcud len grub pa dang //
lhan cig dgyes zhal rnam par g.yo mthong lung bstan dbugs dbyung stsol bar mdzod //
gzhan yang phan bde'i rtsa lag gcig gyur rgyal bstan 'dzin pa'i ut+pa la //
lung rtogs nyin mo'i 'od zer la phyogs rig grol 'dzum phreng dgod pa rnams //
skye rgu'i dad pa'i thor tshugs rtser bkod de mthus snod bcud thams cad la //
slar yang rdzogs ldan gsar pa'i dga' ston nub pa med par sbyin gyur cig
/nam zhig 'dir snang zad par gyur tshe 'byung bzhi 'dus pa'i yid kyi lus //
rab tu 'jigs bcas 'thor rlung gis bskyod rnal du gnas min de yi tshe //
kun nas brtse ldan 'phags ma khyod mthong thugs rje'i ra bar bzlums pa las //
dag pa'i zhing du dbugs 'byin mdzad nas gnas ngan len pa yongs spong shog
/mthar thug blo yis gzhal bar mi nus yon tan rin chen yongs kyi mdzod //
dran pas srid zhi'i dgos 'dod kun 'byung rgyal ba'i yum gcig khyod bzhin du //
spangs rtogs phun tshogs 'gro kun sgrol mdzad go 'phang mchog der myur phyin nas //
don gnyis lhun grub rgyal ba kun gyi phrin las pha mtha' 'dzin gyur cig
/de ltar bsngags brjod chu 'dzin gzhon nu tshig snyan glog phreng do shal can //
don bzang sprin gyi rol mo gsar pas rab gus ldan pa'i gnyis skyes tshogs //
gnas skabs mngon mtho'i zlos gar bsgyur bas srid zhi'i phun tshogs 'gugs pa dang //
mthar thug zung 'jug sku gsum dbyer med mngal khur mchog gis lci bar 'gyur //
de ltar 'phags ma sgrol ma dkar mo yid bzhin 'khor lo la bstod cing gsol ba gdab pa'i rim pa 'chi med sprin dkar 'dzum pa'i rol mo zhes bya ba 'di ni /
zhing gi bkod pa dang mthun par rten dang brten pa kun la bsngags brjod kyi tshul du gzhon nu a b+ha yas rang lo bcu bdun par rig grol phun tshogs gling du sbyar pa'i dge bas khyab bdag 'khor lo'i mgon po mchog rnams rtag tu zhabs pad brtan cing /
bdag gzhan thams cad dus min gyi 'chi ba'i 'jigs pa las grol ba'i rgyur gyur cig //
/
