@#//
rdo rje phur bu yang gsang spu gri'i bsnyen yig rin chen snye ma zhes bya ba bzhugs so //
oM sid+d+hi rastu /
rang rig 'a~Xgyur me~Xd ye shes phur bu yis //
srid zhi'i 'khor lo mi phyed rgyas 'debs pa'i //
zung 'jug bde chen rdo~X rje~X gzhon nu yi //
dkyil 'khor spro bsdu'i byed po bla mar 'dud //
rgyud kyi rgyal po rig mchog 'bum sde'i bcud //
yang gsang spu grir 'brel ba phur pa yi //
bsnyen yig skal bzang 'dod pa 'jo ba'i dpyid //
rin chen snye ma bzang po deng 'dir 'khrungs //
bde bar gshegs pa thams cad kyi phrin las gcig tu 'dus pa'i bdag nyid rdo rje phur bu yang gsang spu gri 'bar ba'i bsnyen sgrub byed par 'dod pas /
spyir sgrub thabs kyi rtsa tho las /
gzhung dngos byang chub nar ma dang :
thun mong tshom bur sgrub pa che :
glo bur cog brdung las sbyor gsum :
re rer bsnyen sgrub las tshang bar :
zhes gsungs pa ltar sgrub lugs rnam pa gsum las /
'dir bdag don byang chub nar mar sgrub pa'i man ngag ltar nyams su len pa la'ang nang gses kyis bsnyen sgrub las gsum du gsungs pa las /
dang po bsnyen pa ni /
dbang thob cing dam tshig dang sdom pa la yid brtan pa /
dad brtson shes rab dang ldan pa'i rten gyi gang zag gis bsnyen pa la 'jug pa'i snga rol du /
dkon mchog mchod pa /
gsung rab bklag pa /
sAts+tsha /
chu gtor sogs rang ngam gzhan la bcol bas kyang rung ste /
rgyab rim gyi dge ba'i dpung ci 'grub sngon du 'gro bas /
dben zhing shis la yid dang mthun pa'i gnas su mchod gtor gyi rgyu dang bza' btung gi yo byad ldab 'phar du ldang ba /
mtshams g.yog sman pa sogs mtshams khang du chug dgos pa thams cad spyi dang mthun par sta gon bya zhing /
'jug pa'i dus ni /
ra ba bzhi dang 'grig na rab ma 'grig na zla ba gang yang rung ba'i yar ngo'i tshes brgyad dus dge ba la /
mgo phur 'dzom pa lta bu'i gza' skar 'phrod sbyor dge zhing shis pa nas brtsam ste /
gnas de sgrub khang gsar pa yin na sa chog kyang sgrub gzhung ltar bya dgos mod /
'dir rnying pa'i dbang du byas te /
gnas khang la phyag bdar legs par byas la /
der bdag gi rnal 'byor bzlas pa'i bar mdor bsdus pa tsam bsgoms rjes dkyil 'khor gyi 'khor lo 'od gsal du bsdus nas /
de nas bdag nyid rdo rje gzhon nu yab yum gyi skur langs te /
zhing skyong gzhi bdag sogs dkar phyogs pa rnams la gtor ma phul nas phrin las bcol /
nag phyogs pa rnams la bgegs gtor btang nas /
rdo rje srin po'i nga rgyal mchog tu brtan pos bka' bsgo /
drag sngags thun brab gu gul gyi dud pas bdug pa sogs tsham rngam gyis bgegs bskrad nan tan byas nas /
sgo drung du tho brtsigs pa la rgyal chen bzhi'i tsaka li rab gnas can gzug
/de'i mdun mchod gtor bshams la /
sgrub gzhung ltar byin brlab lha bskyed bstim mchod bstod phrin bcol rnams byas pas /
'khor yug thams cad du rgyal thabs bzhi'i rdo rje'i gur phub par bsam pa ni phyi mtshams so //
de nas nang mtshams ni /
spro na phyogs skyong phur gdab bya ba'am yang na las byang gi mgo'i mtshams gcod bya zhing /
rdo rje phur bu'i tshogs kyis phyogs mtshams steng 'og thams cad gtams te cis kyang mi shigs par bsam /
gsang mtshams ni /
bar du gcad bya gcod byed thams cad sems kyi rtog pa ste /
sems nyid stong gsal chos skur rtogs pas bar chad kyi ming tsam yang ma grub pa ni mi shigs rdo rje'i mtshams gcod yin pas sus kyang gzhig tu med do //
de ltar mtshams bcad phyin chad sngar dmigs 'og tu ma chug pa'i ngo gsar dang mi 'phrad cing chas ka'i gtong len yang spang /
srung 'khor 'di dag mtshams grol rgyu'i thun tha ma'i tshe ma gtogs mi bsdu zhing /
thun 'go thams cad du'ang bar chad mi 'jug pa'i phyir gsal 'debs bskyar ma re bya'o //
de nas bcas bsham pa ni /
rang gi mdun ngos su dam tshig gi bris sku rab gnas can dgram /
de'i mdun du bid+yot+ta ma las /
gling bzhi pa yi b+hany+dza la //
'khor lo rtsibs brgyad e dang bcas //
phur bu spungs la bsnyen pa bya //
zhes gsungs pa ltar /
stegs bu bdud rtsi lngas chag chag btab pa la /
thig tshon byin rlabs dang ldan pas dkyil 'khor mtshan nyid rdzogs par bris pa'am /
ras bris dgram pa gang bde bya zhing /
yang na bsnyen pa'i skabs 'dir dkyil 'khor ma 'grub na'ang skyon med /
gang ltar yang /
dkyil 'khor bsham na /
de'i lte ba'i gru gsum mthing nag gi steng du'am /
dkyil 'khor mi bsham pa'i phyogs la stegs bu khebs ldan bkod legs pa'i steng du /
thod pa gling bzhi pa la chu tshon gyis 'khor lo ser po rtsibs brgyad pa bris pa'i nang 'bru nag gis bkang ba la /
byug bdug brab gsum gyis gzi byin bskyed pa sogs tshul bzhin du 'du byas pa'i phur bu 'byor na lha phur tshang ba sbams te'am /
ma 'byor na gtso phur nyid btsugs pa bkod /
de'i rgyab mdun gang bder rnyed na pho thod mtshan ldan du snying po'i gta' gtor zhes sgrub gtor ni /
dpal gtor che ba gcig la 'khor rang 'dra ba bcus bskor ba'i rtser sku rten btsugs shing dar nag gi gur phub pa many+dzi la bkod /
de'i g.yas g.yon du stegs bu cung zad dma' bar yi dam gyi mchod gtor dang /
phur srung sogs spyi bye brag gi srung ma'i gtor ma rnams kyang bshams pa'i g.yas su a mr-ita btab pa'i sman phud /
g.yon du sha chen dang bcas pa'i rak+ta /
rnyed na de gnyis kyi snod kyang rim par ma ning dang mo thod shis /
mtha' skor du phyi nang gi mchod pa'i yo byad sogs lag len ltar bkod legs par bsham /
rang nyid rten dang zhal sprod kyi tshul du stan nang tshangs can 'jam zhing bde ba'i 'og tu 'bras sam sa dkar gyis g.yung drung chos bskor du bri /
mdun du rdor dril DA ma ru nang mchod 'thor nas sogs bzhag
/gzhan yang tshogs rdzas sogs 'dir dgos pa'i yo byad thams cad ma tshang ba med pa 'du byas nas /
de nub dkon mchog la mchod pa rgya cher phul te tshogs bsags /
nyams chag la 'gyod sdom gyi bsam pa drag pos bshags pa bya /
bla ma yi dam gyi lha la mos gus chen pos bsnyen sgrub la bar chad mi 'byung ba dang dngos grub myur du thob pa'i gsol ba btab nas nyal ba'i rnal 'byor gyis nyal lo //
de nas bsnyen pa dngos gzhi ni /
'dir snga thun nas 'go 'dzin par gsungs pas sang zhogs ldang ba'i rnal 'byor gyis langs nas /
nam langs pa dang stan la bsam gtan gyi 'dug stangs kyis 'dug ste /
sngon 'gro'i las bdun dang /
dngos gzhi ting 'dzin gsum nas bstod pa'i bar las byang bzhin du gzhung bsrangs rjes /
bzlas pa ni /
phreng ba byin rlabs sngon du 'gro bas las byang ltar sku phyag rgya la dmigs pa /
gsung yi ge la dmigs pa /
thugs chos nyid la dmigs pa'i dzapa? dgongs gsum po re re la thun gyi sum cha re tsam cha rtsis te gsal btab la /
sems rtse gcig pa'i ting nge 'dzin gyis bzla ste /
bzla bya'i sngags ni dzapa? dgongs gsum ka la /
oM badzra kI li kI la ya sarba big+h+nAM baM hU~M phaT dzaHhU~M AH
zhes srog sngags 'bru dgu
/las sngags 'bru lnga /
'phyong sngags 'bru gsum rnams sbrel ba'i 'bru bcu bdun pa kho na chig dril du bzla'o /
khro bcu sogs 'khor sngags rnams thun mong tshom bu'i bsnyen sgrub skabs gtso bo'i bcu cha re bzla bar gsungs na'ang bdag don byang chub nar ma'i skabs 'dir gzhung las ma bshad pas bzla mi dgos shing /
phyag bzhes 'gar bsnyen pa'i skabs 'dir 'phyong sngags 'bru gsum 'dogs mi dgos par bzhed pa ni /
thun mong tshom bu'i sgrub pa'i nang tshan gyi bsnyen pa'i shan shor ba yin gyi /
'dir bdag don gyi dkyus su bkod pa'i sngags byang la 'bru bcu bdun pa nyid yod pas 'phyong sngags sbrel ba 'thad do //
de'ang ha cang sngags myur ba dang /
bul ba dang /
sgra drag pa dang /
zhan pa dang gnyid rmugs sogs bying ba dang /
sems 'phro rgod sogs sngags dang ting nge 'dzin gyi skyon rnams spangs te /
ting nge 'dzin gyi gsal snang dang nga rgyal brtan pos sngags sgra gsal zhing dag par bzla ba la rtse gcig tu bslab cing /
thun mthar stong tshigs kyi mchod bstod bsdus pa re byas nas /
hU~M gsum gyis dkyil 'khor mi dmigs pa'i dbyings su bsdu zhing /
phaT gsum gyis thun mtshams kyi lhar langs te /
snod bcud thams cad lha sngags 'od gsal gyi 'khor los rgyas btab nas ting nge 'dzin chu bo'i rgyun lta bu la sbyar ro //
de la thun gcod tshul ni /
bdag don du thun bzhir gsungs pa tsam las gsal kha med cing /
tshom bu'i sgrub gzhung du snga dgong gnyis dang /
gung gnyis te bzhir bshad na'ang /
bdag don gyi skabs 'dir spyi 'gro ltar byas kyang mi 'gal bas /
nyin gnyis pa man chad thor thun gyi 'gor sngon 'gro'i las bdun tshang bar bya zhing /
bzlas pa'i 'gor phreng ba byin rlabs kyang bya /
nyin dang po'i dgong thun dang srod thun /
nyin gnyis pa man chad snga dgong srod kyi thun gsum gyi 'gor srung 'khor gsal 'debs tsam byas rjes ting nge 'dzin gsum la 'jug pas chog cing /
phreng ba byin rlabs kyang mi dgos /
rten dang brten pa'i dkyil 'khor gyi rnam pa blo yul du gsal thebs tshe bsnyen pa 'gro che khyad kyis phyi thun gsum por mngon rtogs kyi sgom byang rnams dor nas so so'i bskyed sngags kyi mjug tu las byang rtsa ba'i gsal gdab kyi tshig rnams la zhugs kyang mi 'gal /
gang ltar yang srod thun gyi mthar spyi bye brag gtor bsngo rnams bya zhing /
'byor na phur pa rang gzhung gi rgyun gtor re dang tshogs mchod re yang bya /
gal te ma 'byor na tshugs grol nyin gnyis kyi thun thog mtha' dang /
ngo gnyis kyi brgyad dang nya stong ste dus bzhi la chag tu mi rung /
tshogs gtor rnams dkyil 'khor gyi 'khor lo bsdus nas thun mtshams kyi lhas byas kyang mi 'gal /
rgyun gyi dge sbyor chag med byed rgyu yod na thun mtshams gang bder byas pas chog cing /
gzhan du na thun mtshams la yang lha'i gsal snang dang ma bral ba'i ngang nas bzlas pa bya zhing grangs tshad la mi brtsi /
khams gseng ba sogs kyi dus phreng ba la mdud pa rgyab pa khro zhal du dmigs nas gdan khar bzhag pas stan bsrung /
gzhan 'gro 'chag mang po spangs te stan gyi drod ma yal ba gal che /
srod thun gyi mthar dkyil 'khor yongs rdzogs sam /
sngar bsdus nas gtor bsngo sogs byas pa yin na thun mtshams kyi lha de'ang 'od gsal du bcug ste /
brjod med bsam 'das chos nyid bde chen gyi ngang nas seng ge'i nyal stabs kyis nyal /
tho rang gzhom med sngags kyi rang sgra grags pas gnyid sad par mos la /
snang grags rig gsum lha sngags 'od gsal gyi 'khor lor lhag ger rgyas btab ste ldang zhing /
thun mtshams su bza' btung rnams bdud rtsir byin gyis brlabs nas nang gi sreg blugs kyis longs spyod pa sogs nyal ldang 'gro 'dug za gyon gyi rnal 'byor dang ldan pas byed spyod thams cad don yod par bya ste /
bi d+yot+ta ma las /
bza' btung gos rgyan rim pa dang :
'gro nyal 'dug ldang rgyun ting bya :
zhes gsungs pa'i phyir ro //
gzhan yang bsnyen pa'i bslab bya ni /
bdag don gyi sgrub gzhung las /
bsnyen pa ma rdzogs bar du gnas spos na dngos grub bo zag don med du 'gyur bas gnas mi spo :
zhes dang /
yang de nyid du /
bi to las /
mi bkol mi bshad gzhan mi bsam :
zhes pas bsnyen pa'i mtshan rtags ma thon bar du lha nyid mi bkol te :
gzhan gyi nad pa gdon can kun la lha de'i sgo nas byin rlabs mi bya :
byas na bo zag mtshan ma 'grib pas so :
zas gos kyang rang dbang rdzas la brten pa 'grub nye :
snying po'ang sgrub pa'i dus ma yin pa gzhan la mi bshad do :
mi bsam zhes pas sems rtse gcig tu yi dam gyi lha la dmigs pa ma gtogs bzang ngan rtog tshogs gang yang yid la mi bya :
tha ma lta rtog yi ge'i ris la sogs pa g.yeng ba spangs te sa sde gzug par bya'o :
zhes gsungs pa ltar bslab par bya'o //
de ltar thun bzhi'i rim pas dus grangs rtags kyi bsnyen pa gsum gang rung bya ste /
de la dus ni /
dgongs rgyud las /
yun ni lo zla tsam du bsring :
zhes pas rang gi nus pa dang sbyar te /
lo'am zla ba'i grangs 'di tsam zhig bya'o zhes ji ltar dam bcas pa las ma 'das par bya ste /
'di'i sgrub pa'i skabs su /
zhag ni sum cu phrag drug gam :
zhes pas bsnyen sgrub so sor zla ba drug re ste khyon lo gcig yan chad dam /
yang na bsnyen sgrub spyir zla ba drug gi dbang du byas te /
'dir bsnyen pa la de'i phyed cha zla ba gsum yan chad do //
grangs kyi bsnyen pa ni /
dgongs rgyud las /
bsnyen sgrub cho ga tshang byas nas :
'dzab grangs bdun 'bum nyi khri gdon :
zhes pa ltar grangs tshad bdun 'bum nyi khri yan chad do //
mtshan ma'i bsnyen pa ni /
ting nge 'dzin gyi mtshan ma'am phyi rol gyi rtags gcig ma thon gyi bar du bsnyen pa mi gtong ba ste /
ji skad du bdag don sgrub gzhung las /
de ltar bsnyen pa'i drod dam mtshan rtags ni :
nyams rtogs 'bar ba :
sems rtse gcig pa'i ting nge 'dzin thob pa :
rmi lam du mchod rten gyi rtse dang :
ri bo'i rtser 'dug cing dar phyar ba :
nyi zla'i steng na 'dug gam nyi zla lus la shar ba dang :
dngos su lha nyid gyad du gyur pa dang zhal mjal lam bzhad pa dang :
rmi lam du rnga chen brdung ba dang :
dung 'bud pa :
'od dang lha mos gzugs ston pa dang :
'gro ba'i ded dpon byed pa rmi ba la sogs pa mtshan ma bzang po rang nyams kyis rig pa phyogs med du 'byung ngo :
zhes gsungs pa ltar ro //
gnyis pa sgrub pa ni /
bgegs gtor gtang zhing phyi nang gi mtshams gcod sogs bsnyen sgrub sbrel ma'i skabs 'dir sngar song bas go bcad /
chag chag gdab pa /
thig tshon byin rlabs ldan pas dkyil 'khor bri ba /
phur bu byin gyis brlabs te dgod pa /
rgyan rdzas dgram pa rnams gzhan don tshom bu'i sgrub gzhung ltar bya ba yin mod /
de tsam ma lcogs na /
sngar bsnyen dus dkyil 'khor bshams tshe /
de ka'i steng du sbam phur bkod pas go bcad /
gal te sngar thod dkyil kho nar brten pa yin na /
'dir ras bris bkram pa'i steng sngar gyi thod pa'i dkyil 'khor la lha phur tshang ma sbams te btsugs pa nyid bkod /
sngar gtso phur las med na skabs 'dir lha phur tshang ma'am /
ma 'byor na dkyil 'khor gyi lha gnas so sor tshon spung ngam phyag mtshan nam 'bru'i tshom bu bkod /
sgrub gtor dang chos srung gi gtor ma sman raka rnams sngar gyi de ka gsos pas chog
/skabs 'dir phyi nang gi mchod pa dang dkyil 'khor gyi rgyan ci 'byor bkram /
de ltar grab shoms tshar ba'i nub rgyun bsnyen ma chag tsam bzlas rjes nyal /
sang nyin zhogs thun nas brtsam ste /
sngon 'gro'i las bdun sngon du 'gro bas /
ting 'dzin rnam gsum nas bzung rang dang mdun gyi dkyil 'khor sgrub rten phur bu dang bcas pa dbyer med dam tshig gi 'khor lor bskyed pa'i khyad par tsam ma gtogs /
gzhan bstod pa'i bar bsnyen pa ltar las gzhung bsrang zhing sku gsung thugs kyi dzapa? dgongs gsum bsnyen dus ltar sngon du btang rjes /
'dir yon tan la dmigs pa'i dzapa? dgongs gtso bor bya ste /
de'i dmigs pa ni /
bdag nyid las mdun rten gyi dkyil 'khor phaT dzaHsa phyes pa mdun gyi nam mkhar bzhugs par mos /
bdag nyid kyi thugs srog hU~M gi 'od zer 'bru dgu'i rnam pa mang po spros /
phyogs bcu'i bde gshegs thams cad dang /
gtso bo khro tshogs sras mchog sgo ma dam can gyi phur bu thams cad kyi thugs kar thim /
dgyes pa bskyed /
thugs dam bskul /
sku gsung thugs kyi dngos grub thams cad sngags phreng dmar po'i rnam par lha so so'i lte ba nas byung /
bdag gi lte bar zhugs /
thugs ka'i sa bon la thim /
slar yang thugs ka nas sngar bzhin spros pa 'gal me ltar 'khor ba la dmigs nas dzapa? bzla zhing thun mthar mchod bstod /
thun bzhi gcod tshul dang sngon 'gro rgyas bsdus kyi 'dor len sogs sngar bsnyen pa ltar las /
'dir srod thun lta bu'i thun gcig la tshogs gtor yang ci 'grub bya zhing lhag ma btson du 'dzin pa sogs spyi ltar ro //
tshul des sgrub pa rdzogs par nye ba'i mtha'i zhag bdun gsum tsam gyis ring sngar sku gsung thugs yon tan bzhi'i dzapa? dgongs dang ldan pas dzapa? bzlas mthar dmigs pa 'di nyid bsnan te /
slar yang 'od zer 'phros pas snod bcud kyi 'jig rten thams cad khyab /
'byung bzhi rin chen sman rdzas thams cad kyi tshe ring nad gdon sel byed kyi bcud thams cad bsdus te bdag la thim pas gzi mdangs bskyed /
bcud sems can thams cad la 'phros pas las nyon ma rig pa'i bag chags sbyangs /
rdo rje gzhon nu'i rang bzhin du gyur /
dkyil 'khor gyi lha tshogs dang phyogs bcu'i sangs rgyas thams cad la 'phros /
mnyes mchod phul /
dgyes pa bskyed /
thugs dam bskul /
sku gsung thugs kyi dngos grub thams cad oM AHhU~M gi rnam par bsdus nas bdag la thim pas las nyon bag chags dang bcas pa sbyangs /
rdo rje gzhon nu'i rang bzhin du gyur /
sku gsung thugs yon tan phrin las yongs rdzogs kyi dngos grub thob par bsam /
yang 'bru gsum gyi rnam par bsdus nas rten rdzas thams cad la thim pas 'phar 'khrab khol zhing dri bzang dang du ba sogs 'byung bar bsam la bzla'o //
de yang bdag don gyi sgrub gzhung las /
de ltar zhag sum cu rtsa drug gam :
mtshan ma ma byung bar du ting nge 'dzin gyi 'phro 'du de dag dang bzlas brjod kho na gtso bor byas te bsgrubs pas :
bsnyen dus kyi rtags ma rdzogs pa kun rdzogs par 'byung la :
grub rtags rab 'bring tha gsum gang yang 'byung ste :
rab rnam smin gyi lus 'di nyid lhar 'gyur ba'am :
ma gyur kyang sems nyid lha skur 'du 'bral med pa 'byung :
'bring du zhal mthong ba :
chos gsung ba :
ngag bden pa 'grub pa 'byung :
tha ma'ang dgra bgegs tshar gcod nus pa 'byung ngo :
de'i tshe rten phur rnams spyi gtsug mgrin pa snying gar gtugs shing :
sku gsung thugs lhun gyis grub par gsol ba gdab bo :
zhes gsungs pa ltar /
dus grangs kyi brtsi lugs sngar bsnyen par bshad pa bzhin dang /
mtshan ma ni bshad ma thag pa nyid yin cing /
der ma zad grub pa'i rtags phur bu 'phar zhing me ltar 'bar na rig 'dzin gyi rgyal por 'gyur ba dang sangs rgyas kyi zhal mthong ba sogs 'byung /
'bring du ba byung na mi snang ba sogs dang /
dro bar gyur na rkang mgyogs sogs kyi dngos grub thob par gsungs mod /
de ltar ma grub na'ang /
tha ma zhi rgyas sogs las phran tshegs rnams btab pa tsam gyis 'grub par 'gyur zhing /
gal te mtshan ma la dam 'cha' ba smin slob tu byed pa'i tshe rtags mtshan rab 'bring tha gsum gang rung ma byung na /
spogs pa'i cho ga ni /
bsnyen sgrub lan gsum bskyar bas 'byung bar 'gyur ro //
gsum pa las sbyor ni /
sgrub pa chen po'i yan lag dngos grub len pa ste /
de'ang grub pa'i mtshan ma mthong ba'am /
dus grangs rdzogs nas dngos grub kyi rdzas gsag pa ni /
mchod gtor bzang du bsham /
gta' gtor rnying pa kha gso /
b+hany+dza mtshan ldan du chang bzang po la a mr-ita dang mngar gsum btab pa oM AHhU~M gis bdud rtsir byin gyis brlabs la bzhag
/snod bzang por phye mar a mr-ita dang spod kyis bran pa la dngos grub kyi rdzas dbus su rin chen 'bar ba'i nang du 'dod don gyi gsol byang bcug pa /
de'i shar du zlum po /
lhor gru bzhi /
nub tu zla gam /
byang du zur gsum rnams bkod /
ril bu dang gdar bu ci rigs pas zlum thabs su bskor ba dang tshe 'brang dang tshe chang yang bshams la /
nub tha ma'i thor thun la sngon 'gro'i las bdun nas brtsam bzlas pa yang sngar gyi dkyus bzhin byas te tshogs kyi bar las gzhung bsrangs rjes /
yon tan dngos grub blang ba la dmigs pa'i dzapa? dgongs ni /
bdag dpal chen po yab yum du gsal ba'i yab kyi gsang gnas zla ba la rdo rje rtse lnga pa sdud byed kyi snying po bu gar oM dkar pos mtshan pa /
yum gyi mkha' pad+ma 'dab brgyad kyi lte bar e gru gsum gyi dbus su 'beb byed kyi snying po e dmar pos mtshan par bsam la /
mkha' gsang sbyar te snyoms par zhugs pas /
yum gyi dung khang du khrag 'thung rigs lnga yab yum tshon gang ba bzhugs pa rnams bskul /
snyoms par zhugs pas yab lnga'i byang sems mu tig dkar po /
yum lnga'i dwangs ma mtshal lta bu rtsa dbu ma nas byung yum gyi mkhar babs /
dkar dmar 'dres nas dngos grub thams cad kyi rang bzhin du 'khyil ba de oM AHhU~M gsum du gyur pa /
bdag gi rdo rje'i nang du rngubs te thugs srog la thim /
bde stong 'dzin med rang byung gi ye shes 'bar bar bsam la /
kI la ya 'bru bcu bdun pa la oM AHhU~M sarba sid+d+hi dza hU~M AHzhes btags pa brgya stong sogs drag tu bzla zhing /
sgrub pa'i mjug tu bsnan pa'i yon tan gyi dzapa? dgongs kyi dmigs pa phyi ma des dngos grub kyi rdzas rnams la 'phro 'du byas pas /
rdzas rnams rab 'od /
'bring khol /
tha ma rlangs sam dri byung ba'am /
gal te de tsam ma byung na'ang thor thun gyi mtha'i skya rengs shar ba dang dngos grub blangs te /
ka pA la mtshan ldan du rak+ta sna tshogs dang /
a mr-ita chang dang mngar gsum sbyar ba 'bru gsum gyi byin gyis brlabs pa lag tu thogs te /
hU~M:
dpal chen rdo rje gzhon nu dang :
yum chen 'khor lo rgyas 'debs ma :
khro bcu yab yum za gsod dang :
sras mchog sgo bzhi srung mar bcas :
thugs dam dbang gis spyan 'dren na :
'dir gshegs pho brang gnyan por bzhugs :
sa ma ya dzaHhU~M baM ho :
ho :
dpal chen yab yum 'khor dang bcas :
dang po chos dbyings ye shes lha :
bar du bdag gi yi dam lha :
da lta lha dang gnyis su med :
gnyis med rol pa'i mkha' dbyings su :
sman raka bdud rtsi sbyar bas mchod :
mchod 'bul dzapa? dgongs dngos grub stsol :
zhes mtheb srin gyis gtor zhing /
so so'i mtshan mthar ma hA pany+tsa a mr-ita kha raM khA hi :
ma hA rak+ta kha raM khA hi :
zhes sbyar la dbul lo //
de nas dngos grub kyi rdzas thogs la /
hU~M:
srid pa'i phur bu bsgrub pa dang :
dbang dang dngos grub blang ba'i phyir :
ye shes khro bo gshegs su gsol :
ye shes khro bo gshegs nas kyang :
kI la ya yi dngos grub stsol :
rdo rje phur bu'i lha tshogs dgongs :
dang po bsnyen pa'i dbu btsugs nas :
do nub phan chad zhag grangs thems :
bzlas brjod bsnyen pa'i grangs kyang tshang :
'gro ba ma lus bsgral slad du :
kI la ya yi dngos grub stsol :
oM:
bcom ldan dpal chen yab yum sbyor :
gsang ba byang sems dngos grub stsol :
phyogs bcu'i khro rgyal yab yum dang :
za byed gsod byed sprul par bcas :
phyogs bcur dbang dang phyogs skyong 'dul :
dbang bcu yongs rdzogs dngos grub stsol :
dpal chen sku gsung thugs las 'khrungs :
khro rgyal 'bum bas mthu stobs 'phags :
khro rgyal kun 'dus kI la ya :
khams gsum yongs sgrol dngos grub stsol :
gser dngul zangs lcags lha phur bzhi :
bsnyen cing bsgrubs pa'i lha lags kyis :
zhi rgyas dbang drag dngos grub stsol :
dpal gyi bka' nyan sgrub mchog skyong :
shwa na bdag nyid sa bdag bzhi :
tshe dbang longs spyod grub rtags rnams :
mthu byin dregs pa'i dngos grub stsol :
bse lcags dung gsum skyes bu ging :
ma bdun sring bzhi dbang phyug tshogs :
drag rtsal dngos grub rgya mtsho'i mdzod :
phrin las yid bzhin dngos grub stsol :
oM badzra kI li kI la ya kA ya wA ka tsit+ta A yur+dz+nyA na sarba sid+d+hi gu Na pha la ho :
sid+d+hi sid+d+hi hU~M hU~M a a a :
zhes pas lha dang dngos grub 'od du zhu /
bdag gi thugs srog la bsdu zhing dbyer med du bsam /
de'i tshe sgrub rten phur bu rnams 'phar zhing 'bar ba dang du ba sogs kyi rtags byung na the tshom med par lha la phyag byas nas lag g.yas pas blangs te dngos grub blang ba yin mod /
rtags mtshan mngon du ma byung na'ang 'dir rang gi gnas gsum du gtugs shing /
rdo rje gsum du lhun gyis grub par gsol ba btab /
sgrub gtor lhar gsal ba'ang gnas gsum du reg  cing dbang blangs nas lha zhu ba'i gtor rdzas bdud rtsir mos nas myang bas rtsa khams la ye shes kyis khyab par bsam /
de nas dngos grub kyi rdzas cha bzhir bgos pa'i gcig bla ma dang /
gcig rig 'dzin la 'bul /
gcig bdag gis rol /
gcig sgrub grogs la ster /
de nas nam langs pa dang rang gzhung gi rgyun gtor dang srung ma'i gtor chog rnams rgyas par bya zhing /
de nyin lhag chog dang sbrel te sngar gyi lhag ma rnams kyang btang la smon lam dang bzod gsol bya /
sgrub gtor cha gsum du bgos pa'i cha gcig sgrub khang gi 'og tu sgrub gzhung ltar gter du sba /
cha gcig sbyin sreg gi dus rdzas la 'bul /
cha gcig gtor ma gzhan rnams dang bsdebs nas phyir bsnur te tha tshig bsgrag cing brtan skyong byas la gtang /
gtor zor 'phangs nas las bzhi'i bro dang tshe 'gugs /
de nas dkyil 'khor la gtang rag gi mchod bstod rgyas par byas la /
rdul tshon yin na ye shes pa gshegs su gsol /
ras bris yin na brtan bzhugs bya /
dam tshig pa srung 'khor dang bcas pa bsdu zhing /
thun mtshams kyi lhar langs pas rtag chad kyi mtha' bsal nas /
zung 'jug gi ting nge 'dzin chu bo'i rgyun lta bu la sbyar /
bsngo smon dang shis pa brjod pas kyang mtha' brgyan /
de rjes kha skong gi zhi ba'i sreg blugs kyang bsnyen pa'i bcu cha'i grangs longs su gsag cing /
tho la mchod gtor sngar bzhin phul nas /
gshegs su gsol la tho 'grol /
de nas kyang bag gseng zhing gnas bsrung ba rnams spyi ltar shes par bya'o //
'di ni stod las kyi bsnyen sgrub rkyang pa byed pa'i lugs te /
gang zag gcig gis nyams su blang bde bar gsungs pa bdag don byang chub nar ma'i sgrub pa kha gtsang la brten pa'i rim pa'o //
!
//yang bdag gzhan thun mong du byang chub bsgrub cing bar chad 'dul phyir stod las smad las sbrel nas bsnyen sgrub las gsum yongs rdzogs kyi lugs nyams su len par 'dod na /
smin slob tu lo zla sbrel te sgrub pa la tshom bu'i 'khor dus dbang gis rnyed dka' bas /
sgrub grogs zhi dul dam tshig gtsang ba la bsten nas /
phun sum tshogs pa lngas gzhi bzung ste /
gnas gsar pa yin na sa chog dang /
gzhan yang lha sta gon /
sgrub grogs yod na gsar rnying gi khyad par shes pas bsre ba dang bsnan pa sngon du 'gro bas /
dngos gzhi la /
bsnyen sgrub las gsum las /
dang po bsnyen pa la /
phyi nang gsang ba'i mtshams bcad /
dam sri mnan cing sgo bsrung /
ma traM bsgral ba rnams byas nas /
stegs bu la chag chag btab ste thig tshon byin rlabs dang ldan pas dkyil 'khor sgo rdzogs lte ba gru gsum /
zla gam gsum /
thod ra /
rin chen cha brgyad kyi rnam pa can bzhengs pa'am yang na ras bris bkram pa la /
dkyil 'khor gsum las bzhi sgo skyong dam can dang bcas pa'i phur bu byin gyis brlabs te so so'i gnas su bkod /
sman gtor rak+ta phyi nang gi mchod pa rgyan dgram pa sogs yo byad thams cad tshang bar 'du byas nas /
sngon 'gro'i las bdun dang rtags gdab rjes /
ting 'dzin gsum nas bstod pa'i bar las gzhung bsrang ba ste /
de'ang nangs nub dang gung gnyis te thun bzhir bcad pa'i nam langs kyi thun 'gor sngon 'gro'i las bdun dang /
mtshan mo'i gung thun gyi mthar rjes kyi chos bdun sbyar zhing /
gzhan rnams la ting nge 'dzin gsum nas bstod pa'i bar song rjes /
sku gsung thugs kyi dzapa? dgongs gsum dang ldan pas thun rer gtso bo'i sngags stong re /
khro bcu brgya re /
sras mchog sogs la lnga bcu tsam re bzla zhing /
bsnyen pa'i skabs 'dir thams cad la 'phyong sngags 'bru gsum yang mi sbrel /
thun mthar stong tshigs kyi mchod pa dang dngos grub bskul pa rnams sgrub gzhung ltar bya'o //
gnyis pa sgrub pa ni /
bsnyen pa thon nas phur bu rnams snod 'bru nag gis gang bar btsugs te nye logs su bzhugs su gsol la dzapa? dang mchod bstod bya zhing /
grub na sgrub pa'i dkyil 'khor mtshan nyid tshang ba bzhengs pa'am ras bris bkram /
gal te ma grub na pho brang gi dbus su e khrom du bsgyur ba tsam byas te /
phur bu sogs rgyan rdzas rnams bkram la byin phab nas /
thun bzhir las gzhung bsrang ba bsnyen pa ltar las /
sngar gyi dzapa? dgongs gsum gyi steng du /
yon tan la gnyis kyi /
rgyun dzapa? kyi dgongs pa thugs ka nas lte bar 'khor ba'i do li'i dmigs pa dang /
mjug tu sbrel rgyu bdag rdzas la 'phro 'du'i dzapa? dgongs rnams sngar ltar shes par byas te /
'dir gtso 'khor thams cad kyi sngags la dzaHhU~M AHsbrel zhing /
grangs kyi cha rtsi tshul bsnyen pa ltar dang /
spu gri'i sngags bzlas pas kyang thun dang gdab phur la bsngags nas /
bshags pa bya /
mtshan gung gi thun la tshogs dang sbrel nas skong zlog ling ga bcas nas dpang gzug pa sogs nyu le bzlog pa'i phyir phur bskor bya ba'i bar sgrub gzhung ltar ro //
gsum pa las sbyor ni /
dkyil 'khor gyi lho nub tu brub khung bcas pa'i nang du ling+ga byad thag sngo dmar gyis dkris shing yug skra ske la btags pa khams gsum rnam rgyal gyi phur bu la gtod nas /
thun bzhir las gzhung bsrang ba dang /
dngos grub la dmigs pa'i sku gsung thugs dzapa? rnams sngar ltar dang /
khyad par mngon spyod drag po la dmigs pa'i sgrol ba'i dzapa? dgongs sbyar te /
gtso bo /
sras mchog
/dam can rnams kyi sngags mjug hU~M phaT kyi gong du dgra bgegs che ge mo mA ra ya zhes dang /
khro bcu'i gardza gardza sogs las sngags kyi gong du dgra bgegs che ge zhes gzhug
/gtso bor spu gri drag sngags 'dus pa la sgril zhing /
mjug tu ra mda' rlog cing pho nyas 'gugs pa rnams drag tu bya /
rtags mthong nas gab pa'i sngags drug spu gri'i dgongs par ldan pas bla rgyu ba'i dus gnad dang bstun te bsgral ba'i las la sbyar zhing /
nub tha ma'i tho rengs dngos grub blang ba'i cho ga sngar ltar byas rjes /
ling ro la brten nas bros tshar gcad pa /
sreg 'phang mnan pas las mtha' bsdu ba /
gtor ma gtang zhing tshe 'gugs pa /
dkyil 'khor bsdu zhing rgyun spyod la 'jug pa /
mtshams grol zhing gnas bsrung ba sogs zhib par sgrub gzhung ltar bya'o //
de'ang dus ni bsnyen sgrub las gsum la /
ji tsam sgrub pa'i dus kyi sum cha re bya ste /
dper na zla drug lta bu la /
bsnyen sgrub las gsum re re la zla ba gnyis re bya ba yin no //
'di ni stod las smad las sbrel nas bsnyen sgrub yongs rdzogs byed pa'i lugs te /
thun mong tshom bu'i sgrub pa ltar nyams su len pa'i tho byang tsam mo //
!
//yang gdug pa can bsgral ba'i phyir glo bur cog rdung ral gri phyung rdeg tu sgrub pa la'ang /
bsnyen sgrub las gsum las /
bsnyen pa ni /
gong du bsnyen sgrub thems na'ang kha gso ba'i phyir /
mtshams gcod sogs sngon du 'gro bas sgrub pa'i skabs ltar dkyil 'khor pho brang e khrom du bzhengs pa la phur bu dang rgyan rdzas bkod nas /
thun bzhir las gzhung bsrang zhing dkyil 'khor gsum gyi bsnyen pa ci rigs pa bya ba yin no //
gnyis pa sgrub pa ni /
brub khung du ling 'khor sgrub chen ltar bcas la /
nyin mtshan du las byang thun bzhi re bsrangs nas /
phrin las drag po'i dzapa? dgongs dang ldan pas spu gri'i sngags chig tshugs su bzla /
tshogs kyi dus ling chung re la sngags drug gis gdab kha bya zhing /
skabs su ling+ga la phur thun rnams brdeg
/gsum pa las sbyor ni /
rtags byung nas las gzhung tshar gcig bsrangs te /
lha tshogs thams cad sku mdog mthing nag zhal gcig phyag gnyis pa phur bu sgril bar bsgom /
dzapa? dgongs sgrub chen las byang ltar sbyar te /
spu gri la dgra bgegs che ge mA ra ya rbad phaT ces btags te drag tu bzlas nas /
phud 'thor zhing dpang gzug
/gab pa'i sngags drug gi dgongs pas gdab las bya zhing /
bsgral rjes dngos grub blang ba /
mtha' sdud sreg 'phang mnan pa sogs sgrub chen las sbyor gyi skabs ltar dang /
mjug tu gtor ma gtang ba nas mtshams grol zhing gnas srung gi bar rnams kyang sngar ltar bya ba yin no //
'di ni smad las kyi bsnyen sgrub las sbyor gsum rkyang sgrub tu byed pa'i lugs te /
glo bur cog rdung las sbyor gyi tshul du sgrub pa'i tho byang tsam mo //
!
//yang shin tu bsdus pa bsnyen sgrub chig chod du byed par 'dod na /
dkyil 'khor gyi dbus su thod dkyil phur bu dang bcas pa bkod cing /
mchod pa dang gtor ma sogs tshang bar bsags nas /
thun bzhir las byang gi gzhung bsrangs te /
dzapa? dgongs dang ldan pas bzla bya'i sngags kI la ya 'bru bcu bdun gyi sham bur ma rag mo yag mo sogs drag sngags 'dus pa yi ge bdun cu rtsa drug pa sbrel nas bzlas pas 'grub par gsungs te /
blo'i rim pa dang 'tsham par nyams su blang ba gces so //
de ltar rdo rje phur bu yang gsang spu gri 'bar ba'i bdag don byang chub nar ma'i sgrub pa gtso bor bton cing /
thun mong tshom bu dang /
glo bur cog rdung gi sgrub tshul sogs kyi gnad kyang zhar la 'phros pa'i yi ge rin po che'i snye ma zhes bya ba 'di yang /
dus gsum sangs rgyas thams cad kyi spyi gzugs bka' drin mtshungs med dpal ldan bla ma dam pa gter chen chos kyi rgyal po'i bka'i gnang ba thob pa la brten nas gnyos kyi dge slong rmongs pa d+harma shrIs zin thun sug ris su spel ba ste /
'dis kyang srid pa thams cad rdo rje phur bu 'grub par gyur cig //
/
