@#//
ma mgon sde brgyad kyi mchod phrin phrin las rnga sgra bzhugs so //
gu ru pad+ma sid+d+hi hU~M hrIH
'dir ma mgon sde brgyad kyi gtor bsngo bya ba ni /
mchod gtor phyag len ltar bsham /
gtor ma raM yaM khaM gis sbyang /
oM AHhU~M gis byin gyis brlab /
mdun bskyed ni /
rang nyid pad+ma drag por gsal ba'i thugs ka nas b+h+rU~M nag po gcig 'phros te /
de yongs su gyur pa las dur khrod 'jigs su rung ba'i pho brang gru gsum mthing nag zla gam gsum dang ldan pa /
'khor lo nag po rtsibs brgyad kyis bskor ba la /
thod pa skam rlon gyi gur khang la zhe sdang gi me rlung 'bar ba gcig tu gyur /
de'i dbus su gru gsum gyi pho brang du /
hU~M dang b+h+yoHmthing nag las 'od zer 'phros pas dgra bgegs thams cad tshar bcad /
mkha' 'gro chos skyong thams cad kyi mthu dang nus pa bsdus pa las ma mgon gnyis su gyur /
hU~M las mgon po nag po ma hA kA la zhal gcig phyag gnyis sku la dar nag gi 'jol ber gsol ba /
dbu skra kham nag gyen du 'khyil ba dar nag gi cod pan 'phur ba /
zhal bgrad cing mche ba gtsigs pa /
sma ra ag tshom mun ltar gtibs pa /
phyag na tsan+dan gyi beng 'chang ba /
g.yon pa kha T+wAM rtse gsum la dar nag ru mtshon phyar ba /
chibs su rta nag rting dkar la 'chib pa gcig tu gyur /
b+h+yoHlas lha mo nag mo re ma ti zhal gcig phyag gnyis ral pa thur du bshal ba la /
dbang gi phur pa re res brgyan pa /
zhal bgrad pa /
mche ba gtsigs pa /
phyag g.yas na gnam lcags kyi ral gri klad la bskor ba /
g.yon na nad kyi rkyal pa thogs pa /
chibs su drel rta rkang gsum 'chib pa gcig tu gyur /
'khor lo rtsibs brgyad la /
a ya ma du ru tsa sha na zhes sde brgyad kyi snying po chu las chu bur rdol ba ltar byung ba las /
'jig rten gyi lha ma srin sde brgyad du gyur pa ni /
shar du a las lha yi gtso bo sku mdog dkar po dar dkar gyi na bza' gsol ba /
g.yas shel gyi ral gri
/g.yon dar mdung dkar po bsnams pa /
chibs su lha g.yag dkar po la 'chib pa gcig tu gyur /
lhor ya las gshin rje ya ma rA tsa sku mdog nag po stag lpags rlon pa gsol ba /
g.yas be con dang /
g.yon thod dbyug bsnams pa /
chibs su ma he ru ring la 'chib pa gcig tu gyur /
nub tu ma las ma mo srid pa'i rgyal mo sku mdog dkar mo dar dkar gyi gos gsol ba /
g.yas mda' dar dang /
g.yon me long bsnams pa /
chibs su g.yu 'brug sngon po la 'chib pa gcig tu gyur /
byang du du las bdud po skos rje brang dkar sku mdog nag po dar nag gi 'jol ber gsol ba /
g.yas khram shing dang /
g.yon dgra satwa bsnams pa /
chibs su bdud rta nag po la 'chib pa gcig tu gyur /
shar lhor ru las btsan rje srog zan dmar po sku la dar dmar gyi ral ga gsol ba /
g.yas mda' gzhu dang /
g.yon btsan dar dmar po bsnams pa /
chibs su btsan rta dmar po la 'chib pa gcig tu gyur /
lho nub tu tsa las rgyal po pe dkar sku mdog dkar po /
g.yas gsil byed /
g.yon lhung bzed bsnams pa /
sku la ngur smrig gi chos gos gsol ba /
chibs su seng ge dkar po la 'chib pa gcig tu gyur /
nub byang du sha las gnod sbyin ka la yak+sha sku mdog mthing nag g.yas ral gri
/g.yon rin po che bsnams pa /
sku la za 'og gi ber gsol ba /
chibs su stag mo grus ma la 'chib pa gcig tu gyur /
byang shar du na las klu bdud 'chi bdag sku mdog mthing ga
/g.yas sbrul zhags /
g.yon nad kyi rkyal pa thogs pa /
sku la sbrul gyi slog pa gsol ba /
chibs su chu srin kham pa la 'chib pa gcig tu gyur /
gtso 'khor de dag gi 'khor du /
rgyal po chen po sde bzhi phyogs skyong bcu la sogs pa 'jig rten gyi dregs pa can khro la gtum pa /
drag la rtsub pa dpag tu med pas bskor ba /
gzhan yang mgyogs byed kyi bya nag mang po klad na lding ba /
rjes gcod kyi khyi nag mang po rol du khrid pa /
rngam brjid kyi stag gzig mang po sngon la 'gro ba /
de dag thams cad kyang bdag gi bka' nyan las byed par gyur /
bdag gi thugs ka dang mdun bskyed las 'od zer dpag med 'phros /
gar bzhugs kyi gnas nas gtso 'khor thams cad badzra sa ma ya dza dzaH
spyan 'dren pa ni /
spros bral chos dbyings 'og min dag pa che //
ma 'gag rol pa lhun grub dur khrod nas //
rang rig rtsal grub dam ldan dregs byed tshogs //
rnal 'byor sgrub pa'i gnas 'dir gshegs su gsol //
oM badzra ma hA kA la /
oM badzra re ma ti /
a ya ma du ru tsa sha na dzaHhU~M baM hoH
sa ma ya tiSh+Tha lhan /
a ti pU hoH
pra tIts+tsha hoH
mchod pa ni /
dag cing gtsang mar rab sbyar mchod pa'i sprin //
'dod yon bdud rtsi'i phung po ba liM ta //
sman phud khrag gi rgya mtsho rba rlabs 'khyil //
rak+ta'i mchod yon dbang po'i me tog dang //
sha chen dud sprin zhun mar mkhris pa'i mtsho /
khrag zhag sha rus zhal zas rol mor bcas //
kun bzang mchod pa'i sprin phung mi zad gter //
dam can ma mgon sde brgyad tshogs la 'bul //
phyi nang gsang ba de bzhin mchod pa'i rdzas //
g.yag lug rta khyi bya nag ru mtshon go
/bla rdo srog 'khor mthun rdzas rgya mtsho 'dis //
dgyes skong nyams chag sor chud dngos grub stsol /
oM badzra ma hA kA la /
oM badzra re ma ti /
a ya ma du ru tsa sha na /
ma hA pany+tsa rak+ta ba liM ta khA hi /
ar+g+haM sogs kyis mchod /
bstod pa ni /
hU~M/
gdod nas 'gyur med lhun grub kun tu bzang //
sna tshogs sgyu 'phrul rdo rje'i gar mdzad gtso //
dpal ldan ye shes mgon po nag po che //
yum mchog lha mor bcas la bdag bstod do //
tshogs brgyad sgyu ma'i rol pa 'gag med du //
shar las snying rjes rab khros gtum rngam brjid //
sgrub mchog bu bzhin skyong ba'i g.yar dam bcas //
sde brgyad dregs pa'i tshogs la bdag bstod do //
pad+ma drag po'i sgrub mchog brgyud par bcas //
spyan sngar khas blangs dam las mi g.yel bar //
bstan pa de 'dzin bcas pa'i phrin las kun //
thogs med las bzhi lhun gyis grub par mdzod //
badzra mu :
zhes pa 'di yang dge slong pad phrin pa rang nyid kyi rgyun khyer dang gzhan phan du bsams te sbyar bas chos srung rgya mtshos bzod par mdzod cig
yi ge pa ni gu ru dpal bzang ngo //

//
