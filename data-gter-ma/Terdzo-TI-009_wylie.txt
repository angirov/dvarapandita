@#//
dpal ldan zhing skyong ma mo'i las byang 'dod pa'i re skong zhes bya ba bzhugs so //
oM swasti /
dkyil 'khor rgya mtsho'i tshogs kyi rjer //
rnam rol drin can bla ma dang //
dbyer med rdo rje khros ma la //
'dud do brtse bas mchog sbyin mdzod //
dbyings kyi ye shes mkha' 'gro ma //
zhing skyong dur khrod ma mo'i skur //
yongs shar bstan srung mchog de yi //
phrin las rdo rje'i dbyangs su len //
'dir dbang thob cing spyi dang khyad par gyi dam tshig la gnas pa'i sgrub pa pos /
bcom ldan 'das ma rdo rje khros ma'i lha'i rnal 'byor sngags kyi bzlas pas thugs rgyud bskul ba'i bsnyen pa sngon du 'gro bas /
ma mo nyid dbang du bya ba'i las la myur zhing bsngags pa'i tshul nges par byas nas /
ma mo nyid sgrub pa'i phrin las lag tu blang ba'i rim pa la gnyis te /
sbyor ba yo byad kyi gshom dang /
dngos gzhi cho ga'i rim pa gnyis so //
dang po ni /
nyi shu dgu sogs dus khyad par can la yid dang mthun zhing shis pa'i gnas khang gi steng logs rnams mdzes shing brjid pa'i spyan gzigs sna tshogs kyis brgyan /
dam tshig gi bris sku sogs rten bshams pa'i mdun du stegs bu khebs dang ldan pa'i khar thod pa'am rin po che'i snod du gtsang zhing bzang ba'i rgyu dam rdzas dang bcas pa las /
gong gnon lha'i 'das gtor dang /
ma mo'i gtor ma gru gsum lha grangs dang mnyam pa'i 'khor can mtheb kyu dang sha khrag sogs kha zas bzang po sna tshogs kyis bskor ba mda' dar gyis brgyan pa dang /
gzhan yang 'das ma 'das kyi gtor ma bsham dgos gzhan yod na'ang rim pa ma 'chol bar bsham /
ma mo'i gtor ma'i mdun du khyad par gyi dam rdzas zan gyi 'brang rgyas kha mar gyis brgyan pa'i gtor ma changs bu dang bcas pa /
g.yas su ra dkar mo'i 'o phud mngar gsum gyis bran pa /
g.yon du chang phud 'bru dang gser gyis gtams pa /
de gsum gyi g.yas su sman phud /
g.yon du rak+ta /
mdun du mchod yon sogs gtsang mar sbyar ba'i phyi mchod mdun bskyed pa'i g.yas nas rim pa bzhin dang /
g.yon nas dbang po lnga'i me tog gi gzugs /
wa phag ri bong gi /mchan /   sha sna gsum dang gla rtsi spos dkar rnams sbyar ba'i bdug spos /
'bru mar dang zhun gyi mar me /
khrag dang mkhris pa'i dri chab /
sha khrag gi bshos bu sogs khyad par gyi mchod pa rnams phreng tshar du bkod /
gzhan yang phyi nang gsang ba'i mchod rdzas /
mthun rdzas /
rten rdzas /
skong rdzas la sogs pa ci 'byor dang /
rdor dril rnga sil g.yab dar sogs nyer mkho'i yo byad thams cad tshogs par bsham mo //
gnyis pa cho ga dngos la'ang /
sbyor ba dngos gzhi rjes dang gsum las /
sngon 'gro la gsum gyi dang po bdag gi rnal 'byor ni /
spyir yi dam zhi khro gang la bsten kyang rung mod /
khyad par rdo rje khros ma nyid la bsten na 'brel chags shing /
de yang nyin zhag de nyid kyi khongs su bdag bskyed gzhan sngon du song na skabs 'dir snying po ngag tu brjod pa'i skad cig gis lhar gsal btab pas chog la /
de ltar ma song na bdag bskyed rgyas bsdus gang rigs shig skabs 'dir bya dgos shing /
yang na rdo rje khros ma'i rnal 'byor mdor bsdus shig skabs 'dir 'brel chags kyi dbang du byed na 'di ltar shes par bya ste /
skyabs sems tshad med bzhi'i 'don bsgom spyi ltar sngon du 'gro bas /
rang nyid skad cig gis bcom ldan 'das ma rdo rje khros ma'i skur gyur /
oM badzra rak+Sha rak+Sha hU~M/
oM badzra dz+wa la raM/
zhes brjod pas rdo rje srung ba'i gur khang ye shes kyi me dpung 'bar bas phyogs kun khyab par gyur /
rang gi spyi bor rtsa ba'i bla ma rje btsun ma dang gnyis su med pa skyabs gnas thams cad kyi ngo bor bzhugs par gyur /
bla ma sangs rgyas bla ma chos //
de bzhin bla ma dge 'dun te //
bla ma dpal ldan rdo rje 'dzin //
gsol ba 'debs so byin gyis rlobs //
zhes gsol ba btab pas bla ma 'od du zhu rang la thim par gyur /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
zhes pas stong pa nyid kyi ngang la blo bzhag
/stong pa'i ngang las rang lus srung 'khor dur khrod brgyad dang bcas pa'i gzhal yas khang gi dbus su sna tshogs pad+ma 'dab ma bzhi pa'i gdan dang bcas par gyur /
rang lus 'dom gang gru bzhi pa :
'byung ba lnga yi bdag nyid can :
me ri dur khrod dpag bsam shing :
rang byung ye shes gzhal yas khang :
zhes pas gsal btab /
de'i dbus su rang sems lha'i 'khor lor rdzogs pa ni /
dbus kyi pad+ma'i lte ba la a yig mthing nag las byung ba'i bcom ldan 'das ma dus kyi mun pa'i mdangs can cher khros shing 'khrugs pa /
rtsa zhal kun rdzob rnam dag khro mo'i zhal /
steng zhal don dam dag pa phag zhal gyen du phyogs pa /
dmar la zlum pa'i spyan gsum dang ldan pa /
phyag g.yas gri gug phyar zhing g.yon thod khrag thugs kar 'dzin pa /
mchan khung g.yon du thabs kyi rang bzhin kha T+wAM ga 'chang ba /
glang po che'i ko bas stod g.yogs shing stag lpags kyi sham thabs can sbrul dang rus pas brgyan pa /
skra kham ser gyen du brdzes shing lhag ma thur du grol ba /
mi mgo skam po lnga'i dbu rgyan dang rlon pa lnga bcu'i do shal can /
zhabs g.yon brkyang ba'i skyil krung phyed pa'i gar stabs kyis mi ro'i snying ga mnan pa /
lang tsho dar la bab cing me dpung 'bar ba'i dbus na bzhugs pa'o //
zhes pa gter tshig gis gsal gdab pa ni /
rang sems dag pa phag mo'i sku :
zhal gcig phyag gnyis sku mdog nag :
gri gug g.yas la thod pa g.yon :
kha T+wAM ga ni thugs kar gtod :
dur khrod chas kyis legs par brgyan :
ral pa dmar nag sprin ltar gtibs :
thod pa lnga yi dbu rgyan byas :
spyi gtsug phag zhal nam mkhar blta :
rtog med ro yi gdan steng na :
brkyang bskum tshul gyis 'gying bag can :
'khor ba zil gnon khros ma'i tshul :
me dpung dmar nag klong na bzhugs :
lus nang 'khor lo bzhi ldan pa'i //
lte bar a yig re res brgyan //
so so'i rtsa ba'i 'dab ma bzhir //
spyi bor badzra b+ha ra he //
mgrin par kro d+hI kA li ste //
snying gar ha ri ni sa dang //
lte bar A be sha ya rnams //
mdun nas brtsam ste gnas pa yi //
sngags las byung ba'i 'od zer ni //
dkar dmar mthing dang sna tshogs kyis //
reg pas phyi snod dag pa'i zhing //
nang bcud sems can phag mo'i sku
/sgra grags gsung la dran rtog thugs //
bde chen mchog tu 'od gsal ba'o //
oM badzra b+ha ra he /
kro d+hI kA li /
ha ri ni sa /
A be sha ya :
zhes bzlas pa ci nus su bya ba ni bdag gi rnal 'byor ro //
gnyis pa mchod rdzas byin gyis brlab pa ni /
las sngags kyis bsang /
swa b+hA was sbyang /
stong pa'i ngang las gnas khang thar pa chen po'i gzhal med phun sum tshogs par a las b+hany+dza 'bar ba'i snod bzang zhing rgya che ba rnams su hU~M yig las byung ba'i mchod yon /
zhabs bsil /
me tog
/bdug spos /
mar me /
dri chab /
zhal zas /
rol mo la sogs pa mchod pa'i dngos po rnams 'dod yon gyi rnam pa ma tshang ba med pa 'phags pa kun tu bzang po'i mchod pa'i sprin gyi phung po lta bus nam mkha'i mtha' klas pa gang bar gyur /
oM badzra ar+g+haM nas /
shab+da'i bar gyis phyi mchod rnams byin gyis brlab /
sman gtor rak+ta gsum /
raM yaM khaM gis bsang /
stong pa'i ngang las rlung me thod pa'i sgyed pu gsum la gnas pa'i ka pA lar dam rdzas sha lnga bdud rtsi lnga me rlung gis sbyangs /
ye shes kyi bdud rtsi thim pa dang gnyis su med par gyur /
oM AHhU~M sarba pany+tsa a mr-ita hU~M hrIHThA/
oM AHhU~M ma hA rak+ta dz+wa la maN+Dal hU~M hrIHThA/
oM AHhU~M ma hA ba liM ta te dz+wa ba liM ta ba la ba te gu h+ya sa ma ya hU~M hrIHThA/
zhes so sor lan gsum gsum dang /
oM AHhU~M lan mang du brjod pas nang mchod rnams spyir brlab /
gsum pa 'das gtor 'bul ba ni /
bdag bskyed las gzhung rgyas pa gzhan la brten na ma byas kyang chog
/dkyus kyi bdag bskyed la brten pa yin na /
phaiM zhes 'bar ba'i phyag rgya dpral bar bskor ba dang /
thugs ka'i sa bon las byung ba'i 'od zer gyis 'khor 'das thams cad bla ma dang rje btsun ma 'khor dang bcas pa'i rnam par mdun gyi nam mkhar spyan drangs la /
ljags rdo rje sbu gu can gyis gtor ma'i bcud drangs te gsol bar bsam la /
oM badzra b+ha ra he ma hA yo gi nI i daM ba liM ta gr-ih+Na gr-ih+Na b+hUny+dza ho :
pi pa ho :
a ti pra ma ti :
sa ma ya :
kha kha khA hi khA hi :
zhes bdun nam gsum gyis phul /
ar+g+haM nas /
shab+da'i bar gyis mchod /
'bru gsum gyis nang mchod kyang phul la /
hU~M:
bcom ldan rdo rje phag mo ni :
'jig rten gsum po zil gnon cing :
log par lta ba'i phyogs gzhan 'joms :
mthu chen rdo rje mkha' 'gro ma :
mkha' 'gro mang po'i tshogs dang bcas :
mchod sbyin gtor ma 'di bzhes la :
zhi dang rgyas dang dbang dang drag :
dgug dang bskrad dang mnan dang gzir :
phrin las thams cad grub par mdzod :
mkha' 'gro mnyes pa'i mchod pa 'dis :
khyed kyi thugs dam bskangs gyur nas :
bde legs thams cad bdag la stsol :
zhes pas 'dod don gsol la mgron rnams gshegs pa'am rang la bsdu ba gang bde bya'o //
gnyis pa dngos gzhi la rgyun gyi phrin las su bya ba dang /
khyad par skabs kyi phrin las su bya ba gnyis /
dang po la dgu las /
dang po mdun bskyed gsal gdab pa ni /
A+oM ma hA shUn+ya tA dz+nyA na badzra swA b+hA wa At+ma ko\u0f85 haM gis sbyang /
stong pa'i ngang las 'jigs su rung ba'i dur khrod chen po'i dbus su pad+ma dang nyi ma la gnas pa'i b+h+yo yongs su gyur pa las ma gcig srid gsum bdag mo sku mdog smug nag rngams shing khros pa'i nyams can hU~M dang b+h+yo'i nga ro drag por dgod pa /
zhal gcig phyag gnyis pa /
g.yas khrag 'dzag pa'i dgra snying dron mo za zhing g.yon srid gsum gsal ba'i me long 'dzin pa /
dar dkar po'i stod g.yogs dang stag gi pags pa'i sham thabs can /
mi lpags kyi g.yang gzhi rlon pa lding stabs su gyon pa /
ral pa kham nag thur du 'phyang zhing rna ba la dung long 'khrol ba /
thod skam lnga'i dbu rgyan dang mgo bo rlon pa'i do shal can /
rus pa'i phreng ba dang se ral kha 'phyang zhing g.yon brkyang gis ro'i gdan la 'gying ba /
(yang na gzhan sngar ltar la /
g.yas zhing gi rkang pa nas bzung ba klad la bskor zhing /
g.yon nal bu'i don snying za ba /
dar dkar po'i stod g.yogs sogs nas /
se ral kha 'phyang zhing zhes pa'i mthar /
stong gsum skad cig gis 'khor ba'i dred mo mi zan kham nag la zhon pa /)
gang ltar yang /
'khor gyi ma mo dkar ser dmar ljang bzhis /
snying dang me long 'dzin pa'am yang na phyag mtshan sngar dang 'dra ba /
gcer bu phyag rgya lngas brgyan te gar mdzad pa /
gzhan yang gnas gsum gyi ma mo mkha' 'gro dur khrod kyi zhing skyong pho mo las byed sha za 'bum sde sprul pa'i shwa na wa spyang dred sogs ma rungs pa'i 'khor tshogs bsam gyis mi khyab pas bskor ba /
gnyis pa spyan drang ba ni /
de rnams kyi spyi bor oM/
mgrin par AH
thugs kar hU~M/
thugs ka'i hU~M las 'od zer 'phros pas de bI ko Ta la sogs pa nye ba'i zhing thams cad nas bstan srung ma mo 'khor dang bcas pa spyan drang bar bsam zhing /
sbyar ba'i spos bsreg cing rkang gling gis drangs pa'i rol mo dbyangs kyi 'gyur ba dang bcas pas /
b+h+yoH
dur khrod lha mo chen mo khyod //
dur khrod gnas nas sku bzhengs shig
/brtse ba'i thugs kyis gnas 'dir byon //
rnal 'byor gdung bas gsol ba 'debs //
brjod bral 'gyur med klong yangs nas //
ye shes rang snang rol pa'i yum //
dur khrod lha mo sku bzhengs shig
/dus la bab kyis da tshur byon //
zhes dang gzhan yang /
b+h+yoH
bde chen 'du 'bral med pa'i dkyil 'khor nas //
dus gsum rgyal ba'i bstan srung mthu mo che //
mi bsrun srin mo'i gzugs 'chang dam tshig can //
ma gcig lha mo 'khor bcas dbyings nas bzhengs //
rdo rje 'dzin pa'i pho nya zhing bcu'i gshed //
dpal 'bar mkha' 'gro'i dbang phyug ngan ne ma //
dur khrod brgyad dang nyer bzhi'i yul rnams nas //
sangs rgyas bstan pa bsrung phyir da tshur byon //
b+h+yoH
chos dbyings ngang las snying rjes khros pa'i yum //
zhing skyong ma mo dur khrod gnas myul ma //
dam tshig gnas 'dir rnam bkra'i spyan gzigs dang //
lhab lhub dar gyi g.yab mos 'bod kyis gshegs //
tshil chen bsregs gsur dri zhim bdug pa'i sprin //
'dod dgu'i char 'beb ro brgya'i bza' btung gi
/mgron du dad pa'i gdung dbyangs snyan brjid sgra //
rkang gling rol mos mtshon par 'bod kyis gshegs //
sngon tshe nyid kyis dam bcas ji bzhin du //
rgyal ba'i bstan dang rig 'dzin bdag cag gi
/'dod pa'i dngos grub re ba bzhin stsol ba'i //
phrin las ma g.yel las la rings par byon //
oM sh+ma shA naM pa ti sa pa ri wA ra badzra sa mA dzaH
zhes pas spyan drang /
gsum pa bzhugs su gsol ba ni /
rab 'jigs dus mtha'i me rlung 'khrugs pa'i klong //
'bar ba'i dur khrod gzhal yas chen po'i dbus //
pad+ma nyi zla dbugs bral brtsegs pa'i khrir //
ma gcig lha mo 'khor bcas bzhugs su gsol //
dzaHhU~M baM hoH
pad+ma ka ma lA ya satwaM/
zhes pas dam tshig pa la gnyis med du bzhugs par bsam mo //
bzhi pa dam la gzhag pa ni /
dam tshig gi rgya bcings te rdo rje spyi bor bzhag
/bdud rtsi ljags la bstim par mos te /
oM badzra sa ma ya ha na ha na hU~M phaT/
dpal ldan zhing skyong dur khrod kyi ma mo lcam dral 'khor dang bcas pa rnams kyis bcom ldan 'das khros ma nag mo /
slob dpon pad+ma thod phreng /
ma gcig ye shes mtsho rgyal /
mnga' bdag khri srong lde'u btsan /
gter chen nyang ral yab sras nas drin can rtsa ba'i bla ma'i bar du byon pa'i rtsa ba dang brgyud par bcas pa'i bla ma dam pa rnams kyi bka' dang dam las ma 'da' bar sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi stongs grogs mdzod /
sngags 'chang rnams kyi phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/ces dam la bzhag pas ci bsgo ba'i las thams cad ngo thon du sgrub pa'i bka' nod par bsam mo //
lnga pa phyag bya ba ni /
dbyings kyi mkha' 'gro dur khrod ma mo'i gtso //
gsang sngags bka' yi srung ma mthu mo che //
srid gsum dbang sgyur ma rungs dgra sde'i gshed //
zhing skyong ma mo 'khor bcas la phyag 'tshal //
oM na mo na mA mi /
zhes pas bdag dang ma mo ye nas dgongs pa dbyer med du rtogs tshul gyis so //
drug pa mchod pa bya ba ni /
hU~M/
dmar chen mchod yon dbang po'i me tog bzhad //
sna tshogs gsur dud zhun chen sbar ba'i me //
mkhris chen byug pa sha rus bza' ba'i tshogs //
mi bzad sgra dbyangs myos byed dpa' bo'i bcud //
lbu phreng do shal g.yo ba'i rak+ta'i skyems //
'dod yon tshogs dang gtor ma'i longs spyod sogs //
rab 'byams nam mkha' gang ba'i mchod pa'i sprin //
dur khrod ma mo 'khor dang bcas la 'bul //
oM sh+ma shA naM pa ti sa pa ri wA re b+h+yaH
ar+g+haM puSh+pe d+hU pe A lo ke gan+d+he nai bid+yA shab+da pany+tsa kA ma gu Na pra tIts+tsha swA hA/
zhes dang /
ma hA pany+tsa a mr-ita kha raM khA hi /
zhes sman phud dang /
ma hA rak+ta kha raM khA hi /
zhes pas rak+ta 'bul la /
ma mo'i ljags rdo rje sbu gu can gyis gtor ma'i bcud drangs te gsol bas tshims shing dgyes par bsam zhing /
rtsa sngags kyi mthar sa pa ri wA ra i daM ba liM ta kha kha khA hi khA hi /
zhes btags pa bdun nam gsum gyis phul ba'i mthar /
dpal ldan zhing skyong dur khrod kyi ma mo lcam dral 'khor dang bcas pa rnams kyis mchod sbyin gyi gtor ma rgya chen po 'di bzhes la sangs rgyas kyi bstan pa srungs sogs nas /
phrin las mdzod cig gi bar dam bzhag bzhin phrin las gsol /
bdun pa bstod pa bya ba ni /
b+h+yoH
mi 'gyur bde chen chos dbyings ngang nyid las //
ma rungs 'dul phyir drag mo'i skur ston ma //
sgyu 'phrul rdo rje'i gar mdzad ma mo'i gtso //
rgyal ba'i bstan srung gtso la phyag 'tshal bstod //
dus mtha'i char sprin dkrigs 'dra 'jigs rung sku
/mi bsrun bzod par dka' ba'i lang tsho can //
dur khrod drag po'i rgyan phreng du mas mdzes //
zhing skyong mkha' 'gro'i dbang phyug khyod la bstod /
khong nas khros 'khrugs nyams brgya'i gar bsgyur ma //
bstan dgra tshar gcod ma rungs don snying dang //
srid gsum mel tshe mdzad phyir me long bsnams //
dur khrod ma mo'i gtso la phyag 'tshal bstod //
res 'ga' yid 'phrog 'jo sgeg lha mo'i gzugs //
dar dkar gos dang rin chen rgyan gyis brgyan //
mda' dar me long thogs nas sgrub mchog skyong //
'phrul gyi lha mo ya mtshan can la bstod //
skabs 'gar mi sdug gzugs can srin mo'i tshul //
ral gri thod khrag thogs nas bong bu zhon //
stong gsum bskor zhing dgra dpung rtsad nas gcod //
snang srid ma mo'i gtso la phyag 'tshal bstod /
khyad par dmar nag 'jigs gzugs zhing dbyug dang //
nal bu'i don snying za zhing dred mo zhon //
shwa na wa spyang pho nya dgra la 'gyed //
gsang ba'i lha mo drag shul can la bstod //
rgyal ba'i bka' sdod rig 'dzin pho nya mo //
bstan dgra tshar gcod gsang sngags srung ma'i gtso //
bka' sdod pho nya yang sprul sde dpung bcas //
ma gcig lha mo 'khor dang bcas la bstod //
ces bstod par bya'o //
skabs 'dir rjes 'brang du 'os pa'i chos skyong gzhan yod na de dag gi mchod gtor dang /
gter bdag dang gzhi bdag spyi gtor rnams so so'i cho ga bzhin du bya'o //
brgyad pa bzlas pa bya ba ni /
ma mo 'khor bcas kyi thugs kar nyi ma la gnas pa'i b+h+yo yig mthing ga sngags phreng gis bskor ba la /
bdag gi thugs ka'i 'od zer phog pas thugs kyi rgyud rab tu bskul te /
ci 'dod pa'i phrin las rab 'byams thogs med du bsgrub par mos nas gong gnon rje btsun ma'i bzlas pa ci rigs sngon du 'gro bas /
bzla bya'i sngags ni /
oM ma ma ra li pra ma ya kA li ye dzaHdza :
zhes 'bod pa'i sngags so //
oM ra li pra ma ya :
si li ma ni dzaHdza :
zhes bsnyen pa'i sngags so //
oM ma hA kA li :
pad+ma hur hur rbad b+h+yo :
zhes pa ni gnas skabs kyi rbad pa'o //
de yang gnya' gnon /
'khon sbyong /
dam skong /
rbad gsad la sogs pa'i sngags dmigs khyad par can rnams ni man ngag gi yi ge las shes par bya'o //
bzlas pa'i mthar sngar gyi mar zan gyi gtor ma 'bru gsum gyis byin gyis brlabs te rtsa sngags la gtor sngags btags pa bdun nam gsum gyis phul /
'o phud dang gser skyems kyang 'bru gsum gyis 'bul zhing /
hU~M/
dur khrod chen po'i gsang lung nas //
ma mo gnod sbyin mdzes ldan ma //
gsang sngags bka' yi srung ma khyod //
bka' dang bstan pa gnyan po srungs //
zhes pa'i phrin las kyang gsol lo //
dgu pa tshogs mchod bya ba ni /
bdag bskyed gang la brten pa'i gzhung sogs rigs mthun gyi cho ga gzhan nas sbyar bas chog
/gnyis pa khyad par gyi phrin las sgrub pa la skong bshags bya ba dang /
drag las sgrub pa gnyis kyi dang po la gsum las /
skong ba ni /
rdzas rnams oM badzra a mr-ita kuN+Da lIs bsang /
swa b+hA was sbyang /
stong pa'i ngang las b+h+rU~M las gnas khang dur khrod drag po'i zhing khams bsam gyis mi khyab par phyi nang gsang ba'i mchod pa spyan gzigs mthun rdzas rten rdzas skong rdzas la sogs pa thams cad /
srid zhi'i 'dod yon gyi rnam pa mkho dgu tshang ba /
bzang dgu'i 'byor pa /
mdzes dgus brgyan pa /
ngo bo ye shes sgyu ma'i rang bzhin bde ba'i rnam pa thams cad par 'char bas nam mkha'i khams gang bar gyur /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
badzra s+pha ra Na khaM/
zhes pas byin gyis brlabs shing zad mi shes par spel la /
snyan pa'i rol mo dbyangs kyi 'gyur ba dang bcas pas /
b+h+yoH
sgyu 'phrul klong las shar ba'i mchod sprin ni //
rab 'byams nam mkha' gang ba'i ngo mtshar phul //
so so'i thugs la dgyes dgu'i char 'beb pas //
zhing skyong dur khrod ma mo'i thugs dam bskang //
dgra bgegs srog rtsa'i khrag dang dbang po lnga //
tshil gsur zhun chen mar nag sgron me sbar /
khrag zhag dri chab sha rus don snying lnga //
rkang gling rol mor bcas pas thugs dam bskang //
gnag pa'i spu sdug brjid pa'i zhol mo dang //
drel nag bong bu sprin gyi shugs ldan rta //
'phar spyang dred sogs dbang po kun tshang ba //
yid 'phrog rgyan gyis mdzes pas thugs dam bskang //
rlung ras dpyangs pa'i nal bu'i rgyal mtshan dang //
rnam bkra'i dar tshon me long bya rgod mda'//
bzhed dgu'i rten gtor tshogs dang nal bu'i snying //
srog gi 'khor los bkang bas thugs dam bskang //
sra ba'i go cha rno ba'i mtshon cha dang //
mdzes pa'i rgyan cha brjid pa'i dkor cha'i tshogs //
lta bas ngoms pa med pa'i spyan gzigs sogs //
mtho ris 'byor pa rgya mtshos thugs dam bskang //
gzhan yang bsnyen sgrub las kyi sbyor ba dang //
mthun zhing brten pa'i dam tshig rdzas kyi tshogs //
dngos 'byor yid sprul nam mkha'i khams gang bas //
ma gcig lha mo 'khor bcas thugs dam bskang //
zhes bskang zhing gong du mchod gtor phul ba'i chos skyong gzhan gyi skong ba byed dgos na'ang 'dir sbrel lo //
gnyis pa bshags pa bya ba ni /
hU~M/
dur khrod skyong ba ma mo'i gtso //
'khor bcas bdag la dgongs su gsol //
bdag ni ma rig rmongs dbang gis //
dam rdzas ma tshang mchod gtor 'gyangs //
sgrub las g.yel zhing le los nongs //
gsang ba spel zhing nyams dang 'dres //
de sogs thugs dang 'gal ba rnams //
do nub gnong zhing 'gyod pas bshags //
lta ba gol zhing sgom pa g.yel //
spyod pa 'chol bar gyur pa sogs //
mi shes rmongs pa'i dbang gyur te //
'gal 'khrul nongs pa ci mchis pa //
thams cad mthol zhing bshags par bgyi //
brtse ba'i thugs kyis tshangs par stsol //
ces dang /
'khon gcugs sbyong ba'i dmigs pa dang bcas te yi ge brgya pa bzlas pas bshags par bya'o //
gsum pa phrin las bcol ba ni /
b+h+yoH
dkyil 'khor kun gyi srung ma'i gtso //
dam nyams las kyi shan pa mo /
khyod la zhu zhing gsol ba ni //
phud gtor mchod skong 'di bzhes la //
sngags 'chang bdag gi dkor bdag mdzod //
mi nor dgon gnas 'khor longs spyod //
bcol lo gtad do khyod kyis srungs //
nyin gsum bya ra ma g.yel zhig
/mtshan gsum mel tshe ma g.yel zhig
/dgra byung skyobs la 'gyel na slongs //
ma tshor ston la rgyab rten mdzod //
sangs rgyas bstan pa srung ba dang //
bla ma'i sku dgra 'dul byed cing //
rnal 'byor sdang dgra gsod pa yi //
phrin las g.yel ba med par sgrubs //
zhes 'dod pa'i phrin las gsol lo //
gnyis pa drag po'i phrin las sgrub pa la bzhi las /
dang po bsham pa ni /
thun gyi gtor ma gtso 'khor gyi grangs mnyam sha zan rak+ta dang /
khyad par gyi dam rdzas rnams kyis brgyan pa many+dzi'i steng la bkod /
khrag skyems dkar skyems gser skyems sogs bsham mo //
gnyis pa drag bzlas ni /
rang nyid khros ma'i nga rgyal gyis bzlas pa cung zad byas la /
thugs ka nas 'od zer me lce'i phreng ba lta bu 'phros /
mdun gyi ma mo'i thugs rgyud bskul /
de nyid khros 'khrugs rngams par bzhengs nas sprul pa'i pho nya mtshon cha can bu yug 'tshubs pa ltar spros pas dgra bgegs gsod gcod kyi las mdzad par bsam la rbad gsad kyi sngags rnams drag tu bzla'o //
gsum pa dmigs bya 'gugs pa ni /
thun gtor la rak+ta bran /
rang gi thugs ka'i 'od kyis ma mo 'khor bcas bskul /
de rnams kyis dmigs bya dbang med du bkug ste gtor ma la bstim par bsam zhing /
bden pa'i stobs brjod pa sngon du 'gro bas 'gugs gzhug gi mthar ma mo'i sngags la /
badzra A kar+Sha ya dzaH
dzaHhU~M baM hoH
zhes lan ci rigs par dgugs bstim byas la /
yang rang gi thugs ka nas dzaHdmar po rno la tsha ba gcig 'phros dmigs bya'i bshang sgo nas zhugs /
snying gar bslebs pa gcod byed kyi 'khor lor gyur pa drag tu 'khor bas sha chom du dmar ldur gyis btang bar bsam nas rbad gsad kyi sngags nyid shugs phyungs la bzla /
de nas bdud rtsi bran te ngo bo bdud rtsi la rnam pa sha khrag rus pa'i phung po oM AHhU~M gi byin gyis brlabs pa /
ma mo 'khor bcas kyis dgyes pa'i rkan sgra dang bcas hab dir gyis gsol bar bsam la rtsa sngags la gtor sngags btags pa brgya'am nyer gcig gis phul la 'dod pa'i don gsol lo //
bzhi pa thugs dam bskul ba ni /
sngar gyi skyems phud rnams kyis mchod cing sbyar spos kyi dud pa dar nag gi g.yab mo dang bcas pas 'di ltar bskul lo //
hU~M b+h+yo :
dur khrod lha mo chen mo khyod :
sku ni mi brdzu dgu ru brdzu :
chibs su dred mo kham nag 'chib :
mdog nag zhal gdangs spyan bgrad ma :
ral pa bsigs pas sa gzhi khebs :
phyag g.yas zhing chen rgyal mtshan 'phyar :
g.yon pa nal bu'i don snying za :
gnad nas drag tu bskul ba'i tshe :
gcan gzan bzhi po pho nyar 'gyed :
mar srang gcig gi rjes gcod ma :
rtswa phad gang gi phyir 'breng ma :
nor la ngan zhing dkor la dang :
las la myur ba'i ma mo khyod :
dur khrod rgyu ba'i mi bsrun gzugs :
srid pa'i ma mo cho 'phrul can :
gling bzhi bskor zhing mi lpags gyon :
dam nyams dgra yi srog gcod ma :
dkor nor khab dang skud pa tsam :
ma bzhag drag pos yud kyis longs :
rnal 'byor bdag cag 'khor bcas rnams :
gar bzhugs gnas dang dgon pa'i rigs :
bcol lo gtad do khyod kyis srungs :
snga dgra byas pa'i rtsa ba chod :
phyi dgra bsam pa drungs nas phyungs :
da lta'i dgra bo rdul du rlogs :
rdo rje mthu yi zhags nag de :
bstan pa bshig pa'i ske la thobs :
dgra byed pha khu yin yang sgrol :
dam nyams slob ma yin yang sod :
dur khrod zhing skyong DA ki'i gtso :
snang srid dbang du sdus mdzod la :
bdag cag chos mdzad sgrub pa po'i :
chos kyi mthun rkyen rtag tu sbyor :
mi mthun bdud kyi zang zing rnams :
skad cig ma gtang thugs rje can :
dkor bdag chen mo khyod nyid kyis :
bcol pa'i phrin las sgrub pa'i dus :
dgra bo'i yul dang sgo drung du :
kun gyis thos pa'i 'o dod bos :
ltas ngan zad mi shes pa ston :
dgra bo'i yul khams stongs su chugs :
rgyal ba'i bstan pa bsrung ba'i phyir :
rnal 'byor che ba 'thon par mdzod :
ces dang gzhan yang /
hU~M/
dur khrod chen po'i gsang lung nas //
ma mo gnod sbyin mdzes ldan ma //
gsang sngags bka' yi srung ma khyod //
bka' dang bstan pa gnyan po srungs //
dgra la 'o dod ngu 'bod rgyobs //
'jig rten khams kyi lha mo khyod //
'phrul gyi lha mor mtshan gsol nas //
nor dang dkor gyi srung ma mdzad //
gter bdag chen mo rdzu 'phrul can //
nor dungs che zhing nor la brtse //
dkor gyi bdag mo drag shul can //
nor srang gang gi phyir 'brang zhing //
rtswa chag gang gi rjes gcod ma //
nor phyir 'brongs la ltas ngan thongs //
zas nor gang khyer ltos la shog
/rkun ma'i snying rtsa phyungs la shog
/bdun rgyud rtsad nas chod la shog
/dgra bo rang dbang med par khug
/dus la bab bo sa ma ya //
dam nyams dgra bo smyo ru chugs //
dkor srung bdag mo dgra la ya //
cho 'phrul bdag mo las la b+h+yo //
zhes brjod cing rbad gsad kyi sngags rnams drag tu bzla /
rol mo'i sgra dmod mo dang bcas pas gtor ma dgra phyogs su 'phang /
srung ma 'khor bcas dpa' ba'i ngar sgra dang bcas te bskyod pas dgra bo'i gnas lus longs spyod thams cad rjes med thal ba'i rdul phran bzhin du brlag par bsam mo //
thun mong ma yin pa'i las sbyor ni /
'bod rbad gsad gsum gyis gzhi gzung /
mtha' sdud gsum gyis las la sbyor tshul gter gzhung gi man ngag thor stabs su bzhugs pa rnams bla ma'i phyag bzhes bzhin bsdebs la lag tu blang bar bya'o //
gsum pa rjes kyi bya ba la lnga las /
dang po gtor ma gtang ba ni /
cho ga nyin zhag sbrel mar byed pa'i skabs su 'bul gtor zur du bcas pa nyid 'bul zhing /
nyin tha ma'i tshe 'das gtor ma gtogs pa'i gtor ma gzhan rnams la dpal 'bar btsugs /
spos dang rol mor bcas pas sgrub khang gi yang thog sogs su gang du gtong ba'i sar khyer nas rak+ta bran la dmigs bya 'gugs /
bdud rtsi bran la oM AHhU~M hoHsa byin gyis brlabs pa rtsa sngags la gtor sngags btags pa bdun nam gsum gyis phul la /
hU~M b+h+yoH
lho nub mtshams kyi dur khrod nas //
dpal ldan lha mo ngan ne ma //
yab yum lcam sring 'khor dang bcas //
dam tshig dbang gis gnas 'di ru //
spyan 'dren sgrub pa'i gnas 'dir gshegs //
rnam dag rgyu rkyen las grub pa'i //
dam rdzas mchog gi gtor ma 'di //
zhing skyong ma mo 'khor bcas la //
sngar bcol legs pa'i brda' ru 'bul //
phyi bcol las kyi gsos su 'bul //
dgyes shing tshims par dgongs nas kyang //
bka' dang bstan pa khyod kyis srungs //
nad gdon 'jigs tshogs zhi ba dang //
tshe dang dbang phyug rgyas par spel //
dpal dang 'byor tshogs grags pa sgrubs //
dgon gnas 'khor dang gang zag skyongs //
srid zhi'i 'dod dgu dbang du sdus //
bdud dpung bar chad dbyings su sgrol //
bdag gis bcol pa'i las rnams kun //
thogs pa med par 'grub par mdzod //
ces pas phul /
rgyab chog las gzhung dang sbrel na brtan ma skyong ba 'dir sbrel na shin tu legs par 'gyur ro //
gnyis pa gtang rag ni /
slar yang mchod pa dang bstod pa bsdus pa bya'o //
gsum pa nongs bshags ni /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes pa'i mthar yi ge brgya pa ci rigs bzla /
bzhi pa rjes bsdu ni /
rten yod pa'i ye shes pa rnams /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzrA ya swA hAs brtan bzhugs bya /
rten med na /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muHsa gshegs su gsol /
dam tshig pa bdag la thim pa'i spyi bor oM/
mgrin par AH
thugs kar hU~M gis bsrung /
'jig rten pa'i 'khor rnams gats+tsha gats+tsha swa b+hA bA nAM zhes pas rang gnas su btang nas dge ba bsngo /
lnga pa shis brjod ni /
rgyas bsdus ci rigs brjod pas bde legs kyis khyab par bya'o //
rgyal ba kun yum ye shes dbyings kyi ma //
sna tshogs mos pa'i rjes 'jug sgyu 'phrul gar //
snyigs dus dam ldan bu la ma bzhin du //
brtse bas rjes skyong mdzad pa'i ngan ne ma //
rnal 'byor ma dang bran gyi tshul bzhin du //
myur bde'i phrin las cho gas skul ba'i thabs //
'dod pa'i re skong khrigs su bsdebs pa'i dges //
don gnyis lhun gyis grub pa'i rgyur gyur cig
/ces dpal ldan zhing skyong dur khrod ma mo'i las byang 'dod pa'i re skong zhes bya ba 'di ni /
phyogs thams cad las rnam par rgyal ba'i rgyal thabs kyi 'khor los sgyur ba'i chos kyi rgyal po /
dpal ngag dbang rin chen gyi bka' bstsal dad pa'i gtsug gis gus par mchod de snyom las pa rgan po 'gyur med rdo rjes sbyar ba'i yi ge pa ni dge slong blo gsal rgya mtshos bgyis pa'o ///
/
