@#//
rdzogs pa chen po man ngag sde'i bcud phur lce btsun chen po'i bi ma la'i zab tig gi khrid yig snying po'i bcud dril thig le gsang rdzogs zhes bya ba bzhugs so //
na mo gu ru ma hA shrI siM he shwa ra ya /
thig le kun khyab rang bzhin lhun gyis rdzogs //
'oda~X gsa~Xl grol ba rnam bzhi'i 'khor los sgyur //
gdon ma'i mgon po 'gro 'dul sprula~X pa~X'i sku //
rdo~X rje~X gzi brjid gtsug gi nor bur bsnyen //
'phags nor grangs ldan bka' babs rin chen mdzod //
drug pa rjes dran gsang ba kun gyi bcud //
lce btsun snying thig zab khrid bdud rtsi'i rgyun //
skal bzang thar pa'i srog 'tshor brten par gyis //
de la 'dir 'od gsal rdo rje rtse mo'i lam las 'ja' lus 'pho ba chen po'i skur bzhengs pa paN chen bi ma la mi tra dngos kyis rjes su bzung ste gdam ngag bstsal cing byin gyis brlabs pa las /
sku tshe de nyid kyis gzhon nu bum pa sku'i dbyings su mngon par byang chub pa lce btsun chen po seng ge dbang phyug zhabs kyis /
gnas skabs de dang phyis 'byung gdul bya skal ldan rnams kyi don du DA ki dpal gyi blo gros ma gtso bor gyur pa'i mkha' 'gro'i 'dus pa rgya mtsho la 'da' kha'i zhal chems don bsdus gnad gzer gyi tshul du gdam pa bi ma la'i zab tig gi gdams ngag khrid kyi lugs su 'debs pa la /
thog mar khrid 'chad pa po slob dpon dang 'chad yul slob ma'i mtshan nyid /
ji ltar bsten pa'i tshul /
gnas dus yo byad grogs kyi mthun rkyen tshogs pas gzhi gzung ba'i tshul rnams a ti bkod pa chen po dang /
rang shar sogs rgyud dang gdam ngag rnams las ji skad gsungs pa thams cad 'dir yang tshogs dgos pa gzhir byas nas /
khrid dngos bshad pa la gsum /
lo rgyus kyi sgo nas nges shes bskyed pa /
dbang gi sgo nas smin par byed pa /
gdam ngag gi sgo nas grol bar bya ba'o //
dang po ni /
klong gsal las /
skal ldan nges shes bskyed pa'i phyir //
brgyud pa'i lo rgyus bshad par bya //
zhes gsungs te /
de la gnyis /
sngon ji ltar byung ba dang /
phyis gang ltar 'byung ba'o //
dang po ni /
rtsa ba'i gzhung nyid las /
'di skad bdag gis thos pa dus gcig na :
bcom ldan 'das de bzhin gshegs pa thams cad kyi gzugs kyi rgyal po dang :
tshor ba'i rgyal po dang :
'du shes kyi rgyal po dang :
'du byed kyi rgyal po dang :
rnam par shes pa'i rgyal po rnams gcig tu bsdus pa'i ye shes kyi sku brnyes pa dpal he ru ka rnal 'byor gyi dbang phyug siM he shwa ra de nyid :
pad+ma'i rigs mchog gar gyi dbang po'i zhing khams :
bod kha ba can gyi ljongs :
yul la ming du chags pa 'o yug shug pa'i gling gi mgo :
bkra shis la zil che ba :
byin chags la rlung rig dwangs pa :
mkha' 'gro phyi gong rdza'i rwa ba sman shing nags kyi tshal chen por bsam gyis mi khyab pa'i ting nge 'dzin rgya mtsho la snyoms par zhugs so :
de'i tshe de'i dus na lan gcig ston zla ra ba'i tshes bcu la ye shes dang :
las dang :
'jig rten gyi mkha' 'gro ma sprin bzhin du gtibs nas tshogs kyi 'khor lo'i 'du ba rgya chen po la longs spyod pa'i tshe :
o rgyan gyi DA ki'i gtso mo dpal gyi blo gros mas rdo rje'i blta bas bltas te :
phyag rnal 'byor gyi lugs su btsal nas 'di skad ces gsol to :
e ma e ma :
ma 'ongs pa'i tshe na snying tig snying po'i rnal 'byor pa rnams kyis nyams len gyi mthar thug gang la bgyi :
phrin las kyi gzhung gang ltar bsrang :
snying po'i mthar thug gang du la bzla zhes gsol ba na :
shrI he ru ka siM he shwa ra nyid dar cig dbyings ka dag zang thal gyi ting nge 'dzin la snyoms par zhugs pas sku mi snang ba 'od kyi rang bzhin du gyur to :
de'i tshe mkha' 'gro ma rnams kyis mgrin gcig tu gdung ba'i dbyangs kyis :
kye ma kyi hud kye ma blong :
ston pa sgron me'i 'od nub na :
'jig rten mun pa gang gis sel :
ye shes sku yi nyi ma yis :
ma rig 'thibs po bsal du gsol :
rdo rje'i gsung gi bdud rtsi yis :
'khor ba'i tsha gdung bsil bar mdzod :
ces gsol ba btab pas lhun grub rig rtsal gyi ting nge 'dzin la 'phos pa'i de ma thag par ye shes kyi sku mngon sum du snang bar mdzad nas chos nyid rdo rje'i rang sgra 'di skad ces bka' bstsal to :
e ma e ma :
ma 'ongs pa phyi ma phyi ma'i dus kyi tshe snying tig snying po'i don la spyod pa'i rnal 'byor pa rnams kyis tshe 'di kho na la grol bar 'dod na lce btsun siM he shwa ra bdag nyid bsgom par bya'o :
zhes sogs 'byung ba ltar ro //
gnyis pa phyis gang ltar 'byung ba'ang de nyid las /
'di ni ma 'ongs snyigs ma lnga ches bdo zhing bod khams kla klo'i 'jug pas bstan zhabs sdud pa la nye ba na :
snying tig snying po'i don la mos pa'i rnal 'byor pa :
ltar snang tha mal ba rnams dang shin tu mnyam par spyod pa :
gsang ba sus kyang brtag par dka' ba :
chos thams cad sgyu ma lta bur nyams 'og tu tshud pas gang gis kyang zil gyis mi non pa :
smin mtshams su dpa' bo'i rgya rtags kyis spras pa :
slob dpon 'jam dpal bshes gnyen gyi byin gyis brlabs pas thug phrad shes rab kyi gter brdol ba :
khyad par nges pa'i don la nges shes rnyed cing bdag dang bdag gi bka' srol zol med pa kho na la mos pa mi 'phrog par brtan pa 'od gsal sprul pa'i rdo rje zhes bya ba dus ring mo nas 'byung bar 'gyur ba'i don du bstan to :
de'i phyir de'i slad du :
re zhig ye shes kyi d+hA ki ma rnams kyis klong lnga'i yi ger zungs la :
dus su babs pa'i tshe gang zag de'i rgyud la byin gyis brlabs pas sad par gyis shig :
skal ldan cig car ba'i rigs can 'ga' zhig la phan par 'gyur ro :
zhes bslu med rdo rje'i lung gis bstan pa'i don bzhin /
gangs can ljongs kyi bstan 'gro ris su ma chad pa mtha' dag gi gtsug rgyan /
mkhas shing grub pa yongs kyi 'khor los sgyur ba /
bka' babs bdun gyi gsang mdzod 'chang ba'i ngo mtshar sprul pa'i gter chen 7pad+ma 'od gsal mdo sngags gling pa'am /
mtshan gzhan 'od gsal sprul pa'i rdo rje dgung grangs nyer bzhir son pa chu mo yos kyi lo'i snron zla ba'i yar tshes brgyad kyi nyin par /
'u yug gi mthil /
ram sdings ma dgon dang nye bar pheb pa'i dus kyi tshe /
tha mal gyi snang ba dbyings su thim pa'i 'od gsal gyi snang char /
lce btsun chen po 'od lus su gshegs pa'i gnas dus ston 'khor gyi tshom bu'i bkod pa ji lta ba bzhin gsal bar shar cing man ngag gi gzhung bka' bstsal pa nyid thugs la bkra lam gyis sad pa ltar gsang ba'i gnas rjes su dran pa'i cho 'phrul chen pos gtan la phab ste shin tu gsang ba'i rgyas btab /
phyis dgung grangs so brgyad du son pa me mo sbrul gyi lor sngags srung e ka dzA Tis gsang sgo dbye bar bskul ba ltar /
thog mar kho bo cag la smin grol tshang sprugs su bstsal /
rim gyis skal pa'i snod dang ldan pa rnams la smin grol gyi bdud rtsi bstsal nas gdod ma'i grol sar bskyal bar mdzad pa'o //
!
//gnyis pa dbang gi sgo nas smin par byed pa ni /
slob dpon 'jam dpal bshes gnyen gyi zhal nas /
zab pa don gyi dbang mchog ni //
rig pa'i rtsal dbang thob pa ste //
chos nyid rtogs pas dbang zhes bya //
ye shes dbang bskur cod pan can //
zhes gsungs pa ltar skal ldan dbang rnon thog ma nyid nas don dam byang chub sems kyi dkyil 'khor du 'jug tu rung ba'i rigs can la dbang bzhi pa nyid la nang gses su dbye ba'i rdzogs pa chen po rig pa'i rtsal dbang rnam pa bzhi bskur ba ste /
de'ang rdzogs pa rang byung las /
spros bcas nyid dang spros pa med //
shin tu rab tu spros med kyi //
dbang ni rnam pa bzhi yis kyang //
skal pa ldan pa smin par bya //
zhes 'byung ba'i don smin grol zung 'jug gdams ngag dbang gi lugs su gdab pa ni 'di nyid las /
de la thog mar rim pa bya ste :
zhes sogs kyis rgyas par bstan pa ltar sngon du legs par grub pa lags //
!
//gsum pa gdams ngag gi sgo nas grol bar bya ba la gsum /
sngon 'gro /
dngos gzhi /
rjes kyi khrid rim mo //
dang po sngon 'gro'i khrid la gsum /
thun spyi'i sngon 'gro /
thun mong blo sbyong bdun /
khyad par gsag sbyong rnam pa lnga'o //
de'i dang po 'di phyin chad kyi thun thams cad kyi sngon du 'gro dgos pa ste /
yid dang mthun zhing dben pa'i gnas su bde ba'i stan la lus gnad drang por bsrang /
thog med nas bsags pa'i sdig sgrib gegs dang bar gcod thams cad dag par mos la rlung ro lan gsum bsal la ci bder bzhag
sems rnam g.yeng gi rtog pa'i rjes su mi 'brang bar /
nam mkha' dang mnyam pa'i sems can thams cad gdod ma'i mgon po'i go 'phang la 'god pa'i slad du zab gsang rdzogs pa chen po'i lam nyams su blang bar bgyi'o snyam pa'i sems bskyed snying thag pa nas ma bral bas /
mdun gyi nam mkhar ye shes 'od lnga'i thig le'i klong du /
ngo bo rtsa ba'i bla ma nyid rnam pa bi ma la mi tra sku mdog dkar gsal shangs rtser a dkar pos mtshan pa /
dar sngon po'i stod g.yogs dang chos gos gsol zhing phyag mnyam gzhag thod zhal bdud rtsis bkang ba bsnams pa /
'od dang gzi brjid rab tu 'bar zhing zhabs rdo rje skyil krung bcas rang la dgyes pas dgongs par bsam la /
dus gsum gyi sangs rgyas thams cad kyi ngo bo bla ma rin po che mkhyen /
bdag gi rgyud smin cing grol bar byin gyis brlab tu gsol /
zab lam gyi rtogs pa khyad par can rgyud la skye bar byin gyis brlab tu gsol /
tshe 'di nyid la 'od gsal rdzogs pa chen po'i lam mchog mthar phyin par byin gyis brlab tu gsol /
zhes gsol ba drag tu btab pas /
bla ma'i sku las ye shes kyi 'od zer mtha' yas pa byung /
rang la thim pas sgo gsum gyi sgrib pa bsal /
mthar bla ma nyid kyang 'od phung du gyur nas rang la thim pas rgyud byin gyis brlabs par bsam la rig pa 'dzin med du 'jog go
/gnyis pa blo sbyong ba'i rim pa bdun las /
dang po 'dus byas mi rtag pa la brten nas sems sbyong ba ni /
gzhung las /
e ma rigs kyi bu rnams :
'di ltar 'dus byas thams cad ni mi rtag pa ste chu'i lbu ba lta bu'o :
zhes gsungs te /
de'ang don dran /
dpe bsam /
dpe don zung du sbrel nas bsgom dgos te /
'dus byas kyis bsdus pa'i chos thams cad ni da lta yod pa ltar snang yang myur du 'jig pa'i chos can sha stag yin pas yun ring mi rtag ste /
dper na chu nang gi lbu ba rkyen las glo bur du byung yang skad cig gnyis par yal ba bzhin no //
des na phyi nam zla dus bzhi /
nyin mtshan skad cig thang cig
/nang lus can rnams kyi skye rga na 'chi /
gsang ba phung po lngas bsdus kyi tshogs pa mtha' dag skad cig skad cig gis rnying zhing 'gyur nas gzhan du 'pho ba'i phyir /
spyir 'dus byas thams cad la rtag pa ye med /
khyad par 'gro ba'i tshe la nges pa med pas de ring sang tsam la'ang 'chi ba mi 'byung ba'i gdengs ci'ang med pa la legs par bsams pas /
dpe la nges shes rnyed nas blo sna thung /
don la yid ches nas 'chi ba snying nas dran par 'gyur ro //
dpe don zung du sbrel tshul 'di ltar 'og ma rnams la'ang shes par bya'o //
gnyis pa 'phral dang yun gyi bde ba la bsam nas sems sbyong ba ni /
'khor ba'i bde ba thams cad ni 'phral bde ba ltar snang yang don la sdug bsngal te dug gi 'bras bu smin pa lta bu'o :
zhes gsungs te /
'khor ba'i gnas 'dir lus sems la gnas skabs kyi bde ba bag tsam myong ba 'di'ang 'phral gyi ltar snang tsam las don la sdug bsngal gyi 'bras bu kho na smin pa'i rgyu yin te /
dper na dug gi sdong po dang me tog mdzes shing kha dog legs la 'bras bu mngar ba ltar snang yang khong du song na dug nad kyis 'chi bar byed pa lta bu'o //
des na srid pa'i rtse mo nas dmyal khams yan chad 'khor ba'i gnas ris gang du skyes kyang sdug bsngal gyi rgyu 'bras kho na la spyod pa ste /
ngan song gsum ni sdug bsngal gyi sdug bsngal /
mtho ris gsum 'gyur ba'i sdug bsngal /
nye bar len pa'i phung po lnga khyab pa 'du byed kyi sdug bsngal gyis thog ma med pa nas mnar ba yin la /
'khor ba sdug bsngal gyi rang bzhin de'ang las dang nyon mongs pa'i rgyu las byung ba ste /
dug gsum gyi dbang gis mi dge ba spyad pas ngan song gsum /
zag bcas kyi dge bas bde 'gror skyes kyang slar ngan song du 'khor /
thar pa'i lam du zhugs na de dag las ldog ste 'phral dang yun gyi bde ba dam pa thob pa'i tshul legs par bsams pas /
dpe la nges shes skyes te srid pa'i bde 'byor la zhen pa log
/don la yid ches te 'khor ba la skyo shas drag po skye bar 'gyur ro //
gsum pa rkyen sna tshogs la bsam ste sems sbyong ba ni /
rkyen sna tshogs pa thams cad ni zin pa'i dus med pa ste smig rgyu'i chu la snyeg pa lta bu'o :
zhes gsungs te /
'khrul pas g.yengs pa'i skabs 'dir bzang ngan gyi rkyen snang sna tshogs pa 'di rnams la spang blang ji tsam 'bad kyang zin pa'i dus skabs med pa ste /
dper na skom pas gdung ba'i ri dwags sos ka'i mya ngam thang gi smig rgyu la chur 'khrul nas bsnyegs kyang chu nam yang mi rnyed pas slar sdug bsngal gyis gdung ba lta bu'o //
des na 'khor ba'i gnas 'dir gnyen grogs 'khor 'bangs /
snyan grags mnga' thang /
'dod yon longs spyod sogs mthun pa bsgrub pa dang mi mthun pa spong ba'i 'bad rtsol gyis mtshon bya ba mtha' dag re re zin kyang slar de las bya rgyu je mang du 'gro bas nam yang zin pa'i dus med cing zin pa la'ang snying po ci yang med pa dang /
gang la'ang mtha' gcig tu nges pa med pa'i phyir mtho dman /
drag zhan /
dgra gnyen /
phyug dbul thams cad 'gyur nas 'gro bas re ba chen pos ring nas bsgrubs pa'i grub 'bras log par 'gyur ba dang /
'ga' zhig mgu yang la la mi mgu /
bya ba sna res dga' yang sna res mi dga'/
gnod pa ma byas pa dang phan btags pa'i lan du'ang gnod pa chen po 'byung ba sogs zin med tshe 'di'i bya ba thams cad cam gyis bzhag nas /
bla ma dkon mchog la phyag bskor mchod 'bul gyis mtshon dge ba'i bya ba sna re 'grub na'ang 'di phyir bsod nams rlabs po che'i rgyur 'gyur ba'i tshul legs par bsams pas /
dpe la brten nas rnam g.yeng la kho thag chod /
don la yid ches te 'dir snang bya bzhag blos thong bar 'gyur ro //
bzhi pa byas pa don med pa la brtag ste sems sbyong ba ni /
tshe 'di'i bya ba thams cad ni rnam pa kun tu don med pa ste gnyid thun gcig gi rmi lam bzang ngan lta bu'o :
zhes gsungs te /
'jig rten tshe 'dir ltos pa'i bya bzhag che phra thams cad ni gson pa'i dus su bya dka' zhing 'chi ba'i dus phan pa spu tsam mi thogs pas rnam pa kun tu don med pa'i rnam g.yeng 'ba' zhig pa ste /
dper na /
gnyid thun gcig log pa'i skabs su rmi lam bzang ba la sems dga' ba dang ngan pa la mi dga' ba'i snang ba 'char yang sad nas gnyis ka don la ma grub pas phan gnod ci'ang med pa dang mtshungs so //
des na da lta'i skabs su dgra 'dul gnyen skyong /
tshong khe spogs /
so nam zhing las /
khang khyim mkhar las la sogs pa'i bya ba du ma zhig sgrub /
'dod thog tu grub pa'i tshe dga' ba dang ma grub pa la sdug bsngal ba'i spang blang gi rnam par rtog pas rang gis rang bcings /
rang nyid mtho zhing phyug la snyan par brjod pa sogs la dga' ba dang /
dma' zhing dbul la mi kha gtam ngan sogs la mi dga' bas mtshon chags sdang gi las mang po shugs kyis bsags pa 'di thams cad 'chi ba'i tshe na phan cung zad kyang mi thogs /
rnam par shes pa las kho na'i rjes su 'brang bas /
'khrul pa'i bya bzhag sgyu ma'i 'khrul 'khor gyis dus rtag tu bslus pa 'di mtshangs shin tu che ba'i tshul legs par bsams pas /
dpe la brten nas bzang ngan ro snyoms /
don la yid ches te tshe 'di'i rnam g.yeng spong nus par 'gyur ro //
lnga pa thar pa'i phan yon la bsam ste sems sbyong ba ni /
thar pa dam pa'i 'bras bu ni nam yang sdug bsngal bar mi ldog ste 'brum nad byang pa'i skyes bu lta bu'o :
zhes gsungs te /
'khor ba'i sdug bsngal de dag las 'das pa ni thar pa zhi ba dam pa bla na med pa lam sgom pa'i stobs las thob pa'i 'bras bu ste /
de thob zin nas nam yang sdug bsngal can gyi 'khor ba'i gnas su ldog mi srid pa ni dper na 'brum pa'i nad lan gcig 'byangs zin pa'i skyes bu la phyis 'brum nad 'byung mi srid pa lta bu'o //
thar pa la'ang gsum las nyan thos dang rang sangs rgyas kyi go 'phang thob na las dang nyon mongs pa spangs pas sdug bsngal las rnam par grol na'ang shes sgrib ma spangs pas gnas skabs kyi thar pa tsam yin la /
sgrib gnyis bag chags bcas spangs pas srid zhi'i mtha' la mi gnas pa lha dang bcas pa'i 'jig rten gyi 'dren pa rdzogs pa'i sangs rgyas kyi go 'phang rin po che ci nas kyang bsgrub dgos /
sangs rgyas chos sku ni spros pa kun las grol /
longs sku ni sku dang zhing khams nam mkha' ltar khyab /
sprul sku ni 'gro ba gang la gang 'dul gyi mdzad pa bsam gyis mi khyab pa ston nus pas 'khor ba ma stongs kyi bar du 'gro don rgyun chad med par 'byung ba de lta bu'i go 'phang ma thob thabs med pa'i tshul legs par bsams pas /
dpe la brten nas thar pa don gnyer gyi blo skye /
don la yid ches pas sangs rgyas kyi go 'phang cis kyang bsgrub 'dod par 'gyur ro //
drug pa bla ma'i gdam ngag la bsam ste sems sbyong ba ni /
bla ma dam pa'i gdam ngag ni thar pa'i khang bzang du 'dzegs pa'i lam ste them skas bzang po lta bu'o :
zhes gsungs te /
de lta bu'i go 'phang sgrub pa'i thabs ni mtshan nyid dang ldan pa'i bla ma dam pa'i gdam ngag zab mo kho na la ltos te /
phyin ci ma log pa'i gdam ngag ni thar pa'i khang bzang du bgrod pa la 'jug pa bde zhing nor 'khrul med pa'i lam bzang po yin te /
dper na /
them skas bzang po la brten nas phyin na ji ltar mtho ba'i khang bzang sum brtsegs la sogs par bde blag tu bgrod nus pa bzhin no //
de'i phyir thog mar cal sgrog gi rjes su mi rgyug par yid ches khungs btsun sel med kyi brgyud pa las 'ongs shing chos brgyad dang rtog ge la 'thas pa min pa'i nyams myong dang rtogs pa ldan nges pa'i bla ma mtshan ldan btsal /
bar du mnyes pa gsum gyis dka' ba spyad la gdams ngag phu thag chod par zhu /
tha mar blo sna mang pos don gcig kyang mi 'grub pas bla ma las thob pa'i gdams ngag de nad pa la sman dang /
srog 'tsho ba'i bdud rtsi /
dgos 'dod 'byung ba'i yid bzhin nor bu lta bur shes par byas nas rkyen cis kyang mi 'phrog par rtse gcig tu nyams su blang nus na /
nad pas lha rje mkhas pa'i sman yun du brten na nad chen po'ang gzhi med du dwangs pa bzhin myur du sgrib pa las grol nas sangs rgyas kyi 'bras bu 'thob par 'gyur ba'i tshul legs par bsams pas /
dpe la brten nas bla ma'i gdams ngag med ka med du go
/don la yid ches te nyams len la 'jug spro zhing bsran tshugs par 'gyur ro //
bdun pa rnam par mi rtog pa la brten nas sems sbyong ba ni /
rnam par mi rtog pa'i bsam gtan ni ting nge 'dzin thams cad skye ba'i gzhi ste zhing sa dul ba lta bu'o :
zhes gsungs te /
sems byung rgyal du g.yeng ba'i gzhan dbang las dug gsum gtsor gyur pa'i byung tshor gyi rnam par rtog pa 'dzad du med pa 'di dag gang yang yid la mi byed par rnam par mi rtog pa'i ngang la rgyun du gnas pa'i bsam gtan ni ting nge 'dzin gyi sgo thams cad skye ba'i gzhi rten med du mi rung ba ste /
dper na /
lo tog gi 'bras bu smin par 'dod pa la zhing sa dul ba nyid med na mi 'byung ba'i gzhir grub pa lta bu'o //
de'ang ji skad du /
rnam rtog ma rig chen po ste //
'khor ba'i rgya mtshor ltung byed yin //
zhes gsungs pa ltar /
thog ma med pa nas gnyis 'dzin rnam rtog gi phreng ba lu gu rgyud du g.yos pa la brten mtha' med 'khor ba'i rgya mtsho chen por yang dang yang du sdug bsngal gyi rgyu 'bras kho nar longs spyod /
da dung 'di'i rjes su 'brang na nam yang bde ba'i go skabs med pas /
da ni rnam par mi rtog pa'i bsam gtan bsgrubs la myur du sangs rgyas sku gsum gyi rang bzhin mngon du bya'o snyams pas /
lus gnad rnam snang gi chos bdun ldan du bca'/
rang lus yi dam lhar bsgom pa'am tha mal yang rung ste phyi gsal nang gsal 'od kyi rang bzhin bde ba'i nyams dang ldan pa la sems gtad pa ni /
bde stong rnam par mi rtog pa la sems sbyong ba'o //
de ngang du lus sems khong glod /
lag gnyis pus steng bzhag
/mig bar snang du har re gsal mdangs dang bcas bzhag pa ni /
gsal stong rnam par mi rtog pa la sems sbyong ba'o //
de'i tshe sems kyi dran bsam 'phro 'du ci yang mi bya bar bzo med rang bab kyi ngang du yengs med 'dzin med lhug par bzhag pas rtog med rang gsal nam mkha' lta bu'i nyams skye ba ni /
chos nyid rnam par mi rtog pa la brten nas sems sbyong ba ste /
snga ma gnyis mtshan bcas dang phyi ma mtshan med zhi gnas yin la /
de ltar legs par sbyangs pas dpe la brten nas bsam gtan med du mi rung bar go
/don gyi sgom pa goms pas nyams myong bzang po rgyud la skyes te ting nge 'dzin gyi gzhi things par 'gyur ro //
gsum pa khyad par gyi sngon 'gro gsag sbyong gi rim pa ni /
gzhung las /
skyabs 'gro dang sems bskyed :
sgrib sbyong tshogs gsag rnams kyi thabs kyis gzung ngo :
zhes gsungs pa'i don te /
de la lnga /
skyabs 'gro /
sems bskyed /
sgrib sbyong /
tshogs gsog
/bla ma'i byin rlabs lam du bya ba'o //
dang po bslab pa thams cad kyi gzhi rten skyabs su 'gro ba ni /
rgyu tshe gcig gis gdod ma'i sa la grol bar 'dod pa'i dad pas /
yul dbyings ka dag chos sku /
lhun grub ye shes longs sku /
rig rtsal 'gag med sprul pa'i sku /
gsum ka'ang rang rig bla ma dbyer med pa'i ngo bor rdzogs pa la /
tshul yin lugs gsal 'debs tsam gyis gnyis med ro mnyam du rtogs pa ni /
lugs 'di'i thun mong ma yin pa don dam pa'i skyabs 'gro ste de nyid gzhir byas /
kun rdzob kyi rtog ngor mdun gyi nam mkhar seng khri pad+ma nyi ma'i gdan la ngo bo rtsa ba'i bla ma nyid rnam pa dpal chen seng ge dbang phyug dmar smug khro 'dzum sgeg pa'i nyams can /
dar dang rin po che rus pas brgyan pa /
phyag gnyis mnyam gzhag dang zhabs rdo rje'i skyil mo krung gis 'ja' zer me 'od kyi klong na bzhugs pa la /
brgyud gsum rig 'dzin bla ma dpa' bo mkha' 'gro bsam gyis mi khyab pas bskor te /
phyi ltar dkon mchog gsum /
nang ltar rtsa ba gsum /
gsang ba sku gsum bla ma kun 'dus kyi bdag nyid chen por gsal ba'i spyan sngar /
bdag sogs nam mkha' dang mnyam pa'i sems can thams cad mgrin gcig dbyangs gcig sgo gsum gus pa chen pos ci mdzad khyed mkhyen gyi blo gtad ling bskyur byas te /
deng nas byang chub snying po'i bar skyabs su 'gro ba'i 'dun pas /
a :
ka dag gting gsal chos kyi sku :
lhun grub rig rtsal longs spyod rdzogs :
dbyer med thugs rje sprul pa'i skur :
rang ngo shes pas skyabs su mchi :
zhes 'bum phrag sogs mang nyung ji tsam gsog pa'i grangs ma thems bar 'di nyid brjod /
thun mthar yul sems gnyis med du shes pas rig pa khyab gdal chen por chams kyis 'jog pa'am /
mi nus na slar mos gus byas pas bla ma dgyes pas 'od du zhu ste rang la thim nas dbyer med du gyur par mos la mnyam par 'jog go
/gnyis pa theg chen lam gyi rtsa ba byang chub tu sems bskyed pa la'ang /
blo chen rnams kyis rang lugs thun mong ma yin pa'i sems bskyed pa ni /
sems can thams cad gdod ma nas rang bzhin gyis dag pa'i dbyings las ma g.yos pa'i sangs rgyas kho na yin pa la /
gnas skabs med snang glo bur ba'i 'khrul pas bsgribs kyang don la bcings grol gang yang med pas /
rig pa ye shes rang gsal gyi ngang du 'khor 'das mnyam nyid chen por cog ger gzhag pas rang shar rang grol ka dag gi dbyings su la bzla bar sems bskyed pa dang /
las dang po ba blo nus dman pas /
kun rdzob tu nam mkhas khyab pa'i sems can thams cad pha ma drin can du ma gyur pa gcig kyang med /
de thams cad 'khor ba'i rgya mtsho chen por thog mtha' med par bying zhing sdug bsngal gsum gyis rtag tu mnar ba la byams pa dang snying rje drag pos kun nas bslangs te /
skyabs med pa'i ma rgan nyam thag de thams cad gtan gyi bde ba dam pa rdzogs pa'i sangs rgyas kyi sa la bdag kho nas 'god par bya'o snyam pa smon pa dang /
de'i phyir du tshul khrims gsum phar phyin drug bsdu dngos bzhi zab lam rim pa gnyis la bslab par bgyi'o snyam pa 'jug pa dang /
yul yul can bya byed thams cad gdod nas mi dmigs te spros pa nye bar zhi bar shes pa don dam byang chub kyi sems rnams legs par bsgoms la /
ho :
glo bur 'khrul pa'i 'gro ba kun :
gdod nas rnam dag dbyings kyi ngang :
ye shes rig pas rang grol phyir :
cog gzhag chen por sems bskyed do :
zhes ci 'grub brjod par bya'o //
gsum pa nyams rtogs skye ba'i 'gal rkyen sgrib pa sbyong ba ni /
sdig sgrib kyi phung po gnyen po stobs bzhi'i sgo nas sbyong ba spyi la grags mod /
'dir thun mong ma yin pa nang gi rnal 'byor zab mo bstan pa ste /
rang nyid yi dam du gsal ba 'am /
tha mal du gnas pa'i lus phyi gsal nang gsal gyi dbus su rtsa'i gtso mo gsum la spyi mgrin snying lte'i 'khor lo bzhi bcas dwangs gsal 'od kyi rang bzhin can spyi ltar gsal ba'i mar sne lte 'og sor bzhi'i thad kyi dbu ma'i nang du pad zla'i gdan la /
bla ma rdo rje sems dpa' sku mdog dmar po longs spyod rdzogs pa'i chas can rdo rje dang dril bu 'dzin pas rang 'od kyi yum la 'khyud pa /
zhabs rdo rje'i skyil krung gis bde drod kyi rang 'od 'khrigs pa'i klong na bzhugs pa la /
sdig sgrib sbyong ba'i gsol ba snying nas btab cing yig brgya bzlas pas thugs rgyud bskul te sku las ye shes kyi me 'bar /
lte ba'i 'khor lo gang /
snyoms 'jug gi gnas skabs dang 'dod chags kyi sgrib pa bsregs shing sbyangs /
snying ga'i 'khor lo gang /
gnyid 'thug gi gnas skabs dang gti mug gi sgrib pa bsregs shing sbyangs /
mgrin pa'i 'khor lo gang /
rmi lam gyi gnas skabs dang phrag dog gi sgrib pa bsregs shing sbyangs /
spyi bo'i 'khor lo gang /
sad pa'i gnas skabs dang zhe sdang nga rgyal gyi sgrib pa bsregs shing sbyangs pas phyi nang med pa dwangs gsal 'od phung chen po bcom ldan 'das rdo rje sems dpa'i gsang ba gsum dang rang gi sgo gsum dbyer mi phyed par gyur par mos /
de nyid ngag 'don gyis gsal 'debs byed na /
aH
bdag nyid tha mal lus kyi dbus //
rtsa gsum 'khor lo bzhi dang bcas //
dwangs gsal 'od kyi rang bzhin gyi //
mar sne lte 'og sor bzhi'i sbubs //
bla ma dpal ldan rdo rje sems //
dmar gsal zhal gcig phyag gnyis pa //
rdo rje dril 'dzin longs sku'i chas //
rang 'od rig ma'i bde bas dgyes //
rdo rje pad+ma'i skyil krung gis //
pad+ma zla ba'i gdan gyi steng //
dwangs ma 'od lnga'i klong na bzhugs //
bla ma rdo rje sems dpa' la //
mi phyed gus pas gsol ba 'debs //
bdag gi sdig sgrib nyes ltung kun //
byang zhing dag par byin gyis rlobs //
rtse gcig gsol ba btab pa las //
ye shes me 'bar rtsa 'khor khyab //
sgo gsum cha mnyam sdig sgrib kun //
bsregs sbyangs rang lus 'od kyi sku /
rdo rje sems dpa'i gsang gsum dang //
dbyer med ma bcos lhug par shar //
ces brjod cing bsam la yi ge brgya pa ci nus bzla /
bzlas sgom 'di ji tsam mang bzhin mchog tu 'gyur la tha na'ang 'bum ther tsam re nges par gal che'o //
thun mthar ru tra'i smre bshags kyang brjod la bsgom bya sgom byed gnyis ka'ang gdod nas ye dag ro mnyam chen po'i ngang du mnyam par 'jog pa ni bshags pa thams cad kyi mchog yin te /
drang por 'dug la yang dag ltos //
de ni 'gyod tshangs rgyal po yin //
zhes so //
bzhi pa nyams rtogs skye ba'i mthun rkyen tshogs gsag pa ni /
tshogs gsog gi thabs spyi dang bye brag mang mod /
skabs 'dir nang gi rnal 'byor khyad par can la brten pa ste /
de'ang sngar ltar rang lus gnyug ma'i lha yi dam gang yin nam /
spyir btang rdo rje sems dpar gsal ba'i lus nang rtsa gsum 'khor lo bzhi lte 'og rdor sems yab yum bshad ma thag pa ltar dang /
dbu ma'i yar snar ha~M yig dkar po mgo thur bstan /
spyi bo'i 'khor lor bla ma sku rdo rje yab yum dkar po /
mgrin par gsung rdo rje yab yum dmar po /
snying gar thugs rdo rje yab yum sngon po /
lte bar ye shes rdo rje yab yum ser po rdor dril 'dzin cing so so'i rtsa 'dab grangs mnyam DA kis bskor ba gsal gdab /
mos gus byas te 'jam rlung bzung bas rdor sems sku las me 'bar ba'i me lce rim par gyen du song /
spyi bo'i ha~M la reg pas de las byang chub sems kyi bdud rtsi'i rgyun babs /
spyi bo'i bla ma sku rdo rje 'khor dang bcas pa la phog pas dga' ba'i mchod pas mnyes /
lus rtsa'i sgrib pa dag cing tshogs rdzogs /
snang stong sku rdo rje dang dbyer med du gyur /
slar mgrin par babs /
bla ma gsung rdo rje 'khor dang bcas pa la phog pas mchog dga'i mchod pas mnyes /
ngag rlung gi sgrib pa dag cing tshogs rdzogs /
grags stong gsung rdo rje dang dbyer med du gyur /
de las snying gar babs /
bla ma thugs rdo rje 'khor dang bcas pa la phog pas khyad dga'i mchod pas mnyes /
yid thig le'i sgrib pa dag cing tshogs rdzogs /
rig stong thugs rdo rje dang dbyer med du gyur /
de las kyang lte bar babs /
bla ma ye shes rdo rje 'khor dang bcas pa la phog pas lhan skyes dga' ba'i mchod pas mnyes /
sgo gsum cha mnyam 'pho ba'i sgrib pa dag cing tshogs rdzogs /
bde stong ye shes rdo rje dang dbyer med du gyur par mos la mthar gong smros ltar mnyam par 'jog la /
ma hA su kha badzra satwa a haM:
zhes ci nus bzla /
nang gi gsag sbyong gnyis po sbrel mar nyams su len pa'i skabs yig brgya bzlas grub pa'i rjes kho nar me lces ha~M las bdud rtsi drang ba'i dmigs pa la 'jug cing /
gnyis ka grub pa'i rjes mnyam gzhag bya /
de nyid ngag 'don du /
mthar ni ye shes me lce yis //
spyi bo'i ha~M las bdud rtsi drangs //
'khor lo'i gnas bzhir son pa las //
bla ma sku bzhi'i dkyil 'khor pa //
dga' mchog khyad par lhan skyes kyi //
ye shes chen pos rab mnyes nas //
bde chen 'bras bu'i tshogs chen rdzogs //
rdo rje bzhi dang dbyer med gyur //
ces brjod cing bsam la rjes sngags brjod pa sogs sngar ltar bya'o //
lnga pa nyams rtogs skye ba'i thabs kyi dngos gzhi bla ma'i byin rlabs lam du bya ba la gnyis /
byin rlabs bla ma'i bskyed rim dang /
zab mo rdzogs pa'i rim pa'o //
dang po ni /
gzhung las /
de nas bla ma'i byin rlabs lam du bya ste :
zhes sogs kyis bstan pa'i don te /
de'ang sngon 'gro gzhan rnams grangs gsog lta bu sngon du song zin pa'i dbang du byas nas nyams len 'di'i skabs su bab pa na /
mtshams dam du bcad /
rlung ro bsal la shes pa rnal du dbab /
thun gyi sngon 'gro ma byas kyang chog pas skyabs sems gsag sbyong sbrel mar khyug tsam btang la /
ka dag gi ngang las seng ge dang pad+ma nyi ma'i khri steng du rang nyid gnyug ma'i lha dang bla ma dbyer med pa'i ngo bo siM he shwa ra rnal 'byor spyod pa khro 'dzum sgeg pa'i nyams can kha dog dmar smug mnyam gzhag dang skyil krung can /
dar dang rin po che dang rus pa'i rgyan gyis brgyan pa /
sku lus kyi cha thams cad rtsa gsum rgyal ba rab 'byams til gong kha phyes pa lta bus gang ba /
ba spu'i khung bu thams cad nas rdo rje ye shes kyi me khro chung gi tshogs dang bcas pa 'phro bas bdud dang bar du gcod pa thams cad sreg par mdzad pa /
'khor du brgyud gsum gyi bla ma dang /
dpa' bo dang mkha' 'gro'i tshogs kyis bskor ba /
smin mtshams su chos 'byung dkar po rtsa ba phra ba dbu ma la zug cing kha gdengs g.yel ba'i zur gcig gyen la bstan pa'i nang du bde chen thig le dga' ba 'khyil ba dkar po 'od 'bar ba /
de'i thad ka las cung zad mtho tsam gyi nam mkhar ngo bo rtsa ba'i bla ma la rnam pa bi ma la mi tra dkar gsal shangs rtser skye med yi ge a dkar pos mtshan pa /
phyag mnyam gzhag bdud rtsi'i thod zhal bsnams pa /
dar sngon po'i stod g.yogs dang chos gos gsol cing zhabs skyil mo krung gis dgyes ye re bzhugs pa /
snang srid thams cad 'ja' zer thig ler mer mer shig shig g.yo bar bsam la legs par gsal gdab /
thugs ka nas 'od zer dpag tu med pa 'phros pas sku gsum gyi zhing rab 'byams nas bsgoms pa dang 'dra ba'i ye shes pa bsam gyis mi khyab pa spyan drangs te bdag mdun la thim par bsam /
de nas mdun gyi bla ma la mos gus kyi shugs drag tu bskyed de /
'od gsal snang bzhi mthar phyin nas :
rig pa mi 'gyur sku lngar bzhengs :
'ja' lus 'pho chen dwangs ma'i gzugs :
'chi med bi ma mi tra kye :
bdag la thugs rjes brtser dgongs nas :
mngon sum byin rlabs deng stsol cig :
ces gsol 'debs dang /
oM AHhU~M gu ru bi ma la mi tra hU~M hU~M:
zhes pa'i bzlas pa rtse gcig tu bya /
de'ang nyams rtogs bla ma'i byin rlabs kho na la rag las pas 'di kho na la nan tan du bya dgos la /
sngon 'gro snga ma rnams 'bum ther bsags pa yin na gsol 'debs kyang de las mi nyung ba bya /
bzlas pa 'bum phrag bcu gnyis kyi grangs thems nges dgos pas thun re la ji tsam 'os pa bzlas pa'i mthar /
dbang blang ba ni /
slar yang mos gus drag pos gsol ba lan gsum btab pas /
bla ma'i dpral ba nas 'od zer dkar po zla ba shar ba lta bu dang rang 'dra'i sku dpag tu med pa byung /
rang gi dpral bar thim /
lus rtsa'i sgrib pa dag
/spros bcas bum pa'i dbang thob /
snang srid gzhir bzhengs kyi dkyil 'khor bsgom pa la dbang /
sa brgyad pa non /
'bras bu sku lnga thob pa'i skal pa can du byas /
bla ma'i mgrin pa nas 'od zer dmar po 'char kha'i zer thag lta bu dang A li kA li'i phreng ba dpag tu med pa byung /
rang gi mgrin par thim /
ngag rlung gi sgrib pa dag
/spros med gsang ba'i dbang thob /
skye med rang byung rdo rje'i bzlas pa la dbang /
sa bcu gcig pa non /
'bras bu gsung lnga thob pa'i skal pa can du byas /
thugs ka nas 'od zer sngon po mthing zhun gyi dwangs ma lta bu dang a yig mthing gsal dpag tu med pa byung /
rang gi snying gar thim /
yid thig le'i sgrib pa dag
/shin tu spros med sher dbang thob /
bde chen 'od gsal gyi ye shes bsgom pa la dbang /
sa bcu gsum pa non /
'bras bu thugs lnga thob pa'i skal pa can du byas /
gnas gsum ka nas 'od zer 'ja' tshon shar ba lta bu dang tsit+ta rin po che'i sbubs nas 'od lnga'i gong bu tshon gang ba byung /
rang gi gnas gsum dang snying dbus su thim /
cha mnyam ye shes kyi sgrib pa dag
/rab tu spros med bzhi pa thob /
ka dag lhun grub zung 'jug bsgom pa la dbang /
ye shes bla ma'i sa non /
'bras bu yon tan dang phrin las rnam lnga 'grub pa'i skal pa can du byas par mos /
dbang len 'di thun gyi dngos gzhi bzlas pa la byed pa'i skabs su'ang yang yang bsgoms na byin rlabs shin tu che gsungs /
mthar bla ma nyid dgyes pas 'od du zhu ste smin mtshams kyi dga' ba 'khyil ba'i dbus su thim pas thig le dkar po a yig gis mtshan pa sran ma tsam du gyur par bsam la sems gtad /
'di byin rlabs shin tu brtan par byed pa'i gnad do //
thog mar gsol 'debs gtsor byed pa'i skabs su 'di'i mtshams 'og nas 'byung ba ltar dmigs bzlas khyug tsam byas la bsdu rim dang bsngo smon gyis mthar dbyung ngo //
des gsol 'debs bla ma'i rnal 'byor grub nas bskyed bzlas sems 'dzin gtsor bton pa'i skabs snga ma'i 'gros sbyar bas kyang chog mod /
'di la kun bzang don gyi phrin las dang sbrel na legs pas sman rag gtor mchod sogs tshogs gsog pa'i yan lag yin phyir spyi ltar bsham /
ma 'byor yang dgongs pa gsal 'debs tsam kho nas chog pa'o //
de'ang don phrin gyi skyabs sems yan lag bdun pa'i 'phros gsag sbyong sbrel ma sngar bzhin sbyar la bgegs bskrad phyin mthar chags su gtang /
spyan 'dren dang bzhugs gsol grub rjes mdun mkhar bla ma la gsol 'debs dang bzlas pa khyug tsam byas la dbang bzhi blangs nas bstim /
las byang phyag mchod bstod pa'i bar du btang nas lha sku'i gsal snang 'don skyor byas la /
dang po sku mdog phyag rgya bzhugs stangs rgyan cha lugs re re bzhin gsal btab la sems gzung /
mthar spyi'i rnam pa bde blag tu shar ba na gsal la rtog pa med pa me long gi gzugs brnyan lta bu /
snang la rang bzhin med pa bar snang gi 'ja' tshon lta bu /
thogs med kun la khyab pa chu zla'i rnam 'gyur lta bur nges pa bskyed nas snang stong gnyis med kyi ngang la yun ring du mnyam par gzhag
/de la sems zin pa na smin mtshams chos 'byung dga' 'khyil dbus kyi thig le dkar po as mtshan pa sran ma tsam la sems bzung ba ni sku bskyed rim phyag rgya'i ting nge 'dzin no //
de la gsal brtan gyi nyams ci rigs skyes pa na /
phrin las ltar /
a :
oM ni ngo bo chos kyi sku :
sogs kyis dgongs pa'i gzer btab la /
oM AHhU~M badzra gu ru siM he shwa ra sid+d+hi hU~M hU~M hU~M:
zhes dbyangs dang bcas pa'am /
ji ltar rigs pa bzla /
mthar rlung 'jug gnas ldang gsum dang sbyar ba'am bum can dang sbrags pa'i rdor bzlas byas la sems 'dzin /
des skyo na smin mtshams kyi thig le las 'od zer 'phros /
dag pa'i zhing rab 'byams thams cad du khyab /
de dag na gnas pa'i skyabs gnas dkon mchog rgya mtsho thams cad dang /
khyad par du 'od gsal snying tig gi brgyud pa'i bla ma rnams kyi gsang ba gsum gyi byin rlabs thams cad sku dang yig 'bru phyag mtshan gyi rnam pa char drag tu babs pa tsam du spyan drangs nas thig le la thim pas lus thams cad khyad par bsam /
yang 'phros ma dag pa'i zhing khams rab 'byams thams cad la khyab /
brtan g.yo snod bcud thams cad dag pa'i zhing khams rab 'byams su sgyur bar bsam la ngag bzlas yid bzlas ji ltar rigs par byas te 'phro 'du'i rtsal sbyong ba ni gsung bzlas pa sngags kyi ting nge 'dzin no //
gnyis pa zab mo rdzogs rim ni /
bskyed bzlas grub pa'i mthar snod bcud thams cad ril gyis bsdus te rang gi lus la gzhug
/de yang bsdus te smin mtshams kyi thig le la thim pas shin tu 'od gsal bar bsam la sems yun ring du 'jog pas rnam rtog gi rba rlabs zhi ba'i ting nge 'dzin mu mtha' med par skye'o //
mthar de yang gzha' tshon mkha' la yal ba ltar dmigs su med pa'i ngang du ci gnas su mnyam par 'jog pa ni thugs 'od gsal de kho na nyid kyi ting nge 'dzin no //
de'i ngang las snod bcud dag pa'i 'khor lor ldang la bsngo smon shis brjod bya ste gsal 'debs pa'i tshig ni las byang las 'byung ba ltar ro //
de'ang thig le la sems 'dzin pa yan chad rten can zhi gnas /
dmigs med du 'jog pa rten med zhi gnas te 'di ni gtso bor sngags kyi bskyed rim la brten nas zhi gnas kyi ting nge 'dzin skyed pa'i thabs khyad par du 'phags pa yin la /
re zhig 'di tsam las mi lcogs na lhag mthong sgrub pa'i lta sgom spyod 'bras bzhi po 'og tu 'byung ba nyid 'dir sbyar bas bskyed rdzogs rkang tshang ba gcig tu 'gyur ro //
snga phyi sbrel na kun bzang don phrin mi sbyor bar gsol 'debs dbang len grub nas lha sku'i sems 'dzin la 'jug go /
!
//gnyis pa dngos gzhi'i khrid la gsum /
dbang po rab tshe 'dir grol ba /
'bring bar dor grol ba /
tha ma rang bzhin sprul sku'i zhing khams su dbugs dbyung ba'o //
dang po la gsum /
sngon 'gro 'khrul gzhi rtsad gcod /
dngos gzhi 'khrul pa rang grol /
rjes 'khrul snang ye shes su 'char ba'i khrid do //
dang po ni /
sngon 'gro 'khrul gzhi rtsad nas gcod pa'i gnad ni :
zhes pa ste /
de la bzhi /
lus sbyong /
ngag sbyong /
sems sbyong /
thams cad la rgyas 'debs pa'i gnad do //
dang po ni /
lus mi 'gyur ba rdo rje'i 'dug stangs la gnas par bya'o :
zhes pas 'di phyin chad rnams la thog mar bla ma'i rnal 'byor re sngon du 'gro dgos pas /
byin rlabs bla ma'i gsol 'debs ltar ram /
bsdu na thun gyi sngon 'gror bshad pa ltar byas la /
gdan 'bol zhing rgya che bar bting pa'i steng du gcer bu ang rag tsam dkris la lus bsrangs te rkang mthil gnyis sprad pa'i sor rtse sar btsugs /
pus mo phyir bskyed /
lag gnyis gru mo brgyangs /
mgo la ma reg par thal mo spyi bor sbyar la rdo rje rtse gsum pa'i 'dug stangs bya /
mig bar snang la har re blta /
lus rdo rje sngon po me 'bar ba zhig tu bsgom /
de nas rnam rtog gi 'phro 'du phra mo tsam yang spangs te mi rtog pa kho na'i ngang du lus rang shugs kyis ma 'gyel bar du mi 'gyur bar bzhag
/hal gyis 'gyel ba na de thog 'gul bskyod bzo bcos ci'ang mi bya bar rtog med du rgyang tsam bzhag
/slar bskyar te 'bad pa nyi ma gsum du sbyangs pas lus kyi mngon zhen ldog pa dang sprul skur grol bar byed pas lus sbyong dang lus kyi ru shan dbye ba dus gcig tu 'grub pa'o //
gnyis pa ngag sbyong ni /
ngag mi smra ba hU~M gi rang sgrar 'char bar bya'o :
zhes gsungs pa'i don /
snying thig chen mo ltar rgyas gdab rtsal sbyong mnyen btsal lam gzhug rnams re re bzhin byas kyang chog mod /
skabs 'dir gnad bsdus te /
lus rnam snang chos bdun lta stangs sna rtser gtad /
ngag smra ba bcad la /
rang gi snying gar gzhir gnas pa'i yi ge hU~M sngon po zhig bsam /
hU~M gi glu che chung ran pa brjod pas snying ga'i hU~M las hU~M mang po sna bug g.yas nas byung nye skor thams cad gang /
rim par phyi rol snod bcud rnams gang ste thams cad kyang hU~M gi rang bzhin mer mer shig shig tu gyur /
de rnams tshur byung sna bug g.yon nas zhugs te lus kyi nang thams cad me re re gang ba la sems gtad /
yang lta stangs mtho bar byas la hU~M drag tu brjod pas /
snying ga'i hU~M las hU~M yig tsha zhing myur la rno zhing shugs drag pa mang po 'phros /
rang lus dang phyi rol snod bcud kyi dngos po thams cad khrol khrol phug nas stong par sbyangs te mthar phyi nang brtan g.yo thams cad hU~M 'ba' zhig gi rnam par gyur par bsam /
rjes su thams cad mi dmigs pa nam mkha' lta bu'i ngang la bzhag
/de ltar bskyar te nyi ma gsum tsam la 'bad pas ngag gi mngon zhen ldog cing longs skur grol bar byed pas ngag sbyong dang ru shan dbye ba dus gcig 'byung ba'o //
gsum pa sems sbyong ni /
yid ma yengs par byung gnas 'gro gsum gtan la dbab par bya'o :
zhes gsungs pa'i don bla ma'i rnal 'byor dang lus gnad snga ma ltar byas la gzhan du ma yengs par /
rang nyid thog ma med pa nas 'khor bar 'khyams mkhan dang mthar sangs rgyas thob mkhan sogs bde sdug sna tshogs la longs spyod pa po 'di lus ngag yid gsum gang yin legs par brtags shing dpyad pas /
lus skye 'chi mang por gyur pas mi rtag
/ngag lus sems gnyis la ltos pas rang dbang med /
sems nam du'ang med par mi 'gyur bas sems kho na gtso bar shes pa na /
sems zhes pa da lta'i rnam rtog skad cig ma wal gyis shar nas yal gyis song snyam byed pa 'di las ci'ang med /
'di nyid dang po phyi nang gi dngos po 'am dngos med gang las byung /
'di nas byung snyam pa 'dug na byung khungs dang byung lugs ji lta bu /
da lta phyi nang dang lus kyi stod smad bar gsum gang du gnas /
snying lta bu la gnas snyam na snying de'i yang stod smad mtha' dbus gar gnas pa de'i ngo bo kha dog dbyibs ji lta bus gnas /
mthar 'gag pa'i yul lam 'gro ba'i gnas ci 'dra ba zhig 'dug
/blta bya'i shes pa la phar blta /
rtog byed kyi sems la tshur blta /
de gnyis kyang gcig gam tha dad yin sogs skad cig kyang ma yengs par rtsad bcad la lhod kyis klod /
de'i ngang las rnam rtog thol gyis 'phro na de ma thag dran pas bzung la de nyid gang las byung /
rnam pa ji lta bu /
yal dus gang du 'gro /
de dang rtog byed gnyis gcig yin min sogs rig pa rkyang 'ded kyis phu thag ma chod bar brtags shing dpyad pas ci'ang ma rnyed gang du'ang ma grub /
yod med kyi mtha' las 'das par shes nas /
dang po byung bar snyam yang 'ong mkhan gzhi rtsa ma grub pas skye ba med pa chos sku'i bzhugs tshul /
bar du gnas pa snyam yang dngos po dngos med gang gi tshul du'ang mi gnas pas gnas pa med pa longs sku'i gshis lugs /
mthar 'gag par snyam yang gang du'ang 'gro mkhan dang 'gro yul ma dmigs pas 'gag pa med pa sprul sku'i rang bzhin du ngo 'phrod pas /
yid kyi mngon zhen ldog pa dang chos kyi skur grol bar byed pas sems sbyong dang sems kyi ru shan dbye ba phrugs gcig la rdzogs pa'o //
bzhi pa thams cad la rgyas 'debs pa'i gnad ni /
de thams cad dbyings las byung zhing dbyings su bskyal la dbyings las ma g.yos pa ni gnad do :
zhes gsungs te /
sgo gsum gyi sngon 'gro de rnams la 'bad pa'i skabs thams cad du a 'thas gnyis 'dzin mtshan mar rtog pa'i blos mi bcing bar thog ma nyid nas lta ba ka dag nam mkha' lta bu'i rtsis zin pa gal che ste /
bya byed las gsum ga'ang thog mar dbyings ka dag spros pa dang bral ba las med snang glo bur ba nam mkha' stong pa las sprin brdol ba lta bur byung yang rang bzhin med par shes pa dang /
mthar de dag thams cad kyang dbyings ka dag gi ngang du spros pa nye bar zhi ba sprin nam mkha' la rang dengs su 'gro ba bzhin bsam brjod 'dzin bral chen por bskyal ba dang /
sgo gsum gyi rnam 'gyur ji lta bu zhig byas kyang dbyings ka dag gi rang bzhin las gzhan du rdul tsam yang g.yo ba med pa rtsol bcas sam rtsol med kyi dran pa blo nus dang sbyar bas bzung ste lam du gtong ba kho na gnad du che'o //
gnyis pa dngos gzhi'i khrid ni /
dngos gzhi 'khrul pa rang sar grol ba'i gnad ni :
zhes gsungs te /
de la bzhi /
ri bo cog gzhag
/rgya mtsho cog gzhag
/rig pa cog gzhag
/de thams cad la rgyas 'debs pa'i gnad do //
dang po ni /
lus mi 'gyur ba ri bo cog gzhag gis gzhi gzung ngo :
zhes pa ste /
sngon 'gro legs par 'byongs nas dngos gzhi'i thog mar gzhi ka dag khregs chod kyi don nyams su len pa ni /
lung las /
mi 'gyur brtan pa ri bo bzhin du zhog
/ces gsungs pa ltar /
lus sog phon thag pa chad pa ltar rang babs bde lugs kyi ngang du /
'gro 'dug bya byed g.yo skyod sogs kyis nam yang mi 'gyur ba ri bo lhun chags pa ltar rang bzhin bab gshis su cog ger bzhag
/las dang po pa la sgo gsum glod ches na tha mal du 'byams nyen yod pas skabs su rnam snang chos bdun las mi g.yo bar bya /
de'ang lta sgom la gnad du gang 'gro dang bstun pa'i sgrim glod spel mar byas te ting nge 'dzin gyi gzhi gzung ngo //
gnyis pa ni /
ngag mi smra bar rgya mtsho cog gzhag ar la gtad do :
zhes pa ste /
de'ang lung las /
mi g.yo dwangs pa rgya mtsho bzhin du zhog
/ces gsungs pas /
ngag pi waM gi rgyun thag bcad pa bzhin smra brjod rlung rtsol thams cad spangs te /
phyi ltar mig mi 'gul bar lta stangs cung zad gyen du phyogs pa'i nam mkhar hrig ger gtad /
nang ltar shes pa bzo med rjen pa'ang der gtad pas dbyings dang rig pa zung 'brel yul dang yul can dbyer med gsal dwangs ngos gzung dang bral ba'i ngang /
phyi nang gnyis rgya mtsho chen po bzhin mi g.yo bar 'khyil ler gnas pa la rtse gcig tu gzir te ar la gtad par bya'o //
gsum pa ni /
sems ma yengs par rig pa cog gzhag la bzla'o :
zhes pa ste /
sems rang 'thag gi ltag chu bcad pa bzhin rnam rtog gi 'phro 'du thams cad spangs te phyi nang gang du'ang ma yengs par rig pa kher 'ded kyi cog gzhag chen pos gdod ma'i dbyings su la bzla bar bya dgos te /
'di la zhib tu dbye na bzhi /
lta bas thag bcad pa /
sgom pas nyams su len pa /
spyod pas bogs dbyung ba /
'bras bu'i rtags 'char ba'i tshul lo //
dang po ni /
'di ltar snang ba thams cad blos bkod :
byung tshor dang bcas pa'i blo ni med pa gsal bar snang :
de'i dbyings ni bsam pa'i yul las 'das :
so so rang rig pa'i ye shes kyis rten med par mthong ba ni chos thams cad kyi gnas lugs ka dag gting gsal 'dus ma byas pa'o :
zhes gsungs te /
'di ltar phyi rol yul gyi snang ba thams cad ni rang gi rnam par rtog pa'i blos phar brtags shing bkod pa kho na ma gtogs rang ngos nas bden par grub pa ni gcig kyang med /
nang gzung 'dzin 'khrul pa'i gzhan dbang gis mtshan rtog byung tshor gyi 'du shes sna tshogs pa dang bcas pa'i blo sems 'di ni rmi lam bzhin du med pa gsal bar snang ba tsam yin la /
sems kyi ngo bo'am dbyings ni nam mkha' ltar spros pa thams cad dang bral zhing 'khor 'das gang gi'ang phyogs su ma lhung la rgyar ma chad pa /
kun la khyab cing bsam brjod kyi yul las 'das pas brtag dpyad kyi blos don spyi tsam go ba las don ji bzhin pa mi mtshon /
'on kyang bla ma'i byin rlabs dang kha nang du phyogs pa'i sgom stobs la brten nas so so rang rig pa'i ye shes kyis /
snang stong yod med nye ring gang du'ang ma brten pa'i gshis lugs gzhi med rtsa bral mthong med nam mkha' lta bu mthong ba ni /
chos thams cad kyi gdod ma'i gnas lugs dbyings ka dag dang rig pa gting gsal dbyer med pa sus kyang 'dus ma byas pa ste /
nyams len du hril dril na /
da ltar gyi shes pa skad cig ma gnyen pos ma bcos shing mtshan mas ma bslad pa /
rang byung ye shes stong gsal blo 'das chen por wa ler gsal ba 'di nyid gdod ma'i chos sku rig stong rjen par rang ngo shes pa ni ngo rang thog tu 'phrod pa ste lta bas thag bcad pa'o //
gnyis pa sgom pas nyams su len pa ni /
de ltar khong du chud pas nam mkha' rnal 'byor du bya ste :
mi bsgom pa'i tshul gyis don dang mi 'bral ba la bslab bo :
zhes gsungs te /
ka dag lta ba'i gnas lugs de ltar khong du chud nas de'i don sgom pas nyams su len pa na /
lung las /
yangs dog bral ba nam mkha' bzhin du zhog
/gang ltar gnas kyang rig pa'i ngang yin zhog
/'phro gnas rang rig dwangs sangs phyed par zhog
/ces gsungs pa ltar /
sngar ngo 'phrod pa'i lta ba nam mkha' lta bu de la rnal 'byor du bya ste /
de'ang /
sgom ma myong dang 'bral ma myong //
mi sgom don dang mi 'bral ba //
zhes pa'i tshul bzhin bsgom par bya rgyu rdul tsam med pas ci'ang mi sgom pa'i tshul gyis spang thob yengs 'khrul gdod ma nas ma grub pas nam yang gnas lugs kyi don dang mi 'bral ba la bslab bo //
de'i don mdor dril na /
bzhi cha gsum bral blo 'das chos sku'i dgongs pa las mi g.yo bar gnas pa ste /
rtog pa snga ma 'gags /
phyi ma ma skyes /
da lta'i shes pa skad cig ma bzo bcos ma byas pa ste rtog pa gsum dang bral ba'i bzhi pa'i cha rang byung rig pa'i ye shes gsal hrig rjen ne ba /
yangs pa phyal le ba'i ngang du ched du rtsol bas ma bsgrubs /
yengs pa phyal bar ma 'byams par sems kyi rtog pa'i 'phro 'du ci zhig byung yang nam mkha' la sprin gyis phan gnod med pa ltar rig pa la cis kyang ma gos pas /
rgan pos bu chung gi spyod pa mthong ba bzhin gnyer kha med par kha yan rang bab tu glod cing bzhag pa ni thag gcig thog tu bcad de sgom pas nyams su blang ba'o //
des na 'khor 'das kyi snang ba'i cho 'phrul bzang ngan ci lta bu zhig shar yang rang gi rig pa'i rtsal las ma 'das pas rig pa nyid rang so zin pa kho nas chog ste /
lung las /
ji ltar bya rnams nam mkhar 'phur na yang //
mkha' las ma 'das de bzhin rig pa'i ngang //
chos rnams rang gsal g.yo ba med par zhog
/ces so //
gsum pa spyod pas bogs dbyung ba ni /
tshogs drug gi snang ba bkra lam gyis shar na de la mi dpyod par chos nyid rang gi ngo bo'i ngang du rtsol ba klod la las zin pa'i skyes bu ltar spyod do :
zhes gsungs te /
de ltar nyams su len pa'i mnyam gzhag rjes thob gang gi skabs su'ang mig gi yul du gzugs la sogs pa tshogs drug gi snang ba dbang po la bkra lam gyis shar ba na /
rnam par shes pa kha phyir bltas kyis de la yengs na dran shes dang bral nas chags sdang gis las sogs te sgom pa don med par 'gyur bas /
shar ma thag pa nas dran pas bzung ste de la dgag sgrub kyi blos mi dpyod par 'dzin pa'i sems kyi khang bu bshigs la chos nyid rang gi ngo bo'i ngang du rang bab tu 'jog cing rtsol ba glod de /
dper na bsgrub bya'i las gang zhig byas zin pa'i skyes bus lus sems rtsol med dal bar gnas pa ltar ci'ang spyad du med pa'i spyod pa la gnas par bya'o //
de'ang gnas lugs rang bab kyi ngang du 'jog pa'i dus /
tha mal shes pa yul la 'phro 'jug byed kyang 'phro ba'i rjes su ma yengs shing bcos bslad med par glod pas /
chu rlabs chur thim pa ltar dran rtog rjes med rang shar rang grol las ma g.yos pa ni gding grol thog tu 'chos pa zhes 'bras bu gtan la phab pa'o //
bzhi pa 'bras bu'i rtags 'char tshul ni /
de'i tshe rlung sems zin pa'i rtags rnams kyang rtsol med du 'byung zhing 'od gsal ba'i lhag mthong grub pas zhi bar gnas pa nyid do :
zhes pa ste /
de ltar cog gzhag rnam pa gsum gyis rtse gcig nyams len la brtson pa'i tshe rlung sems dbu mar zhugs pa'i rtags su snang nyams ci rigs pa dang shes nyams sna tshogs pa rnams kyang 'bad rtsol med par shugs kyis 'byung la /
rim par goms 'dris brtan pa thob pa na /
rang byung gdod ma'i chos sku gnas lugs 'od gsal gyi rig pa dri ma thams cad dang bral ba'i lhag mthong rnam par mi rtog pa'i ye shes bde blag tu grub nas /
chos nyid dbyings kyi ngang du chos can mtshan ma'i spros pa nye bar zhi bas srid zhi'i khyab bdag nyid du nye bar gnas par 'gyur ro //
bzhi pa thams cad la rgyas 'debs pa'i gnad ni /
de thams cad ngo shes rtsal rdzogs brtan pa thob pa ni gnad do :
zhes gsungs te /
spyir cog gzhag gang yin pa bya'o snyam pa lta bu'i snyam byed kyi rtog pa'ang ngo shes bzhin pa'i ngang sbyang bya de nyid rtsol ba mi dgos pa'i rtsal rdzogs pa dang /
mthar goms shing 'dris nas gding du gyur te brtan pa thob par bya dgos pa'ang yin la /
khyad par nyams len de rnams kyi skabs thams cad du sgo gsum dang 'brel ba'i rnam rtog gi 'phro 'du mtha' yas pa zhig 'byung bar 'gyur la /
byung ba de nyid ma byung na legs so snyam pas bkag kyang mi bkag
/rtog pa ngan pa bzang por bsgyur ba lta bu'i bcos bslad kyang mi bya /
rtog pa ma skyes na ched du skyer yang mi gzhug la /
glo bur shugs 'byung du bzang ngan bar ma'i rtog pa ji lta bu zhig skyes kyang de ma thag dran pas tsir gyis gzung la ngo shes par bya /
shes ma thag gnyen pos glo rdeg mi bya bar rtsal rdzogs su 'jug
/rdzogs ma thag kha yan du mi gtang bar rtog pa rang gi ngo bo chos nyid du klod la rang grol chen po'i dbyings su bskyal te /
thog mar rnam rtog rang bzhin med par grol ba bu chung gis lha khang blta ba lta bu /
bar du rnam rtog gnyen po med par grol ba sbrul mdud nam mkhar zhig pa lta bu /
mthar rnam rtog phan gnod med par grol ba rkun po khang stong du phyin pa lta bu la gding 'chos te brtan pa thob par bya ba ni gnad kyi snying po 'o //
gsum pa rjes kyi khrid ni /
rjes 'khrul snang ye shes su rang shar ba'i gnad ni :
zhes pas bstan te /
de la gnyis /
gzhung don dang /
'phros don no //
dang po la bzhi /
bzhugs stangs /
gzigs stangs /
dmigs gnad /
de thams cad la rgyas 'debs pa'i gnad do //
dang po ni /
lus mi g.yo ba bzhugs stangs gsum gyis gzhi gzung ngo :
zhes pa ste /
de ltar khregs chod kyi lta sgom la brtan pa thob nas lam lhun grub thod rgal nyams su len pa la sgo yul rlung rig gi gnad gcun pa gal che bas /
lus 'gul skyod la sogs pas cung zad kyang mi g.yo bar bzhugs stangs gsum la rtag tu gnas pas ye shes 'char ba'i gzhi gzung dgos te /
sangs rgyas sras gcig gi rgyud las /
mngon sum don la blta ba'i phyir //
lus dang ngag yid rab tu gcun //
lus ni seng ge lta bu dang //
drang srong dang ni glang chen tshul //
'di las g.yo bar ma byas na //
sangs rgyas sum stong nyid dang yang //
skal pa dag ni mnyam pa yin //
zhes phan yon bcas gsungs pa ltar /
thog mar chos sku seng ge'i bzhugs stangs ni /
rkang pa'i mthil gnyis sbyar /
pus mo phyir bsgrad /
lag pa'i mthe bong gis srin lag gi rtsa ba mnan pa'i rdo rje khu tshur bcangs pa rting pa'i rtsar sa la btsugs /
lag ngar drang por bsrang /
ro stod gsengs te dpung pa gyen du 'then /
mjing pa yid tsam gyen la gtod /
lce cung zad gyen la bsgril ba'o //
gnyis pa longs sku glang po che'i bzhugs stangs ni /
kha sbub tu pus brang sbyar /
gru mo sa la btsugs te lag mthil gyis os ko brten pa'i sor mo 'gram pa la sbyar /
rgal tshigs drang por bsrang /
mgo gyen du dgye tsam byed pa'o //
gsum pa sprul sku drang srong gi bzhugs stangs ni /
rkang pa'i long bu gshibs te tsog pur 'dug
/lag gnyis pus mo la bskor /
rgal tshigs drang por bsrangs te mgo thad kar gtod pa'o //
de gsum gyis 'byung ba rang sar dag
/g.yo byed kyi rlung zin /
drod skyed cing 'byung bzhi snyoms /
mthar thug sku gsum du grol bar byed do //
gnyis pa gzigs stangs ni /
ngag mi smra bar gzigs stangs gsum gyis ar la gtad do :
zhes pa ste /
ngag gis smra brjod cung zad kyang mi bya bar rlung dal bar brten te mchu so ma reg tsam byas la kha nas gtang ba dang cung zad phyir 'dzin pa la bslab ste /
snga ma las /
ngag ni ji ltar lkugs pa bzhin //
su dang brda tsam nyid mi bya //
'di ltar su yis byas pa'i mi //
sems kyi 'phro 'du rang chod do //
zhes so //
de'i ngang las sgo yi gnad gzigs stangs gsum gyis dbyings rig gi snang ba ar la gtad par bya ste /
de'ang gzigs stangs kun la mig 'bras mi 'gul zhing rdzi ma mi rdeb /
ha cang rtsol bas mi bsdam par lta stangs klod cing blta ba ni gnad yin la /
chos sku'i gzigs stangs mig gi a 'bras gyen la ldog pa gtsug gtor rnam par blta ba'i tshul gyis smin phrag gi nam mkhar bltas pas dbyings rig gi 'phel che /
longs sku'i gzigs stangs zur mig mda' mkhan smyug ma srong ba lta bus thad ka'i nam mkhar bltas pas ye shes kyi snang ba mthong /
sprul sku'i gzigs stangs cung zad thur du phab pa drang srong bsam gtan sgom pa lta bus bar snang la zim bur bltas pas 'od khyim gyi sgron ma mthong /
de ltar gzigs stangs gsum po bzhugs stangs so so dang 'brel bar byas te dbang po yul la ji tsam bltas kyang tshugs nus shing 'khrul snang zhing khams su 'char bar 'gyur ro //
gsum pa dmigs gnad ni /
sems ma 'khrul bar rig gdangs rdo rje lu gu rgyud kyi sbubs su gzhug go :
zhes pa ste /
sems phyi'i snang ba la mi g.yeng /
nang 'dzin rtog dang bral ba khregs chod ka dag gi dgongs pa las ma g.yos shing ma 'khrul pa'i ngang du /
sprin dang khu rlangs med pa'i nam mkha' dwangs pa la rten byas /
'od gsal 'char sla ba'i ched du snga dro shar dang dgong mo nub tu kha phyogs pas nyi ma'i dkyil 'khor las khru gang tsam gyis dma' ba'i sar zim bus mig dang rig pa yul snang gsum dbyer med par byas la bltas pas /
dbyings snang gi ra bar rig pa'i gdangs rtsal rdo rje lu gu rgyud du 'char ba'i lhun grub 'od gsal gyi sbubs su yul sems kyi 'khrul pa thams cad gzhug cing bstim par bya ste /
rgyud las /
dbyings dang rig pa'i lta stangs ni //
sgrib byed bral ba'i nam mkhar blta //
dbyings kyi nang du lu gu rgyud //
mnyam par bzhag cing 'bral mi bya //
'di ltar su yis byas pa'i mi //
thog ma'i kun tu bzang po dang //
skal pa nyid ni mnyam pa yin //
zhes so //
gong du ar gtad dang 'dir sbubs 'jug rnams don gcig ste snang rig dbyer med la rtse gcig tu gzir ba'i don to //
de'ang mthong yul la gangs dang kha ba yod na mig la gnod pas byol dgos shing /
thog mar thag ring ba las rim par je thung du khrid /
bzhugs stangs dang gzigs stangs gsum po'ang rim par snga dro nyin gung phyi dro gsum la gtsor bya /
rgyun du sprul sku'i bzhugs stangs nyid stabs bde 'o //
cung zad goms nas dbyings snang 'ja' tshon dang thig le legs par 'char ba'i tshe de dag 'gul 'phrig byed pa'i rjes su rtog pa 'brangs na 'phel brtan du mi 'gyur bas lta stangs dang rig pa thog mar gtod sa de las ma g.yos pa gnad yin la /
res 'char sgo mi gsal ba dang phyogs gzhan du yal yol byed na de rjes car phog tu mi 'brang bar blta stangs dal bus khrid pas sngar bzhin du 'char bar 'gyur ro //
bzhi pa thams cad la rgyas 'debs ni /
de thams cad kyang dbyings dang rig pa dbyer med par mnyam par sbyar ba ni gnad do :
zhes pa ste /
sgo gsum dang 'brel ba'i gnad de thams cad kyang spyi ltar na thun bzhi'i nyams len cha mnyam par sbyor te brtan pa ma thob bar de las mi g.yo ba dang /
nang ltar dbyings ka dag dang rig pa 'od gsal bzhi cha gsum bral gdod nas dbyer med pa la gzung 'dzin gyis ris su mi gcad par mnyam par sbyor ba dang /
gsang ba dbyings snang 'ja' thig gi nang du rig pa rdo rje lu gu rgyud mi gsal cing 'gul 'phrig can de la rtog dpyod kyis ma bslad par blta mkhan rig pa'i rang ngo las ma yengs tsam gyis smin mtshams 'ja' tshon phra mo la rtse gcig tu gtod pas je gsal je brtan du gyur pa na /
snang ba bzhi'i snang nyams dang shes nyams thams cad zad sar skyel te gdod ma'i thig le chen por mnyam par sbyar ba gnad du che'o //
spyir 'di ltar nyams su len pa'i skabs thams cad du blos byas kyi bcos bsgyur mi bya bar dbyings rig rang ngo la bltas pas /
phyi'i snang ba ma 'gags /
nang gi 'dzin pas ma bslad /
brjod med spros pa dang bral ba'i rang so bzung ba las yul dang yul can dbyer med du 'dres /
'od gsal snang ba smin mtshams nas dral te phyi nang dang gsal 'grib med par 'char ba na /
rgyud las /
yar mtshams las ni sor bzhi bar //
dral ba'i skyes bu skal pa bzang //
'khor bar 'jug pa ga la srid //
ces so //
gnyis pa de las 'phros pa'i don la gnyis /
snang bzhi'i 'char tshul /
mtha' rten gyi man ngag go
/dang po la'ang bzhi las /
thog mar chos nyid mngon sum gyi snang ba ni /
sgo yul rlung rig gi gnad bcings pas /
phyi'i nam mkha' stong pas snang ba'i go phyes te nang gi dbyings rnam par dag pa'i sgron ma 'ja' tshon rma bya'i mdongs ltar bkra ba'i nang du thig le stong pa'i sgron ma chu rdzing la rdo bor ba'am phub kyi sba skor lta bu thog mar 'al 'ol tsam dang /
de nas mu khyud can gyi thig le dmar ser gnyis sbrel dang sum sbrel can /
de nang rig pa rdo rje lu gu rgyud phra ba rta rnga la mdud pa brgyab pa lta bu'am gser skud dang mu tig gi phreng ba /
lcags tshags /
me tog gi chun po dang drwa ba lta bu thog mar 'al 'ol 'gul 'phrig can res snang res mi snang ba tshun chad do //
gnyis pa nyams gong 'phel ni /
'ja' 'od thig le rtag tu snang zhing 'od lnga'i snang ba 'ang za 'og gi gur khyim lta bu rtsibs shar gyen 'greng sogs ma nges par 'char /
smin mtshams las dral te mthong ba'i yul tsam du khyab pa'i zlum skor gyi nang du pad 'dab bzhi bskor ba lta bu'i tshom bu 'char ba tshun chad de /
rig pa'ang sha ra Na dal gyis rgyu ba tsam du'o //
gsum pa rig pa tshad phebs ni /
'od lnga'i snang bas snang yul thams cad khengs pa'i dbus na thig le mu khyud lnga ldan tshom bur 'brel ba'i nang du dang por lha'i gtsug gtor dang dbu sogs nas rim par phyed sku /
sku rkyang /
lnga tshom sogs grangs med par 'char ba'i bar te /
rig pa bung ba bcud la 'khor ba lta bu'o //
bzhi pa chos nyid zad pa ni /
phyi snang ba /
nang sgyu lus /
gsang ba rlung sems /
nyams snang gi 'phel cha thams cad zad nas /
lus 'od sku /
ngag nA da /
sems chos skur grol ba'o //
gnyis pa mtha' rten la'ang bzhi las /
dang po mi 'gul ba gsum la gzhi bca' ba ni /
lus bzhugs stangs gsum las mi 'gul bas rtsa rlung rang sor gnas pas rtog pa 'gags /
mig gzigs stangs gsum las mi 'gul bas dbyings rig mngon sum mthong ste yid dpyod kyi sgro skur bral /
rlung rig dal bar brtan nas mi 'gul bas chos nyid rang ngor gnas pas dbyings rig ma bu 'dres pa'o //
gnyis pa sdod pa gsum gyis tshad gzung ba ni /
de ltar byas pas phyi snang ba sdod pas rkyen ngan grogs su 'char /
nang sgyu lus sdod pas 'khrul pa'i bya ba zad /
gsang ba rlung sems sdod pas rnam rtog skye mi srid /
'di'i skabs su brtson 'grus rab la rmi lam rgyun chad /
'bring pos ngo shes /
tha ma la'ang bzang po sha stag rmi ba ni tshad rmi lam gyis gzung ba dang /
lus mi g.yo /
ngag mi smra /
sems mi rtog pa rnams snang bzhi 'char rim gyis je brtan du 'gro ba ni rtags lus ngag la shar ba'o //
gsum pa thob pa gsum gyis gzer gdab pa ni /
snang bzhi mthar phyin pa'i yon tan te /
phyi snang ba /
nang phung po /
gsang ba dbyings rig rnams la dbang thob pas /
snang rkyen zhing khams su shar /
sgyu lus 'od gsal du grol /
'khrul rtog rang bzhin du 'gags pa'o //
bzhi pa gding bzhis grol tshad bstan pa ni /
nyams len mthar phyin pa'i rnal 'byor pa de la /
yar sangs rgyas e thob kyi re ba dang /
mi thob kyi dogs pa med /
mar 'khor bar mi skye ba'i re ba dang /
skye yi dogs pa med par gding thob pa'o //
!
//gnyis pa dbang po 'bring bar dor grol ba'i khrid la gnyis /
'chi kha bar dor ye shes gong 'pho'i man ngag dang /
chos nyid bar dor mi 'gyur ba gser gyi thur ma lta bu'i man ngag go
/dang po la'ang gnyis /
dbyings rig sbubs 'jug dang /
rlung sems gong du 'pho ba'o //
dang po ni /
tshe 'di nyid la go 'phang mchog ma 'grub na nam mkha' sum phrugs kyi sbyor bas mya ngan las 'da' bar bya'o :
zhes gsungs te /
ji skad bshad pa'i rim pa rnams legs par nyams su blangs kyang skal pa dman pas lam mthar ma phyin pa'am /
brtson 'grus chung zhing g.yeng ba che bas sgom pa 'phro can du gyur te tshe 'di nyid la gdod ma'i grol sar snyogs pa'i go 'phang mchog ma grub na /
'chi kha'i bar do gzhi lam gyi 'od gsal skyel bsu 'dzom pa'i skabs su nam mkha' sum phrugs kyi sbyor bas srid pa'i mya ngan las 'da' bar bya ste /
de'ang nyams len can gyi gang zag 'chi ka ma des 'jig rten 'dir snang la chags zhen rtsa ba nas spang /
de'i phyogs su blo skad cig tsam yang mi 'phreng bar sngar thos goms su gyur pa'i gdam pa rnams rang ngam grogs kyis blo la gsal 'debs /
bla ma la mos gus drag pos gdod ma'i grol sar snyeg pa'i gsol ba rtse gcig tu gdab /
bzhugs stangs gsum gang rung dang 'brel bar phyi'i nam mkha' dbyings shin tu dwangs pa la /
nang gi nam mkha' rtsa dbu ma'i bye brag rgya mtsho gser gyi nyi ma las gyes pa'i 'od rtsa ka ti shel gyi sbu gu mig dang 'brel nas yod pas mig mdung tshugs su gtad /
de la gsang ba'i nam mkha' chos nyid rang bzhin gyis 'od gsal ba snying dbus mi shigs pa'i thig le'am gsal rig stong gsum zung du 'jug pa'i rig pa skad cig ma nyid bsre ste /
mdor na nam mkha' la mig
/mig la rig pa gtad de phyi nang gsang ba'i nam mkha' gsum dbyer med du bzhag pa'am /
thod rgal la goms pa brtan na /
mig 'od snang la gtad /
rig pa stong gsal gyi ngang du bzhag pas gzhi'i 'od gsal ma lta bu dang lam gyi 'od gsal bu lta bu gnyis chu la chu thim pa ltar 'dres nas skad cig gcig gis bye brag phyed de gzhi thog tu rang grol bar 'gyur ro //
'di ni khregs thod gnyis ka'am gang rung gi nyams myong brtan po yod pa'i dbang du mdzad pa'o //
gnyis pa rlung sems gong 'pho ni /
yang na rlung sems thig le a yig dang bcas pa la sems rtse gcig tu bsdus te tshangs pa'i lam nas bla ma'i thugs kar bstims la me ri 'bar ba la sogs par gshegs su gsol bar bya'o :
zhes pa ste /
yang na rnal 'byor pa rtogs goms dman pas rlung sems gong 'pho'i man ngag nyams su blang ste /
de'ang de la blo gtod pa pos da lta'i skabs su 'byongs nges par sbyangs nas nam dgos pa'i dus su las la sbyar ba gal che bas /
bde ba'i stan la lus gnad dang ldan pas 'khod /
skyabs sems bla ma'i rnal 'byor sngon du btang /
rang lus stong chen sgrib thogs dang bral ba'i dbus drang por rtsa dbu ma dwangs gsal mda' smyug tsam pa spyi bo nas gsang gnas bar drang tha ler gnas pa'i snying ga'i thad kyi nang du /
rlung sems 'dus pa'i ngo bo thig le 'od lnga'i mdangs can la a dkar po sran chung tsam gyis mtshan pa 'od 'tsher ba zhig bsgoms la sems zin zin du gtad /
spyi bor 'ja' 'od kyi klong du rtsa ba'i bla ma nyid lce btsun chen po'i rnam par gsal btab la mos gus bskyed cing gsol ba 'debs /
de nas rlung sbyor gang nus dang ldan pas snying ga'i a la sems rtse gcig tu bsdus te ngag gam yid kyis phaTa? brjod pas spyi bo tshangs pa'i bu ga nas thon bla ma'i thugs kar thim par bsam la cung zad mnyam par gzhag
/slar thig le a yig bcas thugs ka nas mar babs tshangs bug nas snying gar 'khod par dmigs la rlung sems bsdus te 'phang ba sogs 'gro ldog spel ma lan mang du sbyang /
'phro 'jog pa na /
rang sems kyi thig le bla ma'i thugs dang dbyer med du gyur /
bla ma je mthor gshegs shing je phrar gyur nas yal te dmigs med du 'jog pa'am /
'og min dur khrod me ri 'bar ba sogs gang 'dod pa'i zhing khams su gshegs par mos /
rtogs pas ma chun pa'am gegs chung khyad du /
thig le a dang bcas pa snying gar bde phril le lci thing gis gnas pa la /
bla ma'i sku las bdud rtsi'i rgyun babs dbu ma'i nang thams cad khengs /
bla ma tshangs bug gi khar byon rdo rje rgya gram haM gis mtshan par gyur pas bkag par mos la 'bru gsum rlung dang sbyar ba'i rdor bzlas bya ba 'di'ang skabs su sbrel lo //
nam zhig bzlog tu med pa'i 'chi ltas shar ba'i tshe las la sbyar bar bya ste /
spyi bor bla ma bsgom pa sogs sngar sbyangs pa'i skabs ltar la zhing khams su 'gro ba'i brod pas sems spro sang nge ba byas nas /
spyi bo'i rgya gram bsal la tshangs bug ha re yod par bsam /
snying ga'i thig le bla ma'i thugs kar bstim pa las mar mi 'beb par /
slar snying gar thig le gsal btab la yang nas yang du sbar /
'pho bar nye ba na bla ma je mthor gshegs nas yal te 'pho bya 'pho byed bral ba'i ka dag gi dbyings dang rig pa bsres la bzhag go
/des kyang bar do'i 'od gsal ngos zin cing gzhon nu bum skur byang chub par 'gyur ro //
gnyis pa chos nyid bar do'i man ngag ni /
gal te bar do'i snang ba ci shar yang rig pa rang mal las ma g.yos pa mi 'gyur ba gser gyi thur ma lta bu'i gnad dran par bya'o :
zhes pa ste /
gal te 'chi kha'i bar dor gding ma thob na ka dag gi gzhi las gzhi snang g.yos te chos nyid bar do dang srid pa bar do'i 'khrul snang sna tshogs rim par 'char nas slar yang srid par nying mtshams sbyor bar 'gyur te /
de'ang rig pa rang ngo ma rig pa'i skyon gyis rang tsho ma zin par yul gyi dbang du shor te 'khrul snang lu gu rgyud du shar ba yin pas /
de dag gi snang ba ci dang ci lta bu shar yang rang gi rig pa'i rtsal las gzhan du med pa thag bcad de /
rig pa chos nyid kyi rang mal las nam yang ma g.yos pa dper na rkyen cis kyang rang gshis 'gyur ba med pa gser gyi thur ma lta bu'i man ngag gi gnad dran par bya dgos so //
des na chos nyid bar do la ka dag gi 'od gsal ston gnam lta bu /
'od lnga'i snang ba sogs sgra 'od zer gsum /
rigs lnga'i tshom bu /
ye shes bzhi sbyor gyi snam bu dang thig le /
sku gsum gyi zhing snang rnams rim par 'char ba'i tshe sngar 'dris kyi mi dang 'phrad pa ltar gang la'ang 'jigs pa med pa rang snang ye shes kyi rol par thag bcad pas skad cig dang por rang snang du ngo shes /
gnyis par shes thog tu gnas /
gsum par gnas thog tu grol nas sems can gyi don byed cing nang gsal bum pa skur byang chub par 'gyur ro //
der ma grol bar bar do'i yid lus grub ste srid pa bar dor sngar gyi bag chags dang log pa'i 'khrul snang sna tshogs pas g.yeng ba'i tshe na'ang snga ma'i gdams ngag rnams dran par byas la /
bla ma'i mos gus /
sgyu ma'i ting 'dzin /
bskyed rdzogs zung 'jug gang la goms pa de'i dran shes dang rig pa yengs med byas pas grol bar 'gyur ro //
!
//don gsum pa dbang po tha ma rang bzhin sprul sku'i zhing khams su dbugs dbyung ba ni /
chos 'di'i sgo mthong yang brtan pa ma thob pas bar do gsum gyi grol tshad dang mi ldan pa rnams srid pa bar do rmi lam tsam du shar ba na /
rig 'dzin brgyud pa'i byin rlabs dang chos nyid zab mo'i stobs kyis rmi lam sad pa'i cha tsam la mngon dga' sogs dag pa'i zhing du skyes nas de bzhin gshegs pa rnams kyi zhal mthong zhing gsung thos /
dbang dang lung nod dbugs dbyung lung bstan gzengs bstod rim par thob nas nyon mongs pa'i 'ching ba spangs te skad cig gis gdod ma'i sa la grol bar 'gyur bar gsungs so //
de la'ang srid pa bar dor gdams ngag gzhan gyis ma grol ba'i tshe dag pa'i zhing yid la byas te /
mdun mkhar chos 'byung dmar po gdengs ka gyen bstan gyi dbus su rang sems a yig dkar po'i rnam par gsal btab /
'dun pa drag po dang smon lam gyis mtshams sbyar te gang du 'dod pa'i zhing du chos 'byung skar mda' 'phang pa bzhin song bar bsam ste sems spros bral gyi ngang du bzhag pas zhing der nges par grol bar 'gyur ro //
!
//spyi don gsum pa rjes kyi khrid la gsum /
nyams len gyi gnad spyir bstan pa /
dge sbyor srang du gzhug pa'i man ngag bye brag tu bstan pa /
de las mi 'gyur ba'i 'bras bu mngon du 'gyur ba'i tshul lo //
dang po ni /
khyad par bcos ma ma yin pa'i mos gus drag pos bla ma la nan tan du gsol ba gdab pa ni gegs sel dang bogs 'don thams cad kyi mchog tu 'gyur ro :
nges 'byung snying la gcag :
mos gus rtsal du 'don :
snying rje shas mi bzod pa dbyung :
yul gyi bdud rtsi brten :
spros pa nang du bsdu :
rlung rgya yan du 'jog :
lus gnad dang ma bral bar bya :
dbang po'i mchog dbyings la gzir :
skabs skabs su bum pa can 'jam po gzung :
dus rtag tu rig stong rjen ne ba'i ngang gzung la gnad du gtong ngo :
zhes gsungs te /
de ltar dngos gzhi'i khrid rim nyams su len pa'i gnas skabs gang la'ang gegs sel bogs 'don rgyun spyod kyi gnad rnams spyi ltar ma 'chug par shes nas de ltar bya ba shin tu gal che zhing /
khyad par gdams ngag thams cad kyi 'gag don bsdus pa ni /
bla ma la mi ru gzung zhing mos gus chung na rang rgyud la chos kyi yon tan phra mo'ang mi skye /
lhag par nyams rtogs thams cad bla ma'i byin rlabs 'ba' zhig la rag las pas /
'di lta bu'i lam zab mo ston cing chos nyid rang ngo sprod pa'i rtsa ba'i bla ma de rang nyid la sangs rgyas kun las bka' drin che ba'i tshul la bsam zhing de las lhag pa'i sangs rgyas gud na med par thag bcad la /
thog mar bcos ma'i mos gus ci skye bya /
goms nas bcos min gyi mos gus drag pos gsol ba snying nas 'debs pa la dge sbyor gyi dngos gzhi byas pas de kho nas gegs sel bogs 'don sogs kyi yon tan skyed pa'i thabs gcig chog rgyal por 'gyur /
'dir snang la zhen na nyams len gyi rtsa ba shor bas rtag tu 'khor ba las yid nges par 'byung ba'i skyo shas drag pos gzhi bzung /
byams snying rje byang chub kyi sems med na theg chen chos kyi snying po stor bas 'khor ba'i sdug bsngal la rtag tu spyod pa'i ma rgan sems can rnams la tshad med pa'i snying rje dang mi 'bral /
rdo rje rtse mo'i rnal 'byor pa rnams kyis theg pa 'og ma bzhin du tshogs drug gi yul la dgag sgrub mi bya bar gdod nas rang grol chen po'i bdud rtsi brten pa ste mig la gzugs sogs yul snang ji ltar shar yang /
phyi ru mi dgag
/nang du mi 'dzin par snang la zhen pa med par lam du khyer bas yul snang nyid shes rig gi grogs su gyur nas cir snang thams cad rig rtsal ye shes kyi 'khor lor grol bar 'gyur ba dang /
mi tshe yud tsam pa 'di la spyir rgyal bstan rin po che /
sgos rdo rje theg pa /
yang sgos theg dgu'i rtse rgyal tshe gcig la 'tshang rgya nges pa'i zab lam 'di lta bu dang 'phrad pa'i skabs /
'jig rten gyi g.yeng ba thams cad don med sdug bsngal gyi rgyu yin pa gzhir bzhag
/thos bsam sgom pa nyi tshe ba chos la bsnyad pa'i rnam g.yeng rnams kyang don med pa kho nar shes nas thag chod kyi blos spros pa nang du bsdus te ka dag lhun grub kyi nyams len kho nar dril /
de'i grogs su lus gnad gang rung dang mi 'bral ba las tha mal du mi bsdad /
dbang po'i dwangs ma mig ye shes 'char ba'i sgo yin pas btsums nas sdod pa sogs mi bya bar lta stangs dang ma bral bas dbyings dang rig gdangs la gzir /
rlung gi rta la sems kyi skyes bus zhon te rtag tu yul la rgyug cing las dang bag chags gsog pas /
rlung rtsol med rgya yan du bzhag pa'i nyams len stobs kyis dbyings su 'gag pa na rnam par rtog pa'i sems rang bab tu zad par 'gyur ba man ngag 'di'i gnad yin pas lam thun mong ba ltar rlung sems la las mi 'chol /
skabs skabs su 'jam rlung bum pa can cung zad re bzung bas rmi lam dang 'od gsal gzung ba sogs la grogs su 'gro /
rnam par rtog pa phra rags dang stong mi stong rtogs ma rtogs sogs blo'i 'dzin stangs thams cad sems yin zhing don la sgrib pas de thams cad dgag sgrub med par ci bder bzhag nas /
gdod ma nas rang byung gi gshis lugs dbyings stong pa nyid dang rang gsal rig pa zung 'jug blo bral chos sku rjen pa nyid sgom blos bzo bcos ma byas par rang babs kyi ngang bskyangs la /
lta sgom spyod 'bras mdud dril gyi gnad du gtang bar bya'o //
gzhan yang /
cung zad spros pa dang bcas pas ni tshogs kyi 'khor lo'i 'du ba la sogs pa ji ltar rigs pa'i dus su longs spyad do :
zhes gsungs pas /
bsod nams gsog pa la tshogs 'khor las rlabs che ba ni gcig kyang mi srid pa ye shes rngam glog gi mdo sogs las dpe dang bcas te shin tu gsal rgyas su gsungs pa ltar /
deng sang tshogs kyi 'khor lo'i 'du ba dngos la spyod nus pa'i brtul zhugs can gyi gang zag dkon kyang rjes mthun pa tsam mam /
ci 'byor ba'i dam tshig gi rdzas rnam par dag cing ting nge 'dzin dang ldan pas tshogs mchod tsam phul yang bsod nams tshad med pa thob cing nyams rtogs skye ba'i gegs sel bogs 'don la'ang khyad par che bas /
yar mar gyi tshes bcu'i mtshon pa'i gnas dus khyad par can rnams su 'di nyid kyi don phrin nam /
rtsa gsum gzhan yang rung ste phrin las rgyas bsdus gang rung dang 'brel bar phyi nang gsang ba'i tshogs mchod la'ang brtson par bya'o //
gnyis pa dge sbyong srang gzhug gi man ngag bye brag tu bstan pa la bzhi /
nyin mo snang ba rgyas 'debs pa /
mtshan mo shes pa bum par gzhug pa /
tho rangs ye shes rang gsal gdab pa /
rgyun du rig pa lam du khyer ba'o //
dang po ni /
nyin par dus su sgo yul rlung rig gi gnad la brten nas rlung sems rdo rje lu gu rgyud kyi drwa bar btsud la lhun grub bsgom mo :
zhes gsungs te /
'di rnams ni snying thig gi gzhung rnams su dus bzhi sangs rgyas mnyam sbyor zhes rnal 'byor khor yug gi gnad du gsungs pa yin la /
de'ang nyin mor mnyam rjes thams cad du /
khregs chod gtsor byed pa'i skabs 'og nas 'byung ba ltar rig pa kho na lam du khyer /
thod rgal gtsor byed pa'i skabs rig gdangs nyid las ma g.yos par bya dgos pas /
sgo yul rlung rig gi gnad gong gsal rnams la brten te dus rtag tu rlung sems kha yan du mi gtong bar rdo rje lu gu rgyud kyi drwa bar bsdus shing btsud nas /
lug rgyud nyid kyang ar la gtad de lhun grub 'od gsal gyi snang ba kho na la sbyangs pas 'khrul snang btsan thabs su gcod pa la stong nyid spros bral dang sgyu ma rmi lam sogs blos byas kyi lam khyer gang gis kyang zla med pa'o //
gnyis pa mtshan mo shes pa bum gzhug ni /
mtshan mo snying dbus sam smin mtshams kyi thig le a yig dang bcas pa la sems rtse gcig tu gzung zhing 'od gsal ba bsgom mo :
zhes pa ste /
mtshan mo nyal ba la phyogs pa'i tshe /
'od gsal gzung na snying gi dbus dang rmi lam gzung na smin mtshams kyi dbus su bla ma rang rig dbyer med pa'i ngo bo thig le dkar po a yig dkar pos mtshan pa dwangs shing gsal ba'i 'od kyis lus kyi nang dang tho phyi kun tu gsal lham mer khyab par bsgom pa la sems yun ring du gzung /
'od gsal lam rmi lam zin par bya'o snyam pa'i dran 'dun drag po dang /
dmigs pa'i rnam pa'ang gsal zhing gang du'ang mi rtog la ma yengs pa'i ngang du gnyid log pas /
goms nas 'byongs pa'i tshe legs par zin par 'gyur bas de la yun ring du sbyang /
brtan pa thob pa na rmi lam spel sprul sbyong ba'i tshul sogs khrid rim spyi ltar nyams su blang bar bya'o //
gsum pa tho rangs ye shes rang gsal gdab pa ni /
tho rangs ha ha zhes rlung bsangs nas nam mkha'i dkyil du rang byung gsang ba chen po'i yi ge a gsal zhing 'bar ba la yid mig rlung gsum mdung tshugs su gtad de rig pa grungs su gzhug go :
zhes pa ste /
nangs par tho rangs gnyid sad ma thag lus gnad seng ge'i 'dug stangs bya /
rlung ro kha nas ha sgra bcas lan gsum bstud mar bsal /
spyi bo'i gzhu gang tsam gyi nam mkhar yi ge a dkar po shin tu gsal la 'tsher zhing 'od 'bar ba gsal btab la blta stangs gyen du phyogs pas yid dang mig dang rlung gsum ka gcig dril du byas la yun ring du gtad nas sems bzung bas dwangs snyigs phyed de rig pa grungs thon par 'gyur ro //
bzhi pa rgyun du rig pa lam khyer ni /
rnam pa kun tu rang rig pa skad cig ma'i ngang bskyangs pas 'khrul pa'i rtog tshogs thams cad sprin nam mkha' la dengs pa ltar rang grol ba la bslab bo :
zhes pa ste /
mnyam rjes dang spyod lam bzhi sogs dus dang rnam pa thams cad du lam khyer gyi gtso bo rang byung gi rig pa skad cig ma gsal stong rjen pa'i ngang rang bab tu skyong ba la yin min dgag sgrub sogs blo yis bzo cung zad kyang ma 'chos par rang tshugs ma shor ba byas pas /
tshogs drug gi mtshon sems kyis bslad pa'i gzung 'dzin 'khrul rtog thams cad sprin tshogs nam mkha'i dbyings las rang byung zhing mkha' dbyings su rang dengs 'gyur ba ltar gzhi med rtsa bral chen por rang grol du 'gyur ba ste /
lo chen bai ro'i zhal nas /
bsgom du med pa'i chos dbyings rjen pa la //
bsam du med pa'i rig pa ma yengs bzhag
/rnam rtog skyes na rang shar rang grol 'gyur //
lta sgom man ngag rtsa ba de las med //
ces gsungs pa sogs snying thig gi srog gnad thun mong ma yin pa lags pas rtag tu bslab par bya'o //
gsum pa 'bras bu ni /
de ltar nan tan du brtson pas rab zla ba drug :
'bring lo gsum :
tha ma'ang lo bcu gnyis nas zag bcas kyi phung po 'od du dengs par 'gyur ro :
sgra tshig dbu mar dengs par 'gyur ro :
rtog tshogs nang gsal du dengs par 'gyur ro :
'dod na lus dang :
ngag dang :
yid thams cad pa'i mchog 'grub par 'gyur ro :
zhes gsungs te /
de la'ang 'bras bu thob pa'i dus brtson 'grus dang dbang po rab 'bring tha ma'i bye brag ltar yun ring thung gi khyad par bstan pa dang /
ji ltar thob pa'i tshul snying thig gi gzhung rnams su grol lugs gsum /
'chi lugs bzhi /
lhag med dang lhag bcas kyi myang 'das gnyis rnams bshad pa'i don bsdus te sgo gsum lhag med du grol ba'i tshul bstan pa dang /
de las kyang gzhan don rgyun mi chad par 'dod na 'pho chen 'ja' lus rdo rje'i skur bzhengs te 'khor ba ma stongs kyi bar du 'gro ba'i don lhun grub tu 'byung ba rnams gsal bar bstan pa yin no //
gzhan yang /
mdor bsdus pa'o :
spros pa'i sgro 'dogs ni snying tig las chod par bya'o :
zhib tu bla ma las mnyan no :
zhes gsungs te /
'di ni 'das rjes thog babs snying po bsdus pa'i tshul gyis gsungs pas rgyud kyi rdo rje'i tshig rkang rnams dang dbyer med par don gyi gnad thams cad gsal la rdzogs par tshang yang tshig gi spros pa shin tu mdor bsdus pa'i phyir /
grub mtha' 'og ma rnams dang thun mong ma yin pa'i gzhi lam 'bras bu'i 'brel /
theg pa kun las 'phags pa'i don khyad /
tshe gcig gis gdod ma'i sa la grol ba'i gnad /
lam gyi gegs sel bogs 'don dang nyams kyi rtags tshad ngos gzung gtso bor gyur pa'i spros pa'i sgro 'dogs thams cad rtsa ba'i man ngag bi ma'i snying thig chen mo sogs las gcod par bya dgos shing /
shin tu zab pa'i gnad dpe dang tshig gi go bas ji bzhin mi rtogs pa rnams ni nyams myong dang rtogs goms gding du gyur pa'i bla ma dam pa'i zhal las mnyan par bya ba kho na gal che ba rjes su gdams par mdzad pa'o //
thog med 'khor ba'i sdug bsngal la nges 'byung dang skyo shas kyis sems rgyud la rlan phog ste ltar snang tshig gi sbun pa la mi g.yeng bar rnam grol gyi 'bras bu la myur du spyod par 'dod pa rnams kyis /
'di lta bu'i thos sgom bde zhing tshig nyung don zab byin rlabs kyi gzi byin 'bar ba /
'jig rten na sangs rgyas 'byung ba lta bu'i nor bu bor nas mching bu mi tshol bar /
tshe thung longs med kyi dus la ched du dgongs pa'i zab chos 'di la nges shes rnyed de 'di kho na la nyams len gyi snying por gzung bar cis kyang gsol ba 'debs pa lags so //
rtsol med theg mchog bgrod pa gcig pa'i lam //
yid can kun gyis bde blag nyid du bgrod //
gdod ma'i sa la gtan gyi srid zin nas //
lhun grub phrin las mkha' khyab brdal gyur cig
/ces paN chen bi ma la dang rnam dbyer med pa'i ye shes sgyu ma'i rang gzugs khyab bdag bla ma 7'od gsal sprul pa'i rdo rje'i zhal snga nas /
thog ma'i snod ldan dang bka' bab tu dbugs dbyung ste smin grol bdud rtsi chig rdzogs su bstsal cing khrid yig 'bri bar 'os pa'i rjes su gnang ba dmigs bsal du thob kyang ring zhig 'gyang ba /
slar rin po che gter gyi gsang mdzod chen mor dbyig mchog kun gyi snying por bzhugs su gsol ba'i slad du /
pad+ma gar dbang blo gros mtha' yas kyis rdzong shod bde gshegs 'dus pa'i gnas kyi snying po 'od gsal rdo rje thugs kyi rdzong du bgyis pa dge legs 'phel ///
/
