@#//
yang zab thugs rje chen po rgyal ba rgya mtsho'i phrin las khol phyung bklag chog tu bkod pa phan bde'i snying po zhes bya ba bzhugs so //
na mo gu ra be /
sku dang zhing khams kun gyi bdag
/rgyal ba rgya mtsho 'byung ba'i gnas //
thugs rje can la gus btud nas //
de sgrub phrin las bklag chog dgod //
'di la gsum /
sngon 'gro dngos gzhi /
rjes kyi las rim mo //
dang po la gnyis /
sbyor ba yo byad kyi gshom ni /
dbang dang sgrub chen sogs la so so'i skabs su babs pa'i bsham bkod gzhung gsal bya dgos shing /
tshogs mchod lta bu'i phrin las dkyus tsam la sman raka gtor gsum /
phyi mchod phreng tshar bsham /
srung ma'i gtor 'bul /
sngon gtor dang chad brtan /
tshogs kyi yo byad tsam 'du bya'o //
cho ga'i sngon 'gro la /
thog mar tshig bdun gsol 'debs sngon du 'gro bas brgyud pa'i gsol 'debs ni /
chos sku kun bzang mtha' yas 'od mi 'gyur //
longs sku rgyal ba rgya mtsho spyan ras gzigs //
sprul pa'i skur snang pad+ma badzra la //
gsol ba 'debs so don gnyis yongs grub stsol //
zab rgyas bka' yi sdud po mkhar chen bza'//
'od byed sar bzhugs sangs rgyas ye shes zhabs //
chos rgyal khri srong lha sras mchog grub la //
gsol ba 'debs so don gnyis yongs grub stsol //
zab gter mkha' bdag dri med kun dga' dang //
bka' babs bdun ldan pad+ma mdo sngags gling //
dus gsum rig 'dzin rtsa brgyud bla ma la //
gsol ba 'debs so don gnyis yongs grub stsol //
theg pa rim dgu'i dkyil 'khor rab 'byams dang //
gnas gsum bzhugs pa'i dpa' bo rnal 'byor ma //
bstan skyong dam can rgya mtsho'i tshogs rnams la //
gsol ba 'debs so don gnyis yongs grub stsol //
gsag sbyang mthar phyin rang rgyud rnam par dag
/bskyed rim brtan thob rlung sems dbu mar thim //
thabs mchog bde dang 'od gsal stong pa nyid //
zung 'jug phyag rgya chen po mngon gyur shog
/'gro 'dul grol ba drug ldan phrin las kyis //
srid pa'i 'khrul 'khor chos kyi dbyings su ldog
/spyan ras gzigs dang dbyer med thugs rje'i shugs //
'khor ba ma stongs bar du 'jug gyur cig
/gnyis pa bgegs bskrad pa ni :
gtor ma raM yaM khaM gis bsang sbyang /
oM AHhU~M lan gsum /
gtor ma 'dod yon mi zad pa'i gter chen lan chags bgegs rigs thams cad tshim par byed par gyur /
oM sarba big+h+nAn ba liM ta kha kha khA hi khA hi :
lan gsum gyis bsngos la /
hU~M:
nyon cig bgegs dang log 'dren tshogs :
byang chub sgrub la bar gcod kun :
mchod sbyin bzang po 'di khyer la :
gnas 'dir ma 'dug gzhan du dengs :
gal te mi 'gro 'tshe byed na :
nga nyid dpal chen he ru ka :
rta mchog rgyal po thugs khros nas :
rdul phran bzhin du brlag par 'gyur :
drag sngags dang thun gyis bskrad do :
gsum pa srung mtshams bcad pa ni :
hU~M:
steng 'og phyogs mtshams thams cad kun :
rdo rje srung ba'i 'khor lo dang :
ye shes me phung 'bar bas gtams :
bgegs kyi sbyor ba mtshams bcad do :
hU~M badzra rak+Sha dz+wa la raM b+h+rU~M:
bzhi pa mchod rdzas byin gyis brlab pa ni :
raM yaM khaM:
bdag nyid lhar gsal thugs nas raM yaM khaM:
'phros pas mchod rdzas nyes skyon bsregs gtor bkrus :
stong pa'i ngang las nyer spyod 'dod yon gter :
sman gtor rak+ta'i mchod sprin rgya mtshor gyur :
oM badzra ar+g+haM pA d+yaM puSh+pe d+hA pe A lo ke gan+d+he nai bid+yA shab+da ma hA pU dza AHhU~M:
oM AHhU~M sarba pany+tsa a mr-ita rak+ta ba liM ta hU~M hrIHThA:
badzra s+pha ra Na khaM:
lnga pa skyabs su 'gro ba ni :
rang gi snying ga'i hrIHlas 'phros pa'i 'od kyi snang bas bla ma 'phags mchog 'gro 'dul rgyal ba rgya mtsho la dkon mchog rtsa gsum rab 'byams kyis bskor ba mdun gyi nam mkhar mngon sum du gsal bar gyur /
na mo :
rgyal ba rgya mtsho 'dus pa'i sku :
bla ma thugs rje chen po la :
bdag sogs 'gro kun byang chub bar :
khyed shes dad pas skyabs su mchi :
lan gsum /
drug pa sems bskyed pa ni :
ho :
ma gyur khams gsum sems can kun :
sangs rgyas go 'phang thob bya'i phyir :
byang chub mchog tu sems bskyed nas :
thugs rje chen po bsgrub par bgyi :
lan gsum /
bdun pa tshogs gsag pa ni :
ho :
bla ma thugs rje chen po sogs :
phyogs dus skyabs gnas thams cad la :
sgo gsum gus pas phyag 'tshal zhing :
dngos 'byor yid sprul mchod pa 'bul :
sdig ltung nyams chag mthol zhing bshags :
bsod nams kun la rjes yi rangs :
chos kyi 'khor lo bskor bar bskul :
mya ngan mi 'da' bzhugs gsol 'debs :
dge tshogs byang chub snying por bsngo :
'gro kun sangs rgyas myur thob shog :
brgyad pa sdom pa bzung ba ni :
rtsa gsum rgyal ba rgya mtsho'i tshogs :
bdag la dgongs par mdzad du gsol :
bdag gis dus 'di nas bzung ste :
byang chub snying por mchis kyi bar :
sems can kun gyi don bsgrub phyir :
so so thar pa'i 'dul ba dang :
byang chub sems dpa'i bslab pa dang :
sngags kyi 'da' dka'i dam tshig rnams :
ma lus bzung zhing bsrung bar bgyi :
lan gsum gyis dam bca'/
tshogs zhing rnams rang la thim par gyur /
dgu pa tshad med bzhi la /
khams gsum 'gro drug sems can rnams :
bde ldan sdug bsngal kun dang bral :
'phags pa'i bde dang mi 'bral zhing :
btang snyoms mchog la gnas gyur cig :
ces pa rnams kyis sngon 'gro grub /
gnyis pa dngos gzhi'i dang po dam tshig gi 'khor lo bskyed cing byin gyis brlab pa ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
stong pa'i ngang las snying rje'i rang gdangs ye shes sgyu ma'i tshul du shar ba las :
'byung bzhi rim brtsegs ri rab dang bcas pa'i steng du rdo rje srung ba'i 'khor lo me 'od rab tu 'bar bas phyogs thams cad du bskor ba'i dbus su rin po che'i gzhal med khang mtshan nyid thams cad yongs su rdzogs pa dang sna tshogs pad+ma 'dab ma bzhi pa'i lte bar nyi zla'i dkyil 'khor gyi lte bar so so rang rig pa'i ye shes kyi ngo bo nyi zla kha sbyor hrIHdmar po dang bcas pa 'od kyi gong bur 'dril ba yongs su gyur pa las :
rang nyid skad cig gis thugs rje chen po rgyal ba rgya mtsho sku mdog dmar po pad+ma rA ga'i mdangs can zhal gcig phyag bzhi pa :
phyag dang po gnyis thugs kar thal mo sbyar bas rdo rje dmar po rtse lnga pa bsnams shing :
g.yas 'og mas mu tig dmar po'i phreng ba dang :
g.yon 'og mas ut+pal dmar po'i sdong bu 'dzin pa :
yum gsang ba ye shes kyi mkha' 'gro dmar gsal DA ru dang bdud rtsi'i thod pa bsnams pas 'khril ba :
gnyis ka'ang zhi zhing 'dzum la chags pa'i rnam 'gyur rgyas pa cung zad khro ba'i tshul dang bcas pa :
dar dang rin po che dang rus pa dang me tog gi phreng bas brgyan pa :
zhabs rdo rje dang pad+ma'i skyil mo krung gis ye shes kyi 'od lnga 'bar zhing 'phro ba'i klong na rgyal ba rgya mtsho'i khyab bdag chen por bzhugs pa'i sbyor mtshams nas snyoms 'jug bde ba'i ye shes yi ge'i sprin du 'phros 'dus yongs su gyur pa las :
'dab bzhi'i shar du hU~M las mi bskyod thugs rje chen po mthing gsal :
lhor trAM las rin 'byung thugs rje chen po ser gsal :
nub tu oM las rnam snang thugs rje chen po dkar gsal :
byang du AHlas don grub thugs rje chen po ljang gsal :
thams cad kyang rgyan cha lugs gtso bo dang mtshungs pa :
rang 'od kyi yum gsang ba ye shes ma dang mnyam par sbyor ba :
sgo bzhir ha ri ni sa las rigs bzhi'i mkha' 'gro phyogs kyi mdog can :
g.yas so so'i rigs kyi mtshan mas yu ba byas pa'i gri gug dang :
g.yon thod khrag bsnams pa :
dar dang rin chen rus pa'i rgyan can zhabs skyil krung phyed pa'i gar stabs kyis pad nyi ro'i gdan la rol pa :
gtso 'khor thams cad kyi gnas gsum du zla nyi rdo rje oM AHhU~M gis mtshan pas sangs rgyas thams cad kyi sku gsung thugs rdo rje'i rang bzhin du byin gyis brlabs :
thugs ka'i sa bon gyi 'od zer dang :
snyoms par zhugs pa'i bde ba chen po'i rol mos ye shes kyi 'khor lo mkha' khyab tu sad par gyur :
badzra sa mA dza :
gnyis pa ye shes kyi 'khor lo spyan 'dren pa ni :
hrI:
pad+ma rnam par rgyas pa'i zhing khams nas :
rgyal ba rgya mtsho ye shes lha yi lha :
rtsa gsum dpa' bo mkha' 'gro'i 'khor dang bcas :
thugs rje'i dbang gis gnas 'dir gshegs su gsol :
lus la snang stong sku yi byin gyis rlobs :
ngag la grags stong sngags kyi nus pa spor :
yid la rig stong 'od gsal dgongs pa skyed :
mchog dang thun mong dngos grub myur du stsol :
oM lo ke shwa ra gu ru d+he wa d+hA ka d+hA ki nI sarba sa ma ya dzaHdza :
A be sha ya hrIM hrIM pheM pheM:
gsum pa bzhugs su gsol ba ni :
hrI:
'gro 'dul thugs rje'i lha tshogs byon pa legs :
bdag cag 'gro ba kun gyi don mdzad phyir :
rin chen pad+ma nyi zla'i gdan steng du :
dam tshig ye shes dbyer med brtan par bzhugs :
dz+nyA na sa ma ya dzaHhU~M baM ho :
tiSh+Tha lhan :
bzhi pa dbang bskur zhing rgyas gdab pa ni :
slar yang thugs ka'i 'od kyis dbang gi lha :
nam mkha' gang bar spyan drangs dbang bskur bas :
ye shes mthu bskyed chu lhag spyi bor brtan :
so so'i rigs kyi bdag pos dbu brgyan gyur :
oM sarba ta thA ga ta a b+hi She ka ta hrIHhU~M trAM oM AHa b+hi Shiny+tsA mi :
su ra ta satwaM a haM:
lnga pa phyag 'tshal ba ni :
hrI:
thugs rje chen po rigs lnga'i 'khor los sgyur :
gsang ba ye shes yum dang gnyis su med :
phrin las bzhi mdzad bde chen mkha' 'gro ma :
rgyal ba rgya mtsho'i tshogs la phyag 'tshal lo :
a ti pU ho :
pra tIts+tsha ho :
drug pa mchod pa 'bul ba la phyi mchod ni /
hrI:
rgyal ba rgya mtsho'i lha tshogs la :
dngos 'byor yid kyis rnam sprul pa'i :
nyer spyod 'dod yon mchod pa 'bul :
bzhes nas mchog thun dngos grub stsol :
oM lo ke shwa ra gu ru d+he wa d+hA ki nI sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+yA shab+da ma hA pU dza ho :
nang mchod ni /
hrI:
rgyal ba rgya mtsho'i lha tshogs la :
rtsa brgyad yan lag stong sbyar ba'i :
bdud rtsi sman gyi mchod pa 'bul :
bla med 'phrul gyi dngos grub stsol :
oM sarba pany+tsa a mr-ita khA hi :
'dir spro na brgyud pa'i mtshan don sbyar /
hrI:
rgyal ba rgya mtsho'i lha tshogs la :
nyon mongs rtog pa bsgral pa yi :
chags bral rak+ta'i mchod pa 'bul :
bde chen mchog gi dngos grub stsol :
oM ma hA rak+ta khA hi :
hrI:
rgyal ba rgya mtsho'i lha tshogs la :
snod bcud phun tshogs 'dod 'byung gter :
dam rdzas gtor ma'i mchod pa 'bul :
ye shes sgyu ma'i dngos grub stsol :
oM ma hA ba liM ta khA hi :
gsang mchod ni /
hrI:
rgyal ba rgya mtsho'i lha tshogs la :
dbyings rig dbyer med mnyam sbyor ba'i :
gsang ba mchog gi mchod pa 'bul :
'od gsal thig le'i dngos grub stsol :
oM d+harma d+hA tu dz+nyA na gar+b+ha a a :
bdun pa bstod pa bya ba ni :
hrI:
pad+ma rA ga'i mdog can ye shes sku :
yi ge drug pa rang byung sngags kyi gsung :
so sor kun rtog bde ba mchog gi thugs :
'phags pa spyan ras gzigs la phyag 'tshal bstod :
sangs rgyas kun gyi rang bzhin thugs rje'i gter :
ye shes rigs lnga'i tshul du rnam par snang :
gsang ba d+hA ki yum dang gnyis su med :
kha sbyor longs spyod rdzogs la phyag 'tshal bstod :
zhi rgyas dbang drag phrin las sgyu ma'i 'phrul :
gnas gsum dpa' bo mkha' 'gro'i dbang phyug ma :
rdo rje rin chen pad+ma las kyi rigs :
dkyil 'khor yongs rdzogs lha la phyag 'tshal bstod :
brgyad pa bzlas pas thugs dam bskul ba ni :
dang po dzapa? kyi phrin las mdzad pa'i phyir :
hrI:
pad+ma rnam par rgyas pa'i zhing khams su :
rgyal ba rgya mtsho'i dkyil 'khor lha tshogs rnams :
dgyes pa'i sku las 'od zer phyogs bcur 'phros :
rdo rje'i gsung gis snying po'i dzapa? sgra sgrog :
ye shes thugs kyi dgongs pa dbyings nas gsal :
gtso dang 'khor bcas sngags kyis rgyud bskul zhing :
ma gsal bar du lhar snang ting 'dzin brtan :
ma 'grub bar du snying po mi gtang na :
dngos grub rnam gnyis deng 'dir bstsal du gsol :
oM AHhU~M hrIHoM ma Ni pad+me hU~M:
d+hu ma g+ha ye na ma swA hA:
ha ri ni sa man+t+ra dz+nyA na sid+d+hi A be sha ya a A:
zhes bskul nas :
dmigs bzlas ni /
yab kyi thugs kar pad nyi la gnas pa'i ye shes sems dpa' rta mgrin dmar po pad+ma b+hany+dza bsnams pa :
de'i thugs ka'i klong du zla dkyil hrIHyig sngags phreng gis bskor ba las 'od zer 'phros :
dkyil 'khor gyi lha tshogs rnams gsal bar byas :
thams cad kyi thugs srog sa bon dang bcas pa las 'od zer phyogs bcur 'phros :
rtsa gsum rgyal ba rab 'byams thams cad mchod cing thugs dam gyi rgyud bskul :
sems can thams cad kyi sgrib gnyis bag chags dang bcas pa sbyangs te 'jig rten dbang phyug thugs rje chen po'i go 'phang la bkod :
'khor 'das kyi dwangs bcud ye shes thams cad bdag la thim pas dngos grub rnam gnyis bstsal zhing brtan par gyur :
oM AHhU~M hrIHoM ma Ni pad+me hU~M:
d+hu ma g+ha ye na ma swA hA:
ha ri ni sa sarba sid+d+hi hU~M:
mi tshig gis bar ma chod par 'bum phrag bzhi bzlas pas rtags mthong bar gsungs so //
las sbyor thun mong las rigs drug gnas sbyong ni /
rigs drug gi sems can sdug bsngal gyi rgyu 'bras la longs spyod pa rnams la dmigs pa med pa'i snying rje chen po lhag par bskyed la :
rang nyid rgyal ba rgya mtsho yi :
spyi bor lha yi sa bon a :
de steng lha yi thub pa yi :
ngo bo oM yig dkar po las :
'od 'phros a yig bsregs shing sbyangs :
rang rgyud 'pho ltung rgyu 'bras bsal :
slar 'phros lha yi gnas rigs khyab :
sdug bsngal nyon mongs kun sbyangs nas :
'od gsal ye shes mngon du gyur :
yi ge drug pa kho na dang :
brgya rtsa re yi sngags sham du :
a de wa sarba duHkha sho d+ha ya sho d+ha ya bi sho d+ha ya sarba karma A ba ra Na bi sho d+ha ya ha na hU~M phaT:
ces bzla'o :
de bzhin du :
mgrin par lha min sa bon su :
de steng lha min thub pa yi :
ngo bo ma yig ljang gsal las :
'od 'phros su yig bsregs shing sbyangs :
rang rgyud 'thab rtsod rgyu 'bras bsal :
slar 'phros lha min gnas rigs khyab :
sdug bsngal nyon mongs kun sbyangs nas :
bya grub ye shes mngon du gyur :
yig drug dang :
su a su ra sarba duHkha sogs sngags sham sbyar :
snying gar mi yi sa bon nr-i :
de steng mi yi thub pa yi :
ngo bo Ni yig dmar gsal las :
'od 'phros nr-i yig bsregs shing sbyangs :
rang rgyud brel phongs rgyu 'bras bsal :
slar 'phros mi yi gnas rigs khyab :
sdug bsngal nyon mongs kun sbyangs nas :
mnyam nyid ye shes mngon du gyur :
yig drug dang :
nr-i na ra sarba duHkha sogs :
lte bar dud 'gro'i sa bon tri :
de steng byol song thub pa yi :
ngo bo pad yig mthing gsal las :
'od 'phros tri yig bsregs shing sbyangs :
rang rgyud blun rmongs rgyu 'bras bsal :
slar 'phros dud 'gro'i gnas rigs khyab :
sdug bsngal nyon mongs kun sbyangs nas :
chos dbyings ye shes mngon du gyur :
yig drug dang :
tri tir+Ya ka sarba duHkha sogs :
gsang gnas yi dwags sa bon pre :
de steng yi dwags thub pa yi :
ngo bo me yig dmar gsal las :
'od 'phros pre yig bsregs shing sbyangs :
rang rgyud bkres skom rgyu 'bras bsal :
slar 'phros yi dwags gnas rigs khyab :
sdug bsngal nyon mongs kun sbyangs nas :
sor rtog ye shes mngon du gyur :
yig drug dang :
pre pre ta sarba duHkha sogs :
rkang mthil dmyal ba'i sa bon du :
de steng dmyal ba'i thub pa yi :
ngo bo hU~M yig mthing nag las :
'od 'phros duHyig bsregs shing sbyangs :
rang rgyud tsha grang rgyu 'bras bsal :
slar 'phros dmyal ba'i gnas rigs khyab :
sdug bsngal nyon mongs kun sbyangs nas :
me long ye shes mngon du gyur :
yig drug dang :
duHna ra ka sarba duHkha sogs :
de'ang so sor yig drug 'bum phrag re dang :
sngags sham stong phrag them par bya :
'khor ba dong sprugs kyi gzungs ni :
oM a mi d+he wa hrIHhrIHhrI:
oM ma Ni pad+me hU~M:
oM pad+ma d+hA ra ma hA a mo g+ha pA sha bi pu la gar+b+he :
ma Ni pra b+he :
ta thA ga ta :
nirde sha ni :
ma Ni ma Ni su pra b+he :
bi ma la sA ga ra :
gam+b+hi re hU~M hU~M dz+wa la dz+wa la bud+d+ha bi lo ki te :
gu h+ya a d+hiSh+Thi te gar+b+he swA hA:
pad+ma d+ha ra a mo g+ha dza ya te tsu ru tsu ru swA hA:
zhes stong phrag bdun bzla bar gsungs so //
dgu pa bzlas pa'i thun las ldang ba na /
dbyangs gsal yig brgya rten snying lan gsum re brjod pas sngags kyi lhag chad kha bskang zhing brtan par byas la khyad par gyi mchod pa ni /
hrI:
snang stong bskyed pa'i mchod pa 'di :
rgyal ba rgya mtsho'i sku la 'bul :
grags stong dzapa? kyi mchod pa 'di :
rgyal ba rgya mtsho'i gsung la 'bul :
rig stong ye shes mchod pa 'di :
rgyal ba rgya mtsho'i thugs la 'bul :
mchod bzhes dam skongs dngos grub stsol :
nyid dang dbyer med mdzad du gsol :
kA ya wA ka tsit+ta sid+d+hi hU~M:
zhes 'bul /
thun mong gi mchod pa ni /
gtor ma /
raM yaM khaM gis bsang sbyang :
stong pa'i ngang las rlung me thod pa'i sgyed pu la gnas pa'i ka pA lar sha lnga bdud rtsi lnga rigs lnga ye shes lnga'i sa bon bskol zhing 'od du mer gyis zhu ba las gtor ma bdud rtsi'i rgya mtsho 'dod yon rgya mtsho'i gter chen por gyur :
oM AHhU~M ha ho hrI:
rang gi thugs ka'i sa bon las 'od zer 'phros pas rang bzhin chos sku'i dbyings las 'gag med sgyu 'phrul gyi rol mo 'jig rten dbang phyug thugs rje chen po'i dkyil 'khor gnas gsum gyi dpa' bo mkha' 'gro'i tshogs dang bcas pa mdun gyi nam mkhar badzra sa mA dza :
dzaHhU~M baM ho :
ma sUr+Ya tsan+d+ra ka ma lA ya satwaM:
mdun bskyed dkyil 'khor dang 'brel na gtor mgron spyan 'dren 'di mi dgos /
lha rnams kyi ljags rdo rje rtse gcig pa'i 'od kyi sbu gus gtor ma'i bcud drangs shing gsol bas dgyes par gyur :
sngags kyi mthar :
i dam ba liM ta b+hUny+dza ho :
pi pa ho :
dzi g+h+ra ho :
a ti kra ma ti sarba sid+d+hi ku ru ku ru ho :
lan gsum la sogs pas phul :
sngags tsam gyis mchod /
hrI:
thugs rje chen po rigs lnga'i 'khor los sgyur :
gsang ba ye shes yum dang gnyis su med :
phrin las bzhi mdzad bde chen mkha' 'gro ma :
rgyal ba rgya mtsho'i tshogs la phyag 'tshal bstod :
rgyal ba rgya mtsho'i lha tshogs dang :
'bum phrag dpa' bo mkha' 'gro'i tshogs :
'dod yon bdud rtsi'i gtor ma bzhes :
dgyes pa chen po'i gzi byin skyed :
nad gdon bar chad zhi ba dang :
tshe dang 'byor pa snyan grags spel :
snang ba thams cad dbang du sdus :
dgra bgegs 'byung po tshar chod cig :
mchog tu mi 'gyur ye shes kyis :
rtsa khams rlung la byin gyis rlobs :
thun mong mchog gi dngos grub kyis :
las kyi 'bras bu mchis par mdzod :
ces 'dod don gsol lo :
skabs 'dir bka' gter srung ma'i gtor chog rgyas bsdus gang 'grub bya /
gsum pa rjes kyi las rim la :
dang po tshogs kyi mchod pa ni :
dam rdzas rnams raM yaM khaM gis bsang sbyang :
stong pa'i ngang las rlung me thod sgyed steng :
chos kyi dbyings mnyam b+han+d+ha yangs pa ru :
sha lnga bdud rtsi rigs lnga ye shes lnga :
'dod yon lnga ldan tshogs mchod rgya mtshor 'khyil :
oM hU~M trAM hrIHAHha ho hrI:
tshogs zhing spyan drangs shing phud kyis mchod pa ni :
hrI:
nub phyogs bde chen zhing khams nas :
snang ba mtha' yas tshe dpag med :
'dir gshegs tshogs kyi mchod pa bzhes :
mchog dang thun mong dngos grub stsol :
ri bo ta la'i pho brang nas :
rgyal ba rgya mtsho spyan ras gzigs :
'dir gshegs tshogs kyi mchod pa bzhes :
mchog dang thun mong dngos grub stsol :
dbang drag rol pa'i dur khrod nas :
khrag 'thung rgyal po rta mchog dpal :
'dir gshegs tshogs kyi mchod pa bzhes :
mchog dang thun mong dngos grub stsol :
nyi shu rtsa bzhi'i gnas mchog nas :
'bum phrag dpa' bo mkha' 'gro'i tshogs :
'dir gshegs tshogs kyi mchod pa bzhes :
mchog dang thun mong dngos grub stsol :
gzhan yang phyogs bcu'i zhing khams nas :
rtsa gsum rgyal ba rab 'byams kun :
'dir gshegs tshogs kyi mchod pa bzhes :
mchog dang thun mong dngos grub stsol :
oM AHhU~M lo ke shwa ra gu ru d+he wa d+hA ki nI sarba sa ma ya dzaHdza :
ga Na tsakra pU dza ho :
bar pa bshags pa ni :
ho :
bdag dang sems can thams cad kyi :
nyams chag sdig sgrib nyes ltung kun :
tshogs kyi mchod pas bskang zhing bshags :
bzod bzhes dam skongs dngos grub stsol :
badzra sa ma ya shud+d+he a A:
tha ma bsgral mchod ni :
tshogs zan la rten byas te /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
pad+ma sgyu 'phrul rnam par rol pa'i lha tshogs rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i mthu la brten nas ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
nr-i tri badzra ang+gu sha dzaH
dzaHhU~M baM ho :
zhes 'gugs bstims byas la /
hrI:
rta mchog thugs nas pho nya spros :
dgra bgegs 'byung po dgug bstim bsgral :
sha khrag tshogs kyi mchod par bzhes :
bde chen mchog gi dngos grub stsol :
nr-i tri sha trUn dzaH hU~M baM ho :
mA ra ya phaT:
b+hin+d+ha ya b+hin+d+ha ya kha kha khA hi khA hi :
de nas brda'i 'bul len bcas nang gi rnal 'byor dang ldan pas tshogs la rol cing smon lam gdab /
gnyis pa lhag ma gtong ba ni :
bdud rtsis bran la /
lhag ma'i dam tshig 'dod yon gyi phung po zad mi shes par gyur /
oM AHhU~M ha ho hrI:
e A ral+li hrIM hrIM pheM pheM:
hrI:
rgyal ba rgya mtsho'i dkyil 'khor du :
lhag gtor dbang bar dam mnos pa'i :
mkha' 'gro ging dang lang+ka'i tshogs :
thugs rje'i pham phab 'di bzhes la :
sgrub pa'i bar chad srung ba dang :
zhi dang rgyas dang dbang dang dgug :
bskrad dang mngon spyod la sogs pa'i :
phrin las thams cad 'grub par mdzod :
oM uts+tshiSh+Ta ba liM ta pra tIts+tsha khA hi :
gsum pa gtor ma bskyang ba ni :
hrI:
pad+ma rol pa'i dkyil 'khor du :
brgyud gsum rig 'dzin bla ma yis :
bka' bsgos dam bzhag srung ma'i tshogs :
dpal gyi gtor ma 'di bzhes shig :
sman rag phud kyis gzi byin skyed :
ji ltar zhal bzhes ma g.yel bar :
sgrub mchog rnal 'byor tshe srog srings :
dgra bgegs bdud bzhi'i bar chad zlog :
za ba'i mche rnon dgra la gtsigs :
rngams pa'i brtul zhugs bgegs la skyed :
bstan dang bstan 'dzin bu bzhin skyongs :
gang bcol las kun 'grub par mdzod :
shrI d+harma pA la ma hA ba liM ta pra tIts+tsha kha kha khA hi khA hi :
bshal chus brtan ma mchod cing :
hrI:
gnas ni gangs can mtha' dbus kyi :
gangs brag nags tshal mtsho gling nas :
nam mkha' sa gzhi khyab par rgyu :
so kha srung bar dam mnos pa'i :
brtan ma skyong ma ya ma'i tshogs :
tshur gshegs bshal chu'i bdud rtsi bzhes :
log lta mtha' dmag dpung bcas srungs :
nad mug mtshon 'khrugs dal yams zlog :
bod khams bstan dang bstan 'dzin gyi :
phan bde spel ba'i phrin las mdzod :
ma ma hrIM hrIM ba liM ta pra tIts+tsha kha kha khA hi khA hi :
bzhi pa rta bro brdung ba ni :
dmigs bya gtor gzhong 'og tu bkug pa'i steng rgya gram gyi rgyas gdab la /
hrIHhrI:
rgyal ba rgya mtsho'i dkyil 'khor du :
bar chad dam sri 'dul ba'i lha :
dpal chen pad+ma he ru ka :
rta gdong rngam bzhad phyogs bcur 'tsher :
rdo rje'i gar gyi bro brdungs pas :
nyon mongs 'khor ba'i bag chags bcom :
gzung 'dzin dgra bgegs dbyings su bsgral :
rdo rje 'bar ba'i e klong du :
bar chad dam 'gong spyi nas mnan :
mi 'gyur lhun po'i phyag rgyas gdab :
byang chub sems mchog ma skyes bar :
nam yang ldang ba'i skabs med do :
hrIM hrIM hrIMHe hU~M laM nan :
gtor gzhong gzed la 'bru 'thor /
gtang rag mchod bstod gtor 'bul skabs ltar phul /
lnga pa dngos grub blang ba ni :
oM AHhU~M:
rgyal ba rgya mtsho dngos grub gter gyi mdzod :
yun ring dus nas bsnyen cing bsgrubs lags na :
sku gsung thugs dang yon tan phrin las kyi :
dngos grub dam pa deng 'dir bstsal du gsol :
kA ya wA ka tsit+ta gu Na karma sarba sid+d+hi pha la ho :
sgrub rten sogs yod na gnas gsum du gtugs /
bdud rtsi'i thig le bya zhing myang /
ma rnyed yongs su sogs dang /
A li kA li yi ge brgya pa bzlas pas cho ga lhag chad bskang zhing nongs pa bshags :
tshogs dang gtor mgron rnams spyi ltar rten la brtan bzhugs bya /
drug pa bskyed rim bsdu ba ni :
hrI:
snod bcud 'byung ba lnga dang phung khams tshogs :
'gag med sgyu ma'i lha dang gzhal yas khang :
mkha' la sprin ltar 'od gsal dbyings su thim :
skye med khyab gdal gnyug ma'i ngang du bzhag :
a a a :
zhes brjod cing dgongs pa'i gdengs bskyang ngo :
bdun pa thun mtshams kyi lhar ldang ba ni :
hrI:
slar yang chu las rlabs bzhin skad cig gis :
rang nyid rgyal ba rgya mtsho spyan ras gzigs :
'gyur med sku gsung thugs kyi phyag rgyas mtshan :
snang srid gzhir bzhengs chen po'i ngang nas spyod :
hrIHdz+nyA na kA ya badzra oM AHhU~M:
brgyad pa bsngo smon bya ba ni :
hrI:
bdag gis bsnyen sgrub dus gsum dge ba'i tshogs :
mkha' khyab 'gro ba rnams kyi don du bsngo :
kun kyang sa bcu lam lnga mthar phyin nas :
rgyal ba rgya mtsho'i go 'phang myur thob shog :
dgu pa bkra shis gsol ba ni :
hrI:
thugs rje'i gter chen 'jig rten dbang phyug dang :
gnas gsum dpa' bo mkha' 'gro'i tshogs bcas kyis :
deng 'dir mi mthun rgud pa kun zhi zhing :
rtag tu dpal gnas nyin mtshan bkra shis shog :
ces sogs brjod cing me tog 'thor :
rol mo'i sgra sbyar :
stong nyid snying rje dbyer med lha sngags ye shes kyi ngang nas spyod lam la 'jug par bya'o :
'dis kyang 'di bstan srid pa'i mthar 'phel ba'i //
cha rkyen mchog gyur de yis bdag gzhan kun //
'jig rten dbang phyug gsang ba gsum po dang //
mnyam pa nyid brnyes don gnyis lhun grub shog
/tshul 'di gter gzhung nyid shin tu zhal gsal yang blo gros dman pa dag gis khyer bde ba'i slad du nag 'gros byung na legs zhes gter chen bla ma thams cad mkhyen pa nyid kyi bka' bstsal ltar 'du gsum pa pad+ma gar dbang blo gros mtha' yas pa'i sdes rdzong sar bkra shis lha rtse'i chos grar bkod pa dge legs 'phel //

//
