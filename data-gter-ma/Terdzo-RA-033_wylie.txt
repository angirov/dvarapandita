@#//
rta mgrin bde gshegs gcig dril gyi phrin las kyi byang bu dbang chen dgyes pa'i rol mo zhes bya ba bzhugs so //
na mo gu ru pad+ma ma hA pa shA ya /
sa gsum dbang sgyur rta skad can //
ma chags pad+ma'i rigs kyi gtso //
gzi ldan dpal la phyag 'tshal nas //
phrin las bkod la byin rlabs stsol //
'di la gsum /
sngon 'gro
/dngos gzhi /
rjes so //
dang po la /
yo byad kyi bsham ni /
'byor na bris sku sogs rten dgram pa'i mdun du dpal gtor rgyan ldan /
sman raka
/nyer spyod sogs mchod pa dang /
tshogs rdzas /
gtor 'bul sogs 'du bya /
cho ga'i sngon 'gro la thog mar brgyud pa'i gsol 'debs ni /
snang ba mtha' yas pad+ma dbang chen rtsal //
pad+ma thod phreng mkha' 'gro mtsho rgyal ma /
khri srong lde'u btsan mnga' bdag nyang ral la //
gsol ba 'debs so snang sems dbang sgyur shog
/sangs rgyas sras chung kro d+ha rA dza ba //
pak+shi shAka 'od snye ston dga' rab rje //
shAkya 'byung gnas tshe dbang rgyal po la //
gsol ba 'debs so snang sems dbang sgyur shog
/rgyal sras chos rje legs dpal rat+na shrI//
rgyal sras pad+ma grags 'byung byams pa'i mtshan //
ngag dbang grags pa rgyas ston 'gro mgon la //
gsol ba 'debs so snang sems dbang sgyur shog
/chos rgyal rdo rje shAkya shes rab zhabs //
gter bdag gling pa bshad sgrub rgya mtsho dang //
kun bzang snyan grags grub dbang gzhan phan la //
gsol ba 'debs so snang sems dbang sgyur shog
/dpal 'byor rgya mtsho bstan 'dzin chos kyi rgyal //
bsod nams mchog ldan tshe dbang rig pa 'dzin //
rtsa ba'i bla ma dkyil 'khor lha tshogs la //
gsol ba 'debs so snang sems dbang sgyur shog
/rigs khams sa bon smin byed rlan gyis gsos //
rim gnyis lam las mngon rtogs gong du 'phel //
dbang chen grub pa'i 'bras bu tshe 'di la //
smin nas don gnyis phrin las rab rgyas shog
/gnyis pa phyi gtor 'bul ba ni /
dkar gtor gser skyems bshams la rnying ma spyi mthun ltar bya /
gsum pa skyabs sems tshogs gsag ni /
rang gi snying ga'i 'od zer gyis bla ma dang dpal chen pad+ma dbang gi dkyil 'khor gyi lha tshogs mkha' khyab kyi 'khor lor sad par gyur /
bdag ni deng nas byang chub bar //
bla ma dkon mchog yi dam lha //
pad+ma dbang gi dkyil 'khor du //
skyabs su mchi 'o thugs rjes zungs //
lan gsum /
sems can ma lus thams cad kun //
sangs rgyas sa la 'god bya'i phyir //
rta mgrin dbang gi dkyil 'khor du //
bdag ni 'jug cing bsgrub par bgyi //
lan gsum /
phyogs bcu dus gsum thams cad kyi //
bla ma yi dam lha tshogs dang //
rgyal ba ma lus sras dang bcas //
dpa' bo mkha' 'gror skyabs su mchi //
lus ngag yid gsum gus phyag 'tshal //
phyi nang gsang ba'i mchod pa 'bul //
sdig pa'i tshogs rnams mthol lo bshags //
bdag gzhan dge la rjes yi rang //
chos kyi 'khor lo bskor bar bskul //
mya ngan mi 'da' bzhugs su gsol //
dge ba byang chub chen por bsngo //
dzaHhU~M baM hoH
tshogs zhing rnams rang la thim par gyur /
bzhi pa bgegs bskrad pa ni /
rang nyid skad cig gis dbang chen rta mchog rol pa'i skur gyur /
raM yaM khaM gis bgegs gtor sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M/
lan gsum gyis byin brlab /
sarba big+h+nAn i daM ba liM ta kha kha khA hi /
zhes lan gsum gyis bsngos la /
hU~M:
nyon cig bgegs dang log 'dren tshogs //
nga yi bka' las ma 'da' bar //
mchod sbyin gtor ma 'di longs la //
'di ru ma 'dug gzhan du dengs //
ci ste mi 'gro 'dug gyur na /
khro rgyal rta mgrin thugs khros nas //
rdo rje'i mtshon cha 'bar ba yis /
khyod kyi lus ngag yid gsum rnams //
rdul phran bzhin du brlag par byed //
de bas rang rang gnas su dengs //
zhes dang drag sngags rol mo'i tsham rngam sogs kyis bgegs bskrad do //
lnga pa mtshams gcad pa ni /
hrIH
dpal chen mi bzad dkyil 'khor nas //
'bar ba'i khro bo me dpung 'bar //
gdug pa'i mtshon cha sna tshogs bsnams //
bgegs dang log 'dren rdul du rlog
/dbang chen me dpung dmar nag 'bar //
bskal pa dus mtha'i me lta bu //
dbang drag mtshon cha brag ltar gtams //
gang la babs kyang gcod cing sgrol //
dbang chen khro bo mi bzad rngam //
srid pa'i 'khor lo ye shes 'khrigs //
dbang chen mtshams las gang 'da' ba //
rdul phran bzhin du brlag par bya'o //
oM raM kro d+ha rak+Sha badzra dz+wa la raM tIk+Sh+Na bi shwa dz+wa la raM phaT raM raM/
drug pa byin dbab pa ni /
phyogs bcu'i rgyal ba sras dang bcas pa thams cad char babs pa ltar byon nas bdag gnas sgrub pa'i yo byad rnams la thim zhing byin gyis brlab par gyur /
a la la hoH
b+ha ga wAn sa ma ya hoH
sa ma ya satwaM/
'phags mchog thugs rje'i dus la bab /
khyad par ston pa'i dus la bab //
mthu rtsal dbyung ba'i dus la bab //
dngos grub stsol ba'i dus la bab //
dgra bgegs sgrol ba'i dus la bab //
nyams chag skong ba'i dus la bab //
mthu chen mthu stsol bcom ldan 'das //
dbang chen dbang skur bcom ldan 'das //
byin chen phob cig bcom ldan 'das //
dngos grub mchog stsol bcom ldan 'das //
bcom ldan 'das kyis bdag rnams la //
las kyi 'bras bu mchis par mdzod /
oM badzra aM ku sha dzaH
zhes spos dang rol mo dbyangs bcas byin dbab bo //
bdun pa mchod rdzas byin gyis brlab pa ni /
bdag gi thugs ka nas raM yaM khaM 'phros pas ye shes kyi me rlung chur gyur pas mchod rdzas kyi dngos 'dzin dri ma thams cad bsreg gtor sbyangs te stong par gyur /
stong pa'i ngang las b+h+rU~M las b+han d+ha 'bar ba'i snod yangs shing rgya che ba rnams su oM las phyi nang gsang ba'i 'dod pa'i yon tan so so'i mtshan nyid thams cad yongs su rdzogs pa bsam gyis mi khyab pa nam mkha' rab 'byams gang ba rnams su gyur par bsam la /
oM badzra ar+g+haM AHhU~M/
de bzhin du /
pA d+yaM/
puSh+pe /
d+hU pe /
A lo ke /
gan+d+he /
nai bid+ya /
shab+da AHhU~M/
sman phud /
raM yaM khaM/
stong pa'i ngang las a las thod pa'i snod du sha lnga bdud rtsi lnga la hU~M oM trAM hrIHAH
mUM lAM mAM pAM tAM rnams kyis mtshan pa zhu ba las byung ba'i ye shes kyi bdud rtsi'i rgya mtsho chen por gyur /
oM AHhU~M sarba pany+tsa a mrita hU~M hrIHThaH
rak+ta /
raM yaM khaM/
stong pa'i ngang las a las thod pa'i snod du ra las dgra bgegs bsgral pa'i rak+ta'i rba klong 'khrugs pa la /
khams gsum gyi rak+ta thams cad bsdus shing thim par gyur /
oM AHhU~M ma hA rak+ta dz+wa la maN+Da la hU~M hrIHThaH
gtor ma /
raM yaM khaM/
stong pa'i ngang las gtor gzhong a las ka pA la'i snod du gtor rdzas oM las 'dod yon lnga'i phung po zad mi shes pa'i gter du gyur /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThaH
zhes sngags rnams lan gsum brjod /
gnyis pa dngos gzhi'i thog mar dam tshig gi dkyil 'khor bskyed pa ni /
hU~M/
chos kun stong nyid rang rig byang chub sems //
ma byung ma skyes dmigs med nam mkha'i ngang //
'khrul pas khams gsum 'khor ba'i sems can la //
kun khyab brtse ba'i snying rje nyi ltar shar //
zung 'jug rgyu yi yi ge hrIHdmar po //
'od 'phros rgyal mchod 'gro ba'i sgrib pa sbyangs //
gnod byed tshar bcad tshur 'dus yongs gyur pa //
ye shes thong gshol gser gyi rang bzhin las //
'od 'bar phyi snod dbang gi gzhal yas khang //
rin chen pho brang gru chad sgo bzhir ldan //
rgyal chen ka ba lha brgyad gdung ma bres //
gza' skar dral phyam klu brgyad thog phub byas //
phyogs skyong bcu yi pags pa'i rgyal mtshan phyar //
sbrul nag kha bad nya chen za ra tshags //
rdo rje'i ra ba lcags rir bskal me 'bar //
phyi nang zang thal ye shes gzhal med dbus //
zla gam dmar nag thod pa'i phreng bas bskor //
de dbus rat+na'i khri rkang seng ges btegs //
paM las pad+ma a las zla ba'i dkyil //
ma las nyi steng klu rigs dregs pa can //
tshangs pa pho mo bsnol ba'i gdan steng du //
phyag mtshan 'od zhu dbang chen rta mchog rgyal //
dmar nag dbu gsum phyag drug zhabs bzhi ldan //
g.yas dkar g.yon sngo rigs lnga'i dbu rgyan can //
dbu gsum rta zhal ljang zhur gsum gyis mtshan //
phyag g.yas dang pos gser gyi zhags pa dang //
mi g.yo ljang sngo g.yas dkar g.yon dmar zhal //
phyag drug g.yas g.yon dang pos rdo rje dung //
bar pas ral gri zhags pa tha ma gnyis //
phur bu 'dril ba khra thabs tshul du 'gyed //
phyag g.yon dang pos dbang gi lcags sgrog dang //
phyag rdor mthing nag g.yas dkar g.yon sngo zhal //
phyag drug g.yas g.yon dang pos rdo rje dril //
bar pas sbrul chen zhal gsol tha ma gnyis //
thal mo rdeb pa khra thabs tshul du 'gyed //
bar pa gnyis kyis ral gri thong gshol phyar //
tha ma'i phyag gnyis dgra satwa tho ba gdengs //
glang ko stag sham zhing lpags na bza' gsol //
sbrul rigs lnga dang thal zhag khrag thig brgyan //
dpal gyi cha lugs rdo rje'i gshog pa gdengs //
zhabs bzhi bgrad pas klu chen rigs bzhi mnan //
rab 'bar bskal pa'i me dpung klong du bzhugs //
ljags steng snang ba mtha' yas sku mdog dmar //
mnyam gzhag phyag rgya mdzad cing skyil krung bzhugs //
dpral bar ya mAn+ta ka mthing nag mdog
/g.yas dkar g.yon dmar phyag drug g.yas gsum gyis //
zhing dbyug dgra satwa ral gri g.yon gsum gyis //
sdigs mdzub zhags pa dung dmar tho ba bsnams //
thugs kar rta mgrin ye shes sems dpa' dmar //
zhal gsum g.yas dkar g.yon sngo phyag drug g.yas //
rdo rje rtse gsum sbrul zhags g.yon gsum gyis //
dril bu ban+d+ha phur bu 'dril zhing 'debs //
lte bar rdo rje gzhon nu mthing nag 'bar //
zhal gsum g.yas dkar g.yon dmar phyag drug g.yas //
rdo rje rtse dgu rgya gram g.yon pa gnyis //
me dpung kha T+wAM mtha' gnyis phur bu 'dril //
gshog pa g.yas su rnam par rgyal ba dkar //
g.yas dmar g.yon ljang phyag drug g.yas gnyis kyis //
rdo rje 'khor lo g.yon gnyis ban+d+ha dang //
tri shU la bsnams mtha' gnyis phur bu 'dril //
gshog g.yon khams gsum rnam rgyal dmar skya zhal //
dbus dkar g.yas sngo g.yon dmar phyag drug gi
/g.yas gnyis rdo rje dbyug to g.yon pa gnyis //
b+han+d+ha tho ba tha gnyis phur bu 'dril //
kun kyang rgyan dang cha lugs gtso dang mthun //
zhabs sor lnga la rigs lnga'i khyung chen ni //
rdo rje'i khyung mthing rdo rje'i pha lam thogs //
'khor lo'i khyung dkar 'khor lo'i pha lam thogs //
rat+na'i khyung ser rat+na'i pha lam thogs //
pad+ma'i khyung dmar pad+ma'i pha lam thogs //
las kyi khyung ljang rgya gram pha lam thogs //
gzhan yang phyag sor ba spu'i bu ga las //
sprul pa'i bya khyung dpag tu med pa 'phro //
dus gsum bde gshegs rgyal ba sras dang bcas //
dbang chen 'bar ba'i sku la yongs su rdzogs //
spyi mgrin snying gar oM AHhU~M gis mtshan //
rdo rje gsum gyi ngo bor byin gyis brlabs //
thugs kar nyi steng dmar nag 'bar ba'i hU~M//
gsang sngags phreng bas g.yas su bskor ba las //
'od 'phros rang bzhin gnas nas ye shes pa //
sprin phung gtibs pa bzhin du byon par gyur //
ces gsal gdab /
gnyis pa ye shes kyi 'khor lo spyan 'dren pa ni /
hU~M/
chos nyid zhi ba'i ngang las ma g.yos kyang //
thugs rjes khros pas dgra bgegs 'joms mdzad pa /
khro mchog dbang gi rgyal po spyan 'dren na //
dbang gi rta skad 'tsher zhing gshegs su gsol //
rtsa ba'i sngags mthar /
badzra sa mA dzaH
zhes pas spyan drang /
pad+ma ban+d+ha hrIHgab /
dzaHhU~M baM hoH
zhes gnyis su med par bstim /
gsum pa bzhugs su gsol ba ni /
hU~M/
bskal pa me ltar 'bar ba'i klong dkyil nas //
dgra bgegs dregs pa bsnol ba'i gdan steng du //
dbang gi rgyal po bcom ldan lha yi lha //
mi g.yo dgyes shing brtan par bzhugs su gsol //
sa ma ya tiSh+Tha lhan /
zhes dam tshig pa dang dbyer med du gyur par bsam mo //
bzhi pa phyag 'tshal ba ni /
hrIH
rgyal ba kun gyi chos sku pad+ma'i gsung //
chos rje 'od dpag med dang rdo rje chos //
spyan ras gzigs dbang hrIHlas rngam chen sku
/rta mgrin rta skad bzhad la phyag 'tshal lo //
a ti pU hoH
pra ti tsa hoH
lnga pa mchod pa la phyi mchod ni /
hrIH
mchod yon zhabs bsil me tog dang //
bdug spos snang gsal zhugs tog sgra //
zhal zas dri chab 'di rnams kyang //
pad+ma dbang chen dkyil 'khor la //
mchod par 'bul lo bzhes su gsol //
ar+g+haM nas /
shab+da pU dza me g+ha sa mu dra s+pha ra Na sa ma ye AHhU~M/
hU~M/
gzugs sgra dri ro reg bya yi //
lha mo dkar sngo ser dmar ljang //
phyag na 'dod yon longs spyod bsnams //
dbang chen lha la 'bul lags na //
'dod yon mchod pa bzhes su gsol //
a la la ste dgyes par mdzod //
oM rU pa shab+da gan+d+he ra sa spar+she de bI pU dza AHhU~M/
nang mchod ni /
hU~M/
rnam dag rang byung grub sman 'di //
pad+ma dbang chen dkyil 'khor la //
mchod par 'bul lo bzhes su gsol //
oM ma hA pany+tsa a mrita kha raM khA hi /
rak+ta'i mchod pa ni /
hU~M/
rak+ta dmar chen mchod pa 'di //
pad+ma dbang chen dkyil 'khor la //
mchod par 'bul lo bzhes su gsol //
ma hA rak+ta kha raM khA hi /
gsang mchod ni /
hU~M/
gsang ba thabs dang shes rab las //
pad+ma nor bu mnyam sbyar nas //
dgyes pa chen po'i bde chen ngang //
byang chub sems kyi mchod pa ni //
pad+ma dbang chen dkyil 'khor la //
mchod par 'bul lo bzhes su gsol //
ma hA su kha bo d+hi tsit+ta swA hA/
hU~M/
zhing gyur thams cad rang bzhin bsgral //
sha khrag srog dbugs mchod pa 'di //
pad+ma dbang chen dkyil 'khor la //
mchod par 'bul lo bzhes su gsol //
ma hA mAM sa /
ma hA rak+ta /
ma hA kiM ni ri ti /
ma hA pany+tsa a mrita kha raM khA hi /
drug pa bstod pa ni /
hU~M/
pad+ma rigs kyi khro rgyal mchog
/dpal chen pad+ma he ru ka
/mi bzad khro rgyal rta mchog dpal //
dbang drag stobs chen rngam chen gtum //
sku mdog dmar nag brjid cing 'gying //
dbu gsum rnam thar gsum yang ston //
phyag drug rgyud drug rtsad nas gcod //
zhabs bzhi 'khor ba'i chos bzhi sgrol //
dur khrod chas brgyad sku la rdzogs //
rta mgo ljang gu rta skad 'tsher //
me dpung 'bar ba'i dbus na bzhugs //
rngam pa'i nga ro 'brug stong sgrog
/dregs pa pho mo dbang du sdud //
dbang chen sku la phyag 'tshal bstod //
rigs kyi bdag po bcom ldan 'das //
dpal chen khro bo'i rgyal rnams dang //
klu 'dul khyung chen rigs lnga sogs //
sprul pa 'khor tshogs bcas la bstod //
dbang bzhi skur cing rgyud bzhi smin //
phrin las rnam bzhi 'grub pa sogs //
mchog dang thun mong dngos grub rnams //
myur du 'grub par mdzad du gsol //
bdun pa bzlas pa bya ba la /
thog mar bdag lus srung ba ni /
gnas lngar bya khyung gi rgyas reg ste /
h+ya grI ba hrIHgab /
ba mo d+ha ra hrIHgab /
pad+ma d+ha ra hrIHgab /
tsan+d+ha rak+Sha hrIHgab /
ru lu ru lu hU~M b+h+yo hU~M/
bzlas dmigs ni /
hU~M/
bdag gi thugs ka'i sa bon sngags phreng las //
'od zer phyir 'phros stong gsum 'jig rten gang //
rgyal ba mchod cing byin rlabs dngos grub bsdus //
dregs pa tshar bcad mthu dang nus pa 'phrog
/dwangs ma tshur 'dus snang grags lha dang sngags //
dag pa rab 'byams chos dbyings chen por rdzogs //
zhes pa'i don gsal btab nas /
thog mar khams gsum dbang sdud kyi snying po ni /
oM ru lu ru lu hU~M phaT/
e A ral+li hrIM hrIM dzaH
zhes pa cung zad bzla /
rtsa sngags ni /
hrIHbadzra kro d+ha ha ya grI wa hu lu hu lu hU~M phaT/
ces gtso bor bzla /
bde gshegs gcig dril gyi drag sngags ni /
oM pad+ma kro d+hI shwa ri /
badzra pA Ni /
kI la ya /
ya ma ma hA yak+sha /
kA la /
rU pa /
karma /
raM raM/
dz+wa la raM hU~M phaT/
ces 'bum phrag gsum du bzla bar gsungs /
sham bu ni /
nA ga dun tsan d+he tsan d+he mi li mi li hU~M phaT/
ces dang /
klu 'dul ba'i las gtso bor byed na /
mi li'i sham du /
ban+d+ha ban+d+ha nA ga ni swA hA/
zhes 'dogs pa bzla /
thun mthar gtor ma 'bul ba ni /
byin brlab tshig lhug gong ltar la /
sngags 'bru gsum lan gsum gyis byin gyis brlab /
rtsa sngags mthar /
sa pa ri bA ra i daM ba liM ta kha kha khA hi khA hi /
gsum gyis 'bul /
hrIH
rig pa ye shes nyid las skyes pa'i lha //
rang byung thugs rje can la phyag 'tshal bstod /
khro rgyal dbang chen rta mgrin dgongs su gsol /
khyod la bsnyen sgrub mchod bstod byin rlabs kyis //
mchog dang thun mong dngos grub kun thob cing //
dbang drag 'gugs bskrad gzir mnan la sogs pa //
phrin las thams cad 'grub par mdzad du gsol //
ces gsol ba btab bo //
gsum pa rjes kyi rim pa la thog mar tshogs mchod ni /
tshogs rdzas la chu chang nang mchod kyis bran te /
raM yaM khaM/
tshogs rdzas ma dag pa'i dri ma bsreg gtor bkrus /
oM swa b+hA ba sogs /
stong pa'i ngang las /
tshogs gzhong b+h+rU~M las rin po che dang pad+ma'i snod yangs shing rgya che ba rnams kyi nang du /
mchod rdzas oM AHhU~M las ye shes rdo rje'i bdud rtsi 'dod yon rnam lnga'i phung po phyi nang gsang ba'i mchod sprin bde chen lha mo'i rol pa dang bcas pa /
'dod rgu rgyun mi 'chad par 'byung ba'i rin po che'i gter rnam par dag par gyur /
oM ma hA rat+na kA ma la bi shud+d+ha hU~M/
lan gsum /
tshogs zhing spyan drang ba ni /
hU~M/
rang bzhin rnam dag dbyings nyid las //
sprul pa'i khro bo mi bzad pa //
pad+ma dbang chen dkyil 'khor lha //
longs spyod tshogs la gshegs su gsol //
oM e h+ye hi b+ha ga wAn ma hA kA ru Ni ka ma hA pad+me shwa ra sa pa ri bA ra badzra sa ma ya dzaH
pad+ma ka ma lA ya satwaM/
dang po mchod pa ni /
bla med mchog gi mchod pa dam pa 'di //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
dam tshig bzhin las ci bder bzhes su gsol //
ma hA pad+me shwa ra sa pa ri wA ra i daM d+hU paM puSh+paM dI paM gan+d+haM nai bid+yaM pra tIts+tsha ye swA hA/
bar pa bshags pa ni /
hU~M/
bla ma dkyil 'khor lha tshogs dgongs su gsol //
bdag cag ma rig lus dang ngag sems kyis //
bag med tshul gyis dam las 'gal gyur te //
pad+ma dbang chen dkyil 'khor lha tshogs kyi //
thugs dang 'gal ba'i las rnams ci bgyis pa //
thugs rje che mnga' khyed la bzod par gsol //
bzod par gsol te tshangs par bstsal du gsol //
tshangs pa 'phrul gyi dngos grub bstsal du gsol /
oM pad+ma shrI he ru ka sogs yig brgya bzla /
tha ma bsgral bstab ni /
tshogs tha mar 'gug gzhug spyi ltar byas la /
hU~M/
sprul pa'i khro bo 'bar ba yis //
zhing bcu ma lus thams cad dang //
'khor ba'i nyon mongs rgya phral nas //
dug lnga dbyings su bsgral bar bya /
sarba sha trUM mA ra ya phaT/
hU~M/
zhing gyur thams cad rang bzhin bsgral //
sha khrag srog dbugs mchod pa 'di //
pad+ma dbang chen dkyil 'khor la //
mchod par 'bul lo bzhes su gsol //
oM ma hA mAM sa rak+ta tsit+ta ba su ta go ro tsa na kiM ni ri ti pany+tsa a mrita kha raM khA hi /
de nas bza' btung rnams brda dang brda'i 'bul len gyis brims te /
nang gi sbyin sreg gi tshul du longs spyad la smon lam gdab /
lhag ma bsdus la bdud rtsis bran /
'bru gsum gyis byin brlab /
hU~M/
sngon gyi zhal bzhes dam mnos bzhin //
dkyil 'khor chen po'i phyi nyul ba'i //
lhag gtor dbang ba'i srung ma rnams //
'di bzhes bcol ba'i phrin las mdzod //
oM uts+tshiSh+Ta ba liM ta khA hi /
phyi rol du dor /
gnyis pa thugs dam bskul ba ni /
hrIH
dmar nag gru gsum dbang gi dkyil 'khor nas //
bcom ldan dpal chen pad+ma he ru ka
/'khor du dregs pa'i tshogs rnams 'bum gyis bskor //
dbang chen rngam pa'i gnas nas sku bzhengs la //
dam rdzas rgyan gyi gtor ma 'di bzhes la //
thun mong mchog gi dngos grub bstsal du gsol //
gnod pa'i dgra bgegs thal ba rdul du rlogs //
rnal 'byor bcol pa'i phrin las 'grub par mdzod //
gsum pa chad tho bsgrag pa ni /
gtor ma la sman raka bran nas 'bru gsum gyis bdud rtsir spel la /
hU~M/
sngon gyi bskal pa'i dang po la //
slob dpon pad+ma 'byung gnas kyis //
bka' dang dam la btags pa yi //
chos skyong srung ma dam tshig can //
'khor bcas 'dir gshegs bdag la dgongs //
mchod sbyin gtor ma 'di bzhes la //
sngon gyi khas blangs dam bcas bzhin //
rnal 'byor bdag cag 'khor bcas kyi //
nad gdon mi mthun zhi ba dang //
tshe dang longs spyod rgyas par spel //
'jig rten dregs pa dbang du sdus //
dgra bgegs gdug pa'i dpung tshogs choms //
bcol pa'i phrin las grub par mdzod //
ces gtor ma phyir 'bul /
bzhi pa brtan ma bskyang ba ni /
gtor gzhong bshal ba'i phud kyis gtor ma bran nas bdud rtsir spel la /
b+h+yoH
slob dpon pad+ma thod phreng gi
/bka' nyan ma mo brtan ma'i tshogs //
dam rdzas dpal gyi gtor ma longs //
bcol pa'i phrin las 'grub par mdzod //
ces gtor ma phyir 'bul /
lnga pa bro brdung ba ni /
gtor gzhong sbubs pa ri rab tu gsal ba'i 'og tu dam sri mnan par bsam la /
hU~M/
nga ni 'jigs byed chen po ste //
dgra bgegs 'byung po spyi nas gnon //
dgra bgegs sdig can 'byung po rnams //
dug gsum las kyi khung bur mnan //
mnan no bcings so satwam+b+ha ya //
rdo rje'i bro yis rgyas gdab pas //
sus kyang 'jig par nus ma yin //
oM laM AHlaM hU~M laM satwam+b+ha ya nan /
zhes khro bo'i stangs stabs kyis bro bya'o //
drug pa gtang rag bzod gsol ni /
sngags tsam gyis mchod /
ye shes ha ya grI ba rta mchog dpal //
chags med sku ni nub ka'i dmar thag ltar //
'bar ba'i sku la ral pa gyen du brdzes //
ma rig tshangs pa kha sbubs gnon pa'i lha //
pad+ma dbang chen dkyil 'khor lha la bstod //
ces pas bstod /
bdag ni ma rig 'khrul pa'i dbang gyur pas //
rtsa ba yan lag dam tshig nyams chag dang //
sgo gsum nyes pa'i tshogs rnams ci mchis pa /
khro mchog rta mgrin sku la mthol lo bshags //
zhes yig brgya brjod /
bdun pa bsdu ldang ni /
mdun rten tshogs zhing sogs rten yod na brtan bzhugs dang med na gshegs su gsol /
bdag bskyed /
hU~M hU~M hU~M zhes brjod pas /
rang gi thugs ka'i hU~M las 'od zer 'phros /
snod bcud thams cad 'od zhu nas rang la thim /
rang yang thugs ka'i hU~M la thim /
hU~M gyen rdzogs mi dmigs spros pa dang bral ba'i ngang la bzhag
/phaT phaT phaT/
ces brjod pas /
slar yang dpal chen po rta mgrin gyi skur langs pa'i gnas gsum oM AHhU~M gis mtshan par gyur /
gnas lnga srung sngags bzlas pa'i skabs su bshad pa ltar bya /
brgyad pa bsngo smon shis brjod ni /
dge 'dis mtha' yas sems can kun /
khro rgyal dpa' bo rta mgrin gyi //
go 'phang byang chub myur thob nas //
bdud las rnam par rgyal bar shog
/ces dang /
bla ma rta mchog he ru ka'i //
sku gsung thugs kyi byin rlabs kyis //
mchog thun dngos grub kun thob nas //
phrin las thogs med bkra shis shog
/ces sogs shis pa rgya cher brjod do //
dbang chen rta mchog gsang gsum la //
bde gshegs gcig dril zab mo'i lam //
myur bgrod mtha' ru phyin pa'i 'bras //
bdag gzhan skye dgus spyod gyur cig
/gzhung 'di nyid gter rnying khyad par can du snang yang rta pod gseb tu bzhugs pa tsam las rkang tshugs kyi yig cha mi 'dug pas /
rang gter dang rigs mthun gzhan gyis kha bskangs te pad+ma gar dbang bstan gnyis gling pa'i sdes pad+ma gsung gi pho brang dang 'dabs chags pa tsa 'dra rin chen brag gi sgrub gnas su bgyis pa dge legs 'phel //

//
