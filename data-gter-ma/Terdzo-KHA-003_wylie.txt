@#//
rin chen gter mdzod zhal skong zhus pa rnams kyi brgyud yig yid ches dad pa'i gsos sman zhes bya ba bzhugs so //
ston 'khor dgongs klong dbyer med chos sku'i mkhar //
smin pa rgya mtsho brda brgyud rgyu skar zla'i //
snyan brgyud snang bas smin grol ku mu da //
bzhad mdzad bla ma lhar bcas rgyal gyur cig
/rgyal bstan rtsa ba dam chos rin chen la //
thos pa'i mdzod bsags bsam pas snying po blangs //
bsgoms pas rgyud grol bstan la zhabs tog gis //
gzhan phan sgrub pa dam pa'i rnam thar lags //
de ltar tshul bzhin spyod pa'i nus phra yang //
dad pa kho na'i nye bar len pa dang //
lhag pa'i bsam pas rgyal bstan zhabs tog tu //
rloms pas rgyu mtshan gnad nas dkrol phyir brtsam //
de yang bod yul bstan pa snga dar gsang sngags rnying ma la grags che zhing /
gsar ma'i mkhas grub rnams la'ang bka' babs ci rigs bzhugs pa'i zab gter chos kyi rtsa ba thams cad tshang zhing /
brgyud pa khungs btsun pa rin chen gter mdzod chen mo 'di nyid yin la /
spyir gu ru rin po che ni sangs rgyas kun gyi gsung rdo rje mchog gi rdo rje slob dpon gyi skur bzhengs pa /
rig pa rtsal gyi dbang thob pas gsang sngags kyi rgyud lung man ngag thams cad kyi bka' babs pas /
ye shes klong dgu'i spyi dpal brgyad dang dbyer med pa bka' babs rig 'dzin brgyad kyis kyang zhabs la btud pas /
khyab bdag he ru ka dngos dang dbyer med cing dbang gi chu bo chen po bzhi gcig tu 'khyil ba'i bka' babs khyad par can brnyes shing /
de yi thugs sras zab mo gter brgyud la spyod pa rnams kyang brgyud pa'i khyad par drug dang ldan pa sha stag ste /
de yang las can rje 'bangs rnams la dus mthar sa rtags dus rtags dang bcas te 'di dang 'di ltar 'gyur zhes lung bstan pa bka' babs lung bstan /
da lta gu ru rin po che dngos las thob pa'i dbang dang gdams ngag rnams dus tshod gang la ji ltar 'tshams pa de bzhin ma 'ongs phyi ma'i dus der yang khyed kyi snying la babs par gyur cig ces gu ru rin po ches dus gsum gzigs pa'i dgongs pa gtad pa'i smon lam gyi dbang bskur zhing rje 'bangs so sos kyang gu ru'i dgongs pa bzhin 'grub pa'i smon lam gcig tu thebs par btab pa smon lam dbang    bskur /
dus de yol ba med par shog ser sogs ye shes rgyud 'phos ched du rnyed cing chos de skal ldan gyi slob ma la gtad pas gter ston rang gis dngos grub thob cing brgyud 'dzin rgyas pa /
skal med la gsang sgo mi ral ba /
chos byin che ba sogs su bya ra'i ched ma mo mkha' 'gro la gtad pa mkha' 'gro gtad rgya ste /
gter gyi sgos brgyud gsum dang /
gter thon pa'i tshe gter ston gyi rgyud la gu ru rin po che'i 'od gsal gyi dgongs pa thod rgal du snying la babs pa dgongs brgyud /
brda yi gter yig rnyed cing gu ru las phyi ma'i dus su slob ma la brda dbang bskur cig ces gnang ba thob pa'i brda yi don sad pa brda brgyud /
shog ser la ngag dang sgra med kyang de las tshig don yongs rdzogs brda 'phrod cing zhal shes dang phyag bzhes mkhyen pa snyan brgyud rdzogs pa ste brgyud pa drug ldan du gyur pa'i gu ru'i zhal skyin du bzhugs pa'i gter ston grub thob kun gyi thog ma      rgyal sras lha rje'i rnam 'phrul gyi dang po 'gro 'dul sangs rgyas bla ma nas /
deng gi char gter ston rgyal po lnga'i ya gyal 'jam dbyangs mkhyen brtse'i dbang po'am pad+ma 'od gsal mdo sngags gling pa dang gnas gter brgya rtsa'i sgo 'byed mchog gyur bde chen gling pa /
mdzod lnga'i shing rta chen mo 'chi med bstan gnyis g.yung drung gling pa gsum la /
zab gter dbang ba'i rig 'dzin snga rjes thams cad kyi ye shes kyi skus rjes su bzung /
rang rang la dbang ba'i gter kha rnams kyi byin rlabs dang bcas chos kyi mdzod gtad /
DA ki chos srung gis glegs bam dngos su phul /
gu ru rin po che dang chos bdag mkha' 'gro rnams kyis gsang ba rgya mtsho sdud pa'i byed pa por bkas lung bstan /
mdo rgyud thams cad nas bstan pa'i bya ba mdzad pa por lung gis ched du bsngags pa ltar sngon gyi smon lam dus su babs pas bstan pa yongs rdzogs kyi chos sku'i mchod sdong chen po mdzod chen lnga dang rgyud sde dang sgrub thabs kun btus rnams bskrun par mdzad pa las /
skabs su babs pa rin chen gter mdzod chen mor rab 'byams rtsa gsum chos skyong dang bcas pa'i sgrub thabs /
dbang bka'/
bskyed rdzogs dang bcas pa yongs su rdzogs pa /
mchog dang thun mong gi las dang dngos grub mtha' dag sgrub byed tshang la ma nor ba /
brgyud thag nye zhing dam nyams dang rtog ges bsre bslad ma zhugs pa 'di 'phags yul du 'phrul spar 'debs pa'i rnam dkar bgyi ba'i tshe /
'jam mgon thams cad mkhyen gzigs rnam gnyis kyi chos tshan gyi thor gsal rung mdzad bzang rten 'brel 'phro can du gyur pa'i zhal skong zhu 'os gtso bo /
mchog gling zab gter snying thig skor bdun las /
lo chen bai ro'i snying thig rdzogs chen sde gsum ni /
gter gnas smad shod dzam nang pad+ma shel phug nas spyan drangs te gtan la phab rim bzhin /
rtsa ba'i chos bdag kun mkhyen bla ma mkhyen brtse'i dbang po dang lhan cig gsang ba'i bdag po g.yu sgra'i rnam 'phrul gter sras rig 'dzin tshe dbang nor bu'i gsan /
des gter chen bla ma'i thugs kyi gdan sa smin grol nor bu'i gling nas gter chen mchog sprul rnam gnyis /
gter sras mchog sprul sku mched lnga la smin grol zab rgyas su bstsal /
de nas gter chen gdan sa rten mchog 'gyur med gling nas gter sprul rin po che 'gyur med pad+ma theg mchog bstan 'phel las /
bdag gi skyabs gcig 'jam dbyangs chos kyi blo gros ris med bstan pa'i rgyal mtshan kun bzang 'od gsal snying po rtsal gyis gsan te shrI nA len+d+ra gnyis pa bka' gter chos kyi gsang mdzod /
mkhas grub rgya mtsho'i mdun sa /
rdzong sar bkra shis lha rtse'i gzim spyil bkra shis 'chi med grub pa'i dga' tshal nang /
kaHthog si tu'i mchog sprul sogs bdag cag rnams la smin grol zhib rgyas su bstsal zhing /
gus la rje bla mas mdzad pa'i dbang chog bklag chog tu bsgrig pa dang /
khrid yig 'bri dgos pa'i bkas dbugs dbyung thob pa dang /
rtsa gsum 'od gsal snying thig 'di kun mkhyen 'jigs med gling pa la ye shes mkha' 'gros shog ser shog dril lnga gnang ba'i klong chen snying thig gi phab 'phro yin par gsungs shing /
'jam mgon rin po che sku tshe'i smad tsam du bka' rgya dkrol nas gtan la phab ste thams cad mkhyen gzigs 'jam pa'i rdo rje blo gros mtha' yas la gnang ba las /
thugs sras mkhas grub kyi dbang phyug kaHthog si tu paN+Ti ta o rgyan chos kyi rgya mtsho dang /
mkhas dbang bla ma bkra shis chos 'phel gnyis kyis gsan /
de gnyis ka las 'khor lo'i mgon po 'jam mgon chos kyi blo gros kyis gsan pa las /
zur mang gter chen rol rdor sku phreng lnga pa dang bdag cag bcas rjes su bzung zhing /
'di la gter gzhung rdo rje'i tshig rkang las med pas 'di dag chog khrigs gyis zhes ched du bka' gnang ba dang /
thugs rje chen po sems nyid ngal gso'i skor dbang chog tsam las gzhan mi 'dug gsungs shing /
'jigs bral gyi slob dpon mdo sngags gling pa'i zhal snga nas /
mkhan chen thub bstan rgyal mtshan 'od zer /
de las 'jam dbyangs chos kyi blo gros kyis gsan nas gus la gnang zhing mtshams sbyor bris shig ces bka'i gnang ba bstsal pa rnams gal che shos dang /
gzhan yang 'jam mgon gter byon gu ru'i rnam thar rdo rje rgyan phreng /
bai ro'i rnam thar pad+ma'i dga' tshal gnyis kyi brgyud pa /
'jam mgon gu Na /
bkra shis chos 'phel /
rje d+harma ma ti /
de las so //
las 'phro gter brgyud kyi rnam bshad nyung gsal ngo mtshar rgya mtsho /
rdo grub gsum pa 'jigs med bstan pa'i nyi+i ma /
mkhyen brtse chos kyi blo gros /
rdo grub bzhi pa thub bstan phrin las dpal 'bar las bdag gis thob bo //
rtsa gsum dril sgrub zin bris /
mkhyen brtse /
mi pham /
d+harma sA ra /
gter ston dri med pad+ma gling pa /
mnyan sprul dgu pa karma bshad sgrub bstan pa'i nyi ma las thob bo //
byang gter le'u bdun ma'i gsol 'debs kyi rten bskyed 'jam mgon gu Na'i gsung /
gu Na /
zur mang drung chos kyi nyin byed /
bka' 'gyur bla ma karma lhun grub las bdag gis thob bo //
mchog gling thugs sgrub bar chad kun sel phyi sgrub bla ma mchod chog dbang /
mchog gling /
mkhyen brtse /
gnas dgon mchog sprul gnyis pa pad+ma theg mchog bstan 'phel /
'jam mgon d+harma ma ti /
de las so //
gsang thig sngags srung ma'i dbang rgyun /
gu Na /
mkhan thub bstan rgyal mtshan 'od zer /
mchog sprul pad+ma thugs rje'i dbang phyug
/d+harma ma ti /
de las so //
mkhyen brtse'i gter byon khri srong bla sgrub ye shes snang ba rgyas pa dang /
dbang chog bdud rtsi'i sprin chen gyi brgyud pa /
mkhyen brtse /
d+harma sA ra /
d+harma ma ti /
de las so //
yang na mkhyen brtse /
sems dpa' chen po blo gros bzang po /
shes rab 'od zer /
d+harma ma ti /
de las so //
dpal sgrub pa chen po bka' brgyad kyi rnam bshad /
mi pham /
d+harma sA ra /
d+harma ma ti /
de las so //
yang na mi pham /
nye gnas bla ma 'od gsal /
de las so //
bsam gtan bde chen gling pa'i yang gsang bka' brgyad dregs 'dul don dbang /
chos rgyal yan bde 'dus ltar la /
de phyin gu ru rin po che /
gter ston bsam gtan bde chen gling pa /
pad+ma 'od gsal mdo sngags gling pa /
'jam mgon bla ma chos kyi blo gros mchog gi zhal snga nas bdag dil mkhyen mang+ga las bka' drin thob pa ste dbang rgyun ring brgyud mi bzhugs kyang /
kun mkhyen d+harma ma tis nye brgyud du gtan la phab pa'o //
snyan brgyud gshin rje'i brgyud 'debs mchog gling gsung /
snyan brgyud gshin rje'i skabs ltar ro //
'jam mgon gter byon gsang thig tshe rta zung 'brel phrin las phyi nang gsang ba'i sgrub thabs lus dkyil mngon rtogs tshe dbang bcas gter gzhung dang tshe dbang rin chen gter bum bcas kyi brgyud pa /
gu Na /
thub bstan rgyal mtshan 'od zer /
pad+ma thugs rje'i dbang phyug
/d+harma ma ti /
yang na bla ma bkra shis chos 'phel /
zhe chen kong sprul pad+ma dri med legs pa'i blo gros /
tsa 'dra mchog sprul dpal ldan mkhyen brtse'i 'od zer /
d+harma ma ti /
de las so //
'jam mgon gter byon dpal yang dag he ru ka'i gsang ba thugs kyi tan+t+ra gter gzhung dang /
dbang chog bde chen snying po bcas kyi brgyud pa gong gi tshe rta zung 'brel dang 'dra'o //
mkhyen brtse'i snyan brgyud phur pa'i gnad tig gi las byang phrin las rnam rol /
de'i zur 'debs /
skong ba /
gtor zlog
/las bzhi'i sbyin sreg mdor bsdus /
mnan pa rdo rje'i ri rab bcas /
d+harma ma ti /
de las so //
'phags ma'isnying thig bsnyen yig zin bris zla zer bdud rtsi'i thig le /
gu Na /
d+harma sA ra /
d+harma ma ti /
yang na d+harma sA ra las /
yab rje /
d+harma ma ti /
de las so //
rgyud sde bzhi 'brel sgrol ma'i don dbang /
mkhyen brtse /
kaHthog si tu /
rje d+harma ma ti'am /
yang na mkhyen brtse /
smad shod bla ma byang chub bstan 'phel /
d+harma ma ti /
de las so //
kun mkhyen rgyal dbang lnga pa'i rta mgrin gnyen po lha bzhi'i sgrub thabs /
dbang bcas /
dwangs ma bcud 'dren skabs ltar ro //
tshe lha rnam gsum mchod chog dang bla rnal mkhyen brtse /
gu Na /
zhe chen rgyal tshab rin po ches bdag la'o //
yang mkhyen kong gnyis las blo gter dbang po /
d+harma ma ti /
de las so //
mchog gling bla ma nor lha'i bskang ba mkhan rat+na'i gsung /
mkhan rat+na /
zur mang rol rdor lnga pa las bdag gis thob /
nor rgyun ma /
mkhyen brtse'i dbang po /
dkon mchog dpal sgron /
sprul sku bsam gtan rgya mtsho /
d+harma ma ti /
de las so //
char 'bebs man ngag rdo rje mchog rab rtsal gyi gsung /
mdzad pa po las rje d+harma ma tis gsan pa las thob /
char bsang 'dod rgu'i char 'bebs mi pham gsung /
mi pham rin po che /
bla ma 'od gsal dang /
zhe chen rgyal tshab gnyis char las rgad pos thob /
rgyal dbang mkha' khyab rdo rje'i gsung skor /
rgyal dbang mkha' khyab rdo rje /
bla bro nor bu sprul sku karma tshul khrims 'gyur med las nod pa'o //
spyir phran la mkhyen brtse'i sprul sku'i mtshan yod pa tsam gyis rig 'dzin rtsal 'chang rnam gsum gyi rnam thar la spyi brtol gyis rkang pa 'jog pa'i yon tan med pa rang rgyus rang la yod cing na tshod smin pa'i rgad por gyur pa dang sems zhum yang /
khams bod nas phebs pa'i rdo rje slob dpon gyi yon tan dang ldan pa gser re'i phreng ba lta bu rnams las /
skyabs rje bdud 'joms rin po che tsam las gter mdzod kyi chos sbyin gnang mkhan da lta su yang ma byung bas /
mchog phal du mas bskul ba'i rkyen gyis rgya gar kho na la gter mdzod lan gsum khrom chos byed dgos byung skabs /
'phags pa'i sa la bzhugs pa'i skyes chen du mas chos kyi mchod sprin bzhes pas seng+ge'i dbu la khyi'i lag pa bzhag dgos byung bar /
kho bo'i dbang bskur la bshad rin chog pa brgyud pa khungs btsun pa tsam 'dug pa 'di rang nas rdzun dang zol zog gi gtam min pa ni skal mnyam gyi rdo rje'i mched po rnams kyis mkhyen gsal ltar yin la /
dbang zhu yul bla ma mtshan nyid dang ldan pa yin yang brgyud pa gang la thug pa shes dgos pa dam pa snga ma dag gi rnam thar la gzigs pas gsal la /
brgyud pa gong smos de dag phran ma gtogs gzhan la med ces zhu ba'ang min te /
khams bod nas gter mdzod gsan pa kun la yod pas dgongs bzhes zhib gnang mdzad na bka' drin che zhes 'phros don du zhus pa'o //
bstan 'gro'i zhabs tog rloms pas gter gyi mdzod //
dpe rgyun spel la nyer mkho'i brgyud yig kyang //
rgan pos drang por gsol bas gzur gnas kun //
dgyes snyam 'bad pas bris pa'i rnam dkar sprin //
mtsho skyes bla ma'i gsang gsum kun gsal lam //
mdzes par bres dang de yi thugs bskyed dang //
phrin las char gyis bstan 'gro'i dge legs kyi //
dbyar skyes lang tsho mdzes pa nyid gyur cig
/ces pa'ang rgyu mtshan lhug par gsol ba'i yi ge 'di'ang dus mthar rdor dril dang bum pa thogs kyang rgyud kyi dngos po phyi nang gsang ba'i de nyid kyis shin tu dbul ba'i mu to ba bkra shis dpal 'byor gyis bal yul mchod rten chen mor gnas pa'i skabs bris pa don dang ldan par gyur cig /

//
