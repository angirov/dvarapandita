@#//
gsang tig snying po'i skor las byung ba'i dpal yang dag he ru ka'i dkyil 'khor du dbang bskur ba'i rim pa bde chen snying po zhes bya ba bzhugs so //
bla ma dang lhag pa'i lha la phyag 'tshal lo //
byin gyis brlab tu gsol //
de la 'dir 'jam mgon rdo rje 'chang 'chi med bstan gnyis g.yung drung gling pa'i zab gter gsang tig snying po'i skor las byung ba'i dpal yang dag he ru ka'i dkyil 'khor du slob ma rjes su bzung ba'i rim pa la gsum /
sgrub gzhi dbang gi rdzas bsham pa /
sgrub byed dbang don dkyil 'khor sgrub pa /
bsgrubs pa'i 'bras bu dbang bskur ba'i cho ga dngos so //
dang po ni /
dam med sogs 'du bar mi 'os pas dben pa'i gnas su dam tshig gi bris sku gtsor gyur rten gyi drung du stegs gtsang mar bdud rtsi lngas chag chag btab pa la dkyil 'khor sgo rdzogs rta babs bzhi ldan lte ba zla gam dmar po sgo gcig lha mtshan can gyi ras bris bkram /
ma 'byor na maN+Da lar me tog mthing ga'i tshom bu gcig bkod pa'i khar many+dzi'i steng 'bru'i gzhong pa bzhag pa'i dbus su pho thod mtshan ldan gyi nang du rab gser ram /
yang na khrag chen gyis khro sku mngon rtogs ltar bris pa'i sku rten nam /
ma 'byor na thod par rdzas gong ltar gyis 'khor lo rtsibs brgyad kyi lte bar hU~M/
rtsibs brgyad la ru lu 'bru brgyad bkod pa bzhag
/de'i mdun du bum pa so lnga'i bcud ldan dar mthing ga'i mgul chings kha rgyan can dang /
g.yas su thod par bdud rtsi btab pa'i gsang snod /
rgyab tu sngags byang gser ram mtshal gyis ru lu bris pa /
g.yon du rig tsaka bkod /
mdun rgyab gang bder sman gtor rak+ta dang srung ma'i gtor ma /
mtha' skor du mchod yon sogs nyer spyod g.yas skor du bshams /
gzhan yang tshogs dang dkar bgegs /
chad brtan /
las bum /
me tog
/rol mo'i rigs sogs nye bar mkho ba rnams tshang bar 'du bya'o //
gnyis pa dbang sgrub ni /
tshig bdun gsol 'debs dang brgyud pa'i gsol 'debs btang nas /
tshogs zhing gsal btab la /
spyi ltar 'brel bsdebs te rtsa ba'i mchog sgrub ltar skyabs sems lan gsum re'i mthar /
dkar gtor smin lugs spyi ltar sngon du btang /
de nas bgegs gtor byin gyis brlabs shing sngags kyis 'gugs pa dang bsngo ba spyi ltar byas nas /
las byang don gyi snying po ltar bgegs bskrad srung 'khor bsgom pa sogs dang sngon 'gro'i chos rnams rdzogs par bya /
dngos gzhi bdag mdun bum pas mtshon snod bcud thams cad ye nas lha sngags ye shes kyi rang bzhin du shes par byas nas snang srid gzhir rdzogs kyi dkyil 'khor chen po gcig tu gsal btab la mchog sgrub ltar /
chos rnams rang bzhin dag pa'i ngang :
sogs zhi ba bsnyen la sngags ji ltar nus pa dang /
de'i thugs mi rtog pa'i ye shes de bzhin nyid las rdo rje'i cho ga gsum gyis khro bo'i rten dang brten pa sgom pa /
chos rnams skye med 'od gsal ba :
sogs nas /
bde stong 'du 'bral med par bsgom :
zhes pa'i bar gsal btab /
las byang ltar /
gnas gsum oM AHhU~M gsum gsal :
sogs nas las kyi yan lag rnams rdzogs par byas la /
rtogs dgongs dman na dbang don du mdun bskyed kyi go sar bzhin las gzugs brnyan shar ba ltar /
rtsa sngags la phaT dzaHbtags pas dkyil 'khor gsal btab la mchog sgrub ltar /
yab kyi tsit+ta'i 'od klong du :
sogs spro bsdu rnams bdag mdun gnyis ka la byas te rtsa sngags ci nus dang /
bum lhar gsal btab la gzungs thag la brten nas rtsa sngags ci nus bzlas pas nus ldan du bsgrubs nas /
mchod bstod phul /
yig brgyas nongs pa bshags la bum lha 'od zhu bya /
las bum du 'khyil ba'i bskyed bzlas sam sngags kyis byin gyis brlabs /
sngags kyi srung ma sogs la gtor ma 'bul ba dang /
tshogs kyi cho ga bsgral bstab yan grub par byas nas /
rig pa'i me tog dor la slob ma'i don du gnang ba nod par bya'o //
gsum pa dbang la'ang sbyor dngos rjes gsum las /
dang po ni /
snod ldan gyi slob ma rnams la khrus dang bgegs bskrad srung 'khor bsgom pa sngon du btang nas /
'o na srid pa'i rgya mtshor sdug bsngal gsum gyis g.yeng ba'i 'gro ba mtha' dag gdod nas rang byung gi he ru ka yang dag grub pa gcig pu'i go 'phang la 'god par bya /
de'i ched du dpal sgyu ma bde mchog he ru ka'i dkyil 'khor du zhugs nas smin byed kyi dbang nod /
lam gyi rim pa la tshul bzhin du brtson par bya ba dang /
gnas yul snod bcud ston 'khor rnams rnam par dag pa phun sum tshogs pa lnga'i rang bzhin du dag pa yin no snyam pa'i thugs bskyed gsal btab la /
chos nyan pa'i kun spyod kyang spang blang ma 'dzol bar bgyis te gsan par zhu /
gang gsan par bya ba'i chos ni /
de'ang gsang sngags rdo rje theg pa snga 'gyur gyi ring lugs la theg pa rim pa dgur grags pa las /
mthar thug bla med nang rgyud sde gsum zhes rgyud lung man ngag gi don zab snying por ston pa'i ya gyal ma hA yo ga la rgyud sde dang sgrub sde gnyis su yod pa las /
'dir rgyud ltar na tan+t+ra sde bco brgyad kyi nang tshan sgrub pa lag len du ston pa rol pa'i rgyud sde lnga las thugs kyi tan+t+ra he ru ka rol pa'i rgyud gal po che chung sogs la brten cing /
sgrub sde ltar na yang dag thugs kyi sgrub lugs he ru ka'i spyi rgyud dang /
sgos rgyud gsang ba thugs kyi tan+t+ra sogs la brten cing phyung ba dang /
gzhan yang 'jig rten las 'das pa'i mdo lung sogs a nu lung gi dgongs bcud kyang 'dril bas /
mdor na rgyud lung gnyis ka'i bcud phyung zhing grub pa'i slob dpon bsam gyis mi khyab pa dang /
khyad par slob dpon rdo rje hU~M mdzad dang /
o rgyan gyi slob dpon chen po pad+mas thugs nyams su bzhes pas mchog gi grub pa mthar phyin /
phyis gu ru rin po ches bod yul du jo mo mtsho rgyal /
gnubs nam snying dang /
lo chen bai ro /
gnubs sangs rgyas ye shes sogs la gdams ngag gi bcud bsdus te mnog chos su bstsal pas so sos kyang grub pa'i 'bras bu thob /
de dag gis kyang phyi rabs kyi don la dgongs te /
slob dpon chen po'i dgongs pa ltar gter gnas so sor zab mo'i gter du sbas pa las /
phyis bstan 'gro'i phan bde bskyed pa'i dus la babs pa'i tshe gdams zab phun sum tshogs pa'i chos 'di ni rnam snang lo tsA ba chen po'i gsang gsum gcig bsdus rgyal bas mdo rgyud kun nas lung bstan cing /
lung bstan pa'i bden don 'dzam bu'i gling na bstan pa rgya mtsho'i shing rta rmad du byung ba gsar du 'dren pa la sus kyang 'gran zla dang bral ba mngon du gyur pa 7'chi med bstan gnyis g.yung drung gling pa zhes ston pa phun sum tshogs pa de nyid kyis /
gnas phun sum tshogs pa de wI ko Ti gsum pa yon tan thugs kyi gnas mchog tsa 'dra rin chen brag gi gnas kyi snying po /
dpal de'u'i o rgyan mkha' 'gro'i gsang phug shin tu gnyan pa nas gsang gter du bar chad med par spyan drangs te /
skal ldan phun sum tshogs pa'i 'khor rnams la /
dus phun sum tshogs pa'i skabs su rim par brgyud cing smin grol byin rlabs gser gyi nyag thag ma chad pa gu ru'i thugs dam rnam gsum gyi gtso bor gyur pa /
dpal yang dag he ru ka'i gsang tig dang 'brel ba'i dbang bskur bde chen snying po bsgrub par bgyi ba la bdag nyid kyis bya ba rnams legs par grub nas /
khyed rang rnams kyis bla ma dang dkyil 'khor gyi gtso bo tha mi dad pa'i drung du smin byed kyi dbang bskur zab mo zhu ba'i yon du dmigs te maN+Dal 'bul bar zhu /
zhes mtshams sbyar nas maN+Dal 'bul du gzhug
/de nas slob dpon dpal chen yang dag he ru ka dngos su gsal ba la mos gus drag pos bdag la dbang bskur gyi rim pa zab mo bstsal du gsol snyam pa'i thugs 'dun dang thal mo me tog bcas te gsol ba 'debs pa 'di'i rjes zlos mdzod /
dngos grub kun gyi bdag po ni :
bde chen rdo rje slob dpon mchog :
khyed la bdag ni 'bul lags na :
rjes su bzung zhing dbang mchog stsol :
lan gsum /
de ltar rtse gcig gus pas gsol ba btab pas thugs rje yul la 'jug pa'i sgo nas snod du rung ba'i gnang ba bstsal bar mos shig
/ho :
sangs rgyas rnams ni thams cad kyi :
sku gsung thugs dang rab ldan pa'i :
bde chen gsang lam bla med 'dir :
bu khyod dad pas 'jug par gyis :
dbang bskur dam pa bdag gis sbyin :
de nas /
thog mar dpal chen yang dag he ru ka rang snang ye shes kyi dkyil 'khor rtsa gsum rgyal ba chos srung dang bcas pa mkha' khyab tu bzhugs pa la /
bdag sogs sems can thams cad deng nas bzung ste byang chub ma thob kyi bar du rtse gcig gus pa chen pos dam bca' dang ldan pas skyabs su 'gro ba'i 'dun pas 'di'i rjes zlos /
ho :
sangs rgyas rdo rje slob dpon dang :
yang dag dpa' bo bde gshegs gtso :
dpang gyur skyabs mchog ma lus par :
kun nas dad pas bdag skyabs mchi :
zhes lan gsum /
pha mar gyur pa'i mkha' mnyam gyi 'gro ba mtha' dag dpal yang dag he ru ka'i go 'phang mchog la 'god par bya /
de'i ched du gsang ba'i dkyil 'khor gnyan por smin byed zab mo'i sgo nas zhugs shing /
lam rim pa gnyis kyi rnal 'byor la brtson par bgyi'o snyam du smon 'jug gi sems bskyed pa gsal thob la 'di'i rjes zlos /
sangs rgyas bde ba bla na med :
'gro ba'i don phyir bdag gis bsgrub :
gsang ba gsang mchog bde ba'i lam :
tshul bzhin nyams su blang bar bgyi :
zhes lan gsum /
rgyud rnam par dag par bya ba'i slad du zhing mchog dam pa de dag gi spyan sngar tshogs gnyis gsag cing sdig sgrib sbyang ba dang /
dge rtsa yongs su spel bar byed pa'i don dang ting nge 'dzin rjes su dran pas rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal //
sogs gsum /
dbang gi ye shes rang rgyud la bzung ba dam tshig rnam par dag pa bsrung ba kho na la rag las pas lha dang bla ma dpang por byas pa'i drung du /
sngon gyi rgyal ba sras bcas kyis dam tshig dang sdom pa'i gnas la ji ltar bslab pa ltar bdag gis kyang sdom pa dang dam tshig rnams bzung nas tshul bzhin du bslab par bgyi'o snyam pas 'di'i rjes zlos /
ho :
ji ltar rgyal ba sras bcas kyis :
yang dag dam tshig rab bzung nas :
rang gzhan don ni rab bsgrubs bzhin :
bdag kyang dam la gnas par bgyi :
badzra tsit+ta sa ma ya ho :
zhes lan gsum bca'/
de rnams kyis sngon 'gro grub /
dngos gzhi'i thog mar dbang gi gzhi 'god cing ye shes pa'i byin rlabs dbab pa'i slad du khyed rang rnams kyis sgo gsum gyi gnad legs par gcun la sems gzhan du ma yengs par dmigs pa 'di bzhin rtse gcig tu sgoms shig
/oM ru lu ru lu hU~M b+h+yo hU~M:
zhes brjod pa tsam gyis snod rnam par dag pa yum lnga'i mkha' klong 'khyil pa'i gzhal med khang chen po'i dbus su pad+ma nyi zla dregs pa lha chen pho mo'i gdan la /
bcud rnam par dag pa khyed rang rnams skad cig gis dpal rdo rje khrag 'thung mthing sngon nam mkha'i mdangs can /
zhal gsum g.yas zhal dkar la g.yon zhal dmar ba /
phyag drug gi g.yas gsum rdo rje kha T+wAM rnge'u chung /
g.yon gsum dril bu b+han dmar rgyu zhags 'dzin pa /
gar dgu'i nyams can dpal dang dur khrod chas kyis brgyan pa /
zhabs bzhi 'dor thabs su bgrad cing yum badzra kro d+hI rdo rje dang dung khrag bsnams pas 'khril ba /
phung khams skye mched thams cad ye shes kyi dkyil 'khor du rdzogs pa'i skur gsal thob cig
/slob dpon dpal chen por gsal ba'i thugs ka nas 'od zer gyi snang ba chos kyi dbyings kun tu khyab pa 'phros pas bsgoms pa dang 'dra ba'i ye shes sems dpa' dang /
rtsa gsum rgyal ba sras dang bcas pa rnams kyang dpal chen badzra he ru ka'i sku gsung thugs kyi phyag rgya'i rnam par kha char bu yug 'tshubs pa ltar byon nas khyed rang rnams la thim pas byin gyis brlabs pa'i mos 'dun drag tu mdzod cig
/spos rol dang /
ru lu'i sngags mthar /
dz+nyA na badzra A be sha ya a AH
btags pa brjod la dbab /
ye shes pa'i byin rlabs kyi rgyun byang chub ma thob kyi bar du brtan par byas par mos shig
/tiSh+Tha badzra /
zhes rgya gram mgor bzhag
/dbang dngos la bum pa gsang ba sher ye bzhi pa bcas yod pa las /
dang po bum dbang gi slad du dmigs pa 'di ltar du mdzod /
slob dpon dpal he ru ka'i thugs ka nas 'phros pa'i 'od zer gyi snang bas dbang gi lha nam mkha' gang bar sad pa rnams kyis bkra shis pa'i rnam pa du ma dang ldan pas /
bum pa dpal chen he ru ka'i rten dang brten pa yongs su rdzogs pa'i ngo bo sku las bdud rtsi'i rgyun 'bab pa dang bcas pas dbang bskur bas /
khyed rang gi phung khams skye mched lha sku phyag rgya chen por gnas 'gyur /
cir snang lha'i 'khor lor 'char bar gyur pa'i mos pa mdzod /
rnam bum gyis dbang bskur la /
hU~M:
rnam dag bde chen byang chub sems :
mchog tu bde ba 'byung ba'i gnas :
rin chen bum pa'i bcud du bskyil :
deng 'dir bu la dbang bskur ro :
oM ru lu ru lu hU~M b+h+yo hU~M:
kA ya a b+hi Shiny+tsa hU~M:
zhes spyi bor bzhag cing bum chu sbyin /
de nas /
de'i rjes 'brel du dang po dpal chen po'i rdo rje'i gsang ba gsum yongs su rdzogs pa'i thod pa'i sku brnyan gyi dbang bskur bas snang stong zung 'jug gi dgongs pa mngon du gyur /
sku mi zad pa rgyan gyi 'khor lo'i dbang dang byin rlabs rtsal rdzogs su thob par gyur snyam pa'i mos pa mdzod /
thod sku spyi bor bzhag la /
hU~M:
snang stong bde chen ye shes sku :
'dir ni sangs rgyas thams cad 'dus :
phyag rgya chen po rmad byung ba'i :
thabs chen dbang mchog sbyin par bya :
oM ru lu ru lu hU~M b+h+yo hU~M:
dz+nyA na kro d+ha kA ya badzra sa ma ya a b+hi Shiny+tsa hU~M:
deng phyin chad snod bcud thams cad dpal he ru ka'i rten dang brten par snang stong ye shes chen po'i rang bzhin du rgyas thobs la /
tha mal gyi snang zhen la lha sku phyag rgya'i gzer thebs par gyis shig
/gnyis pa gsung sngags dbang gi slad du dkyil 'khor gyi lha'i thugs ka na sa bon sngags phreng dang bcas pa gsal ba las /
sngags phreng gnyis pa bar ma chad par 'phros /
zhal nas thon /
khyed rang rnams lhar gsal ba'i zhal nas zhugs /
thugs kar nyi ma'i gdan la ye shes sems dpa' rdor sems sngon po rdor dril 'dzin cing rgyan med skyil krung gis bzhugs pa'i thugs rin po che zur brgyad pa'i steng du nyi gdan la g.yas skor du 'khod /
bzlas pa'i rkyen gyis sngags phreng bar ma chad pa lu gu rgyud du yab yum gyi sku'i 'khor lor mgal me ltar 'khor bas 'gyu ba'i rlung khams thams cad grags stong sngags kyi ngo bor rdzogs par mos la gsung mi zad pa rgyan gyi 'khor lo'i dbang dang byin rlabs thob pa'i 'dun pas sngags 'di'i rjes zlos /
ru lu lan gsum brjod /
de brtan pa'i ched du sngags kyi byang bu mgrin par bzhag ste dbang bskur ba'i mos pa gyis /
ho :
brjod pa kun gyi rgyal po ni :
'bru brgyad gser phreng rin po che :
bzlas pas dngos grub yongs rdzogs phyir :
skal ldan bu la dbang bskur ro :
oM ru lu ru lu hU~M b+h+yo hU~M:
ma hA dz+nyA na kro d+ha wA ka badzra ma hA su kha sarba sid+d+hi a b+hi Shiny+tsa ho :
deng phyin chad srog rtsol gyi rgyu ba dang sgra grags thams cad rang byung rdo rje'i gsang sngags ru lu 'bru brgyad kyi rang sgrar shes pa'i bzlas brjod 'phro 'du'i ting nge 'dzin dang ma bral bas sgra skad thams cad la sngags dang /
rtog tshogs la ting nge 'dzin gyis gzer thebs par gyis shig
/des phyi mtshan ma'i dkyil 'khor du bum pa'i dbang bskur pa thob /
lus rtsa'i sgrib pa dag
/bskyed rim dbyibs kyi rnal 'byor bsgom pa la dbang /
zhi ba'i las dang rnam smin rig 'dzin 'grub /
'bras bu sku rdo rje sprul pa'i sku 'grub pa'i skal pa can du byas pa yin no //
gnyis pa gsang ba'i dbang gi slad du /
bla ma dpal chen po yab yum snyoms par zhugs pa'i bde chen byang chub sems kyi bdud rtsi'i rgyun pad+ma b+hany+dza'i bcud du bskyil ba /
khyed rang rnams kyi mgrin par myangs pas srog rtsol rlung gi rgyu ba thams cad rdo rje'i sngags su gnas gyur /
sgra grags thams cad mi shigs nA da'i rang sgrar 'char bar gyur pa'i mos pa mdzod /
gsang thod kyi bdud rtsi sbyin la /
ho :
bde dang stong pa mnyam sbyor ba'i :
bcud 'di ye shes bskyed pa'i rten :
gang zhig gus pas 'di blangs na :
de la dngos grub phun sum tshogs :
ma hA su kha bo d+hi tsit+ta sarba sid+d+hi pha la a b+hi Shiny+tsa ho :
des nang lus kyi dkyil 'khor la brten nas gsang ba'i dbang bskur pa thob /
ngag rlung gi sgrib pa dag
/bdag byin brlab pa'i rnal 'byor bsgom pa la dbang /
rgyas pa'i las dang tshe dbang rig 'dzin 'grub /
'bras bu gsung rdo rje longs spyod rdzogs sku 'grub pa'i skal pa can du byas pa yin no //
gsum pa shes rab ye shes kyi dbang gi slad du /
rnam med bde ba chen po'i ye shes rnam bcas phyag rgya'i gzugs su shar ba rigs can mchog gi mtshan nyid rdzogs pa'i pho nya gzhon nu ma gtad pa dang 'du shes gsum ldan gyis snyoms par zhugs pas kha sbyor gsum gyi stobs kyis thig le bde ba chen po'i rang bzhin du gnas gyur /
rtog tshogs thams cad ye shes chen po'i 'khor lor 'char bar mos shig
/rig tsaka gtad la /
ho :
lhan cig skyes pa bde ba'i mchog :
dga' bde'i thabs kyis nyer mtshon te :
rig 'dzin rgyal ba'i sku thob phyir :
las kyi phyag rgyas dbang bskur ro :
ma hA mu dra a b+hi Shiny+tsa sa ma ya ho :
a la la ho :
des gsang ba b+ha ga'i dkyil 'khor du shes rab ye shes kyi dbang bskur pa thob /
yid thig le'i sgrib pa dag
/gzhan lus pho nya'i myur lam bsten pa la dbang /
dbang gi las dang phyag rgya'i rig 'dzin 'grub /
'bras bu thugs rdo rje chos sku 'grub pa'i skal pa can du byas pa yin no //
bzhi pa tshig dbang rin po che thugs rig pa rtsal gyi dbang gi slad du /
dbang dus su skyes pa'i mchog tu mi 'gyur ba'i bde ba chen po'i ye shes kyi rang ngor bsal bzhag dang bral bar rtsol med du mnyam par bzhag pas /
sems kyi rnam rtog thams cad ma spang rang sar grol nas rtog med 'od gsal ba'i ngang la zhog cig
/ces cung zad mnyam par bzhag tu gzhug
/de yang rang sems yod med spros pa'i mtha' thams cad dang bral ba brjod bral rang byung gi ye shes 'di nyid bla mas bstan du med /
slob mas bsgom du med /
gzhi dmigs su med /
lam bgrod du med /
'bras bu thob tu med pa 'di ka
/don dam pa'i 'od gsal chen po yang dag bde mchog he ru ka phyag rgya chen po'i ngo bo yin no //
zhes ngo sprad /
deng phyin chad chos thams cad rang sems gdod nas ma skyes pa'i dbyings dang dbyer med pa'i rang byung gi ye shes rtsol sgrub dang bral bar rtogs pas 'khor 'das kyi rtog tshogs thams cad la dgongs pa mi 'gyur ba'i gzer gyis thebs par gyis shig
/des snang srid phyag rgya chen po'i dkyil 'khor du dbang bzhi pa thob pa yin pas /
cha mnyam shes bya'i sgrib pa dag
/'od gsal rdo rje snying po'i don bsgom pa la dbang /
drag po'i las dang lhun grub rig 'dzin 'grub /
'bras bu mi 'gyur rdo rje mngon par byang chub pa'i sku 'grub pa'i skal pa can du byas pa yin no //
rjes la /
ye d+harma dang shis brjod rgyas par bya zhing me tog 'thor /
de dag rnams kyis dpal yang dag he ru ka grub pa gcig pu'i smin byed legs par grub pa lags pas ci ltar thob pa'i dam tshig rnams mi nyams par bsrung snyam pas 'di'i rjes zlos /
gtso bos ji ltar sogs lan gsum /
dbang bskur legs par thob pa'i bka' drin gtang rag gi slad du maN+Dal phul mdzod /
ces 'bul du gzhug
/de tsam du ma zad lus longs spyod 'bul zhing rdo rje'i bran du khas blangs na rjes su 'dzin par mdzad du gsol snyam pas 'di'i rjes zlos /
deng nas brtsam ste sogs lan gsum dang bsngo smon gyis rgyas btab nas slob ma rnams gyes pas dbang gi rjes rim grub /
slob dpon gyis cho ga'i rjes chog la /
tshogs la rol zhing lhag ma byin rlabs dang lhag mgron drangs la mchod cing lhag ma bsngos la /
phrin bcol /
gtor skyong /
bro brdung rnams tshogs kyi cho ga ltar song nas /
dkyil 'khor la gtang rag gi mchod bstod dang /
las byang don snying ltar /
ho :
thugs rje'i dbang bsgyur sogs kyis dngos grub blang /
nongs bshags spyi ltar dang /
mdun bskyed rten yod med dang bstun gshegs bstim gang 'os bya /
'di ltar lhar snang sogs bsdu ldang dang bsngo smon shis brjod bar gsang ba spyi'i 'gros bzhin bzhugs pa legs par byas te las kyi rjes mi mngon par bya'o //
snang grags rtog tshogs gsang gsum phyag rgyar rnam dag pas //
gzhi lam 'bras gsum ru lu 'bru brgyad srog tu grub //
snang zhen glo bur rtog sgrib rab bsal rang gnas kyi //
sku dang ye shes dbyer med mngon byas don gnyis mthar phyin shog
/ces pa 'di yang mtshungs pa med pa'i bka' drin can bla ma rin po che bkra shis 'od zer gyis bka' bstsal la brten nas /
'jam mgon rdo rje 'chang gi zab gter phran tshegs yod rigs gter mdzod du tshang bar bzhugs na dgos gal che rab bsam ste /
de'i cha rkyen du dmigs te bla ma'i drin kho na las 'di phyi'i phan bde re ba'i btsun pa'i gzugs brnyan tsam 'chang ba thub bstan rgyal mtshan 'od zer gyis gdan sa chen po dpal spungs yid dga' chos 'dzin gyi chos gral du bris pa dge legs 'phel //
!
//'di ni 'jam mgon rin po che dang rigs bdag bla ma rnams kyi dgongs rdzogs phyir du kha bskangs te spar gsar du bsgrubs pa yin pas dbang lung sogs la zhib ca bya dgos pa yod do //
zhes si tu pad+ma dbang mchog rgyal po kho bos ched du gdams pa'o //
