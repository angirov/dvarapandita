\u0f01\u0f83\u0f01\u0f83:
zab chos rig 'dzin thugs thig las bka' srung dregs pa'i lo rgyus bzhugs so :
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
rtsa gsum lha la phyag 'tshal lo :
bdag 'dra pad+ma 'byung gnas dur khrod bsil ba tshal na bzhugs pa'i tshe :
rdo rje gdan du mu stegs pa shor te :
nang pa'i chos 'khor kun bshig cing gtor te :
phyi pa'i bstan pa cher 'phel ba'i tshe :
bsil ba tshal gyi rang byung mgon po'i rdo sku'i thugs ka nas 'od sngon po zhig 'phros pa'i rtse las :
sprul pa'i mgon po dregs pa bzhi 'khor dang bcas pa me rlung gi klong nas shar te mi bzad pa'i cho 'phrul sna tshogs kyis snang srid thams cad yom yom shig shig byung tshe nga ro'i sgra las :
kye :
shAkya seng ge'i bstan pa la :
srung zhing skyong mdzad dpa' bo ches :
log smra phyir rgol sde dpung rnams :
gzhom zhing pham pa'i dus la babs :
zhes bskul te slar yang thugs kar thim :
de'i tshe bdag gis sgrub thabs las sbyor dang bcas pa byas te :
mgon po nyid rbad cing bskul bas :
sad ser dang nad yams mi mthun pa sna tshogs byung ste :
mu stegs kyi ston pa thams cad shi :
bstan pa rang zhig la song :
nang pa'i bstan pa sngar ltar 'phel bar gyur to :
de'i tshe sgrub thabs rim pa gsum du byas pa las :
'di ni bsdus pa ste zab cing 'dril ba 'o ma'i nang gi rtsi mar lta bu'o :
sa ma ya :
rig 'dzin gter bdag gling pas brag dmar g.ya' ma lung nas spyan drangs pa'o //
\u0f01\u0f83\u0f01\u0f83:
zab chos rig 'dzin thugs thig las :
bka' srung dregs pa'i sgrub thabs bzhugs so :[ \u0f88\u0f88\u0f88\u0f88\u0f88\u0f88 ]rtsa gsum lha la phyag 'tshal lo :
bka' srung dregs pa sgrub pa na :
dben gnas dur khrod drag po'i sar :
gnam sa chos 'byung dbyibs ldan pa :
bya rog lding 'dra'i brag 'dabs su :
g.yul bkye'i sa dang phung shul sa'i :
stegs bu mda' gang gru bzhi pa :
khrag gis byugs steng maN+Dal bri :
de steng 'bru nag ba liM ta :
sha khrag gis brgyan rtse mo ru :
dar nag gdugs phub g.yas g.yon du :
sman raka phyi nang rten rdzas dang :
mchod pa mtha' dag tshogs par bsham :
de nas bdag nyid khrus byas la :
bde bar 'dug ste rtsa gsum lhar :
gsal ba'i mdun du mgon po che :
gzhung bzhin gsal ba'i thugs ka ru :
srog gi yi ge gsal bar bsgom :
snying po 'di nyid bzla bar bya :
oM ma hA kA la bi kA la tri yaM dzaHhU~M hU~M phaT:
ces pa grangs tshad 'bum tsho lnga :
dus bsnyen zhag ni nyi shu gcig :
rab kyis sgrub mtshan ma thob bar :
nan tan nyams su blang bya 'o :
mthar ni mchod bstod gshegs bsdu sogs :
las gzhung spyi ltar shes par bya :
sA mA yA:
rgya rgya rgya :
rig 'dzin 'gyur med rdo rje rtsal gyis brag dmar g.ya' ma lung gi 'chi med rdo rje'i spo nas spyan drangs pa'o //
\u0f01\u0f83\u0f01\u0f83:
zab chos rig 'dzin thugs thig las :
bka' srung gi gtor dbang phrin las 'byung gnas zhes bya ba bzhugs so :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]sangs rgyas bstan pa bsrung ba dang :
gdug pa 'dul phyir bsnyen song gis :
bstan pa 'dzin pa'i skyes bu la :
bka' srung byin rlabs srog gtad bya :
sA mA yA:
rgya rgya rgya :
dang po rten mchod maN+Dal dang :
dmar gtor tsakli rgyan can bsham :
mdun du dregs pa 'khor bcas bsam :
bsnyen pa bya zhing srog snying bgrang :
khrus byas bgegs bsal maN+Dal dbul :
gus pas gsol ba 'di ltar gdab :
bde gshegs bla ma bdag la dgongs :
gdug pa 'dul zhing bstan bsrung phyir :
bka' srung dregs pa lcam dral gyi :
byin rlabs dbang bskur bstsal du gsol :
zhes zhu bla mas 'di skad gsung :
gson cig dad ldan snying gi bu :
bstan pa rin chen bsrung ba dang :
dam chos sgrub pa'i bgegs zhi'i phyir :
sbyin par bya yi gzhan du min :
zhes gsungs slar yang 'di skad gsol :
khyod kyis ji ltar bka' bstsal las :
nam yang 'da' bar mi bgyi 'o :
sa ma ya a mr-ita hU~M:
zhes pas dam chu sbyin zhing bsgrag :
de nas slob ma skad cig gis :
bka' srung dregs par gzhung bzhin gsal :
sgo gsum byin brlab ye shes bstim :
A be sha yis byin dbab la :
tiSh+Tha badzras gnyis med bstim :
de nas gtor ma spyi bor bzhag :
hU~M:
gzhan gyis mi thub dpa' bo che :
bdud sde 'joms mdzad mthu stobs can :
rgyal ba'i bstan pa'i srog shing che :
'khor los sgyur ba'i stobs po che :
dpal ldan rdo rje srin po che'i :
sku yi byin rlabs 'dir stsol cig :
oM shrI badzra ma hA kA la sarba sa ma ya badzra kA ya a b+hi Shiny+tsa oM:
mgrin par sbyin zhing 'di skad do :
hU~M:
bde gshegs kun gyi nus pa'i 'phrul :
khro rgyal yongs kyi dpal chen po :
bstan pa skyong mdzad mthu bo che :
dpal ldan rdo rje nag po che'i :
gsung gi nus stobs byin rlabs mchog :
'di la sbyin par mdzad du gsol :
oM shrI badzra ma hA kA la sarba sa ma ya badzra bA ka a b+hi Shiny+tsa A:
snying gar bzhag cing 'di skad brjod :
hU~M:
ye shes dbyings las ma g.yos kyang :
gdug pa bdud kyi sde 'dul bar :
sangs rgyas kun gyis dbang bskur ba'i :
mthu stobs drag po chen po yi :
thugs kyi byin rlabs nus pa kun :
'di la sbyin par mdzad du gsol :
oM shrI badzra ma hA kA la sarba sa ma ya badzra tsit+ta a b+hi Shiny+tsa hU~M:
lte bar bzhag cing 'di skad do :
hU~M:
drag po chen po ma rungs shugs che ba :
srin po'i dbang po byad ma'i gshed chen po :
rnal 'byor dpal mgon chen po'i yon tan gyi :
byin rlabs nus pa 'di la sbyin par mdzod :
oM shrI badzra ma hA kA la sarba sa ma ya badzra gu Na a b+hi Shiny+tsa swA:
gsang bar bzhag cing 'di skad brjod :
hU~M:
rgyal bstan chos 'khor yongs kyi mgon :
dur khrod kun gyi bdag po che'i :
drag rtsal mi bzad phrin las kyi :
stobs nus 'di la sbyin par mdzod :
oM shrI badzra ma hA kA la sarba sa ma ya badzra karma a b+hi Shiny+tsa hA:
de nas gtor ma lag tu gtad la :
hU~M:
sngon tshe rgyal ba'i spyan snga ru :
ji ltar khas blangs dam bcas bzhin :
rgyal ba'i bstan pa skyong ba dang :
dam ldan rdo rje'i bu 'di yi :
mgon dang dpung gnyen bran dang grogs :
mdzad cing dam tshig gcig par mdzod :
oM shrI badzra ma hA kA la ya sA na rA dza sarba sa ma ya rak+Shan+tu :
de nas mdun du dgra gzugs la :
dmigs bya bstim zhing slob bu la :
phur bu gtad de bsgral du gzhug :
b+h+yo :
dus gsum sangs rgyas thams cad kyi :
phrin las gcig tu bsdus pa yi :
drag pos sgrol byed mthu dbang 'di :
khyod la sbyin bya blang bar gyis :
oM shrI badzra ma hA kA la ya sarba sa ma ya gnod byed byad ma mA ra ya rbad :
ces pas sbyin zhing dam tshig bsgrag :
yon 'bul dga' ston dag la spyod :
bka' srung dregs pa'i srog dbang 'di :
ma 'ongs 'gro la phan bya'i phyir :
pad+ma bdag gis khyod la gdams :
kun la spel bar mi bya 'o :
sa ma yA:
rgya rgya rgya :[ \u0f88\u0f88\u0f88 ]rig 'dzin 'gyur med rdo rjes brag dmar g.ya' ma lung nas spyan drangs pa'o //
\u0f01\u0f83\u0f01\u0f83:
zab chos rig 'dzin thugs thig las :
bka' srung dregs pa'i las sbyor bzhugs so :[ \u0f88\u0f88\u0f88\u0f88\u0f88\u0f88\u0f88\u0f88 ]rtsa gsum lha la phyag 'tshal lo :
bka' srung dregs pa'i las sbyor ni :
gnas ni sgrub pa'i dus lta bur :
phung shul sa yi brub khung du :
dug shog dag la gri khrag gis :
gnod byed gang yin gzugs bris pa'i :
dpral bar rus dang snying gar ming :
nr-i tri'i kha bsgyur yan lag bzhir :
dzaHhU~M baM hoH'i srog yig bri :
gnod byed dag gi dri mas byug :
zan gyi nya bo'i khong du bcug :
sngo dmar skud pas yan lag bcings :
de steng sha khrag gis brgyan pa'i :
gta' gtor dar nag rgyan can bsham :
ke tshe shang tshe yungs dkar nag :
rbab rdo lcags phur la sogs bsags :
de nas rang nyid dregs par gsal :
thugs ka'i gsang sngags phreng ba las :
las byed pho nya grangs med spros :
gnod byed thams cad 'ub kyis bsdus :
mdun gyi rU pa nyid la bstim :
gnod byed byad ma aM gu sha dza :
dzaHhU~M baM ho :
de nas drag sngags rgyal po 'dis :
gnod byed snying la gzir bar bya :
oM ma hA kA la tri yaM dza :
kA li de bI hU~M b+h+yo hU~M:
nA ga rak+sha ya ma rA dzaHrA hu la rak+sha sa trig nan :
e hur thums dza :
gnod byed byad ma mA ra ya rbad :
srog la dza :
snying la rbad :
rtsa la breng shag :
dza khram ya phaT:
ces bzlas thun gyis rU pa gzir :
dgu 'am gnam stong srod kyi tshe :
drag po'i las la sbyar ba na :
gnod byed sde dpung 'joms par 'gyur :
sa ma ya :
gnod byed kyi rU pa gong ltar 'gugs 'dren byas la :
glang rur bcug mchod rten nam lam rgya gram du rtsa sngags sham bur mA ra ya nan btags la mnan na sred med bu'i stobs kyang 'joms par 'gyur ro :
sA mA yA:[ \u0f01\u0f83]:
yang lid+ga gong ltar la :
dgra'i rkang rjes kyi sas byugs pa oM tsa trig nan :
e hur thums dzaHbyad ma mA ra ya sod :
bye ba bzlas pa btsan gnas pa'i brag la sbas na dgra bo gzer gyis 'debs so :
sA mA yA:
yang dgra'i rU pa zag rdzas kyis byugs pa :
sbrul sha :
mdze pho'i khrag :
dug khrag rnams dang mnyam du :
spyang ki'i rkang rus su bcug :
yugs skras bcing :
rtsa sngags la nA ga rA dza byad ma sarba mA ra ya sod :
chings chings :
dun rmugs khA hi :
zhes bzlas te klu gnas sar sbas na dgra bo rnams mdzes 'chi'o :
yang phug ron gyi khrag :
sdig pa'i sha :
bya long gi mig :
dngul chu dug sna mu zi rnams dug shing gi me la bsregs la rtsa sngags la tsak+ShuHthums rbad du na mA ra ya dza :
zhes bzlas te du ba dgra khyim la btang zhing rang la 'dzem :
des ni dgra bo 'khor bcas mig gi dbang po 'grib par 'gyur ro :
sA mA yA:
yang dgra bo'i zag pa dang sdig gson mnyam du smyug sbubs su bcug ste :
du trig kA la thums ril rbad :
gnod byed mA ra ya dzaHshag shag :
ces bzlas te bdud gnas pa'i brag la sbas na :
zag pa zos tshar ba dang mnyam du dgra 'chi bar 'gyur ro :
sA mA yA:
gnod byed drag po'i las mtha' 'di :
bdag 'dra pad+ma 'byung gnas kyis :
bstan pa srung ba'i ched du bzhag :
kun la mi spel gsang bar bya :
sA mA yA:
rgya rgya rgya :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]rig 'dzin 'gyur med rdo rje rtsal gyis brag dmar g.ya' ma lung nas spyan drangs pa'o //
\u0f01\u0f83\u0f01\u0f83:
zab chos rig 'dzin thugs thig las :
bka' srung drag po sde lnga'i skong gso bdud dpung kun 'joms bzhugs so :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]rtsa gsum yongs rdzogs lha la phyag 'tshal lo :
bdag 'dra pad+ma 'byung gnas kyis :
bstan srung kun gyi snying po'i bcud :
bdud dgra 'joms pa'i gnam lcags 'di :
dus ngan snyigs ma sangs rgyas kyi :
bstan pa srung ba'i lcags rir bzhag :
las 'phro can dang 'phrad par shog :
sA mA yA:
rgya rgya rgya :
'di nyid bsgrub cing mchod pa la :
sngon 'gro dngos gzhi rjes gsum las :
dang po dur khrod drag po'i sar :
maN+Dal gzhi ma nag po'i steng :
sgrub rdzas mchod sprin tshang bar bsham :
gzhan yang gnas kyi khang pa de :
bag dro lhun chags nyid du bya :
de nas bde ba'i stan la 'dug :
skyabs sems bgegs bsal bdag bskyed sogs :
las gzhung bzhin du shes byas la :
de nas mchod pa'i yo byad rnams :
raM yaM khaM gis bsregs sbyangs bkrus :
stong pa'i ngang las rlung me thod sgyed steng :
a las thod par sha lnga bdud rtsi lnga :
sa bon gyis mtshan steng du 'bru gsum gyi :
'phro 'dus rdzas zhu nyes skyon dri ma sbyangs :
ye shes bcud drangs gnyis med bdud rtsi ches :
bka' srung 'khor bcas dgyes skong nus par bsam :
oM AHhU~M ha ho hrI:
zhes pas mchod pa byin brlabs te :
bdag nyid rnal 'byor la gnas pa'i :
mdun du srung ma gsal ba ni :
oM ma hA shUn+ya tA dz+nyA na d+harma d+hA tu dz+nyA na badzra swa b+hA ba At+ma ko\u0f85 haM:
snang grags 'khor 'das chos kun stong par gyur :
stong pa'i ngang las mdun du rab 'jigs kyi :
dur khrod chen po 'jigs shing skyi g.ya'i dbus :
b+h+rU~M las mthing nag gru gsum gzhal yas khang :
rgya khyon chos dbyings dang mnyam lte ba ru :
pad+ma nyi zla dregs pa bsnol ba'i steng :
mthing nag hU~M las skyes pa'i khro bo'i rgyal :
ma hA kA la dregs pa kun 'dul ni :
zhal bzhi phyag bzhi mi bzad rngam pa'i gzugs :
g.yas dkar g.yon dmar dbus mthing steng zhal ljang :
g.yas pa'i phyag gnyis gri gug ral gri gdengs :
g.yon gnyis thod khrag rdo rje'i dbyug pa bsnams :
dmar ser ral pa gyen brdzes khro chung spro :
g.yas g.yon rdo rje'i gshog pa rnam par gdengs :
dur khrod chas dang dpal gyi chas bcus spras :
zhabs gnyis dor stabs dregs pa'i snying gar brdzis :
gsang ba'i yum mchog re ti sngo skya'i mdog :
kha T+wAM nad rkyal 'dzin cing yab dang 'khril :
rab 'jigs me dpung 'bar ba'i klong du gsal :
shar du na las klu bdud rngam pa'i gzugs :
mthing nag sbrul zhags gri gug phyag na bsnams :
ral pa gyen brdzes sku smad sbrul du 'khyil :
dur khrod chas gsol dregs pa'i 'khor gyis bskor :
lho ru ya ma rA dza gshin rje'i gtso :
dmar nag rdo rje'i thod dbyug dung khrag 'thung :
dur khrod chas ldan ma he ser nag zhon :
rab 'jigs dregs pa mang po'i 'khor gyis bskor :
nub tu rA hu la nyid dmar nag mdog :
chu srin zhags pa thod khrag phyag na bsnams :
mig stong dang ldan chu srin dmar skya zhon :
dur khrod chas gsol dregs pa'i 'khor gyis bskor :
byang du k+Sha las srin po smug nag ni :
g.yas g.yon ral gri dung khrag zhal du rngub :
dur khrod chas ldan zhabs gnyis 'dor stabs bgrad :
las byed dregs pa mang po'i 'khor gyis bskor :
gzhan yang bka' sdod dregs pa las byed dang :
sha za bshan pa sprul dang yang sprul bcas :
gsal ba'i thugs ka'i 'od kyis rang 'dra ba'i :
ye shes sems dpa' 'khor bcas spyan drangs bsam :
sbyar spos bsreg cing rol mo bsgrag :
nga ro'i dbyangs kyis spyan 'dren ni :
hU~M:
chos dbyings rnam dag dbyings las ma g.yos kyang :
gdug pa 'dul phyir khro bo'i skur ston pa :
srin po'i gzugs can dregs pa spyan 'dren na :
thugs rje'i dbang gis gnas 'dir gshegs su gsol :
las byed dregs pa klu bdud gshin rje'i rgyal :
drang srong chen po sha za srin po sogs :
rang rang sprul dang yang sprul bka' nyan bcas :
dam tshig dbang gis gnas 'dir gshegs su gsol :
bzhad pa'i nga ro 'brug sgra stong ldir zhing :
rngam pa'i stang stabs srid pa gsum g.yo ba :
'jig rten 'das dang ma 'das 'khor gyi tshogs :
phyogs bcu'i zhing nas gnas 'dir gshegs su gsol :
oM shrI ma hA kA la dz+nyA na nA tha re ma ti sa ma ya dza :
nA ga rak+sha ya ma rA dza rA hu la rak+sha sa badzra sa mA dza :
dzaHhU~M baM ho :
spyan drangs bzhugs su gsol ba ni :
hU~M:
rab 'jigs dur khrod bskal me 'khrugs pa'i dbus :
log 'dren dregs pa pad+ma nyi zla'i steng :
dregs pa kun 'dul lha mchog 'khor dang bcas :
phrin las bsgrub phyir brtan par bzhugs su gsol :
pad+ma tsan+d+ra sUr+Ya ti ra sa ma ya tiSh+Tha lhan :
zhes pas bzhugs gsol dam la bzhag :
de nas mchod pa'i las rim ni :
hU~M:
dpal chen mthu stobs dbang phyug 'khor bcas la :
ma rungs log 'dren dgra dang bgegs rnams kyi :
dbang po lnga dang tshil chen don snying lnga :
sha khrag dmar gyis brgyan pa'i gtor ma dang :
dmar chen rak+ta pany+tsa a mr-ita :
mthun rdzas 'dod pa'i longs spyod bsam mi khyab :
ma lus dngos bshams yid sprul dam pa 'di :
bstan srung rgyal po 'khor dang bcas la 'bul :
thugs rje thugs dam dbang gis bzhes nas kyang :
sangs rgyas bstan pa gnyan po bsrung du gsol :
sarba pU dza i daM ba liM ta kha kha khA hi khA hi :
zhes mchod bstod pa bya ba ni :
hU~M:
rab 'jigs dur khrod bskal me 'bar ba'i klong :
rig 'dzin srog shing rnal 'byor dgra bla che :
bstan pa'i bka' srung mthu stobs rdzu 'phrul can :
dregs pa kun 'dul khyod la bdag bstod do :
srid gsum zil gnon nyams pa rtsad nas gcod :
rnam bzhi'i phrin las ci bcol thogs pa med :
thod phreng rtsal gyis dbang bskur dam tshig can :
sha za nag po khyod la bdag bstod do :
phyogs bzhi'i gnas nas sangs rgyas bstan pa srung :
sprul pa sna tshogs stong gsum khyab par 'gyed :
skye 'gro'i srog dbugs drod la dbang byed pa'i :
dregs pa 'khor dang bcas la bdag bstod do :
de nas las la rbad pa ni :
hU~M b+h+yo :
sngon tshe rgyal ba'i spyan snga ru :
khas blangs ma g.yel dam la 'dus :
drag po'i las la sku bskyod 'tshal :
mdog nag gzugs thung gzi brjid che :
g.yas pa gri gug ral gri 'dzin :
g.yon pa thod khrag rtse gsum phyar :
'bar ba'i chas kyis sku la brgyan :
sprul pa sna tshogs phyogs bcur 'gyed :
'dir gshegs sha khrag gtor ma longs :
gdug pa'i dgra bgegs myur du sgrol :
khyod kyi las byed dregs pa bzhi :
bka' nyan 'khor dang bcas pa rnams :
'dir gshegs sha khrag gtor ma longs :
gdug pa'i dgra bgegs myur du sgrol :
dus la bab bo sa ma ya :
b+h+yo b+h+yo zlog zlog :
ces bskul gtor ma dgra phyogs 'phang :
de nas phrin las bcol ba ni :
hU~M:
dpal ldan dregs pa 'khor dang bcas pa rnams :
rnam dag thugs kyi re ba yongs gang bas :
sangs rgyas bstan pa dar zhing rgyas pa dang :
dkon mchog gsum gyi dbu 'phang cher mtho zhing :
phrin las rnam bzhi lhun gyis grub pa dang :
khams gsum 'gro kun bde skyid rab ldan cing :
bcol pa'i phrin las myur du 'grub par mdzod :
ces phrin las bcol lo :
a ti'i bstan srung drag po sde lnga yi :
las byang bdud dpung kun 'joms 'di nyid ni :
lo tsA bdag gis yi ger btab ste sbas :
skal ldan dang 'phrad bstan srung mtshon char shog :
sa ma ya :
rgya rgya rgya :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 \u0f88\u0f88 ]rig 'dzin 'gyur med rdo rjes brag dmar g.ya' ma lung nas spyan drangs pa'i gter shog sngo nag zheng sor bzhi dkyus mtho gang ba gcig las mchims phu 'od gsal rtse mo'i mtshams khang du phab pa'o //
sarba mang+ga laM///
/
