@#//
bla ma gsang ba 'dus pa'i chos sde las yum ka mtsho rgyal d+hA ki gtsug gi rgyan gcig ma'i phyi nang gi sgrub thabs la brten nas tshogs mchod nag 'gros su bkod pa bzhugs so //
chos sku'i zhing na rgyal yum pha rol phyin //
longs sku'i zhing na rdo rje rnal 'byor ma //
sprul sku bcom ldan 'das ma sgrol ma'i zhabs //
dbyer med mkha' 'gro mtsho rgyal zhabs la 'dud //
gang gi phrin las rgyud lung man ngag bcud //
o rgyan sangs rgyas gnyis pas legs bkral zhing //
gu ru chos dbang zab gter las byung ba //
nyams len khyer bde'i phyir du 'di na spel //
de la 'dir bla ma gsang ba 'dus pa'i chos sde mtsho rgyal gyi sgrub thabs la brten nas tshogs mchod bya bar spro na /
thog mar gsang 'dus las gzhung bsrangs nas bstod bskul lhag ma'i bar dkyus ltar bya ba'am /
'di kho na khol du bton tshe bgegs bskrad mtshams gcod ni /
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
oM pad+ma kro d+hI shwa rI badzra kI li kI la ya :
ma hA yak+Sha kA la rU pa karma raM raM dz+wa la raM hU~M phaT:
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM AHhU~M hrIHgu ru de wa DA ki nI badzra kro d+ha rak+Sha rak+Sha hU~M phaT:
skyabs sems rten bskyed ni /
pho brang dbus kyi rten de nyid :
rang gi re ltos bla ma dang :
dus gsum bde gshegs yi dam lha :
kun gyi ngo bor gyur pa la :
rnam pa bla ma mtsho rgyal lcam //
rtsa gsum sprin phung 'phro bar gyur //
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
sems bskyed 'gro ba kun don du :
bla ma sangs rgyas bsgrubs nas su :
gang la gang 'dul phrin las kyis :
'gro ba bsgral bar dam bca' 'o :
zhes lan gsum gyi rjes /
stong gsal 'gag pa med pa'i ngang //
rang byung sems nyid rig pa'i rtsal //
ma dmar mig nang hrIHyis mtshan :
ma de'i 'od las pad 'dab bzhi :
gzhal yas lhun stug nang du ni :
pad steng ma bsam 'od 'phros pas :
phyogs bzhi'i pad 'dab steng du ni :
ha ri ni sa rnam bzhi bsam :
hrIHma ha ri ni sa zhes brjod pas :
ma gcig jo mo mkhar chen ma :
sku mdog dkar la dmar chags pa :
lha mo zhal mdzes gzi brjid can :
thor cog phyed bkrol dar lngas brgyan :
phyag gnyis thal sbyar snyim pa na :
nor bu rin chen dgos 'dod skong :
yid 'ong zhabs gnyis skyil krung bzhugs :
sku gsung thugs las 'od gsum 'phros :
bdag gi gnas gsum dag tu phog :
lus ngag yid gsum sgrib pa sbyangs :
sku gsung thugs kyi dngos grub thob :
thugs dkyil ma bsam ma nang hrI:
o rgyan pad+ma bdag nyid bsam :
sprul sku'i cha lugs gzi brjid can :
'od ldan byin dang ldan par bsam :
ha ri ni sa yig bzhi las :
na gzhon bu mo mdzes sdug bzhi :
gser dngul rat+na'i phreng bas brgyan :
dar gyi cod pan rnam lnga 'phur :
phyag g.yas thod pa'i DA ru 'khrol :
phyag g.yon thod pas dgos 'dod skong :
gar stabs sgyur zhing dngos grub 'beb :
de rnams kun las 'od zer ni :
lcags kyu lta bur 'phros pa las :
rang 'dra'i ye shes spyan drangs thim //
mdun du dgyes bzhin bzhugs par gyur //
hU~M:
bla ma mkha' 'gro'i lha tshogs dgongs :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol zhing bshags :
oM AHhU~M gu ru de wa DA ki nI badzra sa ma ya sarba d+harma swA b+hA wa bi shud+d+ho\u0f85 haM:
sarba d+harma sa ma ya ho :
sa ma ya satwaM:
zhes bshags pa dang /
maN+Dal ni /
oM AHhU~M gu ru de wa DA ki nI badzra sa ma ya dza :
oM AHhU~M gu ru de wa DA ki nI rat+na maN+Da la pU dza me g+ha sa mu dra s+pha ra Na sa ma ye swA hA:
zhes dang /
bdag gi lus dang longs spyod dang :
dus gsum dge ba'i dngos po rnams :
kun bzang mchod sprin cher spel nas :
bla ma rgyal ba sras bcas mchod :
bla ma mkha' 'gro'i lha tshogs gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rangs :
smin grol gsang sngags chos 'khor skor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
ces spyi ltar yan lag bdun pas tshogs gsag
/gsol 'debs ni /
oM AHhU~M:
a ma jo mo :
jo mo la gsol ba 'debs so :
ma gcig yum chen gos dkar mo :
mdangs ldan ma la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig yum chen kun sgrol ma :
'gro kun sgrol la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig jo mo rnal 'byor ma :
bdag med ston la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig jo mo mtsho rgyal ma :
las can skyong la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig ye shes lnga ldan ma :
ye shes lnga yi dbang skur cig :
oM AHhU~M:
a ma jo mo :
jo mo la gsol ba 'debs so :
ma gcig gter gyi mnga' bdag mo :
thugs gter gsang ba'i sgo phyes shig :
oM AHhU~M:
a ma jo mo :
jo mo la gsol ba 'debs so :
ma gcig yid bzhin nor 'chang ma :
mchog dang thun mong dngos grub stsol :
oM AHhU~M:
a ma jo mo :
jo mo la gsol ba 'debs so :
mkha' 'gro sde bzhi ma gcig 'khor :
phrin las rnam bzhis 'gro 'dul mdzod :
oM AHhU~M:
a ma jo mo :
jo mo la gsol ba 'debs so :
mkha' 'gro tshad med bzhi ldan ma :
ngan song skyob la gsol ba 'debs :
oM AHhU~M:
a ma jo mo :
jo mo la gsol ba 'debs so :
ma gcig khams gsum dbang sdud ma :
lha 'dre mi gsum dbang du sdus :
oM AHhU~M:
a ma jo mo :
jo mo la gsol ba 'debs so :
oM AHhU~M hrIHma ha ri ni sa sarba sid+d+hi pha la ho :
zhes bsnyen pa ci rigs bzlas rjes /
bla ma mkha' 'gro'i sku yi gnas bzhi nas :
'od zer byung ba dag gi gnas bzhir thim :
sku gsung thugs dang ye shes rdo rje yis :
byin gyis brlabs nas dbang bzhi thob par gyur :
ces dbang blang /
mthar ni bla ma mkha' 'gro'i tshogs //
rang gi spyi gtsug spyan drangs thim //
thugs yid dbyer med gcig tu 'dres //
mi rtog gnyug ma'i ngang du gyur :
ces brjod la mnyam par gzhag go
/de ni phyi sgrub bo //
las byang dngos gzhi nang sgrub la thog mar mchod pa byin rlabs ni /
oM swA b+hA wa bi shud+d+ha sarba d+harma swA b+hA wa bi shud+d+ho\u0f85 haM:
mchod rdzas thams cad stong par sbyang /
oM AHhU~M:
lan gsum brjod pas rgya cher spel /
b+han+d+ha gzhal yas khang nang du :
bcud ni rigs lnga yab yum ste :
sbyor mtshams byang sems bdud rtsir zhu :
'ching grol med pa'i rang bzhin gyur :
oM AHhU~M sarba pany+tsa a mr-ita hU~M hrIHThA:
zhes lan bdun dang /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
lan gsum /
gtor ma 'dod yon phung por gyur :
oM AHhU~M ma hA rak+ta dz+wa la maN+Dal hU~M hrIHThA:
lan gsum /
rak+ta byang sems dmar por gyur :
oM AHhU~M puSh+pe d+hU pe A lo ke gan+d+he nai wid+ya shab+da pU dza oM AHhU~M:
oM AHhU~M ma hA mAM sa rak+ta kiM ni ri ti ma hA pany+tsa oM AHhU~M:
oM AHhU~M bo d+hi tsit+ta ga Na gu h+ya pU dza ho :
zhes pas phyi nang gsang ba'i mchod rdzas rnams byin gyis brlab bo //
de nas bskyed pa'i rim pa ni /
oM:
chos sku mi 'gyur rdo rje'i sems :
pad+ma rgyal po 'di skad smra :
dang po chos rnams dmigs med cing :
smra brjod bral ba rdzogs pa che :
blo 'das chos sku mi 'gyur ba'i :
de bzhin nyid kyi ting 'dzin bsgom :
A:
blo bral de yi ngang nyid las :
sems can kun la khyab pa yi :
brtse ba'i snying rje chen po bsgom :
hU~M:
stong nyid snying rje'i ngang nyid las :
'gro don dpag med byed pa'i slad :
pad+ma dmar po 'dab bzhi'i dbus :
ma bsam ma las 'od 'phros pas :
ha ri ni sa dmar po bzhi :
pad+ma 'dab bzhir rim par bsam :
oM AHhU~M hrIHma gu ru rkyen zlog drag mo rtsal badzra sa ma ya dza :
ha ri ni sa hU~M sid+d+hi pha la ho :
bya ba'i gsang sngags de brjod pas :
rang nyid jo mo rnal 'byor ma :
gcer bu zhal gcig phyag gnyis ma :
g.yas pas dbang sdud phyag rgya can :
g.yon pas thod khrag rin chen bsnams :
bcu drug na tshod rus rgyan can :
dbu skra phyed grol sku mdog dmar :
zhabs gnyis brkyang bskum nyi zla brdzis :
zhi ma khro tshul thugs ka na :
pad+ma 'dab bzhi dmar dkyil hrI:
rta mgrin zhal gcig phyag gnyis pa :
rgyan med phyag g.yas dbang sdud can :
g.yon pa'i zhags pas thams cad 'gugs :
dbu gtsug rta mgo rta skad 'tsher :
rnam pa rta mgrin 'dra mod kyang :
ngo bo o rgyan gu ru bsam :
'dab bzhir ma las yi ge bzhi :
d+hA ki bzhi yi ngo bor bsam :
gsang sngags sgrog dang gsol gdab tshe :
de rnams kun las 'od 'phros pas :
pheM pheM hrIHyi sgra dang bcas :
'od zer stong gsum gang bar bsam :
snang srid dbang sdud dngos grub kyi :
char 'beb 'gro drug 'dul bar bsam :
gzhal yas 'dab bzhi'i yig bzhi las :
mkha' 'gro sde bzhi dmar mor bskyed :
de yang bcu drug na tshod la :
zhal gcig phyag gnyis g.yas dbang sdud :
g.yon pas thod khrag thugs kar 'dzin :
rang rang sa bon thugs kar mtshan :
rang 'dra'i DA ki 'bum 'bum bskor :
dpa' bo ging gi tshogs dang bcas :
snang srid dbang sdud rang bzhin du :
gar stabs shigs se sgyur bar bsgom :
bdag bskyed rkyang pa la de tsam gyis chog kyang phrin las dang 'brel ba'i tshe /
de yi phyi rol khor yug tu //
bdag skyob lha dang rig 'dzin dang :
rigs 'dus mkha' 'gro chos skyong rnams :
dngos grub ster zhing bar chad sel :
glu dang gar byed rol mo sgrog :
'dod yon mchod pa sna tshogs stob :
char sprin gtibs pa lta bur bskyed :
du mar snang yang rang du gcig :
thod rnga bsgrag cing gling bu 'bud :
gu gul nag po'i gsur dud bdug :
'di skad byin chen dbab par bya'o :
hU~M:
bzhengs shig bzhengs shig rje btsun bzhengs :
dgongs shig bla ma rje btsun dgongs :
rig 'dzin gnas nas sku skyod cig :
rtsa ba gsum gyi dngos grub zhu :
dbu la thor tshugs rgyan gyis brgyan :
rin chen rgyan cha khra la la :
gser gyi gdu bu si li li :
rgyan cha mang po pu ru ru :
glu len gar byed khyugs se khyug :
rol mo mang po di ri ri :
yi dam lha yi 'khor gyis bskor :
ma dang mkha' 'gro'i tshogs kyis gtibs :
chos skyong tshogs rnams bran du khol :
dpa' bos bro rdung khrabs se khrab :
dpa' mos gar byed khyugs se khyug :
zhub chen stong dang si li li :
mkha' 'gro 'bum dang spungs se spung :
lha srin sde brgyad sha ra ra :
g.yas nas pho rgyud thibs se thib :
g.yon nas mo rgyud thibs se thib :
dar gyi ru mtshon lhabs se lhab :
dri zhim ngad pa thu lu lu :
mkha' 'gro'i brda skad di ri ri :
dpa' bo'i shugs glu kyu ru ru :
hU~M gi snang glu di ri ri :
phaT kyi brda skad sangs se sang :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
mos pa'i bu la byin gyis rlobs :
sku gsung thugs kyis byin gyis rlobs :
dbang bzhi rdzogs par bdag la skur :
bgegs dang log 'dren bar chad sol :
mchog dang thun mong dngos grub stsol :
hU~M:
bzhengs shig yi dam lha tshogs bzhengs :
dgongs shig rgyal ba rigs lnga dgongs :
rkyen zlog rdo rje drag mo rtsal :
mkha' 'gro gtsug gi rgyan gcig ma :
chos kyi dbyings nas sku skyod 'tshal :
dbu la thor tshugs sogs man chad 'gre'o :
hU~M:
bzhengs shig ye shes mkha' 'gro bzhengs :
dgongs shig rdo rje rnal 'byor ma :
ye shes mkha' 'gro sde bzhi'i tshogs :
dur khrod gnas nas sku skyod 'tshal :
dbu la thor tshugs sogs /
oM AHhU~M:
hrIHma pheM pheM kA wA tsi sid+d+hi hU~M A:
bzhugs gsol ni /
hU~M:
rin chen pho brang nyams re dga':
dur khrod gzhal yas byin re che :
pad+ma 'dab bzhi mdangs re gsal :
rtog med ro ldan bag re dro :
nyi zla brtsegs pa 'od re gsal :
bzhugs pa'i gnas su dwangs re spro :
gu ru yi dam mkha' 'gro'i tshogs :
dgyes shing byin gyis rlob phyir bzhugs :
mos pa'i bu la zhal bstan 'tshal :
gsung gi gdams pa'i gnad bsgrag 'tshal :
thugs kyi dgongs pa'i sgo dbye 'tshal :
'gro ba'i don du sku bzhugs 'tshal :
gu ru de wa DA ki nI sa ma ya tiSh+Tha lhan :
phyag 'tshal ni /
e ma ho :
skye 'gag 'gyur med phrin las rdzogs :
rang byung thugs rjes 'gro rnams sgrol :
yid bzhin dngos grub char 'beb pa'i :
thod phreng rtsal la phyag 'tshal lo :
spros bral kun bzang bde chen mo :
rdo rje sman gcig mtsho rgyal yum :
bde stong gnyis med thabs shes sbyor :
yab yum gnyis med phyag 'tshal lo :
bya byed yid chos rnam par dag :
rang byung thugs rjes 'gro rnams 'dul :
dbang chen rta mchog yab yum la :
gnyis med gus pas phyag 'tshal lo :
snang ba yab la stong pa yum :
mkha' 'gro ging la phyag 'tshal lo :
thams cad chos kyi dbyings su rol :
chos srung tshogs la phyag 'tshal lo :
a ti pU ho :
pra tIts+tsha ho :
phyi mchod ni /
hrI:
bla ma yi dam mkha' 'gro la :
lha rdzas phyi mchod 'bul ba ni :
me tog bdug spos mar me dri :
zhal zas sil snyan yid 'ong rnams :
spyan shangs thugs ka sku lus dang :
zhal dang snyan du mchod par 'bul :
gu ru de wa DA ki nI puSh+pe d+hU pe A lo ke gan+d+he nai wid+ya shab+da pU dza ho :
nang mchod ni /
hrI:
bla ma yi dam mkha' 'gro la :
rang byung nang mchod 'bul ba ni :
dbang po rnam lnga'i me tog mchod :
gsur chen bdug spos dri yis mchod :
zhun chen snang gsal mar mes mchod :
rdo rje dri chu'i byug pas mchod :
bdud rtsi dri chen zhal zas mchod :
rkang gling thod pa'i rnga sgras mchod :
dug gsum sku gsung thugs su mchod :
dug lnga ye shes lnga ru mchod :
snang srid phyag rgya bzhi ru mchod :
gnyis su med par thim gyur cig :
gu ru de wa DA ki nI ma hA pany+tsa pU dza ho :
gsang mchod ni /
hrI:
bla ma yi dam mkha' 'gro la :
gnyis med gsang mchod 'bul ba ni :
yab yum gnyis med mkha' gsang las :
byang sems dkar dmar bde ba'i mchog :
bde ba'i ro snyoms mchod par 'bul :
sku lus rgyas phyir bzhes su gsol :
oM AHhU~M gu ru de wa DA ki nI bo d+hi tsit+ta ga Na gu h+ya pU dza ho :
sman mchod ni /
oM:
bla ma yi dam mkha' 'gro'i tshogs bcas la :
dug lnga sel phyir ye shes lnga rdzogs rdzas :
dam rdzas bdud rtsi mchog gi mchod pa 'bul :
thugs rjes brtser dgongs dbang dang dngos grub stsol :
gu ru de wa DA ki nI sarba pany+tsa a mr-ita kha raM khA hi :
rak+ta'i mchod pa ni /
A:
'dod chags rnam dag pad+ma rak+ta 'di :
rgyud drug kun sgrol khams gsum dbang du sdud :
bde mchog bde spyod rak+ta'i mchod pa 'di :
bla ma yi dam mkha' 'gro'i tshogs la 'bul :
gu ru de wa DA ki nI ma hA rak+ta khA hi :
gtor ma'i mchod pa ni /
hU~M:
bla ma mkha' 'gro gshegs su gsol :
gdung ba drag pos gsol 'debs shing :
'dod yon lnga yi mchod pa 'bul :
ba liM rgyan gyi mchod pa 'bul :
sman raka bdud rtsi'i mchod pa 'bul :
zhal zas tshogs kyi mchod pa 'bul :
ting 'dzin rtse gcig mchod pa 'bul :
bla ma rig 'dzin mchod pa bzhes :
yi dam lha tshogs mchod pa bzhes :
mkha' 'gro'i tshogs rnams mchod pa bzhes :
ging gi tshogs rnams mchod pa bzhes :
dpa' bo'i tshogs rnams mchod pa bzhes :
dpa' mo'i tshogs rnams mchod pa bzhes :
rnal 'byor pho mo dam re gtsang :
mkha' 'gro'i tshogs rnams dwangs re spro :
dur khrod gnas mchog nyams re dga':
zhing chen bla re rgyan dang ldan :
sha sna snying sna bsam mi khyab :
spro dga'i gnas kyi mchod pa bzhes :
gu ru de wa DA ki nI ma hA ba liM ta khA hi :
bstod pa ni /
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
dpal dang ldan pa'i yum gcig mtsho rgyal lcam //
snang srid dbang sdud rkyen zlog drag mo rtsal //
ye shes mkha' 'gro yongs kyi 'khor los sgyur //
gtso 'khor sprul par bcas la phyag 'tshal bstod //
snang ba ma 'gags thugs rje chen po'i sku :
rta mgrin dbang gi sku la phyag 'tshal bstod :
skye med rnam dag chos dbyings dag pa'i klong :
rdo rje phag mo yum la phyag 'tshal bstod :
skye 'gag gnyis su med pa'i mkha' dbyings las :
thugs rje mi 'gag cir yang ston cing sgyur :
dpa' bo mkha' 'gro'i tshogs la phyag 'tshal bstod :
dam can srung ma'i tshogs la phyag 'tshal bstod :
gsol 'debs dngos grub bskul ba ni /
oM:
sku yis byin gyis brlab tu gsol :
lus kyi sgrib pa sbyang du gsol :
sku mi 'gyur tshe yi dngos grub stsol :
A:
gsung gis byin gyis brlab tu gsol :
ngag gi sgrib pa sbyang du gsol :
gsung snying po lung gi dngos grub stsol :
hU~M:
thugs kyis byin gyis brlab tu gsol :
sems kyi sgrib pa sbyang du gsol :
skye med rdo rje'i dngos grub stsol :
hrI:
sku gsung thugs kyis byin gyis rlobs :
ye shes lnga yi dbang skur cig :
gsol 'debs brgyud 'dzin byin gyis rlobs :
dbang bzhi yongs su rdzogs par skur :
bzlas pa ni /
snang srid gzhal yas bla ma lha :
thams cad phyag rgya'i dkyil 'khor che :
dper na chu zla 'ja' tshon ltar :
snang la rang bzhin med par sgoms :
zhes dgongs pa'i srog tu bzung la /
bzlas pas thugs dam bskul ba las //
lha tshogs rnams las 'od 'phros pas :
phaiM phaiM hrIHyi sgra dang bcas :
'od zer stong gsum gang bar 'phros :
snang srid dbang bsdus dngos grub kyi :
char phab 'gro drug thams cad btul :
snod bcud gzugs sgra dran rtog kun //
lha sngags chos sku'i ngo bor gyur //
ces gsal btab la /
oM AHhU~M hrIHma ha ri ni sa hU~M sid+d+hi pha la ho :
zhes bzla /
(gter gzhung rtsa bar /
oM AHhU~M hrIHma gu ru rkyen zlog drag mo rtsal badzra sa ma ya dza :
ha ri ni sa hU~M sid+d+hi pha la ho :
zhes dang ha ri ni sa'i yig bzhi dkrugs te bzla bar yang gsungs /mchan /)
thun mthar stong tshigs 'bul /
de nas tshogs kyi mchod pa ni /
tshogs kyi yo byad rnams bshams par bdud rtsi bran la /
oM sarba dra byaM sho d+ha ni hU~M phaT:
ces pas bsang la /
hU~M:
rang nyid lha yi thugs ka nas :
tshogs 'khor sbyang phyir yi ge spro :
raM:
raM las me byung dngos 'dzin bsregs :
yaM:
yaM las rlung byung bag chags gtor :
khaM:
khaM las chu byung gnyis 'dzin bkrus :
hU~M:
rang nyid lha yi thugs ka nas :
byin gyis rlob pa'i yi ge spros :
hU~M:
hU~M gis rnam par rtog pa sbyangs :
A:
AHyis ye shes bdud rtsir bsgyur :
oM:
oM gyis 'dod yon snang srid gang :
hrI:
hrIHyis mthong snang lha tshogs dgyes :
oM AHhU~M hrI:
zhes byin gyis brlab bo //
de nas las rdor gyis tshogs rdzas rnams slob dpon la phyogs pas bzung ste /
ho :
gzigs shig mdzes ldan dam pa'i chos :
'di la the tshom bya mi rung :
bram ze gdol pa khyi dang phag :
rang bzhin gcig tu dgongs te rol :
zhes brjod slob dpon gyis pad kor sngon du 'gro bas /
rin thang med las legs 'ongs chos :
'dod chags dri ma rnam par dag :
gzung dang 'dzin pa kun spangs pa'i :
de bzhin nyid ni bdag kyang 'tshal :
zhes brjod cing blang ngo //
de nas tshogs phud cha gsum du bcad pa'i dang pos mchod pa ni /
hU~M:
bde bar gshegs so bcom ldan 'das :
sangs rgyas kun gyi bdag nyid che :
bla ma yi dam mkha' 'gro la :
zhal zas tshogs kyi mchod pa 'bul :
sku gsung thugs kyi dngos grub stsol :
gu ru de wa DA ki nI ga Na tsakra pU dza khA hi :
bar pa bshags pa ni /
hU~M:
sngon byung dus nas da lta'i bar :
ma rig bdag lus ngag sems kyis :
rtsa ba yan lag dam nyams pa :
'dod yon tshogs kyi mchod pas bshags :
badzra sa ma ya A:
tha ma bsgral bstab bya ba ni /
hU~M:
nga ni rdo rje rnal 'byor ma :
phyag g.yas dbang sdud phyag rgya can :
g.yon pa phur bus dgra snying gzir :
gnod byed pho mo rdul du rlog :
oM AHhU~M hrIHma gu ru rkyen zlog drag mo rtsal badzra sa ma ya dza :
nr-i tri shA trUn dgra bgegs 'byung po mA ra ya hU~M hU~M phaT phaT a yaM rbad :
ces tshe khrus kyi dgongs pa dang ldan pas bsgral la /
gu ru de wa DA ki nI dgra bgegs kyi sha khrag rus pa la kha raM khA hi :
b+hin+d+ha ya b+hin+d+ha ya hU~M phaT:
ces sha khrag bdud rtsir sbar la bstab bo //
rjes 'brel skong bshags kyi rim pa'ang spro na 'dir bya'o //
tshogs rdzas rnams /
ho :
tshogs kyi mchod pa rgyan du rol :
a la la ho :
zhes pas drangs shing nang gi sbyin sreg gis rol lo //
de nas lhag ma bsdus pa dam tshig gi kha phru btab pas byin gyis brlabs la /
hU~M:
dang po phud kyis mi mchod du :
pad+ma he ru ka phud kyi bdag :
bar du lhag mas mi mchod du :
ma dang mkha' 'gro lhag la dgyes :
tha ma gcig tu mi bsre ru :
gnyis med chos sku gcig las byung :
hU~M:
bcom ldan pad+ma he ru ka :
yum chen rdo rje phag mo la :
bka' yi lhag sdud tshogs kyis bskor :
lhag ma'i tshogs la rol pa rnams :
'dir byon bka' yi lhag gtor bzhes :
bcol pa'i phrin las 'grub par mdzod :
ces gtor ma phyi rol du dor ro //
bshal chus brtan ma skyong ba ni /
'bru gsum gyis bdud rtsir spar la /
hU~M:
brtan ma skyong mdzad ma dang sring :
dpal gnas ma dang yang dag shes :
khyung btsun kong lha g.yu bun ma :
me tog zla 'od byang rgyal ma :
gser thang kun bzang shAn+tiM dpal :
klu mo gzi 'bar la sogs pa'i :
brtan ma bcu gnyis gtor ma longs :
mi mthun gnod pa'i rkyen rnams zlog :
oM AHhU~M badzra a mr-ita khA hi ma ma khA hi khA hi :
zhes bshal chus mchod /
rjes rim thog mar mchod bstod ni /
hU~M:
ma gcig jo mo 'khor dang bcas :
phyi nang gsang mchod tshogs la rol :
thugs dam gnyan skongs dbang dang dngos grub stsol :
mi mthun rkyen dang bar chad sol :
oM AHhU~M hrIHma puSh+pe d+hU pe sogs nas /
shab+da pU dza ho :
badzra ni ra ti hU~M:
gu ru rkyen zlog drag mo rtsal :
badzra ma ma yaM dzaHha ri ni sa hU~M:
ma hA ba liM ta a mr-ita ma hA rak+ta bo d+hi tsit+ta i daM sarba pU dza me g+ha sa mu dra s+pha ra Na sa ma ye hU~M:
ar+g+haM pra tIts+tsha hU~M khA hi khA hi :
hU~M:
snang stong dbyer med chos rnams kun gyi gzhi :
mi skye mi 'gag nam mkha'i ngo bo nyid :
gang la cis 'dul de la der ston pa'i :
ye shes mkha' 'gro'i tshogs la phyag 'tshal bstod :
ces pas bstod cing /
mkha' 'gro'i dbang gi dngos grub rang nyid zhu ba'i 'dun pas bla ma yi dam spyan drangs nas gsol ba gdab pa ni /
byang chub rdo rjes sangs rgyas la :
sngon tshe ji ltar dbang bskur pas :
bdag kyang lha mor dbang bskur zhing :
dngos grub mchog kyang bstsal du gsol :
de ltar gsol ba gdab par bya :
lan du bla ma nyid kyis kyang :
dbyer med chen por dbang bskur bas :
gsang gsum gnas nas byung ba yi :
rtsa ba gsum gyi dam bsrung na :
sangs rgyas kun gyi dbang sbyin bya :
gnang ba thob nas 'di ltar ro :
bla ma thugs ka'i rta mgrin las :
rigs lnga yab yum bum pa thogs :
bdag gi spyi bor bdud rtsi'i dbang :
blugs pas tshangs bug nang du babs :
lus kyi sdig sgrib dag par bsam :
chu rngub mtha' ma spyi gtsug 'khyil :
oM AHhU~M swA hA lnga las :
ye shes lnga yis dbur brgyan bsam :
des ni bum pa'i dbang thob cing :
sku yi dngos grub thob pa yin :
bla ma yi dam skur bsgom ste :
sbyor mtshams byang sems dkar dmar 'dres :
bdag gi lce thog babs par bsam :
rang lus bde bas rgyas par bsgom :
ngag gi sgrib dag gsung dbang thob :
gsung gi dngos grub thob par bsam :
de nas bla ma'i thugs ka nas :
'od zer kha dog lnga 'phros pas :
bdag gi snying gar phog cing thim :
gsal la 'dzin med bde nyams skyes :
yid kyi sgrib pa dag par bsam :
shes rab ye shes dbang thob cing :
thugs kyi dngos grub thob pa yin :
de nas bla ma rang la tshur :
thim pas lus ngag yid gsum gyi :
sgrib pa ma rig dri ma dag :
dran rtog dbyings su thim par bsam :
rig pa khong glod rang sems nyid :
ma bcos spros bral ngang la bzhag :
rig pa ye shes dbang thob cing :
mchog gi dngos grub thob pa yin :
dbang rdzogs bla mar dbang yon gyis :
mnyes par bya ba shin tu gces :
bla ma'i dam tshig ci gsung bsgrub :
yi dam dam tshig sgrub la brtson :
DA ki'i dam tshig gsang thub pa :
sku gsung thugs dang mnyam par sbyor :
de nas tshogs gtor dngos grub blang :
gu ru de wa DA ki nI sarba sid+d+hi ma hA pha la a la la ho :
(ma hA sid+d+ha A yur sid+d+hi dz+nyA na sid+d+hi sarba sid+d+hi hU~M A:
gter gzhung mchod pa'i rjes 'di 'dra yod /
mchan /)
zhes pas dngos grub kyi rdzas rnams myang ngo //
oM badzra DA ki nI sa ma ya ma nu pA lA ya /
badzra DA ki nI twe no pa sogs nas /
badzra DA ki nI mA me muny+tsa badzra DA ki nI b+ha ba ma hA sa ma ya satwa AH
lan gsum dang /
ma rnyed yongs su sogs kyis nongs pa bshags /
gshegs bsdu ni /
tshogs mgron sogs rten la brtan bzhugs dang /
med na gshegs gsol skabs dang sbyar /
bdag bskyed la dmigs te /
hU~M hU~M:
snod bcud gzhal yas khang dang lha :
mkha' la sprin ltar dbyings su thim :
gnas lugs phyag rgya chen po'i ngang :
don gyi mkha' 'gro'i rang zhal blta :
a a a :
oM AHhU~M:
slar yang gzugs sgra dran rtog kun :
bla ma mkha' 'gro'i sku gsung thugs :
ye shes sgyu mar mnyam sbyar bas :
mtha' yas 'gro ba'i don la 'jug :
oM AHhU~M hrIHma ha ri ni sa hU~M:
kA ya wA ka tsit+ta swa b+hA wa At+ma ko\u0f85 haM:
bsngo smon ni /
e ma ho :
bdag gis 'gro ba kun don du :
bskal pa dpag med tshun chad nas :
tha ma da lta thug gi bar :
bdag gi lus ngag yid gsum gyis :
bla ma skyes mchog yi dam lha :
sangs rgyas byang sems DA ki'i tshogs :
sgom sgrub mchod cing bstod pa dang :
bris bklags bcangs shing kun chub bgyis :
lta dgongs la sogs dge spyad pa'i :
'bras bu dus 'dir smin gyur nas :
kun mkhyen ye shes mchog thob shog :
gzhan yang phyogs bcu dus gsum gyi :
bla ma'i thugs dgongs rab rdzogs shing :
dus gsum pha mas sna drangs pa'i :
'gro drug sems can ma lus pa :
bla ma mchog gis rjes bzung nas :
yang dag rdo rje'i don rtogs shog :
shis pa brjod pa ni /
shes bya'i don la ma rmongs pa'i :
bla ma dam pa'i bkra shis shog :
gang la bsam pa'i don 'grub pa'i :
don grub mchog gi bkra shis shog :
sku gsung thugs kyi b+ha ga nas :
phyag rgya chen po'i bkra shis shog :
ces brjod pas dge legs su bya'o /
!
/'di nyid kyi bsnyen sgrub byed na thog mar phyi sgrub la maN+Dal pad+ma 'dab bzhi phyogs mdog tshom bu bkod pa'i mthar nyer spyod kyis bskor /
mtshams bcad la thun bzhir dril te nyams su blang /
skyabs sems gsag sbyang 'bum phrag sogs 'gro ba dang /
khyad par gsol 'debs bsnyen sngags byin gyis brlabs pa'i mtshan ma ma byung bar 'bad do //
tha na'ang bsnyen pa bye ba 'grub nges bya'o //
de nas sgrub pa la dkyil 'khor pad+ma dmar po 'dab bzhi'i steng many+dzi la sgrub gtor pad+ma brtsegs pa dang /
nang sgrub ltar gyi sku tsaka sin+d+hu ra yis bris pa bkod /
rgyab ngos sman raka gtor gsum dang nyer spyod mchod tshogs kyis bskor /
rnga dang dril bu DA ru rkang :
gsur dud mar me rus rgyan bsham :
gsungs pa ltar bya /
mtshams dam par gcad /
gzhi bgegs la gtor ma bsngo /
rang nyid khro bo'i nga rgyal gyis :
bka' bsgo gsang sngags 'di skad brjod :
oM pad+ma kro d+hi shwa rI badzra kI li kI la ya :
ma hA yak+Sha kA la rU pa karma raM raM dz+wa la raM hU~M phaT:
brgya rtsa brgyad bzla /
de nas skyabs sems nas gzung phyi sgrub khyug tsam tshul bzhin gtang /
nang sgrub mchod pa byin rlabs nas dmigs gnad things bar sgom bzlas la 'jug
/sgrub pa'i rtags mtshan bzang po byung ba'am /
sgrub sngags 'bum phrag bzhi'am bdun grub pa dang mnyam du dbang dang dngos grub blang /
'di'i skabs thams cad du mchod tshogs gtor 'bul rgyas par bya /
kha skong zhi sbyin ci nus blugs la mtha' rgyas su+u bya'o //
gsang sgrub ni phyi sgrub tsam gnad du things pa na bla ma'i zhal shes ltar dus dang rgyun du nyams su blang ba dang mi 'bral bar rgyun bskyangs pas rang rig ye shes mkha' 'gror tshe 'dir grol ba gdon mi za bas mos ldan rnams kyis rtse gcig tu nyams su blang bar byos shig
/pad+ma'i thugs bcud mon mos   bkra shis khye 'dren /zhus pa'i lan //
gtsug gi rgyan gcig mtsho rgyal   gyi phyi nang gsang gsum /sgrub pa'i thabs //
rnyed par dka' ba'i zab chos khyad par can //
rin chen sa steng bkang yang rin du chung //
chos dbang gnyis pa mdo sngags gling pa las //
tshul 'di thob pas 'di na spel bar spro //
des kyang bla ma mkha' 'gros rjes bzung nas /
gsang gsum yon tan rgya mtsho'i gzhir gyur cing //
phrin las rnam bzhis 'dul thabs la mkhas pa'i //
bstan 'gro'i gsos su nam yang bdag gyur cig
/ces pa'ang 7rje bla ma mkhyen brtse'i dbang pos zin tho gnang ba ltar las kho bo dri med 'od zer pas rang lo nga gcig par dgon phu yang dben e wa~M rdzong chen phug nas bris pa dam chos dar zhing rgyas pa'i rgyur gyur cig
/sarba mang+ga laM b+ha wan+tu ///
/zhes pa'ang kha skong du spar gsar du bsgrubs pa'o ///
/
