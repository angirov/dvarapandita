\u0f88
zab lam bde gshegs kun 'dus las :
yum gsang ba ye shes kyi lo rgyus bzhugs so :[ \u0f88\u0f88 \u0f88\u0f88]
dpal gar gyi dbang phyug mkha' 'gro ma la phyag 'tshal lo :
sangs rgyas snang ba mtha' yas kyis pho rnams 'dul ba'i don du spyan ras gzigs dang :
mo rnams 'dul ba'i don du gsang ba ye shes dang :
gdug pa can rnams 'dul ba'i don du dpa' bo rta mgrin rnams su sprul lo :
de gsum gyi dgongs pa gcig tu gyur pa ni o rgyan gyi slob dpon pad+ma 'byung gnas su sprul nas gdul bya rigs gsum spyi dang khyad par mtha' 'khob bod kyi yul gdong dmar 'dre srin thams cad 'dul bar byin brlabs dbang bskur te :
bdag cag gis sdongs grogs bgyi'o zhes dam bca' dang lung bstan pa ltar rgya gar gyi yul mtha' dbus kun tu 'gro ba'i don dpag tu med pa mdzad do :
de'i tshe pur rgyal bod kyi btsan po khri srong sngon las kyi 'phro sad pas spyan drangs :
gdug pa can thams cad 'dul ba sogs phrin las rnam bzhi gang gis gang 'dul ba de dang de'i sgo nas 'gro ba'i don mdzad :
dam pa'i chos kyi stangs gtod :
khyad par btsan pos tshogs kyi 'khor lo rgya chen pos mchod :
rin po che'i maN+Dal phul nas gsol ba btab pa las :
slob dpon gyis zab mo'i gdams pa sgrub thabs kyi gnad snying por dril te btsan po dang :
jo mo mtsho rgyal dang :
bai ro bdag rnams la gnang ba rnams las khyad par ye shes kyi mkha' 'gro ma'i bskyed rdzogs kyi sgrub pa'i thabs rtsa ba le lag dang bcas pa rnams dge slong bai ro tsa nas yi ger btab nas phyi rabs kyi don du gter du sbas pa'o :
gsang ba zab mo'i snying po'i don :
gnad du dril ba'i gdams pa 'di :
dus kyi tha mar phyogs pa na :
skal ldan gcig la gtad rgya bya :
sa ma ya :
rgya rgya rgya :
rig 'dzin gter bdag gling pas sha 'ug ltag sgo bde chen ye shes kyi 'khor lo nas spyan drangs pa las /
mi lo so bzhi lon pa chu mo sbrul gyi lo la rtsa ba'i chos bdag rigs kyi bu pad+ma 'gyur med rgya mtshos bu dper phab pa'o ///
/
!
zab lam bde gshegs kun 'dus las :
ye shes mkha' 'gro'i byin rlabs bzhugs so :[ \u0f88\u0f88 \u0f88\u0f88 \u0f80]atsha :
gar dbang mkha' 'gro ma la phyag 'tshal lo :
zab mo'i lam gyi skal pa can la dbang bskur bar 'dod na :
dben pa'i gnas su ma d+ha la sogs sgrub pa'i dus bzhin gsag :
sgrub cing mchod bstod byas nas lha la gsol ba btab :
de nas slob ma la khrus byas :
dga' 'khyil bris pa'i gdan la bzhag :
gtor ma sgron me btsugs pa de la bskor zhing snying po'i mthar :
sarba big+h+nAn shAn+tiM ku ru ye swA hA:
slob ma'i rgyud la gnas nas dngos grub la bar du gcod pa rnams hU~M bzhi pa'i sngags dang bcas pas bskrad nas gtor ma phyir dor :
mgo bor rdo rje bzhag nas bsrung ba bya :
oM AHhU~M badzra a mr-ita sa ma ya hU~M:
zhes bdud rtsi sbyin :
de nas slob ma lus nywa bzhi bsgrim :
stong par sbyangs nas lha mor bskyed :
rkang pa rlung gi dkyil 'khor :
sum mdor chos 'byung hrIH'bar ba dang bcas par bsam :
slob dpon la mos gus dung byas pas slob dpon lha dang bcas pa dang phyogs bcu'i sangs rgyas thams cad lha mo'i rnam pas lte ba'i hrIHla thim :
hrIHlha mo'i skur gyur :
bde ba'i gar mdzad pas me'i 'od kyis lus gang bar 'bar :
byang sems zhu ba'i bde bas khyab :
'od zer lnga 'bar bas lus gang :
chos 'byung mi mngon pa tsam du 'khor ba la sems bsgrim :
bdud rtsi lnga dang :
rdul gyi ras dang :
gu gul dang :
byi la'i brun rnams bsreg :
rol mo sgrog :
rtsa sngags la A be sha ya a A:
zhes sbrel nas bzla :
spyi bor rdo rje bzhag ste :
dz+nyA na badzra tiSh+Tha :
zhes brjod :
de nas maN+Dal phul nas :
lha mo sku gsung thugs rdo rje :
sgyu 'phrul rgyal po khyod la 'dud :
khyod kyi go 'phang mnyam med pa :
de ring bdag gis thob par mdzod :
ces gsol ba gdab :
slob dpon lha mor gsal bas :
dpa' bo rnal 'byor ma kun gyi :
gsang ba gsum las byung ba yi :
ye shes bdud rtsi'i chu rgyun 'dis :
bu khyod la ni dbang bskur ro :
snying po dang badzra a b+hi Shiny+tsa hU~M:
zhes dbang bskur :
chu rgyun spyi bor lud :
'od dpag med kyis dbu brgyan :
sngags kyi 'od zer slob ma'i zhal du zhugs :
lte ba'i sa bon la thim par bsam nas sngags kyi rjes zlos bya'o :
de nas lha mo'i thugs ka'i 'od kyis sangs rgyas thams cad bskul :
zhal du zhugs :
byang chub kyi sems su zhu ba gsang ba nas thon :
thod pa'i bdud rtsi la 'dres pa khar byin la :
bo d+hi tsit+ta ma hA su kha a b+hi Shiny+tsa hU~M:
bdud rtsi lte ba'i hrIHla thim :
de las me 'bar spyi bo'i haM bzhu ba'i bde ba la blo bzhag :
de nas sin+d+hu ra'i dkyil 'khor gyi dga' 'khyil g.yon pa'i srin lag gis blangs pa slob ma'i gnas bzhir snying po brjod cing thig le bya :
lte ba'i gtum mo 'bar :
spyi bo'i haM zhu :
gnas bzhir dga' bzhi'i ye shes skyes par bsam zhing nga rgyal bya'o :
de nas lus drang por bsrang :
dbugs phyir dbyung nas gzung :
lha sku dwangs gsal sgyu ma lta bu la sems gzung :
rlung nang du rngub :
lte ba'i chos 'byung g.yon du 'khor ba la sems bzhag :
rlung phyir dbyung :
lte ba'i hrIHlas 'od zer 'phros :
smin mtshams nas thon :
de'i 'od kyis rang lus mtha' nas dbus su rim bzhin yal nas nam mkha' la yal du bcug :
slar ldang ngo :
de ltar dbang rim pa bzhin bskur nas :
dam tshig bsgrag :
tshogs dang gtor ma bya :
gsang ba ye shes d+hA ki ma'i byin rlabs dbang gi rim pa'o :
sa ma ya :
rgya rgya rgya :
rig 'dzin gter bdag gling pas sha 'ug ltag sgo bde chen ye shes kyi 'khor lo nas spyan drangs pa las /
mi lo so bzhi lon pa chu mo sbrul gyi lo la rtsa ba'i chos bdag rigs kyi bu pad+ma 'gyur med rgya mtshos bu dper phab pa'o ///
/
!
zab lam bde gshegs kun 'dus las :
ye shes mkha' 'gro'i sgrub thabs bzhugs so :[ \u0f88\u0f88\u0f88 \u0f88\u0f88 ]dpal gar dbang mkha' 'gro ma la phyag 'tshal lo :
gsang ba ye shes kyi mkha' 'gro sgrub par 'dod pas :
dur khrod dang nags tshal sogs dben pa'i gnas su zla ba gang yang rung ba'i tshes bcu la :
sa gzhi rkyang nul bya :
maN+Dal khru gang tsam pa chang dang bdud rtsis chag chag gdab :
de'i dbus su chos 'byung dmar po gru gsum g.yung drung bzhis mtshan pa :
rdo rje'i rwa ba dang me ris bskor ba'i dbus su me tog dmar po'i tshom bu bkod :
de'i khar thod pa srubs med chang gis bkang ba la a mr-ita dang rin po che sogs 'dod pa'i rdzas kyis bran :
dar dmar pos zhal bkab :
de'i khar me long la sin+d+hu ras byug :
gser gyi thur mas chos 'byung g.yung drung can dbus su hrIHdang zur gsum du oM AHhU~M bri :
dar le brgan gyi gur phub nas mi mthong bar bya :
dmar gyi gtor ma dang :
tshil chen gyi spos :
zhun gyi mar me :
bdud rtsi'i dri chab :
rkang gi dung dang cang te'u sogs dam rdzas thams cad tshogs par byas nas :
kha nub tu phyogs pas 'dug ste :
skyabs su 'gro ba dang byang chub tu sems bskyed la :
rang nyid skad cig gis d+hA ki mar bskyed :
thugs ka'i 'od zer gyis o rgyan nas ye shes pa spyan drangs maN+Dal la bkod :
mchod pa lnga dang bdud rtsis mchod :
thugs ka nas 'od zer byung ba rang la thim pas sdig sgrib thams cad sbyangs :
lte bar hrIHdang oM AHhU~M 'od 'bar bar bsam :
de las 'od 'phros khams gsum po yig 'bru gsum la bstim :
hrIH'i 'od nyi ma ltar 'bar bas rang lus hrIHdang bcas pa 'od dmar por bsam :
de nas skad cig gis stong pa nyid du bsgom :
de'i ngang las chos 'byung gru gsum pa'i gzhal yas khang gi dbus su pad+ma dang ro dang nyi ma'i steng du hrIHdmar por bsgom :
de las rang nyid mkha' 'gro ma sku mdog dmar mo bcu drug lon pa'i lang tsho can :
zhal gcig phyag bzhi spyan gsum pa gcer bu khro 'dzum chags pa'i nyams rgyas pa :
thod pa'i cod pan dang do shal can :
me tog gi phreng ba dang dril g.yer dang rus pa'i rgyan gyis brgyan pa :
skra grol ba thur la 'phyang ba :
phyag dang po gnyis kyis gri gug dang thod pa thugs kar 'dzin pa :
'og ma gnyis kyis ral gri dang kha T+wAM ga 'dzin pa :
sku 'gying bag can :
g.yon brkyang ba'i skyil krung phyed pa'i gar gyis me'i dbus na d+hA ki sde bzhis bskor nas bzhugs pa :
thugs kar hrIHsngags phreng dang bcas pa bsam :
de las 'od zer 'phros e A ral+li dzaH
phaiM zhes brjod pas :
o rgyan nas mkha' 'gro ma 'khor dang bcas pa spyan drangs nam mkhar bkod :
de'i sku las sku dpag tu med pa byon :
spyi bo nas thim :
lus bde ba dang ldan par bsam :
yang mgrin pa nas gsung gsang sngags A li kA li dkar dmar du byon :
mgrin pa nas thim :
ngag nus pa dang ldan par bsam :
yang thugs ka nas ye shes lnga'i rang bzhin byang chub sems kyi 'od zer byung :
snying ga nas thim :
sems rtogs pa dang ldan par bsam :
de nas lha mo yang rang la thim pas chu la chu bzhag pa bzhin dbyer med du bsam :
de nas lha sku'i rnal 'byor shin tu gsal ba la rtse gcig tu mnyam par bzhag nas mtha' bskyang bar bya'o :
de nas snying ga'i hrIHla sngags kyi phreng ba g.yon du sbrul 'khyil ba ltar 'khod :
de las 'od zer 'phros sems can thams cad kyi sdig sgrib sbyangs :
snang srid mkha' 'gro ma'i dkyil 'khor du bsgyur :
de rnams la mchod pas dgyes shing byin gyis brlabs :
sngags kyi sgra bung ba tshang zhig pa bzhin du bsam nas :
oM d+hu ma g+ha ye na maHswA hA:
zhes mi tshig gis bar ma chod par bzla :
yang snying ga'i hrIHsngags phreng dang bcas pa la sems brtan par bcings nas yid kyi bzlas pa dum gcig bya :
yang de lta bus rlung kha sbyor du bcings nas mi g.yo bas kyang sngags bzla :
yang snying ga'i hrIHdang sngags phreng las 'od zer dmar po 'phros :
zhal nas thon :
khams gsum gyi 'gro ba thams cad dbang du bsdus :
brtan pa med par byas :
'od dmar por zhu ba rang gi pad+ma nas zhugs :
snying ga'i hrIHla thim par bsam zhing rtsa sngags kyi mthar pA shaM ku ru ho :
zhes btags nas bzlas pas snang srid dbang du 'du'o :
yang las kyi mde'u bsgyur na :
gtso mo'i thugs ka'i 'od zer 'khor gyi d+hA ki las gang la mngags pa de la phog :
rgyud bskul :
dkar po la sogs pa'i 'od kyis zhi sogs 'dod pa'i dngos grub thogs med du sgrub par mos la :
rtsa ba'i sngags kyi sham bur badzra d+hA ki nI shAn+tiM ku ru hU~M:
zhes pa btags nas bzla :
de bzhin du :
puSh+TiM ku ru ho :
pA shaM ku ru dza :
mA ra ya phaT:
ces sbyar na las de dang de 'grub pa'o :
mthar snying ga'i hrIHlas 'od 'phros :
snod bcud thams cad me long la has btab pa bzhin rang la bsdu :
rang rim bzhin hrIHla bsdu :
hrIHthig le la bsdus nas 'ja' ltar yal ba chos nyid rnam par mi rtog pa 'od gsal stong pa nyid la mnyam par gzhag :
de nas skad cig gis lhar langs nas spyod lam la 'jug go :
des ni mkha' 'gro ma'i sku gsung thugs kyi srog dbang du bsdu bas mi dal ba gsum gyis rtag tu bskul bar bya'o :
thun mtshams rnams su tshogs dang gtor ma 'bul :
bstod pa dang mchod pa bya :
gsol ba gdab pa rnams bya'o :
dus kyi bsnyen pa ni zla ba gsum :
grangs ni 'bum tsho lnga :
mtshan ma ni :
ma sring bu mo rgyan bzang glu len pa :
shon rtse ba :
phyag dang skor ba byed pa :
bza' btung stob pa :
bag phebs pa rnams ni bzang ngo :
pho mo 'dres mar byung na nyams sad pa yin pas ting 'dzin gsal zhing sngags drag tu bzla'o :
pho nyi tshe ba byung na bar chad yin pas sbyin sreg bya :
sprang por byung na tshogs gtor bya :
bud med mang po phyir 'gro na sgrub pa la brtson pa bskyed :
bud med skyug pa byed pa gsang shor ba yin pas bshags pa bya zhing bsdam :
mkha' 'gro ma'i gzugs ston pa dang :
chos gsung zhing lung ston pa dang :
dam rdzas ster zhing DA ma ru'i sgra thos pa dang :
nyin mo mi dang mtshan mo mkha' 'gro nang nub zas te 'du ba gsum dang :
lus la bde ba ngag la nus pa sems la rtogs pa ste 'bar ba gsum 'byung :
de'i tshe gzhan gyi lus ngag yid gsum byin gyis rlob nus :
lus yod du mi tshor :
dbugs 'gyu ba mi tshor :
rtogs pa la 'phel 'grib med pa ste drod gsum thob :
de nas g.yeng ba spangs te dbang po sgo lnga yan par mi gtang bar :
gzung 'dzin gyi 'khri ba gcad :
rnam rtog thog brdzis kyi brtul zhugs bya'o :
des ni dngos grub rnam gnyis thob par 'gyur ro :
gsang ba ye shes mkha' 'gro ma'i sgrub thabs kyi rim pa'o :
sa ma ya :
rgya rgya rgya :
rig 'dzin gter bdag gling pas sha 'ug ltag sgo bde chen ye shes kyi 'khor lo nas spyan drangs pa las /
mi lo so bzhi lon pa chu mo sbrul gyi lo la rtsa ba'i chos bdag rigs kyi bu pad+ma 'gyur med rgya mtshos bu dper phab pa'o ///
/
!
zab lam bde gshegs kun 'dus las :
mkha' 'gro ma'i bstod skul bzhugs so :
sa ma ya :[ \u0f80]atsha :
gar dbang mkha' 'gro ma la phyag 'tshal lo :
tshogs dang mchod pa la sogs pa'i dus su bstod pa bya ba ni :
hrI:
nub phyogs o rgyan sprul pa'i zhing :
dur khrod me ri 'bar ba'i klong :
ma gcig ye shes mkha' 'gro ma :
zhal gcig ma la phyag bzhi ma :
bskal pa'i me ltar gzi brjid 'bar :
gcer bu skra grol rus pas brgyan :
thod skam lnga yi dbu rgyan can :
spyan gsum sdang mig dgra la lta :
rno gdug mche ba bgegs la gtsigs :
le brgan ljags ni glog ltar g.yo :
'dzum zhal dam tshig can la ston :
phyag bzhis gri gug thod khrag dang :
ral gri dang ni kha T+wAM 'dzin :
mi mgo rlon pa'i do shal can :
pad nyi mi ro'i gdan steng na :
brkyang bskum gar stabs tshul du bzhugs :
mkha' 'gro ma la phyag 'tshal bstod :
rdo rje mkha' 'gro la sogs pa'i :
rigs bzhi'i d+hA ki'i 'khor gyis bskor :
khams gsum dbang du sdud mdzad cing :
mdangs dang snying khrag rngub cing 'thung :
bde ba thams cad sgrub mdzad ma :
mkha' 'gro ma la phyag 'tshal bstod :
mkha' 'gro ma yi rigs kyi gtso :
bar gcod srung zhing dngos grub stsol :
rnal 'byor bde chen spor mdzad ma :
mkha' 'gro ma la phyag 'tshal bstod :
nub phyogs o rgyan sprul pa'i zhing :
dur khrod chen po'i gnas brgyad sogs :
phyogs bcu sprul pa'i zhing kun nas :
'dir gshegs dbang skur byin gyis rlobs :
mchog dang thun mong dngos grub rnams :
thogs pa med par bsgrub tu gsol :
ces tshogs kyi mchod pa dang bcas te tshes bcu dang nyi shu lnga la sogs pa dus khyad par can la bstod cing thugs dam bskul lo :
mkha' 'gro ma'i bstod skul gyi rim pa'o :
sa ma ya :
rgya rgya rgya :
rig 'dzin gter bdag gling pas sha 'ug ltag sgo bde chen ye shes kyi 'khor lo nas spyan drangs pa las /
mi lo so bzhi lon pa chu mo sbrul gyi lo la rtsa ba'i chos bdag rigs kyi bu pad+ma 'gyur med rgya mtshos bu dper phab pa'o ///
/
!
zab lam bde gshegs kun 'dus las :
mkha' 'gro ma'i rnal 'byor rim bzhi bzhugs so :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]sa ma ya :
gar dbang mkha' 'gro ma la phyag 'tshal lo :
d+hA ki ma'i rnal 'byor lam du byed pa ni :
dang por 'khor ba'i las snang la zhen pa log pa :
nges 'byung gis blo sbyangs nas :
skyabs su 'gro ba dang byang chub tu sems bskyed de :
bde ba'i gdan la 'dug nas lus drang por bsrang :
shes pa rnal du phab :
spyi bor bla ma rdo rje chos su bsgoms pa la bdag bde 'am sdug bsngal yang rung re dogs med par khyed shes kyi blo gtad lings bskyur nas mos gus rtse gcig pas gsol ba btab pas bla ma 'od du zhu rang la thim :
rang nyid lha mo'i sku cha byad tshang ba dwangs shing gsal la rnyog pa med pa chu zla lta bur goms par bslab :
de nas lha sku stong gsal gyi spyi bo nas gsang ba'i bar du d+hU ti dmar gsal khong stong du gnas pa'i snying gar chos 'byung gi nang du hrIHdmar po 'od zer sna lnga 'phro ba la sems brtan por bsgom :
hrIHlas hrIH'i sgra brag ca ltar lhang gis grags pa'i rkyen gyis snod bcud thams cad 'od dmar por zhu nas rang la thim :
de d+hU ti la :
de chos 'byung la :
de hrIHla :
hrIH'ja' yal ba bzhin stong par sbyangs nas mi dmigs par bsgom pa la nan tan du bslab :
de goms nas yang sngar bzhin bsgoms pa'i hrIH'od zer 'phro ba la sems bzung nas yid bzlas byed :
de'i tshe rlung nang du 'jug pa na steng rlung mnan nas 'og rlung gyen du drangs pas 'byung bzhi'i rlung thams cad 'od zer lnga'i rnam pas d+hU ti'i lam nas hrIHla bstim :
bying na smin mtshams kyi dbu ma'i nang du bsgom :
rgod na gsang ba'am lte bar bsgom :
yang hrIHsnod bcud 'od gsal du bsdus nas mi rtog pa sngar bzhin bsgom :
nyin mo smin mtshams dang snying gar bsgom :
mtshan mo snying ga dang gsang bar bsgom :
shes pa yul la 'phro na gang snang de la yud de gsal le 'jog :
de ni ro rkyang gi rlung d+hU tir 'jug pa'i rnal 'byor ro :
sa ma ya :[ \u0f88 ]lha mo'i tsaN+Da lI'i rnal 'byor ni :
rang nyid lha mo'i sku stong gsal shel ltar dwangs pa dang :
sna rtser g.yung drung dang lte bar chos 'byung dmar po de'i nang du rtsa ba zug pa'i d+hU ti'i nang du gtum mo 'bar ba aM dang bcas pa bsam :
rlung kha sbyar :
khyad par 'og rlung drangs pas chos 'byung g.yon du myur bar 'khor ba la sems gzung :
aM las me rlung shugs drag tu 'bar :
d+hU ti brgyud :
sna sgo'i g.yung drung la phog :
g.yon phyogs su drag tu 'khor ba la sems bzung nas bum can gyi sbyor ba la bslab :
de goms nas d+hU ti'i nang gi lte ba'i chos 'byung gi nang du aM dmar po yungs 'bru tsam dang spyi bor haM dkar po bsgom :
rlung kha sbyar nas aM las me phra mo gsal dwangs glog lta bu sor re tsam 'bar :
de nas rim gyis je cher spar nas haM la reg :
rtsa thams cad thogs med du lam lam mthong ba dang :
mes gang bar bsgom :
'og rlung lan gsum du lte bar 'ching :
de la steng rlung brdabs pas du ba lta bu'i rlung bshang sgo nas 'thon par bsam :
lag gnyis sar btsugs nas lus 'degs shing sa la brdab :
de nas rlung thengs re re bzhin haM las ba thag lta bu'i byang sems rim gyis babs :
rtsa thams cad gang :
'khor lo so sor slebs pa na dga' ba bzhi'i nyams dngos sam mos pa la bslab :
de la rtags snang cung zad mthong nas steng rlung lte ba'i aM la brdabs pas sol me la mar gsar gyis reg pa ltar sgra dang bcas me har gyis 'bar :
byang sems 'khyor te zhu :
lte ba'i me dang 'dres pa'i bde ba la sems rtse gcig tu 'jog :
de goms pas rtags lnga sogs yon tan rnams rim gyis thob par 'gyur ro :
tsaN+Da lI'i rnal 'byor ro :
sa ma ya :[ \u0f88 ]de nas yang lha mo'i sku sngar ltar bsgom :
rlung gnyis rtse sprad pas lte ba'i gtum mo sbar :
d+hU ti'i lam nas song :
ba spu'i sgo nas me'i zer phyir spros bgegs thams cad bsregs :
me lce spyi bo'i haM la reg :
rtsa nang gi byang sems thams cad zhu haM la 'dus :
spyi bo'i rtsa 'khor gyi byang sems thams cad haM yig brgyud nas babs :
de bzhin du 'khor lo 'og ma rnams su yang rim bzhin babs :
lte ba yan chad du 'khyil :
dwangs ma'i dwangs ma dkar po yungs 'bru tsam 'od 'phro ba gsang bar 'khor bas bde ba bzod med du skyes par bsam la sems gzung :
de goms nas gyen du drangs pa la spyi bor sems gtad pas lhan cig skyes pa'i ye shes 'char :
de nas snod bcud 'od gsal du bsdus nas stong pa nyid la blo bzhag :
gal te mi gnas na skad cig gis lhar bskyed la yang yang sbyang :
de gnyid dang mtshams sbyar ba goms pa las 'od gsal dang lha skur 'char bar 'gyur ro :
bde ba'i rnal 'byor ro :
sa ma ya :[ \u0f88 ]yang rang nyid lha mor gsal ba'i spyi bor bdud rtsi'i thig le dang lte bar me'i thig le rnams gsal gdab :
rlung drag tu bus nas phyir gzung :
khong 'dren drag pos lte ba'i me sbar :
drag tu rngub :
spyi bo'i bdud rtsi phab nas thur sel la bsnun :
sems nam mkha' dang bsre :
lto ba phyir bskyed :
lus gcu zhing ha zhes sprugs nas 'bud :
de goms nas steng 'og gi rlung rang 'gros me chu'i ting 'dzin dang sbyar nas rgyun chags par bsgoms pas bde drod kyi nyams srol du chug par 'gyur ro :[ \u0f88 ]yang rmi lam gzung ba ni :
mgrin par pad+ma dmar po 'dab ma bzhi pa'i dbus dang phyogs bzhir thig le dmar po lnga tshoms su bsgom :
rmi lam gyi 'dun pa byas nas pad+ma thig le la thim :
thig le bzhi po thig le dbus ma la thim :
de la sems rtse gcig tu 'jog :
thig le de la sems yang yang gtad pas rmi lam zin par 'gyur ro :
de nas nyin mtshan thams cad ting nge 'dzin la goms shing rgyas thebs par 'gyur ro :
yan lag gi rnal 'byor ro :
sa ma ya :
rgya rgya rgya :
rig 'dzin gter bdag gling pas sha 'ug ltag sgo bde chen ye shes kyi 'khor lo nas spyan drangs pa las /
mi lo so bzhi lon pa chu mo sbrul gyi lo la rtsa ba'i chos bdag rigs kyi bu pad+ma 'gyur med rgya mtshos bu dper phab pa'o ///
/[ \u0f88 ]zab lam bde gshegs kun 'dus las :
mkha' 'gro ma'i dam tshig bzhugs so :[ \u0f88\u0f88\u0f88 \u0f88\u0f88 ]gar dbang mkha' 'gro ma la phyag 'tshal lo :
gsang ba sngags kyi rnal 'byor pas :
dngos grub myur du thob pa'i gzhi :
dam tshig gnas la bslab pa gces :
gsang ba spyi yi yal gam dang :
khyad par mkha' 'gro'i dam tshig ni :
'di ltar snang ba'i bud med kun :
phyi yi d+hA kir shes par bya :
lus la gnas pa'i rtsa rnams kun :
nang gi d+hA kir shes par bya :
rtsa la rgyu ba'i byang chub sems :
gsang ba'i d+hA kir shes par bya :
blo 'das spros dang bral ba ni :
de bzhin d+hA kir shes par bya :
rdo rje d+hA ki'i dam tshig tu :
sems can kun la byams par bya :
rin chen d+hA ki'i dam tshig tu :
dngos po kun la chags mi bya :
pad+ma d+hA ki'i dam tshig tu :
smra zhing bud med bsten par bya :
las kyi d+hA ki'i dam tshig tu :
rgyug cing mchong ba'i spyod pa bya :
gsang ba ye shes dam tshig tu :
drag cing rtsub pa'i las rnams bya :
ye shes d+hA ki'i dam tshig tu :
sha lnga bdud rtsi lnga la spyod :
d+hA ki spyi yi dam tshig tu :
tshogs dang gtor ma'i las la 'bad :
gang 'dod sgra yi bye brag bsgyur :
rkyen ngan tshogs dang gtor mas bsal :
res 'ga' dkrug pa'i sngags kyang bzla :
tshul bzhin nyams su blangs pa na :
ji ltar 'dod pa'i las rnams 'grub :
sngon la thugs rje chen po bsgrub :
de nas 'di yi sgrub pa bya :
sgrub pa thon pa'i dus su ni :
'jig rten mi dang blo mi bstun :
re dogs med pa'i brtul zhugs kyis :
dngos 'dzin yul la thog brdzis bya :
de ltar bsgrubs pas phrin las kun :
thogs med 'grub par the tshom med :
dam tshig gnad kyi rim pa 'o :
sa ma ya :
rgya rgya rgya :
rig 'dzin gter bdag gling pas sha 'ug ltag sgo bde chen ye shes kyi 'khor lo nas spyan drangs pa las /
mi lo so bzhi lon pa chu mo sbrul gyi lo la rtsa ba'i chos bdag rigs kyi bu pad+ma 'gyur med rgya mtshos bu dper phab pa'o ///
/[ \u0f88 ]zab lam bde gshegs kun 'dus las :
mkha' 'gro ma'i me mchod bzhugs so :[ \u0f88\u0f88\u0f88 \u0f88\u0f88 ]gar dbang mkha' 'gro ma la phyag 'tshal lo :
phrin las gang byed kyang 'grub pa'i myur lam me mchod bsgrub na :
las dang mthun pa'i thab khung bca':
rgya shug dang tsan dan sogs kyis me sbar la :
dkar gsum mngar gsum sha dmar la sogs pa tshogs tshad bsags :
thams cad chang dang bdud rtsis bran :
me'i dbus su mkha' 'gro ma 'khor dang bcas pa bskyed :
spyan drangs nas mchod par bsam zhing :
mchod rdzas rnams lag g.yon pas 'bul :
rtsa ba'i sngags la ha ri ni sa dz+wa la raM kha kha khA hi :
zhes pa dang :
rtsa ba'i sngags de nyid la che ge mo sogs lha 'dre mi gsum thams cad pA shaM ku ru hoHdzaHhU~M baM ho :
zhes dang :
yang :
bA su puN+ye puSh+TiM ku ru swA hA:
zhes pa sogs sngags kyis kha bsgyur nas bdud rtsir phul bas mkha' 'gro ma thams cad mnyes pas bdag la thugs chags par bsam :
tshes brgyad dang nyi shu gnyis sogs la bya :
des gang 'dod pa'i don 'grub bo :
srid gsum zil gnon rdo rje'i rigs :
dgos 'dod char 'beb rin chen rigs :
khams gsum dbang sdud pad+ma'i rigs :
bar chad kun sel las kyi rigs :
rigs 'dus gsang ba ye shes ma :
mkha' 'gro ma yi 'khor los sgyur :
'khor dang bcas pa khyed rnams kyis :
mchog dang thun mong dngos grub stsol :
ces gsol ba gdab :
skong bshags bya :
tshogs la rol :
gtor ma gtang :
smon lam gdab :
sbyin sreg gi thal ba cha gsum du bya :
cha gcig rang gi lus la byug :
cha gcig rlung la phyar :
cha gcig 'bab chu sogs mi phyugs mang pos 'thung ba'i chu la 'bo :
dur khrod la sogs par spyod pa bya zhing 'gro ba'i don la brtson par bya'o :
mkha' 'gro ma'i sbyin sreg gi rim pa'o :
sa ma ya :
rgya rgya rgya :
rig 'dzin gter bdag gling pas sha 'ug ltag sgo bde chen ye shes kyi 'khor lo nas spyan drangs pa las /
mi lo so bzhi lon pa chu mo sbrul gyi lo la rtsa ba'i chos bdag rigs kyi bu pad+ma 'gyur med rgya mtshos bu dper phab pa'o ///
/
