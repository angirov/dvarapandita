@#//
thugs rje chen po 'khor ba dong sprug gi dbang bskur bltas chog tu bkod pa nyi ma'i 'dzum zer zhes bya ba bzhugs so //
na mo gu ru lo ka nA thA ya /
snying rje'i gzi brjid tshad med pas //
'khor ba'i mun pa dong nas sprugs //
phyogs bcu'i rgyal ba'i sras gcig pu //
de la gus pas phyag bgyi 'o //
thugs rje che mgon chos dbang gi
/zab gter las byon sdig po che //
tshegs med ngan 'gro las sgrol ba'i //
smin byed gsal bar bkod 'di 'o //
de la bzhi /
dbang rdzas ji ltar bshams pa /
dbang sgrub ji ltar bya ba /
dbang dngos ji ltar bskur ba /
dbang gi rjes kyi bya ba'o //
dang po ni /
rten yod na bsham pa'i mdun du stegs bu gtsang ma la maN+Dal ba byung gis chag chag gdab pa la pad+ma 'dab drug mu khyud dang bcas pa dmar po gong ras dkar po can gyi dbus su hrIH
'dab ma drug la yig drug bris pa'i dbus su many+dzi'i khar bum pa nyer lnga'i bcud ldan mgul chings dmar po can gyi khar /
ban+d+ha mtshan ldan chang gis bkang ba'i steng me long la mtshal gyis yi ge bdun pa bris pas bkab pa'i steng shel rdo dri med bzhag
/mdun ngos su sku tsaka dang sngags byang mtshal gyis bris pa /
sgrub thabs kyi glegs bam dar dmar gyis dril ba /
rgyab ngos su gtor chen pad+ma brtsegs pa /
de'i g.yas g.yon du sman raka
/mtha' skor phyi mchod /
gzhan yang las bum /
sngon gtor /
me tog sogs nyer mkho'i yo byad rnams dang /
tshogs kyi phrin las gtong na de'i yo byad kyang tshogs par gsag go
/gnyis pa dbang sgrub ji ltar bya ba la /
gzhung 'dir phyi nang gsang sgrub gsum du gsungs kyang lha dbang gi skabs phyi sgrub ltar gsungs pa dang /
de nyid rgyud las bstan pa'i rtsa ba'i lha yin pas rgyu'i dbang bskur de nyid la bsten par rigs shing /
de'ang sku gsung thugs kyi 'khor lor sgrub pa gter gzhung ji lta bar byas nas dbang don bum pa sogs sgrub cing lam dus kyi dbang blangs pas 'thus mod /
spyi 'gre'i phrin las la brten par spro na las byang pad+ma'i 'dzum zer ltar bdag mdun dbyer med du bsgrub /
bzlas pa ci 'grub byas rjes /
b+h+rU~M las bum pa thod pa me long rnams 'od zer dmar po'i gzhal yas khang du thugs rje chen po dus gsum sangs rgyas kyi 'khor dang bcas pa skad cig gis gsal bar gyur /
bdag gi thugs ka'i 'od zer gzungs thag la 'khril te thugs rgyud bskul pas lha rnams kyi sku gsung thugs las ye shes bdud rtsi'i rgyun babs /
bum pa dang thod pa khengs shing thugs rje chen po'i rang bzhin du byin gyis brlabs /
slar 'od zer dkar dmar mthing gsum 'phros nas bdag dang slob ma'i gnas gsum du thim pas sgo gsum gyi dri ma dag
/sku gsung thugs su byin gyis brlab par gyur /
ces pa'i dmigs pa dang bcas gzungs thag drangs la yig bdun dang gzungs ci 'grub bzla /
mchod bstod mdor bsdus bya /
las bum du pad nyi'i gdan la khro bo rta mgrin pad+ma'i dbyug to dang sdigs mdzub can khro bo'i chas kyis brgyan pa'i skur gsal bar gyur /
oM ha ya grI wa hU~M/
zhes bzlas la byin brlab /
khro bo 'od du zhu bas bum chu bgegs srung ba'i nus pa dang ldan par gyur /
de nas lam dus kyi dbang rgyas par blang ba'am /
bsdu na rig pa'i me tog dor la gnang ba nod pas kyang 'grub bo //
gsum pa dbang dngos ji ltar skur ba la gnyis /
dngos dang /
'phros don no //
dang po la'ang 'jug pa dang dbang bskur ba gnyis las /
dang po ni /
slob ma rnams khrus bya /
bgegs gtor btang /
mtshams bcad srung 'khor bcas spyi 'gro dang /
me tog bkye bsdu byas la /
nam mkha'i mtha' dang mnyam pa'i lus can 'khor ba sdug bsngal gyi rgya mtsho las ma brgal ba mtha' dag 'phags mchog thugs rje'i dbang phyug gi go 'phang mchog la 'god par bya /
de'i phyir du de nyid kyi dkyil 'khor du zhugs shing lam nyams su len par bgyi'o snyam pa byang chub mchog tu thugs bskyed pa gsal btab nas gsan 'tshal /
de la gangs can gyi ljongs 'di 'phags mchog thugs rje chen po'i gdul ba'i zhing du gyur pa'i don gyis /
dngos dang brgyud nas 'phags pa nyid kyi sku gsung thugs kyi gsang ba zab mo las byung ba'i phrin las mi zad pa rgyan gyi 'khor los dus gsum du 'dul zhing kha lo sgyur bar mdzad pas /
de'i rgyud dang sgrub thabs gdams ngag gi bka' srol gsar rnying bka' gter las byon pa mtha' yas pa zhig mchis pa las /
'phags pa nyid gter 'byin grub pa'i 'khor los sgyur ba'i gzugs su rnam par rol pa 7spang ston gu ru chos kyi dbang phyug gis lho brag gnam skas can nas khro chu'i klu bdud khru gang ba spyan drangs pa'i sku sked las byon pa'i chos sde /
khyad 'phags sgrub thabs brgya rtsa'i nang tshan te /
bka' gtsigs las /
thun mong thugs rje'i sgrub skor ches mang gi :
khyad par zhag bdun nges 'grub 'di na mchis :
de gang zhe na 'khor ba dong sprugs skor :
mthar thug yin no snying gi dkyil du chongs :
zhes dang /
thugs rje chen po rgyud sgrub man ngag skor :
thugs rje chen po rgyud sgrub lnga brgya brgyad :
lung sde bsam yas man ngag rgya mtsho'i bcud :
o rgyan ngas bsdus nyams su blangs shing nges :
de phyir rin chen klu bdud thugs ka ru :
sku dang bcas te gser gyi khyud mas bcings :
bstan pa'i snying po yin gyis 'gro ba yongs kyi dpal :
rgyud sbyong 'gro 'dul rtsa ba thugs rje che :
rgyud sde lnga brgya'i bcud bsdus 'khor dong sprugs :
dus mtha'i sems can gdul dka' 'di yis thul :
lta yangs spyod bde sgrub rtags 'phral la 'byung :
o rgyan snying khrag bstan pa'i btsas su bzhag :
mthar thug yin no snying gi dkyil du chongs :
zhes gsungs pa ltar thugs rje chen po'i sgrub thabs thams cad kyi nang nas khyad par 'phags pa sdig po che btsan thabs su 'tshang rgya ba'i gdams pa /
sangs rgyas snang ba mtha' yas kyi zhal nas gsungs pa'i 'khor ba dong sprug gi rgyud le'u lnga bcu rtsa brgyad pa las /
le'u bdun pa yig bdun gsang sgrub dang 'brel ba'i dbang bskur zab mo bsgrub par bgyi ba la bdag gis bgyi bar 'os pa rnams grub pa lags pas /
khyed rang rnams kyi ngo skal du gyur pa thog mar dkyil 'khor du 'jug pa'i chos rnams zhu ba'i yon du dmigs te maN+Dal 'bul bar zhu /
dkyil 'khor gyi lha dang mjal ba'i phyag rten du rin po che las grub pa'i me tog gi phreng ba phyag tu thogs par mos shig
/ces dar sna'i cod pan gtad /
bla ma dang dkyil 'khor gyi gtso bo tha mi dad pa la yid khyed shes kyi mos gus dang bcas te me tog gis brgyan pa'i thal mo sbyor la gsol ba 'debs pa 'di'i rjes zlos mdzod /
na mo /
thugs rje'i bdag po dgongs su gsol //
bdag sogs 'khor ba'i sems can rnams //
bla med byang chub thob bya'i phyir //
thugs rje bdud rtsi'i dbang bskur zhu //
thugs rje chen po spyan ras gzigs //
yi dam du yang zhu bar bgyid //
lan gsum /
bla ma thugs rje chen po dbu gtsug snang ba mtha' yas dang bcas pa phyogs dus dkon mchog rtsa gsum kun 'dus kyi ngo bor bzhugs pa la bdag sogs nam mkha'i mtha' dang mnyam pa'i sems can thams cad deng nas byang chub kyi snying po ma thob kyi bar du snying thag pa nas skyabs su mchi'o snyam pas 'di'i rjes zlos /
na mo :
sku gsum thugs rjer sogs las byang ltar lan gsum /
sems can thams cad 'phags mchog thugs rje chen po'i go 'phang la 'god par bya /
de'i phyir du zab mo'i lam 'dir 'jug par bgyi'o snyam pas 'di'i rjes zlos /
kye ma :
rtog 'khrul ngan pa'i sogs lan gsum /
zhing mchog dam pa de dag gi spyan sngar phyag 'tshal zhing mchod pa 'bul ba sogs gsag sbyong yan lag bcu pa tshul bzhin du bya ba'i blos 'di'i rjes zlos /
bla ma yi dam sogs brjod du gzhug
/sngar byin pa'i me tog gi phreng ba dkyil 'khor pa la phul ba'i mos pas 'di'i rjes zlos /
e ma ho :
bdag gi rig pa'i me tog 'di :
bla ma dkyil 'khor lha la 'bul :
dbang dang dngos grub thob bya'i phyir :
thugs rjes dgongs nas bzhes su gsol :
pra ti pU dza ho :
zhes dkyil 'khor la 'dor du gzhug
/de nas ye shes kyi byin rlabs 'beb pa yin pas /
'o khyed rang rnams ma yengs par dmigs pa 'di bzhin du sgoms shig
/snang ba thams cad 'od dmar po'i rang bzhin gyi zhing khams ya la la sgoms shig :
rang rang gi spyi gtsug na bla ma snang ba mtha' yas dang tha mi dad par gzi brjid dang ldan pa bzhugs nas :
rigs kyi bu bde ba can gyi zhing du yar shog yar shog gsung par sgoms shig :
rang nyid thugs rje chen po dmar po rgyan med gcer bu pad phreng dang bum pa bsnams pa zhabs bzhengs stabs can :
snang srid thams cad yi dam lha dang mkha' 'gro :
dpa' bo dang dpa' mos gar byed cing rol mo mang po sgrog ste byin gyis rlob par mos la :
rig pa'i dpangs bstod de gsol 'debs dang yig bdun dzapa? dbyangs lhan cig tu gsung 'tshal /
chos sku snang ba mtha' yas la gsol ba 'debs so //
oM ma Ni pad+me hU~M hrI:
gsol 'debs re dang yig bdun spel ba 'gre'o //
longs sku thugs rje chen po la gsol ba\u0f8e
DA ki gar gyi dbang phyug la gsol ba\u0f8e
sprul sku pad+ma 'byung gnas la gsol ba\u0f8e
mkha' 'gro ye shes mtsho rgyal la gsol ba\u0f8e
gu ru chos kyi dbang phyug la gsol ba\u0f8e
drin can rtsa brgyud bla ma la gsol ba\u0f8e
mkha' 'gro dam can chos skyong la gsol ba 'debs so //
oM ma Ni pad+me hU~M hrI:
zhes gsol 'debs dang yig bdun dbyangs su blang /
de ltar gsol ba btab pas phyogs bcu'i sangs rgyas byang sems rtsa gsum rgyal ba'i dkyil 'khor rab 'byams thams cad thugs rje chen po 'khor ba dong sprug yi ge bdun pa'i skur bzhengs te che ba ri rab tsam /
chung ba yungs 'bru tsam /
yang chung rdul phran tsam steng nas char bzhin babs /
bar nas bu yug bzhin du 'tshub /
'og nas na bun bzhin du phyur te khyed rang rnams kyi dbu gtsug dang ba spu'i bu ga nas sib sib thim pas rgyud la ye shes chen po'i byin rlabs zhugs /
sgo gsum thugs rje chen po dang dbyer med du gyur par mos shig
/spos bsreg rol mo bsgrag la /
spro na las byang gi spyan 'dren brjod kyang rung /
dkyus su yig bdun gyi gsham du /
badzra A be sha ya AHAHbtags pa brjod /
de ltar dbab pas rjes kyi shes pa gsal stong 'dzin med du lhag ger shar ba de chos nyid don gyi thugs rje chen po yin pas shes par gyis la /
de nyid brtan par gyur pa'i mos pa mdzod /
tiSh+Tha badzra /
zhes rgya gram mgor bzhag go
/gnyis pa dbang skur ba ni /
de nas dbang gi dngos gzhi bskur ba la thun mong ma yin pa dbang bzhi'i byin rlabs rjes 'brel bcas pa dang /
thun mong gtor ma dang bka' lung gi dbang gnyis su yod pa las /
dang po dbang bzhi rim par bskur ba'i thog mar bum pa'i dbang bskur ba la dmigs pa 'di bzhin du mdzod /
rnam rgyal bum pa 'od phung dmar po'i rang bzhin gyi gzhal yas khang gi dbus su thugs rje chen po 'khor ba dong sprug bzhugs pa'i spyi bo'i oM las 'od dkar po nar gyis byung /
khyed rang rnams kyi smin mtshams su phog
/lus kyi sgo nas bsags pa'i sdig pa thams cad dag
/sku'i byin rlabs zhugs /
bum pa'i dbang thob /
bskyed rim bsgom pa la dbang /
'bras bu sprul sku thob /
lus thams cad byin rlabs bdud rtsi'i rang bzhin 'od dkar pos dkar lam gyis gang bar mos shig
/rnam bum spyi bor bzhag la /
hrI:
thugs rje chen po'i lha tshogs kyis :
rnam rgyal bum pa'i dbang mchog 'di :
skal ldan khyod la bskur ba yis :
lha dbang lus kyis thob par shog :
oM ma Ni pad+me hU~M hrI:
kA ya a b+hi Shiny+tsa oM:
bum chu blud /
de'i rjes 'brel lha dbang lus la bskur ba la /
mdun bskyed kyi sku las ye shes kyi sku gnyis pa mched de khyed rang la thim par mos shig
/tsakli spyi bor bzhag la /
hrI:
rnam par mi rtog nam mkha' la :
rang byung thugs rje chen po shar :
rtsol bral 'gro ba 'dren pa'i gtso :
zhal gcig phyag gnyis sku mdog dmar :
sangs rgyas mtha' yas dbu gtsug brgyan :
thugs kar yig bdun gsal bar ldan :
phyag g.yas pad 'bru'i phreng ba 'dzin :
phyag g.yon bdud rtsi'i bum pa bsnams :
nyi zla pad+ma'i gdan steng na :
zhabs gnyis drang por gshibs nas bzhengs :
rgyan med gcer bu 'dzum mdangs ldan :
skal ldan khyod la dbang bskur bas :
lha dbang lus la rdzogs gyur cig :

las dang skal bar ldan pa'i slob ma khyod la :
rdo rje slob dpon bdag gis thugs rje chen po yongs rdzogs kyi dbang bskur pas thugs rje chen po sku lnga ye shes lnga'i bdag nyid can du sangs rgyas nas :
'khor ba dong nas sprugs par gyur cig :
oM ma Ni pad+me hU~M hrI:
kA ya a b+hi Shiny+tsa oM:
de'i rkyen gyis khyed rang thugs rje chen po'i sku shin tu gsal bar gyur pa ni /
sku mdog dmar po zhal gcig phyag gnyis pa /
dbu gtsug na snang ba mtha' yas sprul sku'i cha lugs su bzhugs pa /
phyag g.yas dbang sdud kyi phyag rgyas pad+ma dmar po'i phreng ba bsnams shing /
g.yon mchog sbyin gyi phyag rgyas spyi blugs bdud rtsis gang ba 'dzin pa /
zhi ma khro'i cha lugs gcer bu rgyan thams cad spangs pa /
zhabs gnyis mnyam pa'i stabs kyis pad zla'i gdan la bzhengs pa las 'od zer dmar po 'phro zhing snang la rang bzhin med pa zung 'jug bde ba chen po'i sku can du gsal thobs shig
/rang lus snang stong dbyer med lha'i sku 'ja' tshon dang chu zla lta bur shes par mdzod la dus rtag tu bskyed pa'i rim pa 'di lta bu dang mi 'bral bar gyis shig
/gnyis pa gsang ba'i dbang bskur ba la dmigs pa 'di bzhin du mdzod /
b+han+d+ha rang byung pad+ma'i gzhal yas khang du thugs rje chen po dngos su gsal ba'i mgrin pa'i AHlas 'od dmar po nar gyis byung /
bdag gi mgrin par phog
/ngag gi sgo nas bsags pa'i sdig pa thams cad dag
/gsung gi byin rlabs zhugs /
gsang ba'i dbang thob /
ngag snying po bzlas pa la dbang /
'bras bu longs sku thob /
lus thams cad 'od dmar pos dmar lam gyis gang bar mos shig
/thod pa'i bdud rtsi mgrin par bzhag la /
hrI:
thugs rje chen po'i lha tshogs kyis :
gsang dbang bdud rtsi'i dbang mchog 'di :
skal ldan khyod la bskur ba yis :
gsang dbang ngag gis thob par shog :
oM ma Ni pad+me hU~M hrI:
wA ka a b+hi Shiny+tsa A:
zhes bdud rtsi sbyin /
de'i rjes 'brel sngags dbang ngag la bskur ba la dmigs pa 'di bzhin du mdzod /
bla ma dkyil 'khor gyi gtso bo'i thugs ka nas yi ge bdun pa'i sngags phreng 'od zer dmar po 'phro ba byon /
zhal nas thon /
khyed rang rnams kyi zhal nas brgyud thugs kar zla ba'i gdan la hrIHdkar la dmar ba'i mdangs can re gsal ba'i mthar 'khod par mos shig
/sngags byang spyi bor bzhag la /
spyan ras gzigs dbang thugs ka nas :
sngags phreng 'od zer dmar po 'phros :
rang byung yi ge bdun du shar :
yig drug rigs drug sgrib pa sbyong :
hrIHni ngan song skye sgo gcod :
dus gsum sangs rgyas yang snying 'dis :
skal ldan khyod la dbang bskur bas :
dus gsum sangs rgyas gsung 'grub nas :
'khor ba dong nas sprugs pa'i dbang thob shog :
oM ma Ni pad+me hU~M hrI:
las dang skal bar ldan pa'i slob ma khyod la :
gsung yi ge bdun pa'i dbang bskur pas :
bde bar gshegs pa thams cad kyi gsung du 'grub nas grags stong dbyer med kyi ngang la mngon par rdzogs par sangs rgyas par gyur cig :
oM ma Ni pad+me hU~M hrI:
wA ka a b+hi Shiny+tsa A:
de nas khyed rang rnams kyis bla ma dang thugs rje chen po la gus 'dud dung pa re mdzad pas /
mdun bskyed kyi thugs ka nas 'od zer dmar po'i rnam pa can 'phros te khyed rang rnams kyi thugs kar phog pas sgo gsum dug lnga bag chags dang bcas pa'i sdig sgrib thams cad sbyangs /
slar yang bdag mdun gyi thugs ka'i yi ge bdun pa las 'od zer 'phros pas /
bde bar gshegs pa thams cad la mnyes pa'i mchod pa phul bas de rnams kyi sku gsung thugs kyi byin rlabs thams cad oM AHhU~M dkar dmar mthing gsum 'od zer dang bcas pa bdag gi gnas gsum du thim pas /
lus ngag yid gsum gyi sdig sgrib sbyangs /
yang 'od 'phros pas 'gro drug sems can thams cad kyi lus ngag yid gsum gyi sdig sgrib sbyangs nas thugs rje chen po'i skur gyur /
snod thams cad gzhal yas khang dang /
bcud thams cad thugs rje chen po snang la rang bzhin med pa 'od kyi rang bzhin can /
yi ge drug pa'i sgra di ri ri sgrog par mos la 'di'i rjes zlos mdzod /
oM ma Ni pad+me hU~M hrI:
oM bi pu la gar+b+he :
ma Ni pra b+he :
ta thA ga te :
d+ha ri sha ni :
ma Ni ma Ni :
su pra b+he :
bi ma la sA ga ra :
gam+b+hi ra hU~M hU~M:
dz+wa la dz+wa la :
bud+d+ha bi lo ki te :
gu h+ya a d+hiSh+Thi te gar+b+he swA hA:
pad+ma d+ha ra a mo g+ha dza ya te tsu ru tsu ru swA hA:
lan gsum /
deng nas gzung ste ngag grags stong dbyer med rang byung chos nyid kyi rang sgra snying po sngags kyi rang bzhin du shes par mdzod la dus rtag tu bzlas pa'i rnal 'byor la brtson par mdzod cig
/gsum pa shes rab ye shes kyi dbang bskur ba la dmigs pa 'di bzhin du mdzod /
me long 'od kyi gzhal yas khang du yig bdun thugs rje chen por gsal ba'i thugs ka'i hU~M las 'od sngon po nar gyis byung /
khyed rang rnams kyi snying gar phog
/yid kyi sgo nas bsags pa'i sdig pa thams cad dag
/thugs kyi byin rlabs zhugs /
shes rab ye shes kyi dbang thob /
rtsa rlung thig le la brten pa'i rdzogs rim bsgom pa la dbang /
'bras bu chos sku thob /
lus 'od sngon pos sngo lam gyis gang bar mos shig
/me long snying gar bzhag la /
hrI:
thugs rje chen po'i lha tshogs kyis :
shes rab ye shes dbang mchog 'di :
skal ldan khyod la bskur ba yis :
chos dbang sems kyis thob par shog :
oM ma Ni pad+me hU~M hrI:
tsit+ta a b+hi Shiny+tsa hU~M:
rig pa me long ltar gsal la 'dzin med kyi ngang du bde lhan ner zhog cig :
de'i rjes 'brel chos dbang sems la bskur ba yin pas yid mig shes pa gcig dril du 'di la gtod cig
/shel rdo me long bcas spyi bor bzhag la /
thugs rje chen po rang dang gnyis su med :
gzhan nas btsal med chos sku skye ba med :
skal ldan rigs kyi bu la dbang bskur bas :
rang byung rig pa rang gsal chos kyi sku :
'khor ba dong nas sprug pa'i dbang thob shog :
oM ma Ni pad+me hU~M hrI:
tsit+ta a b+hi Shiny+tsa hU~M:
shel dang me long bstan la /
las dang skal par ldan pa'i slob ma rnams ltos shig :
rig pa dri ma med pa shel lta bu :
gsal la sgrib pa med pa shel lta bu :
sna tshogs su shar kyang shel gyi gdan dang mdangs gzhan gyis kha dog bsgyur pa yin gyi :
ngo bo shel las g.yos pa med pa bzhin du rang gi rig pa byang chub kyi sems 'di thugs rje chen po las g.yos pa med do :
de nas rang gi thugs ka'i yi ge bdun las 'od zer 'phros :
snod bcud thams cad 'od du zhu :
rang gi ba spu'i bu ga nas tshur 'dus bdag la thim :
bdag kyang thugs ka'i yi ge drug la thim :
de yang dbus kyi hrIHla thim :
hrIHyang rim pa bzhin gi gu la thim :
gi gu yang mi dmigs par gyur nas 'od gsal stong pa nyid kyi ngang du mnyam par zhog cig
/byas la cung zad mnyam par 'jog tu bcug
/de'i ngang las skad cig gis snang grags rtog pa'i chos thams cad thugs rje chen po'i /
sku snang stong dbyer med :
gsung grags stong dbyer med :
thugs rig stong dbyer med du :
lam gyis gyur par mos shig
/bzhi pa tshig dbang rin po che bskur ba ni /
bla ma lha dang bcas pas dbang bskur bya skur byed sgrib pa dag ma dag gi 'dzin pa dang bral ba'i ngang la sems ma bcos par rang lugs su bzhag pa ni chos nyid don gyi thugs rje chen po yin no //
zhes ngo sprod gsungs pas /
lus ngag yid gsum cha mnyam gyi dri ma dag
/dbang bzhi pa thob /
chos nyid don gyi thugs rje chen po bsgom pa la dbang /
'bras bu ngo bo nyid sku thob par mos shig
/hrI:
thugs rje chen po'i lha tshogs kyis :
tshig dbang rin chen dbang mchog 'di :
skal ldan khyod la bskur ba yis :
dbang bzhi yongs su rdzogs par shog :
snying gar bla ma'i mdzub mo btsugs la /
hU~M:
sems nyid ma bcos klong yangs na :
rang byung thugs rje chen po bzhugs :
gsal la mi rtog bde bar bzhugs :
thugs rje chen por dbang bskur ro :
sems nyid gdod nas ma skyes pa stong pa nyid kyi dbyings su /
rang rig rang gsal gyi sku dang ye shes su shar ba nyid /
dbyer med zung 'jug gsal la mi rtog pa'i ngang du mnyam par bzhag pas chos nyid don gyi thugs rje chen po'i rang zhal mjal ba yin pas /
deng phyin chad sems nyid rig stong dbyer med spros pa thams cad dang bral ba'i 'od gsal chen po'i gshis lugs su la zlo ba la brtson par gyis shig
/de'ang gang zag gi rgyud la ji lta bu zhig bsgom na /
thos pa'i shes rab kyis snang ba sems su rtogs par bya /
bsam pa'i shes rab kyis sems stong par rtogs par bya /
sgom pa'i shes rab kyis snang stong dbyer med du shes shing rtogs par bya bar gsungs so //
gnyis pa thun mong gi dbang gnyis las thog mar gtor ma 'di nyid snod pad+ma'i snang ba rgyas pa'i gzhal med khang du /
bcud thugs rje chen po 'khor ba dong sprug rigs bdag 'od dpag med dang bcas pa mngon sum bzhin du gsal ba /
khyed rang rnams kyi spyi bor spyan drangs pa'i tshe sku'i gnas rnams nas byin rlabs kyi rang bzhin 'od zer kha dog sna tshogs pa byon /
khyed rang la thim pas sku gsung thugs yon tan phrin las dang bcas pa'i dbang bskur yongs rdzogs su thob par mos mdzod /
pad gtor thogs la /
gtor snod rin chen gzhal yas khang :
gtor ma 'dod yon rnam pa lnga :
yi dam lha ru mnga' gsol nas :
skal ldan khyod la dbang bskur bas :
yi dam 'khor ba dong sprug gi :
sku gsung thugs dang yon tan gyi :
phrin las yongs rdzogs dbang thob shog :
oM ma Ni pad+me hU~M hrI:
sarba ta thA ga ta a b+hi Shiny+tsa oM AHhU~M hrIHtrAM:
zhes gnas lngar gtugs :
las dang skal bar ldan pa'i slob ma khyod la :
gtor ma'i dbang bskur pas :
thugs rje chen po'i sku gsung thugs yon tan phrin las rnam pa lnga'i dbang thob nas 'khor ba dong nas sprug par gyur cig :
de nas bka' lung gi dbang ni /
sgrub thabs glegs bam spyi bor bzhag la /
las dang skal par ldan pa'i slob ma khyod la :
'khor ba dong sprug gi chos nyan du rung ba'i dbang dang :
sgom par byed pa ting nge 'dzin gyi dbang dang :
'gro don byed pa byin rlabs kyi dbang rnams thob nas khyod rnams snying rje chen po byang chub kyi sems dang ldan pa'i sgo nas nam mkha' dang mnyam pa'i sems can thams cad kyi don rgya chen po 'grub par gyur cig :
rdo rje'i slob ma so so'i ming sbyar la /
zhes bgyi ba 'dis /
zhes sam /
mang po yod na /
rdo rje'i slob ma 'di rnams kyis /
sems can gcig gi don byed par gyur cig :
gnyis kyi don byed par\u0f8e
gsum sogs re re bzhin sbyar la /
bcu'i 'gro don byed par gyur cig :
nyi shu nas brgya'i bar gyi 'gro don\u0f8e
stong gi 'gro don\u0f8e
khri yi 'gro don\u0f8e
'bum gyi 'gro don\u0f8e
sa ya'i 'gro don\u0f8e
bye ba'i 'gro don\u0f8e
dung phyur gyi 'gro don\u0f8e
ther 'bum gyi 'gro don\u0f8e
khrag khrig gi 'gro don\u0f8e
stong dang po'i sems can gyi 'gro don\u0f8e
stong gnyis pa'i sems can gyi 'gro don\u0f8e
stong gsum gyi stong chen po'i sems can gyi 'gro don\u0f8e
sprul sku'i zhing khams kyi sems can gyi don byed par gyur cig :
longs sku'i zhing khams kyi sems can gyi don byed par gyur cig :
chos sku'i zhing khams kyi sems can gyi don byed par gyur cig :
oM ma Ni pad+me hU~M hrI:
d+harma a b+hi Shiny+tsa hrI:
khyed rnams kyis thugs rje chen po'i bka' lung thob pa yin pas byang chub sems dpa' spyan ras gzigs lta bu'i 'gro don rgya chen po 'grub pa yin no :
zhes brjod /
rten snying dang shis brjod ji ltar rigs pa byas la me tog 'thor /
de ltar 'brel tshad don dang ldan pa'i zab chos gter kha gzhan la ma grags pa'i khyad nor 'khor ba dong nas sprug pa'i smin byed kyi rim pa legs par grub pa yin pas sogs kyis mtshams sbyar la dam tshig khas blang /
gtang rag maN+Dal phyin chad spyi ltar bya'o //
gnyis pa 'phros don ni /
gnas gsar pa 'jam dbyangs mkhyen brtse'i phyag rgyun du 'di'i 'phros su lam dus kyi dbang yang mdzad pa'i srol ltar /
rje bla mas kyang de ltar mdzad pas skabs 'di'am /
rjes chog grub nas kyang rung ste slob dpon rang nyid kyis mkhyen brtse'i yig cha ltar lam dus tshar gcig nyams len bya /
de ji lta bar slob ma la'ang dmigs pa spod cing mthar gtor ma mgor bzhag cing maN+Dal phul bas 'grub bo //
bzhi pa rjes kyi bya ba ni /
sgrub thabs ltar bla ma yi dam sogs dang /
chos skyong gter gzhi rnams la dam can spyi gtor lta bus gtor ma 'bul zhing /
tshogs yod na byin rlabs nas brtsam /
shis pa brjod pa'i bar rgyas par bya /
tshogs mi byed na gtor 'bul 'phros su /
mchod bstod nongs bshags bsdu rim bsngo smon shis brjod bcas bya'o //
lam zab 'di yis 'gro kun gyi //
rgyud smin 'khor ba dong nas sprugs //
cham gcig bde can zhing khams su //
sgrib sangs ye shes rab rgyas shog
/tshul 'di'i smin byed kyi yig cha rnying pa cung mi gsal bas gzhung dang bla ma'i dgongs pa gsal bar phyes te /
lha dang rig sngags 'di la mos pa pad+ma gar dbang blo gros mtha' yas kyis thugs rje chen po'i pho brang gis mtshan pa'i lhun po glang chen 'gying 'dra'i sgrub gnas su sbyar pa dge legs 'phel ///
/
