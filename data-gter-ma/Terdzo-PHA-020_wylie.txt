@#//
sgrub chen bka' brgyad bde gshegs 'dus pa'i las byang khyer bde snying por dril ba bde ba chen po'i myur lam zhes bya ba bzhugs so //
na mo gu ru ma hA shrI he ru kA ya /
'dir sgrub chen bka' brgyad bde gshegs 'dus pa'i las byang khyer bde snying por dril nas nyams su blang bar 'dod pas /
bde ba'i stan la bsam gtan gyi spyod lam dang ldan pas 'khod de /
thog mar tshogs gsag pa'i phyir /
rang gi snying ga'i hU~M las 'od zer 'phros pas bla ma rig 'dzin dpal chen gtso dgu'i dkyil 'khor gyi lha tshogs 'khor dang bcas pa thams cad badzra sa mA dzaH
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/dzaHhU~M baM hoH
tshogs zhing rnams rang la thim par bsam /
rang nyid skad cig gis zhe sdang rdo rje'i skur gyur par bsams la mtshams gcod pa ni /
hU~M:
nga ni dpal chen he ru ka :
thugs srog hU~M gi 'phro 'du las :
phyogs mtshams 'khor lo rtsibs bcu 'bar :
rtsibs steng dpal chen khro bo bcu :
srung zlog phrin las mdzad pa'i phyir :
sprul pa'i khro tshogs grangs med 'gyed :
de'i phyir rno dbal mtshon cha'i gur :
sra brtan mi shigs ra bas bskor :
ye shes me lce kun tu 'bar :
bgegs dang 'byung po rdul du brlag :
oM ma hA kro d+ha rak+Sha dz+wa la raM hU~M phaT:
dngos su bshams pa'i mchod pa yod na /
hU~M:
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bu :
dpag yas nam mkha' gang bar gyur :
oM AHhU~M ho :
zhes byin gyis brlab /
dngos gzhi la dam tshig gi 'khor lo bskyed pa ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
gzung 'dzin gyi chos thams cad mi dmigs stong pa'i ngang las :
b+h+rU~M bi shwa bi shud+d+he b+hany+dza dz+nyA na tsakra maN+Da la b+h+rU~M:
dur khrod kyi gzhal yas khang chen po bskal pa'i me phung 'bar ba'i dbus su :
byol song lha klu pad+ma nyi zla'i gdan gyi steng du hU~M mthing nag 'od du zhu ba las :
bcom ldan 'das dpal kun tu bzang po che mchog he ru ka zhal gsum phyag drug pa :
zhabs bzhi gyad kyi dor stabs su bgrad pa :
g.yas zhal dkar ba :
g.yon zhal dmar ba :
dbus zhal mthing nag la rngam pa :
zhal gdangs pa :
ljags 'dril ba :
mche ba gtsigs pa :
spyan bsgrad cing smin ma me ltar du 'bar ba :
ral pa kham nag 'bar ba'i spyi gtsug tu ye shes kyi bya khyung lding ba :
phyag drug g.yas kyi dang po na rdo rje rtse dgu pa :
bar ma na rtse lnga :
tha ma na rtse gsum 'dzin pa :
g.yon gyi dang po na b+han+d+ha thod rlon :
bar ma na thod rnyid :
tha ma na thod skam thogs pa :
dur khrod kyi chas brgyad rdzogs pa'i pang du yum gnam zhal dbyings phyug ma zhal gcig phyag gnyis ma :
g.yas pas rdo rje yab la 'khyud cing g.yon pas dung khrag yab la stob pa :
zhabs gnyis yab la 'khril zhing phyag rgya lngas spras pa :
ye shes kyi me phung 'bar ba'i dbus na bzhugs pa'i yab yum gnyis la che mchog yon tan gyi lha tshogs rnams kyis bskor ba :
shar du badzra he ru ka la yang dag thugs kyi lha tshogs rnams kyis bskor ba :
lhor 'jam dpal gshin rje gshed la 'jam dpal sku'i lha tshogs rnams kyis bskor ba :
nub tu pad+ma dbang chen rta mgrin la pad+ma gsung gi lha tshogs rnams kyis bskor ba :
byang du rdo rje gzhon nu la phur pa phrin las kyi lha tshogs rnams kyis bskor ba :
shar lhor bla med he ru ka la ma mo rbod gtong gi lha tshogs rnams kyis bskor ba :
lho nub tu bla ma rdo rje chos la rig 'dzin slob dpon gyi lha tshogs rnams kyis bskor ba :
nub byang du dregs pa kun 'dul la 'jig rten mchod bstod kyi lha tshogs rnams kyis bskor ba :
byang shar du stobs ldan nag po la dmod pa drag sngags kyi lha tshogs rnams kyis bskor ba :
phyi'i 'khor yug tu dpal gyi bka' sdod kyi lha tshogs rnams kyis bskor ba dbyar gyi char sprin g.yo ba ltar mos pa bya'o :
de ltar gsal ba'i spyi bor oM/
mgrin par AH
thugs kar hU~M/
thugs ka'i hU~M las 'od zer 'phros pas 'og min gyi gnas nas 'dir byon par bsams la /
spyan 'dren pa ni /
hU~M:
'og min chos dbyings rab 'byams pho brang nas :
bde gshegs zhi khro'i lha tshogs dbyings nas bzhengs :
chos nyid ngang nas 'gro don skur sprul pa :
yab yum 'khor bcas gnas 'dir gshegs su gsol :
badzra sa mA dza :
dzaHhU~M baM ho :
bzhugs su gsol ba ni /
hU~M:
ling rtse dgu yi pho brang chen po 'dir :
dug lnga me ltar 'bar ba'i gzhal yas su :
byol song nyi zla pad+ma'i gdan khri la :
bde gshegs zhi khro'i lha tshogs bzhugs su gsol :
sa ma ya tiSh+Tha lhan :
mchod pa 'bul ba ni /
hU~M:
bde gshegs rgyal ba 'khor dang bcas pa la :
phyi nang gsang mchod sman raka gtor ma dang :
sbyor sgrol glu dbyangs phyag rgya gar gyis mchod :
'dod yon lnga dang bla med tshogs mchod 'bul :
tshe dbang mchog gi dngos grub bstsal du gsol :
sa ma ya a la la ho :
bstod pa ni /
hU~M:
pho brang dgu rdzogs dur khrod gzhal yas khang :
dus gsum rgyal ba thams cad 'dus pa'i lha :
'gro ba'i don du mngon sum skur sprul pa :
che mchog yon tan yang dag 'dus pa'i rtsal :
'jam dpal skur gyur pad+ma dbang chen gsung :
phrin las phur pa mngon rdzogs ma mo'i sku :
rig 'dzin slob dpon 'jig rten 'dus pa'i gtso :
drag po khro 'dus dkyil 'khor dgu yi lha :
bka' sdod rab 'jigs pho nya las mkhan bcas :
bka' brgyad 'dus pa'i lha la phyag 'tshal bstod :
sgrub pa bka' brgyad bdun brgya nyer lnga la :
mchod cing bstod do dngos grub rnam gnyis stsol :
bzlas pa bya ba ni /
rang gi thugs rin po che zur brgyad pa mchong gur phub pa lta bu'i klong du pad nyi zla ba'i dkyil 'khor la rang 'dra ba'i ye shes sems dpa' tshon gang ba /
de'i thugs kar rdo rje sngon po rtse lnga pa'i lte bar nyi ma la gnas pa'i mi 'gyur ba'i thig le hU~M yig gi mthar sngags kyi phreng ba rnams shin tu phra ba'i gzugs kyis gnas pa las 'od zer 'phros /
rgyal ba rnams mchod cing 'gro ba'i don byas /
byin rlabs dang dngos grub thams cad tshur bsdus nas bdag la thim /
snod bcud dag pa lha dang gzhal yas khang gi rang bzhin dang /
grags stong rdo rje'i sngags sgras zhing khams thams cad yongs su gang bar bsams la /
oM b+ho d+hi tsit+ta ma hA su kha dz+nyA na d+hA tu A:
zhes zhi ba spyi dang /
oM badzra tsaN+Da sarba duSh+TAn ta ka ha na da ha pa tsa hU~M phaT:
ces khro bo spyi bsdus kyi snying po bzla'o //
thun mthar /
hU~M/
ye shes lha tshogs spyan 'dren gshegs //
phyi nang gsang ba'i mchod pa 'bul //
sku gsung thugs yon phrin las bstod //
bag med 'gal 'khrul nyams chag bshags //
ma hA a mr-ita rak+ta ba liM ta khA hi /
zhes mchod pa'ang bya'o //
rjes su tshogs mchod mdor bsdus byed par spro na /
tshogs rdzas kyi dngos po ci 'byor ba bshams shing byin gyis brlab pa ni /
hU~M/
raM yaM khaM las me rlung chus /
tshogs kyi dngos 'dzin bsregs gtor bkrus //
slar yang b+h+rU~M oM AHhU~M hrIHsa //
ngo mtshar mchod sprin chen por gyur //
raM yaM khaM/
oM AHhU~M ha ho hrIH
lan gsum /
tshogs zhing spyan 'dren pa ni /
hU~M/
chos dbyings 'gyur med 'og min zhing khams nas /
bde gshegs zhi khro bka' brgyad lha tshogs rnams /
ye shes tshogs la spyan 'dren gshegs su gsol //
'dod yon mchod bzhes tshe dbang dngos grub stsol //
badzra sa mA dzaH
dzaHhU~M baM hoH
de nas tshogs phud cha gsum du spros la /
dang po mchod pa ni /
bla med mchog gi mchod pa dam pa 'di //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
thugs dam bzhin las ci bder bzhes su gsol //
oM ga Na tsakra pany+tsa kA ma gu Na pra tIts+tsha swA hA/
zhes 'bul /
bar pa bshags pa ni /
bdag cag ma rig lus dang ngag sems kyis //
bag med spyod pas dam las 'gal gyur te //
dkyil 'khor lha tshogs thugs dang ci 'gal ba //
'dod yon tshogs kyi mchod pas bskang zhing bshags //
yig brgya bzla /
tshogs tha ma ni /
e nr-i tri zhes pas dmigs bya rten dang bcas pa bskyed /
dzaHhU~M baM hoHsa dgug gzhug bya /
oM badzra ma hA kro d+ha pad+ma kro d+hI shwa rI badzra kI li kI la ya ma hA yak+Sha kA la rU pa karma raM raM dz+wa la raM hU~M phaT/
sarba nr-i tri sha trUM mA ra ya rbad /
ces bsgral la /
dgra bgegs gdug pa bsgral pa'i sha khrag rus //
dug gsum dbyings su sbyangs pa mchod pa'i sprin //
zag med bdud rtsir sbar nas 'bul lags na //
rngams pa'i stabs kyis dgyes par bzhes su gsol //
mAM sa rak+ta keM ni ri ti a mr-ita pU dza khA hi /
zhes bstab /
de nas tshogs la rol /
lhag ma /
oM AHhU~M pany+tsa a mr-ita hU~M ha ho hrIHsa brlab /
e A ral+li hrIM hrIM dzaHsa spyan drang /
hU~M/
mkha' 'gro ging lang dbang phyug ma //
ma bdun sring bzhi 'bar ma brgyad //
pho nya la sogs lhag sdud tshogs //
dpal gyi pham phab 'di gsol la //
sngon tshe dpal gyi bka' lung bzhin /
bcol pa'i phrin las grub par mdzod //
oM uts+tshiSh+Ta ba liM ta b+hak+Sha sI swA hA/
zhes 'bul /
he ru ka dpal grong khyer du //
tshogs kyi 'khor los mchod pa yis //
bdag gzhan 'gro ba ma lus pa //
dkyil 'khor gcig tu 'grub par shog
/ces smon lam gdab bo //
mthar gtang rag gi don du /
oM shrI badzra he ru ka sa pa ri wA ra ma hA sh+ma sha na puSh+paM d+hU paM gan+d+haM ne wid+ya shab+da pU dza hoH
ma hA pany+tsa a mr-ita khA hi /
ma hA rak+ta khA hi /
ma hA ba liM ta khA hi /
zhes dang /
yang dag 'jam dpal gshin rje pad+ma dbang //
rdo rje gzhon nu bla med he ru ka
/che mchog rig 'dzin dregs 'dul drag sngags sogs //
bka' brgyad lha tshogs rnams la phyag 'tshal bstod //
ces bstod /
yi ge brgya pas nongs pa bshags /
tshogs mgron sogs rten yod na brtan bzhugs dang /
med na badzra muHsa /
ye shes kyi 'khor lo dbyings su gshegs /
bdag nyid dam ye dbyer med pa'i dkyil 'khor gsal bar bltas la /
hU~M/
chos nyid skye ba med pa las //
'gag med dkyil 'khor 'khor lor shar //
'gag pa nyid na 'gag med pa //
spros bral ka dag klong du thim //
hU~M hU~M hU~M/
zhes 'od gsal gyi dbyings su bsdu /
phaT phaT phaT/
slar yang bdag nyid he ru ka'i skur gyur pa'i spyi bor oM/
mgrin par AH
thugs kar hU~M gis mtshan par gyur /
oM badzra kA wA tsi rak+Sha rak+Sha hU~M/
zhes thun mtshams kyi lhar ldang zhing gnas gsum bsrung /
mi gnas ye shes thugs kyi dkyil 'khor du //
'gyur ba med par lhun gyis grub pa dang //
rab 'byams rgyal ba rnams kyi gnas thob nas //
'gro ba yongs kyi dpal du 'gyur bar shog
/ces dge ba bsngo /
byin rlabs mchog stsol rtsa brgyud bla ma dang //
dngos grub char 'beb zhi khro bka' brgyad lha //
dregs pa'i sde dpon dam can gter srung sogs //
rab 'byams dkyil 'khor 'khor lo'i bkra shis shog
/ces sogs shis pa brjod pas mtha' brgyan par bya'o //
zhes pa 'di'ang khyer bde ba'i slad du rat+na bi dza yas legs par sbyar ba'i yi ge pa ni 'gyur med gzhan phan lhun grub bo //
slar yang rgyun gyi rnal 'byor dang /
sgrub pa chen po'i skabs dzapa? rgyun pa rnams kyis las byang mdor bsdus kyis gzhung bsrang ba sogs kyi tshe 'jug pa bde ba'i dbang du byas te sbyor rjes kyi cho ga'i yan lag skabs su bab pa 'ga' zhig gis brgyan te bklag pas grub par mtsho skyes bla ma dgyes pa'i 'bangs mkhyen brtse'i dbang pos bris pa dge legs su gyur cig
/sarba dA mang+ga laM//

//
