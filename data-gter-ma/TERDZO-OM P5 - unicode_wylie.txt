A+o~M swasti /
zhi dang khro bo ma lus pa'i //
dkyil 'khor rgya mtsho'i khyab bdag gang //
rig 'dzin bla ma'i rnam rol can //
der btud sgrub thabs snying por spel //
'dir yongs rdzogs bla sgrub dang 'brel ba gtor dbang gi cho ga la gsum ste /
sbyor ba yo byad kyi bsham dang /
dngos gzhi sgrub thabs dang /
dbang gi cho ga'o //
dang po yo byad kyi bsham ni /
rdul tshon gyi maN+Dal lte ba mthing ga la pad+ma 'dab bzhi dang 'dab brgyad 'dab ma bcu drug gis rim par bskor ba'i phyir rdor ra me ri dang bcas pa bris pa'am /
'bru'i tshom bu pad+ma ris su bkod pas kyang rung ste /
de'i dbus su many+dzi la sogs pa'i stegs la /
dpal gtor rin po che 'bar ba pad 'dab brgyad dang ril bus bskor ba spod dang bza' bca' sna tshogs kyis bran pa la dar gyi gdugs phub pa bkod /
de'i mthar phyi mchod rnams dang /
bur sbrang sbyar ba'i bdud rtsi'i zhal bu dang /
sman raka
/bka' srung gi gtor ma sogs nyer mkho'i yo byad thams cad bsham mo //

//gnyis pa sgrub thabs las /
sngon 'gro ni /
bgegs bskrad /
mtshams gcad /
skyabs sems mchod rdzas byin rlabs rnams ni gsang 'dus las byang bzhin no //
dngos gzhi lha bskyed pa ni /
pad+ma rin chen 'od 'bar dbus //
zhes pa yan gsang 'dus ltar la /
de dbus seng ge glang chen rta //
rma bya shang shang gis btegs pa'i //
rin chen khri rkang pad+ma'i steng //
A+o~M las bla ma rdo rje 'chang //
smug nag 'khor lo dril bu 'dzin //
phag mo yum dang mnyam par sbyor //
phyogs bzhir rigs bzhi'i thod phreng bzhi //
dkar ser dmar ljang yum dang bcas //
de mthar sprul pa'i mtshan brgyad dang //
rig 'dzin bcu drug mkha' 'gro ging //
zhes pa'i rjes su /
rdo rje rin chen pad+ma las //
zhes pa nas /
ye shes lnga yi dbang rdzogs shog
/ces pa'i bar sbyar la /
spyan 'dren nas gzung bstod pa'i bar yang thod phreng las byang bzhin byas la /
dzapa? bzla ba ni /
rang gi snying ga'i hU~M gi 'od zer gyis lha so so'i thugs ka'i sa bon bskul bas sngags kyi 'od zer rang sgra dang bcas te snod bcud thams cad la phog
/snod gzhal yas khang dang bcud ye shes lha'i sku gsung thugs su sad par byas nas phrin las bzhi lhun gyis grub par bsam la /
A+o~M badzra gu ru pad+ma sid+d+hi AHhU~M:
zhes dang /
A+o~M AHhU~M badzra gu ru pad+ma thod phreng rtsal ha ri ni sa ra tsa hri ya sid+d+hi pha la hU~M:
zhes pa ci nus su bzla'o //
rjes tshogs mchod dang /
gter srung mchod pa sogs kyang gzhan bzhin bya'o //
!
//gsum pa gtor dbang gi cho ga ni /
sngar bshad pa'i yo byad kyi bsham dang ldan pas /
bdag mdun dbyer med du bsgoms nas dzapa? bzla /
ting nge 'dzin gyi dbang blang ba rnams bya'o //
slob ma'i bya ba ni /
khrus bya /
bgegs bskrad /
sngon 'gro'i chos bshad ci rigs pa las /
'dir ni gter ston chen po mnga' bdag nyang ral pa can gyis gter nas gdan drangs te sras 'gro ba'i mgon po la gnang ba nas drin can bla ma dam pa'i bar du brgyud pa dang /
gter kha 'og ma'i byin rlabs kyi chu bo yang gcig 'dres su bzhugs shing /
brgyud pa de las byung ba'i gdams pa 'di nyid kyi sgo nas khyed rnams byin gyis rlob par byed pa yin la /
de la slob dpon gyi bya ba rnams sngon du song /
zhes sogs kyis mtshams sbyar la maN+Dal phul /
na mo :
bla ma bde gshegs sogs kyis skyabs 'gro /
sems bskyed 'gro ba sogs kyis sems bskyed /
yan lag bdun pa ni /
bla ma dkon mchog rnam gsum la //
lus ngag yid gsum gus phyag 'tshal //
phyi nang gsang gsum mchod pa 'bul //
sdig pa mi dge so sor bshags //
dge ba kun la rjes yi rang //
chos kyi 'khor lo bskor bar bskul //
mya ngan mi 'dar gsol ba 'debs //
dge bas byang chub che thob shog
/ces lan gsum dang /
khyad par du sems bskyed pa ni /
e ma hoH
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
zhes lan gsum du byas la /
snying po don gyi dkyil 'khor du 'jug pa'i phyir /
de yang 'di ltar 'khor bar snang dus nyid nas thams cad sangs rgyas kyi sku dang zhing khams chen por ye dag yongs rdzogs chen por bzhugs pa ni rten dang brten pa'i dkyil 'khor gyi snang cha sna tshogs par 'char bas mtshon pa yin no //
zhes bstan la gsol ba 'debs pa ni /
de ltar sangs rgyas kyi chos rnams rang la yod kyang mngon du ma gyur pa ni /
thugs kyi dkyil 'khor du dbang ma thob pas lan pas /
da dbang thob par byed pa la gsol ba 'debs dgos pas /
khyed rang rnams tha mal gyi rnam rtog thams cad spongs la lha dang bla ma la mos gus drag po bskyed nas gsol ba thobs shig
/ces brjod la /
bla ma rdo rje 'dzin pa ni /
khams gsum 'khor ba'i gnyen gcig pu //
'gro ba mgon med rnams kyi skyabs //
thar pa'i lam skas chen po ste //
ma rig sel ba'i sgron me la //
mun pa'i tshogs bdag skyabs su mchi //
'khor ba 'dam gyi tshogs nang du //
bying ba skyabs med bdag la skyobs //
nyon mongs me yis gdungs pa la //
thugs rje'i char gyis bsil bar mdzod //
thugs kyi dkyil 'khor bzang po 'dir //
bdag ni yang dag gzhug tu gsol //
zhes lan gsum gyis gsol ba btab la /
ye shes dbab pa ni /
slob ma lus drang por bsrang /
rlung bcing /
pad nyi ro'i gdan la pad+ma mkha' 'gro dmar mo gcer bu phyag rgya lngas brgyan pa bde ba'i gar stabs bsgyur ba'i snying gar 'od me long lta bu ha ri ni sas mtshan pa la shes pa ma yengs par gtod cig byas la /
ye shes pa kha char bu yug bzhin du spyan drangs nas slob ma la bstims par mos shing /
tshig bdun gsol 'debs dang sngags mthar A be sha ya AH
zhes btags pa bzla zhing spos rol bya'o //
dngos gzhi dbang bskur ba ni /
gtor ma lha'i dkyil 'khor yongs su rdzogs par gsal ba'i lha rnams kyi spyi bor A+o~M dkar po mgrin par AHdmar po thugs kar hU~M sngon po rnams kyis mtshan par mos la /
gtor ma'i lha'i dbu gtsug gi A+o~M las 'od zer dkar po dpag med 'phros /
phyogs bcu'i sangs rgyas thams cad kyi sku'i dkyil 'khor spyan drangs /
khyed rang rnams kyi spyi bor thim /
lus kyi sdig pa sbyangs /
sku'i dngos grub bdud rtsi dkar pos lus khengs /
bum pa'i dbang thob /
dbang rtags spyi bor A+o~M dkar pos mtshan par mos su bcug la gtor ma spyi bor bzhag la /
e ma 'o /
ngo mtshar rmad du byung ba'i dbang //
bla ma rnams dang gcig pa dang //
yi dam lha dang gnyis su med //
mkha' 'gros byin gyis brlab pa'i phyir //
dam rdzas gtor ma'i dbang bskur bas //
rtsa ba gsum gyi byin rlabs kyis //
sku yi byin rlabs lus la zhugs //
lus kyi sgrib pa byang gyur nas //
sku mi 'gyur tshe yi dbang thob shog
/A+o~M AHhU~M gu ru de ba dzo ki DA ki nI kA ya ba lin+ta a b+hi Shiny+tsa A+o~M A+o~M A+o~M/
zhes brjod /
de bzhin du gtor ma'i lha'i mgrin pa'i AHlas 'od zer dmar po dpag med 'phros /
phyogs bcu'i sangs rgyas thams cad kyi gsung gi dkyil 'khor spyan drangs /
khyed rang rnams kyi mgrin par thim /
ngag gi sdig pa sbyangs /
gsung gi dngos grub bdud rtsi dmar pos lus khengs /
gsang ba'i dbang thob /
dbang rtags mgrin par AHdmar pos mtshan par mos la gtor ma mgrin par bzhag ste /
e ma 'o /
ngo mtshar rmad du sogs las /
gsung gi byin rlabs ngag la zhugs //
ngag gi sgrib pa byang gyur nas //
gsung snying po lung gi dbang thob shog
/A+o~M AHhU~M gu ru de ba dzo ki DA ki nI wA ka ba lin+ta a b+hi Shiny+tsa AHAHAH
gtor ma'i lha'i thugs ka'i hU~M las 'od zer sngon po dpag med 'phros /
phyogs bcu'i sangs rgyas thams cad kyi thugs kyi dkyil 'khor spyan drangs /
khyed rang rnams kyi snying gar thim /
yid kyi sdig pa sbyangs /
thugs kyi dngos grub bdud rtsi sngon pos lus khengs /
shes rab ye shes kyi dbang thob /
dbang rtags snying gar hU~M sngon pos mtshan par mos la gtor ma snying gar bzhag ste /
e ma 'o /
ngo mtshar rmad du sogs las /
thugs kyi byin rlabs yid la zhugs //
yid kyi sgrib pa byang gyur nas //
thugs skye med rdo rje'i dbang thob shog
/A+o~M AHhU~M gu ru de ba dzo ki DA ki nI tsit+ta ba lin+ta a b+hi Shiny+tsa hU~M hU~M hU~M/
zhes brjod /
dbang bzhi pa ni /
thams cad kyis hU~M hU~M hU~M zhes dbyangs dang rol mor bcas pas byin phab nas nyams spar la /
phaT ces drag por brjod nas lus sems khong klod la /
kye /
skal ldan rnams sems 'das pa'i rjes ma gcad /
ma 'ongs pa'i sngon ma bsu /
da ltar 'phro 'du'i rtog tshogs rang babs su bzhag pa'i dus na /
phyi snang ba ma 'gags pa gsal sing nge /
nang rig pa mi rtog par rjen sang nge /
bar lus sems bde me re ba'i rang ngo la ltos dang /
bden med du bun ne /
rjes med du khres se /
rtsa bral du shig ge
/zang thal spro bsdu dang bral ba'i rig pa 'di rang ngo shes pa ni tshig dbang rin po che thob pa zhes bya ba yin te /
gsang ba sgra rgyud las /
rang byung rig pa don gyi dbang //
sal le sing nge 'bol le ba //
stong gsal ston ka'i nam mkha' bzhin //
chos sku nyag gcig don gyi dbang //
zhes gsungs pas rang sems ye sangs rgyas pa rang ngo shes thog tu 'jog pa las bsgrub bya gzhan med de /
dus bzhi phyogs bcu gang nas kyang //
rdzogs pa'i sangs rgyas rnyed mi 'gyur //
sems nyid rdzogs pa'i sangs rgyas te //
sangs rgyas gzhan nas ma 'tshol cig
/btsal kyang rgyal bas mi rnyed do //
zhes gsungs pa ltar shes par gyis shig
/de ltar na dbang snga ma gsum gyis snang bcas thabs kyi rim pa dang /
phyi mas snang med shes rab kyi rim pa ste /
bskyed rdzogs kyi lam las sku bzhi'i go 'phang la dbang bar byed pa yin no //
de yang gtor ma rin po che 'bar ba 'dis mtshon te /
dang po gsum la gtor ma lha dang gzhal yas khang du shes pas snang bcas kyi dbang bskur ba'i don dang /
bzhi pa'i skabs su gtor ma'i brdas /
gzhi 'khor 'das dbyer med /
lam thabs shes zung 'brel /
'bras bu sku gsum dbyer med rnams mtshon pa'o //
zhes brda don ngo sprad do //
rjes ni lha'i rnam pa gsal btab la /
slob dpon gyi snying ga nas sngags kyi phreng ba thon pa zhal gyi sgo nas slob ma'i khar zhugs snying ga'i sa bon la thim par sgoms shig byas la sngags kyi rjes zlos lan gsum gyis bzlas lung 'bogs /
gtor ma'i lha so so'i snying gar bstim la /
gtor ma lha'i zhal zas 'dod yon lnga'i sprin 'phro ba mdun gyi nam mkhar rtsa ba gsum gyi dkyil 'khor gsal ba la mchod cing bstod nas /
mthar gtor ma dngos grub kyi rdzas 'chi med bdud rtsir gyur par bsam la gtor zan kham re dang ka pA la'i bdud rtsi hub re dngos grub tu byin la dam tshig khas blang ba dang /
maN+Dal 'bul ba sogs bya /
rjes gtor ma gtong ba /
gtang rag gi mchod bstod /
nyer bsdu /
smon lam shis brjod rnams bya ste cho ga rigs mthun gang bde las so //
'byung 'a~Xgyur 'khrul me~Xd rdo~X rje~X'i gsung //
ji bzhin nyang gter bla sgrub don //
kun mkhyen chos rje'i legs bshad kyi //
snying po'i ngag 'don dril ba lags //
nyang lugs bla ma zhi ba'i sgrub thabs dang 'brel ba'i gtor dbang gi le tshan no ///
/
