@#//
zab bdun rgyud zab sgyu 'phrul las /
tshe skor phrin las rgyas pa dang 'brel ba'i dbang bskur gsal byed bdud rtsi'i chu rgyun zhes bya ba bzhugs so //
na mo gu ru A yuHpa ta ye //
nam mkha'i rang bzhin 'gyur med chos kyi sku //
rang rtsal ye shes snying po rigs lnga yis //
rtog 'khrul 'pho chen rtag pa dam par bcings /
'khor 'das srog tu bzhugs la gus phyag 'tshal //
rmad byung gsang ba sgyu 'phrul gyi //
tshe skor smin byed ma bu gnyis //
zung bsdebs lag tu blang ba'i tshul //
ci thod 'chol med bya phyir dgod //
thugs dam zab pa skor bdun gyi rdor sems sgyu 'phrul drwa ba zhi ba lnga bcu rtsa bzhi pa'i dkyil 'khor du 'chi med tshe'i dbang bskur ba'i tshul la gsum /
sbyor ba yo byad kyi gshom /
dngos gzhi sgrub cing dbang bskur ba /
rjes kyi bya ba'i rim pa'o //
dang po ni /
dge zhing bkra shis pa'i gnas dang dus bzang po la bab pa'i tshe /
sgrub khang rten dang rgyan gyis spras pa'i gung du stegs bu gru bzhi khebs ldan gyi steng gzhung mthun ras bris kyi dkyil 'khor bkram pa'i phyogs bzhi dbus lngar many+dzi la rin po che'i bum pa dri bzang gi chus sum gnyis bkang ba lnga bkod pa'i dbus sman lnga dang mgul chings dkar po /
shar 'bru lnga dang sngon po /
lhor rin chen lnga dang ser po /
nub dri lnga dang dmar po /
byang snying po lnga dang ljang gu bcas bcud mdog so so kha byang gzungs thag ldan par bya /
zhi lha nga bzhi'i sku tsaka phyogs so sor bgos te bum pa'i kha rgyan la bzhugs pa'am sbams nas dbus mdun du bkod /
dbus bum gyi steng ngam rgyab tu khri'u la tshe 'brang rgyan ldan /
g.yas su b+han+d+ha mtshan ldan mar gyi gzed kha byas pa'i nang du chang bzang po dang mar zan gyi ril bu blugs pa //
g.yon du tshe rten mar me gsal ba /
mdun du tshe chang mngar gsum sbyar ba /
dbus su tshe mda' rgyan ldan /
mtshams bzhir mda' dar dkar /
sngo /
dmar /
ljang bzhi btsug
/tshe nas /
las bum /
sman raka gtor gsum /
chu gnyis nyer spyod rnams spyi ltar rgyas par bsham /
sngon gtor tshogs kyi yo byad bka' srung dang chad brtan sogs cho ga la mkho ba thams cad tshogs par bya'o //
gnyis pa la gnyis /
dang po dbang don sgrub mchod ni /
spyir 'di nyid rgyud zab sgyu 'phrul dang 'brel ba'i dbang gis /
phrin las spyi chings sngon rjes gnyis dang /
sgyu 'phrul lcags byang ma'i las byang dang bsdeb dgos shing /
zangs byang ma dang bsdeb na'ang chog mod /
chos sde rigs mthun zhing khyer bde ba'i dbang gis rtsa gsum tshe dkar gyi phrin las dang bsdeb chog pa'ang gter gzhung las dngos su bstan pas de dag gang la brten kyang 'dra bas /
so so'i sngon 'gro nas bstod pa'i bar phrin las kyi gzhung bsrang /
lha bskyed 'di nyid kyi phrin las rgyas par 'byung ba ltar bdag mdun dbyer med du bskyed /
bzlas pa'i dbur mdun dkyil gyi go sar dzapa? khang phyes la /
rigs lnga so so'i dzapa?baskul 'phro 'dus zlas pa lnga po cha snyoms pa dang tshe 'gugs /
tshe rdzas bcud bsdus /
bum pa sgrub pa rnams grub nas /
longs khyab yod na tshe skor gso ba gsum ldan ltar phyi nang gsang ba sogs mchod pa nas bstod cing thugs dam skul ba'i bar btang /
longs khyab med na bum bzlas 'phros mchod bstod mdor bsdus kyis 'thus /
gang ltar bum lha 'od zhu dang nongs bshags yig brgya brjod /
las bum du rta mgrin bskyed bzlas byas la phrin las ltar bdag 'jug blang grub na legs /
gang ltar bka' gter srung ma'i gtor 'bul dang tshogs byin rlabs nas bsgral bstab bar song nas gong du bdag 'jug ma blang na rig pa'i me tog dor /
slob ma gzhug par gnang ba nod do //
gnyis pa dbang bskur dngos ni /
slob ma rnams khrus nas dbyung /
bgegs gtor btang zhing mtshams bcad la srung 'khor bsgom /
sems bskyed gsal gdab /
mtshams sbyor tshe dbang spyi'i rnam gzhag rgyas bsdus ci rigs pa dang /
bye brag tu /
de la ngo bo de bzhin gshegs pa thams cad kyi chos kyi dbyings shin tu sgrib bral gzhom gzhig bral ba'i ye shes mthar thug pa'i rang mdangs rig pa'i rtsal las /
nges pa lnga ldan longs spyod lhun gyis rdzogs pa'i zhing dang sku'i bkod pa nam mkha'i dbyings dang mnyam pa'i rgyan stug po bkod pa nyid /
yid bzhin nor bu'i rgyal po rten gyi dbang gis kha dog sna tshogs su snang ba bzhin gdul bya'i skal pa dang 'tshams par 'gag med thugs rje'i rnam rol cir yang 'char ba las /
'khor ba'i chu bzhis g.yengs pa'i skye dgu mtha' dag 'chi bdag gi 'jigs pa chen po las skyob cing gnas skabs dang mthar thug phan bde'i srog zungs stsol ba la mtshan dang rig sngags bzung ba'am dad pas mos pa tsam gyis kyang mngon par 'dod pa'i don bde blag tu 'grub pa'i phrin las phul du byung ba tshe bdag mgon po rigs lnga'i rnam par snang ba gang gi sgrub thabs khyad chos du mas gzhan las khyad par du 'phags pa 'di nyid /
sa bcu'i dbang phyug lha sras mu rub btsad po'i rnam 'phrul sprul pa'i gter chen 'gro 'dul mchog gyur gling pas 'og min karma'i gnas nas gu ru'i thugs dam zab pa skor bdun rgyud lugs gtsor ston pa lcags byang ma'i skor rnams dang /
ye rgyal nam mkha' mdzod nas lung lugs gtsor ston pa zangs byang ma'i skor rnams spyan drangs shing phal cher gtan la phab grub pa las /
'dir sgyu 'phrul rgyud lung rnams dang rjes su 'brel ba'i tshe bdag rigs lnga /
zhi ba lha lnga bcu rtsa bzhi pa'i dkyil 'khor du dbang bskur ma bu zung bsdebs kyi tshul du bsgrub pa la sogs kyis mtshams sbyar te maN+Dal 'bul du gzhug
/bla ma dkyil 'khor gyi gtso bo dang tha mi dad par bzhugs pa la yid ches mos gus kyi shugs bskyed la me tog dang bcas pa'i thal mo sbyar bas gsol ba 'debs pa 'di'i rjes zlos mdzod /
dkyil 'khor gtso bo bla ma dgongs su gsol //
bdag nyid ye shes dkyil 'khor 'dir zhugs shing //
bde bar gshegs pa yum dang bcas pa yi //
go 'phang bla na med pa thob bya'i phyir //
rdo rje'i dbang bskur dam pa bstsal du gsol //
lan gsum /
spros pa la dga' na 'jug pa'i skor rnams rtsa gsum tshe zab ltar sbyar chog
/mdor bsdus bdag 'jug ltar na /
thog mar rgyud rnam par dag cing snod rung du bya ba'i phyir /
sgyu 'phrul tshe lha'i dkyil 'khor bla ma rig 'dzin rgyal ba sras dang bcas pa'i spyan sngar /
pha mar gyur pa'i rigs drug 'khor ba'i sems can mtha' dag bcom ldan 'das tshe bdag rigs lnga'i go 'phang la 'god pa'i slad du skyabs su 'gro zhing byang chub mchog tu sems bskyed pa dang /
yan lag bdun gyis ma dag pa'i rgyud sbyong zhing rnam par dag pa'i tshogs gsog cing spel ba dang /
sdom pa gsum legs par bzung zhing tshul bzhin du bsrung bar bgyi'o snyam pas 'di'i rjes zlos /
ho :
bla ma tshe dpag med mgon dang :
sogs nas /
'grub par mdzod :
bar lan gsum /
des rgyud sbyong ba song nas dbang dang dngos grub bsdu ba'i slad du ye shes pa dbab pa yin pas khyed rang rnams sgo gsum gyi gnad legs par bcun la gzhan du ma yengs par dmigs pa 'di ltar du sgoms shig
/stong pa'i ngang las slob ma rnams /
skad cig pad+ma tshe dpag med :
sogs kyis gsal gdab cing spos dang rol mo sngags sgra sgrog pas byin dbab /
de ltar phab pa'i ye shes pa'i byin rlabs slob ma'i sgo gsum la rab tu gnas par byas par mos shig
/tiSh+Tha badzra /
zhes rdo rje dang me tog mgor bzhag la brtan par bya /
de rnams kyis sngon du 'gro ba'i chos mdor bsdus song nas /
dbang bskur dngos gzhi la rigs lnga'i bum dbang dang /
sku gsung thugs kyi dbang /
mtha' rten zhal bsro rgyas gdab gsum du yod pa las /
thog mar rigs lnga so so'i sgo nas tshe 'gugs shing bum pa'i dbang bskur ba la dmigs pa 'di ltar du sgoms shig
/khyed rang rnam snang tshe dpag med yab yum du gsal ba'i thugs kar 'khor lo dkar po rtsibs brgyad kha sbyor ba'i gwa'u'i nang du tshe rten oM dkar po 'od 'bar ba a nr-i hU~M gis mtshan pa dang /
bdag mdun dkyil 'khor pa'i sbyor mtshams nas 'od zer dpag tu med pa 'phros pas rtsa gsum bde gshegs rigs kyi byin rlabs dang dngos grub /
'jig rten gyi rgyal rigs dang nam mkha'i khams kyi tshe bcud dwangs ma thams cad oM dang 'od zer dkar po'i rnam par bsdus te dbus kyi bum pa'i lha tshogs dang /
khyed rang gi snying ga'i tshe rten la sib sib thim par sgoms shig
/mda' dar g.yab la /
hU~M:
chos dbyings ye shes ngang nyid las :
sogs kyis bskul cing tshe bkug
/dbus bum spyi bor bzhag la /
hU~M:
chos dbyings ye shes bum pa ru :
sogs kyis dbang bskur cing bum chu sbyin /
bum pa'i bdud rtsi dang tshe'i bcud kyis lus gang ba'i dwangs ma oM yig la thim pas bkrag mdangs 'od du 'bar /
gwa'u kha bsgrigs 'khor lo'i lu gu rgyud kyis bcings pas 'gyur med sku'i tshe dbang thob par mos shig
/khyed rang mi bskyod tshe dpag med yab yum du gsal ba'i thugs kar rdo rje sngon po rtse lnga kha sbyor ba'i gwa'u'i nang du tshe rten hU~M sngon po 'od 'bar ba a nr-i hU~M gis mtshan pa dang /
bdag mdun dkyil 'khor pa'i sbyor mtshams nas 'od zer dpag tu med pa 'phros pas rtsa gsum rdo rje rigs kyi byin rlabs dang dngos grub /
'jig rten gyi rje'u'i rigs dang chu'i khams kyi tshe bcud dwangs ma thams cad hU~M dang 'od zer sngon po'i rnam par bsdus te shar gyi bum pa'i lha tshogs dang /
khyed rang gi snying ga'i tshe rten la sib sib thim par sgoms shig
/mda' dar g.yab la /
hU~M:
me long ye shes ngang nyid las :
sogs kyis bskul cing tshe 'gugs /
shar bum dpral bar bzhag la /
hU~M:
me long ye shes bum pa ru :
sogs kyis dbang bskur cing bum chu sbyin /
bum pa'i bdud rtsi dang tshe'i bcud kyis lus gang ba'i dwangs ma hU~M yig la thim pas bkrag mdangs 'od du 'bar /
gwa'u kha bsgrigs rdo rje'i lu gu rgyud kyis bcings pas 'pho med thugs kyi tshe dbang thob par mos shig
/khyed rang rin 'byung tshe dpag med yab yum du gsal ba'i thugs kar rin chen ser po zur brgyad kha sbyor ba'i gwa'u'i nang du tshe rten trA~M ser po 'od 'bar ba a nr-i hU~M gis mtshan pa dang /
bdag mdun dkyil 'khor pa'i sbyor mtshams nas 'od zer dpag tu med pa 'phros pas rtsa gsum rin chen rigs kyi byin rlabs dang dngos grub /
'jig rten gyi bram ze'i rigs dang sa'i khams kyi tshe bcud dwangs ma thams cad trA~M dang 'od zer ser po'i rnam par bsdus te lho'i bum pa'i lha tshogs dang /
khyed rang gi snying ga'i tshe rten la sib sib thim par sgoms shig
/mda' dar g.yab la /
hU~M:
mnyam nyid ye shes ngang nyid las :
sogs kyis bskul cing tshe 'gugs /
lho bum rna ltag g.yas par bzhag la /
hU~M:
mnyam nyid ye shes bum pa ru :
sogs kyis dbang bskur cing bum chu sbyin /
bum pa'i bdud rtsi dang tshe'i bcud kyis lus gang ba'i dwangs ma trA~M yig la thim pas bkrag mdangs 'od du 'bar /
gwa'u kha bsgrigs rin chen lu gu rgyud kyis bcings pas rtsol med yon tan gyi tshe dbang thob par mos shig
/khyed rang mtha' yas tshe dpag med yab yum du gsal ba'i thugs kar pad+ma dmar po 'dab brgyad kha sbyor ba'i gwa'u'i nang du tshe rten hrIHdmar po 'od 'bar ba a nr-i hU~M gis mtshan pa dang /
bdag mdun dkyil 'khor pa'i sbyor mtshams nas 'od zer dpag tu med pa 'phros pas rtsa gsum pad+ma'i rigs kyi byin rlabs dang dngos grub /
'jig rten gyi dmangs rigs dang me'i khams kyi tshe bcud dwangs ma thams cad AHdang 'od zer dmar po'i rnam par bsdus te nub kyi bum pa'i lha tshogs dang /
khyed rang gi snying ga'i tshe rten la sib sib thim par sgoms shig
/mda' dar g.yab la /
hU~M:
sor rtog ye shes ngang nyid las :
sogs kyis bskul cing tshe 'gugs /
nub bum ltag par bzhag la /
hU~M:
sor rtog ye shes bum pa ru :
sogs kyis dbang bskur cing bum chu sbyin /
bum pa'i bdud rtsi dang tshe'i bcud kyis lus gang ba'i dwangs ma hrIHyig la thim pas bkrag mdangs 'od du 'bar /
gwa'u kha bsgrigs pad+ma'i lu gu rgyud kyis bcings pas 'gag med gsung gi tshe bcud thob par mos shig
/khyed rang don grub tshe dpag med yab yum du gsal ba'i thugs kar rdo rje ljang gu rgya gram kha sbyor ba'i gwa'u'i nang du tshe rten AHljang gu 'od 'bar ba a nr-i hU~M gis mtshan pa dang /
bdag mdun dkyil 'khor pa'i sbyor mtshams nas 'od zer dpag tu med pa 'phros pas rtsa gsum las kyi rigs kyi byin rlabs dang dngos grub /
'jig rten gyi gdol pa'i rigs dang rlung gi khams kyi tshe bcud dwangs ma thams cad AHdang 'od zer ljang gu'i rnam par bsdus te byang gi bum pa'i lha tshogs dang /
khyed rang gi snying ga'i tshe rten la sib sib thim par sgoms shig
/mda' dar g.yab la /
hU~M:
bya grub ye shes ngang nyid las :
sogs kyis bskul cing tshe 'gugs /
byang bum rna ltag g.yon par bzhag la /
hU~M:
bya grub ye shes bum pa ru :
sogs kyis dbang bskur cing bum chu sbyin /
bum pa'i bdud rtsi dang tshe'i bcud kyis lus gang ba'i dwangs ma AHyig la thim pas bkrag mdangs 'od du 'bar /
gwa'u kha bsgrigs rgya gram lu gu rgyud kyis bcings pas thogs med phrin las kyi tshe dbang thob par mos shig
/des phrin las rtsa ba'i dbang bskur grub nas /
gnyis pa tshe skor gso ba gsum ldan ltar sku gsung thugs kyi dbang rnams rim par 'byung ba'i dang po sku'i dbang bskur ba la dmigs 'dun 'di ltar mdzod cig
/tshe lha sgyu 'phrul zhi ba'i dkyil 'khor pa rnams kyi sku las ye shes kyi sku mar me gcig las gnyis chad kyi tshul du 'phros /
khyed rang rnams kyi lus kyi gnas so sor thim par mos shig
/tsakli rnams kyis rim par dbang bskur la /
hU~M hrI:
chos dbyings ye shes bcom ldan tshe yi bdag :
sogs gso ba gsum ldan nang gi bstod pa'i tshig mjug
/rnam snang tshe dpag med pas dbang bskur ro :
sogs bsgyur /
bar mtshams rnams su /
oM A yur+dz+nyA na tshe b+h+rU~M hU~M:
zhes pa'i sngags sbyar la sgo ma bzhi yan chad tshang bar bskur /
tshe 'brang thogs la /
de'i mtha' rten du /
tshe'i 'brang rgyas 'di nyid zla gam dbang gi gzhal med khang ye shes 'od lnga 'bar ba'i klong du /
tshe bdag rigs lnga yab yum rang snang sprul pa'i 'khor dang bcas te bzhugs pa'i 'od zer 'phro 'dus 'khor 'das brtan g.yo'i dwangs bcud thams cad bdud rtsi 'od lnga'i rnam par bsdus te thim pas sku gsung thugs las 'chi med bdud rtsi'i rgyun bab /
khyed rang gi sgo gsum gyi dwangs srog la thim pas rtog sgrib bag chags thams cad byang /
mi shigs dwangs ma gsum ldan gyi ngo bor smin te skye 'chi bgres rgud bral ba'i rdo rje'i sku thob par mos shig
/hU~M hrI:
mi 'gyur tshe 'brang pad+ma rA ga'i mdog :
sogs brjod la spyi bor bzhag
/des lus kyi sdig sgrib bag chags dang bcas pa dag
/snang stong lha'i 'khor lo bsgom pa la dbang ba yin pas deng phyin chad tha mal gyi snang zhen kun la bskyed pa lha'i gzer gyis thebs par gyis shig
/gnyis pa gsung bzlas pa sngags kyi lung sbyin pa la dmigs pa 'di ltar du mdzod /
slob dpon dang dbyer ma mchis pa'i tshe bdag rigs lnga'i rgyal ba rnams kyi thugs ka'i sngags phreng las sngags phreng gnyis pa 'phros /
zhal nas thon te khyed rang rnams rigs 'dus tshe dpag med par gsal ba'i zhal du zhugs /
thugs kar phyag mtshan gwa'u kha sbyor gyi dbus su rigs lnga so so'i sa bon a nr-i hU~M gis mtshan pa'i mthar 'khod /
de las 'od zer 'phros pas 'khor 'das brtan g.yo'i tshe bcud dpa' bo 'bru lnga'i rnam par bsdus te sa bon sngags phreng dang bcas pa la thim pas bkrag mdangs 'bar ba'i 'od kyis lus thams cad gang /
rigs lnga'i tshe'i dngos grub thob par mos la /
sngags rnams kyi rjes zlos /
phreng ba sbrel la /
oM na mo b+ha ga wa te bai ro tsa na a pa ri mi ta sogs sngags tshan lnga po tshar gsum re rjes zlos byar gzhug
/mthar phreng ba mgrin par bzhag la rten snying dang /
su pra tiSh+Thas brtan par bya /
mtha' rten du bdud rtsi la brten te gsung gi dbang bskur ba ni /
thabs shes bde skyong yangs pa'i snod du zung 'jug tshe lha yab yum rnams mnyam par sbyor ba'i bde chen byang chub sems kyi 'od zer 'phro 'dus srid dang zhi ba'i tshe bcud thams cad bdud rtsi'i rang bzhin du bsdus shing thim pa 'od du zhu ba'i 'chi med kyi btung ba 'di nyid /
khyed rang rnams la byin pas lce rdo rje hU~M gis mtshan pa'i sbubs nas brgyud /
rtsa khams bdud rtsi'i dwangs mas gang ste rlung sngags dbyer med du smin /
gzhom med rdo rje nA da'i gsung thob par mos shig
/bdud rtsi sbyin la /
hU~M hrI:
gangs ri lhun chags g.yu mtsho gtan 'khyil dang :
sogs brjod /
des ngag gi sdig sgrib bag chags dang bcas pa dag
/grags stong sngags kyi bzlas brjod byed pa la dbang ba yin pas deng phyin chad tha mal gyi sgra skad dang rtog tshogs kun la bzlas pa dzapa? dang 'phro 'du ting nge 'dzin gyi gzer gyis thebs par gyis shig
/gsum pa mar me la brten te thugs kyi dbang bskur ba ni /
khyed rang rnams kyi phung khams rtsa rlung thig le rig mdangs dang bcas pa rang byung ye shes chen po'i snang gsal du lhun gyis grub pa nyid rtsa gsum rgyal ba sras dang bcas pa la phul bas de dag las byin rlabs thugs rje'i 'od zer dpag tu med pa byung /
rtog sgrib mun pa thams cad bsal /
slar yang bla ma dang mdun bskyed dkyil 'khor dbyer ma mchis pa'i thugs ka nas ye shes lnga'i rang bzhin gwa'u sngags phreng srog yig dang bcas pa byon /
khyed rang rnams kyi sems dang gnyis su med par gyur par mos la /
dbyings ka dag stong nyid spros pa bral ba'i ngang du rang rig 'od gsal khyab bdal lhun grub chen po gdod nas zung du 'jug pa'i gshis lugs ma bcos pa'i ngang la mnyam par zhog cig
/tshe rten mar me sbar ba snying gar bzung la /
hU~M hrI:
thabs shes lus mtshon nyi zla'i gwa 'u ru :
zhes sogs brjod /
des yid kyi sdig sgrib bag chags dang bcas pa dag
/rig stong chos nyid kyi dbyings su mnyam par 'jog pa la dbang ba yin pas deng phyin chad gzung 'dzin 'khrul pa mtha' dag la dgongs pa mi 'gyur ba'i gzer gyis thebs par gyis shig
/gsum pa de ltar rdo rje tshe'i dbang dang dngos grub rdzogs pa la /
brtan g.yo'i bcud dang snying po thams cad bsdus pa'i tshe chang 'chi med bdud rtsi'i dwangs bcud bkra shis zhal bsro'i skyems su byin par mos shig
/hU~M hrI:
mi 'gyur tshe la longs spyod cing :
sogs phrin las gsham nas 'byung ba ltar brjod la tshe chang sbyin /
skabs 'dir gal chen la zab pa'i tshe bcud bsdu ba gud byang bzhin du bya bar gsungs pa ni /
dbang bskur dkyus tsam la mi dgos /
de ltar 'chi med tshe'i dbang chen thob pa de nyid mi nyams brtan pa'i phyir rgyas 'debs pa yin pas dmigs pa 'di ltar du mdzod /
'khor 'das brtan g.yo kun gyi tshe bcud dwangs ma thams cad snying ga'i tshe rten la thim pas 'chi med g.yung drung lta bu'i tshe dang gzhom med rdo rje lta bu'i srog thob /
gwa'u lnga po kha 'grigs shing phyag mtshan rnam lngas rgyas btab /
gdod nas skye 'chi 'pho 'gyur dang bral ba gnas lugs gzhi'i khams lnga'i ngo bor gcig tu bzlums pas tshe bdag rigs lnga'i rgyal ba dang dbyer med rtag pa dam par byang chub par mos shig
/hU~M hrI:
snying ga'i nyi zla'i gwa 'u rigs lnga po :
sogs brjod la tshe nas 'thor /
spro na bkra shis rdzas rtags rgyal srid kyis mnga' gsol /
rten snying bzla zhing shis brjod rgyas par dbyangs su gyer ro //
gsum pa rjes ni /
de ltar sgyu 'phrul zhi ba 'chi med tshe'i dkyil 'khor chen por dbang bskur yongs su rdzogs pa legs par grub pa ste /
gzhung las /
des ni 'chi med tshe dbang thob :
bgres med sku dang rgud med gsung :
'pho med bde chen thugs la sogs :
'dod pa'i dngos grub 'bad med 'byung :
zhes sogs phan yon rgya cher ldan pa yin pas spro ba bskyed la rtsa ba dang yan lag gi dam tshig spyi dang khyad par du bshad pa rnams tshul bzhin bsrung bar bgyi'o snyam pas 'di'i rjes zlos /
gtso bos ji ltar sogs dang /
gtong rag maN+Dal /
lus 'bul /
dge bsngo rnams byas la slob ma rang gnas su btang ngo //
slob dpon gyis tshogs la rol zhing lhag chog nas shis brjod la sogs pa'i bar gsang ba spyi dang bye brag las gzhung gang la brten pa ltar mtha' rgyas su bya'o //
skye 'chi'i bdud bral thig le chen po'i dbyings //
gdod nas 'gyur med brtan g.yo kun gyi srog
/sgyu 'phrul tshe bdag rigs lnga rang rig dang //
gnyis med ye shes snying por byang chub shog
/'di la rgyas par byed na sgyu 'phrul zhi ba dang rtsa gsum tshe zab gang rung gi sbyor mjug dang sbrel dgos kyang 'dir de dag sngon song slob ma la dngos gzhi'i rgyun tsam spel ba'i cha rkyen du dmigs nas /
gter chen nyid kyi phyag bzhes ltar pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por bgyis pa dge legs 'phel //

//
