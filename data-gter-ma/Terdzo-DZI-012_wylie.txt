@#//
dag snang gsang ba'i skor las /
rigs 'dus tshe sgrub pad+ma'i rgya can bzhugs so //
rdor brag rig 'dzin bdun pa kun bzang 'gyur med lhun 'grub dag snang /
na mo A yur de ba sid+d+hi pha la hU~M/
kho bo rig 'dzin sprul pa'i sku'i mtshan tsam 'dzin pa kun bzang 'gyur med lhun grub tu 'bod pa'i b+hu su ku pa bdag
/shing glang sa ga zla ba'i tshes bcu'i snga char tshe sgrub sku gsum rigs 'dus kyi bzlas thun skabs /
nam mkha' nas sngags kyi rang sgra grags pa'i rkyen gyis snang ba zi bun du song nas chang gis myos pa lta bu'i nyams snang la /
gu ru rin po che mngon rtogs dang mthun par mjal bas dbang bskur ba'i nyams dang /
de'i mdun mtsho rgyal bod mo'i rnam pa can phyag na pi waM bsnams pa'i sgra dang lhan cig gdams pa 'di ltar du bstsal ba'i nyams shar ro //
kye hoHmkha' 'gro'i bu khyod nyon :
snyigs dus tshe la bar chad mang :
khyad par dam tshig nyams grib kyis :
glo bur 'chi ba 'byung srid pas :
gu ru rje la gsol ba thobs :
zab mo'i gdams pa 'di ltar sgoms :
skyabs sems mchod pa byin gyis brlab :
rlung ro bsal zhing 'jam rlung gzung :
rig pa stong gsal brjod med ngang :
skad cig dran rdzogs lha skur gsal :
a :
rang byung ye shes rol pa'i rtsal :
pad+ma tshe yi zhing khams su :
rdo rje'i srung 'khor sra zhing brtan :
tshe yi pho brang 'od du 'bar :
de dbus sna tshogs rdo rje dang :
lcags kyi pad nyi zla ba'i dbus :
rig pa rang byung gnyug ma'i lha :
ma hA gu ru tshe dbang rtsal :
dmar gsal zhi 'dzum khro bo'i nyams :
phyag g.yas rdo rje mda' dar g.yab :
g.yon pas dril bu tshe bum bsnams :
pad zhwa gsang phod snam sbyar gsol :
za hor smug ber brjid ldan bklubs :
rdo rje'i skyil krung drang por bzhugs :
spyi bor pad zla'i gdan gyi steng :
snang mtha' dmar gsal chos gos gsol :
mnyam gzhag bdud rtsi'i lhung bzed 'dzin :
thugs kar longs sku tshe dpag med :
dbang mdog mnyam gzhag rgyas tshe bum :
gos dkar mda' dar bum 'dzin 'khyud :
gnyis ka dar dang rin chen brgyan :
rdo rje pad+ma'i skyil krung gis :
pad zla rgyas pa'i dbus na rol :
gzhan yang rtsa khams thams cad kun :
rab 'byams tshe lha'i ngo bor gsal :
gnas gsum 'bru gsum rgyas btab pa'i :
'od kyis ye shes spyan drangs bsam :
hrI:
pad+ma 'od kyi gzhal yas nas :
ma hA gu ru tshe dbang rtsal :
rtsa gsum tshe lha rab 'byams bcas :
gnas 'dir badzra sa mA dza :
rdo rje'i gdan la tiSh+Tha lhan :
gnyis med gus pas brda phyag 'tshal :
oM AHhU~M:
dngos 'byor yid sprul nyer spyod dang :
'dod yon sman raka gtor ma'i tshogs :
bde chen longs spyod chen por 'bul :
tshe dang ye shes dngos grub stsol :
ma hA sarba pU dza sa ma ya ho :
pany+tsa a mr-ita rak+ta ba liM ta khA hi :
hrI:
snang ba mtha' yas tshe dpag med :
ma hA gu ru tshe yi lha :
sku gsum rigs 'dus bla ma la :
gus pas bstod do dngos grub stsol :

thugs ka'i tshe dpag med mgon gyi :
thugs dbus gnam lcags rdo rje'i sbubs :
hrIHdmar 'od zer lcags kyu yis :
'khor 'das tshe bcud 'ubs kyis bsdus :
rdo rje'i srog rtsa 'grub par bsam :
sna sgo'i rlung gnyis nar gyis drangs :
'jam rlung ngang nas dbyings rig bsre :
thugs srog yid bzlas tshe gcig bya :
hrIHhrIHhrI:
de nas bsnyen sgrub sngags 'di bzla :
oM AHhU~M badzra gu ru A yur+dz+nyA na sarba sid+d+hi hU~M:
'bu phrag bzhi yis rtags mthong 'gyur :
thun mthar tshe 'gugs mchod cing bstod :
nongs bshags lha sku dbyings su bsdu :
thun mtshams lhar ldang bsngo smon dang :
bkra shis brjod cing spyod lam bskyang :
rdzogs rim nam mkha' dwangs pa'i dus :
shar du kha bltas lus gnad bsrang :
'byung bzhi'i dwangs ma nam mkhar thim :
mkha' bcud 'od zer mthing ga'i tshul :
kha nas drangs shing bum can gzung :
rig pa skye 'chi bral ba'i ngang :
ka dag gting gsal rjen par bzhag :
rnam rtog 'gyu 'phro gang byung yang :
rang rig ngang du 'dzin med khyer :
rang don dngos grub blang ba dang :
gzhan la tshe yi dbang bskur na :
dkyil 'khor sgrub rdzas tshogs par bsham :
bsnyen sgrub nus ldan sngon song nas :
maN+Dal 'bul zhing gsol ba gdab :
rgyud sbyang lhar bskyed ye shes dbab :
brtan par bya zhing tshe yang dgug :   hrI:
bcom ldan mgon po ye shes tshe dpag med :
'byung ba lnga la dbang sgyur lha mo'i tshogs :
rnal 'byor bdag gi tshe dang g.yang spel cig :
steng 'og phyogs bcu snod kyi 'jig rten la :
bros dang 'khyams dang yar pa'i tshe khug cig :
stong phrag brgyad cu bgegs kyi tshogs rnams kyis :
brkus dang phrogs dang gzhom pa'i tshe khug cig :
'byung ba'i dgra gshed 'khrugs pa'i las sbyor gyis :
nyams dang zad dang thor pa'i tshe gsos shig :
yed kyis dngangs dang had kyis brgyal ba dang :
'ud kyis 'drogs pa'i tshe dang g.yang gsos shig :
tshe khug g.yang skyobs dngos grub bstsal du gsol :
'byung lnga 'od lnga 'bar ba'i tshe bcud stims :
'chi med tshe yi dngos grub bdag la stsol :
ces dang sngags brjod do //
de nas tshe 'brang spyi bor bzhag :
tshe lha rig 'dzin brgyud pa la :
gsol ba gdab cing dbang bskur bsam :
hrI:
mgon po tshe dpag med pa'i dgongs pa yis :
sogs nas /
gsol ba 'debs :
tshe dang ye shes 'chi med dbang bskur stsol :
sngags brjod /
tshe rdzas dga' ston longs spyod bya :
hrI:
rdo rje tshe yi ril bu dang :
'chi med byang sems bdud rtsi'i bcud :
bde ba chen po'i longs spyod kyis :
tshe dang ye shes rgyas par shog :
sngags brjod /
tshe bcud bstim zhing rgyas gdab bya :
a :
stong pa'i go cha bla na med :
ye shes dbyings su tshe sbas pas :
sangs rgyas rnams kyis mi gzigs na :
bar chad bgegs kyis lta ci smros :
badzra A yu She dz+nyA na a a :
bkra shis rjes chog spyi ltar bya :
gzhan yang phyi nang bcud len dang :
tshogs mchod me mchod la sogs pa :
rten 'brel rim par rtag tu 'bad :
lo re bzhin du srog bslu dang :
sAts+tsha gdab cing lam 'phrang bcos :
gdams pa zab mo 'di nyid kyang :
shin tu gsang zhing rang nyams blang :[ \u0f88\u0f88\u0f88\u0f88\u0f88\u0f88 ]bka' rgyas gdab :
rang gzhan tshe yi gsos su 'gyur :
kho mo'i tha tshig las ma 'dor :
snying la phur cig sa ma ya :
zhes gsungs nas gu ru mtsho rgyal dang :
de nyid rang la thim pa'i mod nyams sad 'phral zin bris su btab pa sa ma ya :
rgya rgya rgya :
gu h+ya :
rda thim :
!
'di'i brgyud pa rig 'dzin kun bzang 'gyur med lhun 'grub nas /
rje btsun kun bzang 'jigs med bde chen /
'gyur med mthu stobs rnam rgyal /
'jam dbyangs mkhyen brtse'i dbang po /
des so ///
/
