yang gsang bla ma'i sgrub pa thig le'i rgya can gyi brgyud 'debs byin rlabs char 'beb bzhugs so //
kun bzang rdo rje sems dpa' dga' rab rje //
'jam dpal bshes gnyen shrI siM ha dang /
dz+nyA na sU tra dri med bshes gnyen la //
gsol ba 'debs so rdo rje'i ye shes stsol //
mtsho skyes rdo rje rje 'bangs grogs gsum dang //
'od gsal snying po'i shing rta klong chen pa //
dbyer med kun mkhyen 'jigs bral gling pa la //
gsol ba 'debs so rdo rje'i ye shes stsol //
phyogs bcu dus bzhi'i rgyal ba thams cad kyi //
mkhyen brtse nus gsum gcig tu bsdus pa'i dngos //
dran pas gdung sel rtsa ba'i bla ma la //
gsol ba 'debs so rdo rje'i ye shes stsol //
de ltar snying nas gus pas gsol btab mthus //
srid las nges 'byung byang chub sems gnyis 'byongs //
dpal ldan bla mas rjes bzung gsang chen gyi //
smin grol bdud rtsi thob par byin gyis rlobs /
khyad par dben zhing nyams dga'i ri sul du //
yang gsang bla ma'i bsnyen sgrub mthar phyin pas //
kun mkhyen chos kyi rgyal po'i ye shes skus //
mngon sum rjes su bzung bar byin gyis rlobs //
don brgyud dgongs pa'i rtsal chen snying la zhugs //
cir snang bla mar shar ba'i bskyed rim dang //
thugs yid gcig 'dres zab mo'i rdzogs rim gyis //
chos kun zad sar 'khyol bar byin gyis rlobs //
snod bcud thig le chen po'i dbyings su thim //
snang srid sku gsum rig pa'i rol par shar //
nang gsal khyad chos drug ldan gdod ma'i klong //
mthar thug grub mtha' snyog par byin gyis rlobs //
de las slar yang lhun grub thugs rje'i rtsal //
nam mkha' ji srid bar du 'char ba yis //
kun bzang rig 'dzin bla ma'i go 'phang cher //
'gro kun phyam gcig grol bar byin gyis rlobs //
zhes pa'ang grub pa'i dpyid mkhyen brtse'i dbang pos dpal ldan pad+ma 'od gling du gang shar gsol ba btab pa'o //
shu b+haM//

//
