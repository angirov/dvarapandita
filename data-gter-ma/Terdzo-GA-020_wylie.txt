@#//
zab chos zhi khro dgongs pa rang grol las /
dbang gi sta gon sngon 'gro rin chen sgron me'i lhan thabs gsal bar bkod pa the tshom rang grol zhes bya ba bzhugs so //
theg dgu'i rtse rgyal a ti zhi khro'i lha //
rang rig bla ma'i rtsal du shar ba la //
gnas lugs lta ba mjal bas phyag byas te //
dbang bskur sngon 'gro'i lhan thabs 'dir gsal bya //
tshul 'di gzhung rnams kyi dgongs pa sgrub pa chen po dang sbyor ba yin yang deng sang yul dus dang 'tshams par dbang rkyang tsam la sbyor ba'i dbang du byas te 'jug bder bsdeb pa la bzhi /
sa chog
/lha /
bum pa /
slob ma sta gon no //
dang po la gsum /
sa slong ba /
sbyong ba /
bzung ba'o //
dang po ni /
dkyil 'khor gang du bya ba'i gnas kyi gung du bdag bskyed mchod pa sman raka gtor gsum /
chu gnyis nyer spyod phreng tshar /
dkyil 'khor bzhengs pa'i sa byi dor byas par sa bdag dkar zlum /
gser skyems /
phyi mchod bcas bshams la /
sgom rim lhan skyes ye shes sam /
las byang chung ba lta bu'i bdag gi rnal 'byor mdor bsdus pa bzlas pa ci rigs mthar bsdu ldang bcas bya'o //
de nas sa bdag gtor mchod la bsang chu bran /
raM yaM khaM/
stong pa'i ngang las gtor mchod rnams //
oM las rin chen snod yangs su //
'bru gsum 'od zhu lha rdzas kyi //
mchod sprin zag med bde skyed gyur //
oM AHhU~M/
gsum dang /
oM badzra ar+g+haM nas 
shab+da AHhU~M/
zhes byin brlab /
b+hU mi pa ti sa pa ri bA ra badzra sa mA dzaH
ar+g+haM nas 
shab+da'i bar gyis mchod /
b+hU mi pa ti sa pa ri wA re b+h+yaHna maHsarba ta thA ga te b+h+yo bi shwa sogs gsum gyis gtor ma phul la /
hU~M:
dgongs shig sa bdag lha klu sde dang dpung :
gangs ri g.ya' rtse lu ma skyed mos tshal :
mtsho rdzing lteng ka so so'i gnas rnams nas :
lha klu sa bdag gnas 'dir spyan 'dren gyis :
'dzam bu gling bzhi grub pa'i sa slong phyir :
sa bdag 'khor dang bcas pa 'dir gshegs te :
byin brlabs bsngos pa'i gtor ma 'di bzhes la :
rin chen gter gyi sa 'di bstsal du gsol :
zhes phrin las bcol /
b+hU mi pa ti sa pa ri bA ra gats+tsha :
gnang ba byin nas rang gnas su gshegs par bsam zhing /
gtor ma dang gser skyems phyir 'bul /
gnyis pa ni /
ba byung lnga dri bzang dang sbyar ba'i chus dkyil 'khor gyi gzhi la dbang ldan nas brtsam ste khyab par byugs nas /
sa gzhi rang bzhin gyis rnam par dag pa'i stong pa nyid do //
zhes mos la /
swa b+hA ba'i sngags lan bdun brjod /
gsum pa ni /
sa 'dir dkyil 'khor bri bar bya'o snyam pa'i blos /
rang nyid skad cig gis rta mchog he ru ka khro gtum bzod par dka' ba'i gzi brjid bskal pa'i me ltar 'bar bar gyur /
ces gsal btab la /
hU~M:
gsang ba bla med dkyil 'khor 'dir :
bsgrub pa'i lha rnams ma gtogs pa :
tshe srog bar du gcod pa'i bgegs :
'di ru ma 'dug gzhan du dengs :
zhes dang /
sum+b+ha ni drag tu brjod cing rol mo'i sgra dang sa rdzi'i bdug pa yungs thun 'thor ba'i tsham rngam bcas stegs bu la lan gsum bskor /
oM badzra rak+Sha rak+Sha hU~M/
gsum /
steng 'og phyogs mtshams thams cad rdo rje'i sa gzhi ra ba drwa ba gur bla bre khro chung mtshon cha me phung 'bar ba'i 'khor los bcings te bgegs dang bar chad kyis glags mi rnyed par gyur /
ces srung 'khor bsgom mo //
gnyis pa lha sta gon ni /
dkyil 'khor gyi stegs bur dri bzang gi chus gtso bo'i gnas su thig le gru bzhi dang /
'khor rnams la zlum po /
de steng so so'i sngags brjod de 'bru dkar gyi tshom bu gtso 'khor phyed par bkod pa'i mdun du sman raka gtor gsum /
phyi mchod bskor bsham byas la /
las byang chung ba'i mchod pa byin rlabs nas bstod pa'i bar du btang la mdun bskyed bsgrub /
bzlas pa spyi dril nyid ci nus mthar mchod bstod bya'o //
gnyis pa bum pa sta gon ni /
mtshan nyid dang ldan pa'i bum pa lnga /
las bum dang drug
/de la dgos pa'i yo byad rnams tshogs par byas la /
gu gul bdug
/yungs kar brabs la /
oM badzra ma hA kro ta hU~M phaT:
raM raM gnod byed 'byung po phaT:
rgyun 'bab kyi chu gtsang dri bzang sbyar bas sum gnyis bkang la /
oM a mr-ita hU~M:
dbang 'bring po'i skabs dbus bum du sman lnga /
shar du 'bru lnga /
lhor rin chen lnga /
nub tu dri lnga /
byang du snying po lnga rnams dang /
'phrad tshad rang grol skabs dbus bum du rin chen lnga /
shar du sman lnga /
lhor snying po lnga /
nub tu 'bru lnga /
byang du dri lnga /
las bum du lnga tshan lnga ka blugs la /
oM AHhU~M sarba pany+tsa a mr-ita hU~M hrIHThA swA hA:
dar gyi mgul chings dbus mthing dkar brtsegs ma /
shar sngo /
lho ser /
nub dmar /
byang ljang /
las bum la dkar po bcings la /
oM badzra bsatra A be sha ya :
kha rgyan gzug la /
oM badzra mang+ga laM swa sti :
gzungs thag btags la /
oM badzra sa ti ka pa ra li si ti oM AHhU~M:
zhes pa rnams so sor lan gsum re brjod la /
oM dz+nyA na maN+Da la b+h+rU~M:
zhes pas dkyil 'khor gyi phyogs bzhi dbus lngar khri'u lta bur phyogs ma nor bar bkod /
las bum byang shar du bzhag
/gtor mchod sngar ltar bshams la /
las byang chung ba ltar mchod pa byin brlab /
lha bskyed pa de nyid dam sgom rim chen mo la kha bsgyur /
spyan 'dren sogs las byang ltar bya bar gsungs kyang /
bla ma gong ma rnams kyis rnam pa gsal zhing zor yang ba'i skabs don gtsor mdzad pa ltar na /
badzra a mr-itas bsang /
swa b+hA bas sbyang /
stong pa'i ngang las paM las pad+ma dang /
a las zla ba'i dkyil 'khor gyi steng du /
b+h+rU~M las rin po che'i bum pa yangs shing rgya che ba /
zhabs zhum pa /
lto ba ldir ba /
mgrin pa phra ba /
kha g.yel ba /
mchu 'phyang ba /
lha rdzas gos kyis mgul chings dang dpag bsam shing gis kha brgyan pa /
phyi bum pa'i dbyibs la nang gzhal yas khang chu dang bcud thams cad kyis yongs su gang ba'i dbus su rin chen seng ge glang chen rta mchog rma bya shang shang nyi zla pad+ma'i gdan la chos sku kun bzang dang rigs lnga yab yum la /
rang rang gi sems dpa' dang sems ma rnams kyis bskor ba'i phyi rol du thub pa drug gis bskor ba /
sgo bzhir sgo ba yab yum brgyad de zhi ba'i lha tshogs rnams 'ja' 'od kyi klong na zhi ba'i tshul dgu dang ldan pa /
dregs pa can dang byol song pad nyi'i gdan la dbus su che mchog yab yum /
he ru ka rigs lnga /
de rgyab ke'u ri ma brgyad /
siM ha ma brgyad /
rta gdong sgo ma bzhi /
dbang phyug nyi shu rtsa brgyad de khro bo'i lha tshogs rnams me phung zer thig gi klong na 'bar ba'i gar dgu dang ldan pa /
dkyil 'khor gnyis po steng dang 'og tu brtsegs mar bzhugs pa'o //
las bum gyi nang du pad zla'i gdan la rdo rje sems dpa' sku mdog dkar po rdo rje dang dril bu 'dzin pa /
dar dang rin po che'i rgyan sna tshogs kyis brgyan cing /
zhabs skyil krung du bzhugs pa rnams snang la rang bzhin med par gsal ba rnams kyi spyi bor oM/
mgrin par AH
thugs kar hU~M de las 'od 'phros bsgoms pa dang 'dra ba'i ye shes pa spyan drangs /
chos nyid dbyings kyi rab 'byams klong yangs nas :
shes rab thabs dang thugs rjes skur sprul pa'i :
phyogs bcu dus bzhi'i zhi khro rab 'byams rnams :
gnas 'dir 'gro ba'i don du gshegs su gsol :
oM badzra sa ma ya dza dzaHdzaHhU~M baM hoH
snang srid rnam dag ye shes dkyil 'khor 'dir :
rin chen seng ge la sogs khri steng du :
thabs shes dri med nyi zla pad+ma'i steng :
zag med dgyes pa chen por bzhugs su gsol :
sa ma ya tiSh+Tha lhanaH
kun tu bzang mo gsang ba'i b+ha ga ru :
kun tu bzang po zag pa med pa'i bde :
rol pa'i ye shes rgyal ba zhi khro'i tshogs :
yab yum sras dang bcas la phyag 'tshal lo :
a ti pu hoH
pra tIts+tsha hoH
bde gshegs zhi khro rgyal ba rgya mtsho la :
phyi nang gsang ba'i mchod pa dpag med rnams :
dngos su 'byor dang yid kyis rnam sprul te :
'gro ba'i don du 'bul gyis bzhes su gsol :
oM badzra puSh+pe d+hU pe A lo ke gan+d+he nai bi d+ya shab+da a mr-ita rak+ta ba liM ta ma hA sarba pU dza sa ma ya khA hi khA hiH
hU~M/
chos sku nam mkha' lta bur kun la khyab :
longs sku nyi 'od lta bur so sor 'phro :
sprul sku 'ja' tshon lta bur 'gro don mdzad :
rgyal ba zhi khro'i tshogs la phyag 'tshal bstod :
bum bzlas ni gzungs thag blangs la /
rang gi thugs ka nas sngags kyi phreng ba 'phros /
gzungs thag la 'khril te bum pa'i nang du song bas lha tshogs rnams kyi thugs rgyud bskul /
'od zer 'phro 'dus don gnyis mdzad /
sku'i cha thams cad nas byang sems bdud rtsi'i rgyun babs pas bum pa gang bar bsams la /
bo d+hi tsit+ta sogs snying po rnams ci rigs bzla /
las bum la yig brgya dang nye snying gis nus ldan du bsgrubs /
mthar bum pa'i lha la mchod cing bstod nas /
oM AHhU~M zhes dung chos kyi chu mchod yon du phul bas lha rnams 'od du zhu nas bum chu bdud rtsi'i rang bzhin du gyur par bsam mo //
gsum pa slob ma sta gon ni /
rdzas bzhi sogs nye bar bsdogs /
dkyil 'khor yol bas bsgrib /
slob ma rnams phyi rol du las bum chus khrus bya /
bgegs gtor btang zhing mtshams bcad /
srung 'khor bsgom /
gral la 'khod nas me tog bkye bsdu dang sems bskyed gsal gdab cing thun mong chos bshad ci rigs pa bya /
mtshams sbyor gyi khyad par /
de la skabs 'dir snga 'gyur rnying ma'i bka' srol las zab mo gter gyi phyogs /
de'i rnam grangs dbye bsdu mtha' yas pa zhig bzhugs pa las shar gter zug pa rtsa ba lta bu'i phyogs su gtogs pa /
gter ston grub thob chen po mchog gi gling pa lnga'i ya gyal du rtsod med grags pa /
lo tsA ba klu'i rgyal mtshan gyi skye mtha' karma gling pas sgam po gdar gyi ri nas spyan drangs pa'i zab chos zhi khro dgongs pa rang grol zhes bya ba /
grol ba bzhi ldan khyad par du 'phags shing 'gro don nyi zla dang mnyam pa 'di'i smin byed kyi dbang la rgyas 'bring bsdus gsum du bzhugs pa las /
da lam /
rgyas pa 'phrad tshad rang grol lam /
'bring po 'gro drug rang grol /
gang yin smos la /
gyi dbang bskur bsgrub pa la'ang sngon 'gro dngos gzhi gnyis su yod pa'i thog mar sngon 'gro sta gon gyi chos rnams zhu ba'i yon du dmigs te maN+Dal 'bul bar zhu /
zhes maN+Dal 'bul du gzhug
/phyag snyims pa me tog gis bkang ba'i thal sbyar bcas gsol ba 'debs pa 'di'i rjes zlos /
kye hoHrdo rje slob dpon mchog :
de ring rnal 'byor pho mo la :
yang dag mchog gi lam bstan pa'i :
dkyil 'khor cho ga gnang bar mdzod :
lan gsum /
zhes zhus pa'i lan du gnang ba sbyin pa 'di la gsan 'tshal /
'o 
de ring de ring khyed sogs rig ma yang :
bdag gis ma smin gzhan mi smin :
de phyir tshur shog rigs kyi bu :
dkyil 'khor cho ga bdag gis brtsam :
zhes gnang ba thob pas bla ma la sangs rgyas dngos kyi 'du shes /
mos gus mchi ma 'khrugs pa tsam du bskyed la rtse gcig pa'i yid kyis gsan 'tshal /
'o 
rigs kyi bu yon tan thams cad kyi gzhi ma :
dam pa'i chos theg pa chen po 'di nyid sdom pa gsum las 'byung bas :
dkon mchog gsum la skyabs su song ngam :
so sor thar pa'i sdom pa la brten nam :
byang chub sems dpa'i bslab pa la spyod dam :
gsang sngags kyi dam tshig bsrung ngam :
de phyir mi ldog pa'i blo yod dam :
zhes dris pa la lan 'debs pa 'di'i rjes zlos /
bka' bzhin du bsgrub bo :
gsungs bzhin du byed do :
deng bdag cag rnams la gnang du gsol :
zhes zhu /
de la thog mar chos thams cad kyi 'jug sgo
/theg pa yongs rdzogs kyi gzhi rten /
lam sgrub pa'i rmangs rdo skyabs su 'gro ba'i bslab sdom 'bogs dgos pas /
bla ma dkyil 'khor gyi lha rgyal ba sras dang bcas pa'i spyan sngar mos gus drag pos gsol ba 'debs pa 'di'i rjes zlos /
na mo 
rnam mkhyen gtso bo dkon mchog gsum :
bdag la gsan cing dgongs su gsol :
thar pa'i lam ston dkon mchog gsum :
mun pa bdag la skyob tu gsol :
'gro ba 'dren mdzad dkon mchog gsum :
ma rig bdag la thugs rjes zung :
'gro drug skyabs gnas dkon mchog gsum :
'khor ba'i 'dam nas drang du gsol :
bar chad rkyen sel dkon mchog gsum :
'di phyi gnyis kyi bar chad sol :
dngos grub char 'bebs dkon mchog gsum :
mchog dang thun mong dngos grub stsol :
rang ngo shes par byin gyis rlobs :
rang rgyud grol bar mdzad du gsol :
gzhan snang 'dul bar byin gyis rlobs :
bdag gzhan smin par mdzad du gsol :
ces gsol ba btab pas thugs rje yul la 'jug pa'i skabs phyed pa la /
skyabs 'gro'i bslab pa dngos gzhi blangs nas bsrung snyam pas 'di'i rjes zlos /
kyai 
phyogs bcu'i sangs rgyas byang sems dang :
bla ma yi dam mkha' 'gro dgongs :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog phyir mi ldog pa la :
bdag ni gus pas skyabs su mchi :
byin rlabs 'byung ba'i bla ma rje :
dngos grub ster ba'i yi dam lha :
bar chad sel ba'i mkha' 'gro la :
bdag sogs 'gro kun skyabs su mchi :
gdal khyab chen po chos kyi sku :
gsal mdangs chen po longs spyod rdzogs :
sna tshogs 'dzin grol sprul pa'i sku :
bdag sogs 'gro kun skyabs su mchi :
lan gsum /
de ltar thun mong thun min khyad par gyi gnas gsum la skyabs su song nas so so'i bslab bya rnams srog bzhin du bsrung dgos so //
de nas sdom gsum rim par blang ba'i thog mar gzhan gnod gzhi dang bcas pa spangs te phyi so so thar pa'i sdom pa la brtson par mos pas 'di'i rjes zlos /
bla ma mchog gi spyan snga ru :
lus ngag yid kyis 'gro ba la :
gnod pa spangs shing dge ba bsgrub :
dge bsnyen dge tshul dge slong gsum :
so sor thar pa'i sdom pa la :
bdag ni rgyun du gnas shing bsrung :
lan gsum /
gzhan phan gzhi dang bcas pa bsgrub ste nang byang chub sems dpa'i bslab pa la slob par mos pas gzhan don byang chub chen por smon pa'i sems bskyed pa 'di'i rjes zlos /
hoH
dus gsum bla ma mchog dgongs shig :
'di bzung byang chub ma thob bar :
'gro drug sems can thams cad la :
pha ma'i 'du shes nyer bzhag ste :
ma brgal ba rnams bsgral ba dang :
ma grol pa rnams dgrol ba dang :
dbugs ma phyung rnams dbugs dbyung phyir :
smon pa'i byang chub sems bskyed do :
lan gsum /
byang chub chen po'i spyod pa spyad pa la 'jug sems bskyed pa 'di'i rjes zlos /
hoH
sngon gyi rgyal ba thams cad kyis :
sdom pa la ni gnas pa ltar :
'di bzung byang chub ma thob bar :
bla med 'jug pa'i byang chub sems :
bdag cag rnams kyis bskyed par bgyi :
phar phyin drug slob sdom gsum bzung :
brtson 'grus dag gis thams cad bsgral :
kun don tshul khrims gsum yang bzung :
ma grol dgrol dang ma brgal bsgral :
dbugs dbyung mya ngan 'das la 'god :
lan gsum /
rigs lnga spyi dang khyad par gyi sdom pa sogs gsang ba rdo rje theg pa'i dam tshig spyi dang khyad par lhag pas bsdus pa rnams blangs nas tshul bzhin du bsrung ba'i blos 'di'i rjes zlos mdzod /
hoH
dkon mchog gsum bzung mi gtong bsgrub :
bla ma yi dam mi spang ngo :
sangs rgyas dkon mchog dam tshig tu :
yang dag snying po'i don la 'jug :
dam chos dkon mchog dam tshig tu :
theg pa'i chos rnams ngo bor dril :
dge 'dun dkon mchog dam tshig tu :
rig pa dri med don la blta :
bla ma yi dam dam tshig tu :
rang sems gtsang ma dpang du btsug :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rdo rje rigs kyi dam tshig yin :
rin chen rigs kyi dam tshig tu :
sbyin pa rnam bzhi rtag tu sbyin :
rin chen rigs kyi dam tshig yin :
pad+ma rigs kyi dam tshig tu :
theg pa gsum gyi chos rnams bshad :
pad+ma rigs kyi dam tshig yin :
las kyi rigs kyi dam tshig tu :
'gro ba'i don la brtson par bya :
las kyi rigs kyi dam tshig yin :
de bzhin rigs kyi dam tshig tu :
dkyil 'khor gsum dang 'bral mi bya :
de bzhin rigs kyi dam tshig yin :
bdag ni dpal chen rigs mchog ste :
bla ma yi dam mkha' 'gro dang :
skyabs chen dkon mchog gsum rnams la :
mi 'da' rdo rje'i dam la gnas :
yar mchod gus shing mar la brtse :
rtsa ba yan lag dam tshig bsrung :
rtsa bzhi la sogs dam tshig las :
nam yang mi 'da' bzung bar bya :
lan gsum /
de nas dbang chen 'phrad tshad rang grol yin na skabs 'dir ye shes dbab par gsungs pas /
de ltar rgyud sdom pa gsum dang ldan pa la dbang gi snod rung khyad par du bya ba'i ye shes pa dbab pa zhu ba'i yon du dmigs nas maN+Dal phul mdzod /
bdud rtsi bzang po a mr-ita'i kha tshar btab la sbyin /
ye shes dbab pa'i rdzas dang dri zhim gyi spos kyis bdug
/bla mas ting nge 'dzin dang rol mo'i sgra bya zhing /
khyed rang rnams langs la lag pa snying gar thal mo sbyar /
mig btsum la yid ma yengs par dmigs pa 'di rtse gcig tu sgoms shig
/khyed rang rnams skad cig gis lus sems rdo rje phag mo mthing nag bu mo lo bcu drug gi na tshod tsam :
nu ma dang b+ha ga rgyas pa :
dbu skra lcang lor bsil ba :
rus pa'i rgyan drug gis spras pa :
g.yas cang te'u :
g.yon dril bu 'dzin pa :
sku gar thabs khyug khyug zhig bsgom :
gzhan yang mdun gyi nam mkha' nas :
rtsa ba gsum gyi lha tshogs rnams dang :
khyad par yi dam zhi khro'i lha tshogs dpag tu med pa rnams :
mtsho la kha ba bab pa ltar sib sib thim par sgoms :
ngo tsha gces 'dzin phrol :
sems gtad med du zhog la snying po 'di drag tu zlos shig :
oM AHhU~M:
gu ru d+he ba d+hA ki nI sid+d+hi hU~M:
zhes dang /
bo d+hi tsit+ta drag tu brjod cing spos rol bya /
bla ma dang dkyil 'khor pa las bla ma yi dam mkha' 'gro chos skyong a tsa ra paN+Di ta ging pho mo la sogs cha lugs bsam gyis mi khyab pa spros nas thim pa'i dmigs pa byas pas lus ngag yid la ye shes pa pheb pa'i nyams gsum ma byung bar bskyar zhing dbab par gsungs so //
de nas khyed rang rnams sems ma bcos par rang lugs su lhod kyis klong la ngo bo rjen pa'i steng du zhog cig :
ces dar cig bskyang du gzhug
/dbang 'bring po la 'di mi dgos pas sdom bzung rjes so shing la 'jug go
/de nas so shing 'dor ba ni /
ka To ra la sogs pa'i snod du nas kyi tshom bu dang rigs lnga'i sku phyogs bzhi dbus lngar bkram la /
tshom bu lha sku dang bcas pa skad cig gis de bzhin gshegs pa rigs lnga'i skur gsal bar gyur /
badzra sa mA dzaH
dzaHhU~M baM hoH
ar+g+haM sogs kyis mchod /
chos sku nam mkha' lta bur kun la khyab :
longs sku nyi 'od lta bur so sor 'phro :
sprul sku 'ja' tshon lta bur 'gro don mdzad :
rgyal ba zhi khro'i tshogs la phyag 'tshal bstod :
ces bstod /
de nas khyed rang rnams dngos grub kyi ltas brtag pa'i slad du dri bzang po'i shing mgo mjug ma log pa sor brgyad pa'i rtse la me tog cod pan dang bcas pa rdo rje thal mos bzung la /
bdag la rigs dang mthun pa'i dngos grub kyi skal pa gang yod bstan du gsol snyam pa'i mos pas tshigs bcad 'di'i rjes zlos dang bcas rigs lnga'i pho brang du 'dor bar zhu /
hoH
bla ma yi dam mkha' 'gro dang :
sangs rgyas byang chub sems dpa' dang :
zhi khro rigs lnga thams cad dgongs :
bdag gis rigs lnga'i dngos grub lnga :
gang thob mi thob bstan du gsol :
badzra hA sa ha :
zhes brjod cing 'dor du gzhug
/de ltar dor ba'i so shing dkyil 'khor dbus su babs na bde gshegs rigs dang mchog gi dngos grub 'thob :
shar du rdo rje'i rigs dang zhi ba'i dngos grub 'thob :
lhor rin chen rigs dang rgyas pa'i dngos grub 'thob :
nub tu pad+ma'i rigs dang dbang gi dngos grub 'thob :
byang du las kyi rigs dang drag po'i dngos grub 'thob :
mtshams bzhir dngos grub phran tshegs re 'thob :
rtsa ba tshur bstan 'gyel na dngos grub med :
lan gsum bskyar zhing 'gyel na :
bar chad 'byung bas bzlog pa drag po bya dgos par gsungs so :
khyor chu blud pa ni /
las thams cad pa'i chu dung zhal du blugs te /
baM las byung ba'i dag byed kyi chu nus pa dang ldan par gyur /
baM lan bdun /
khyor chu byin pas lus ngag yid gsum gyi sgrib pa dang khyad par ngag gi nyes skyon dag nas dngos grub kyi ltas gsal ba'i mthu thob par mos la lan gsum 'thung ba'i lhag ma rgyab tu dor mdzod /
oM hrIHbi shud+d+he sarba d+harma sarba pA paM ni tsar+Ya sarba saM sho d+ha ni sarba b+hi ka la a pa na ye swA hA:
zhes brjod la lan gsum sbyin /
srung skud gdags pa ni /
srung skud lnga bsgril rdo rje'i mdud pa dang ldan pa slob bu rnams kyi sgo gsum gyi bar chad srung ba'i nus pa dang ldan par gyur /
rtsa sngags sham du /
badzra rak+Sha rak+Sha hU~M:
zhes gdab la 'dogs pa ni /
hU~M 
lus la bar chad bsrung ba'i phyir :
srung skud rdo rje'i mdud pa can :
zhi khro rigs brgya'i pho brang yin :
rdo rje'i go cha 'di bgos pas :
rlung mkhris bad kan 'du ba sogs :
nad rnams thams cad bsrung bar bya :
dri za gshin rje la sogs pa'i :
gdon gyi tshogs rnams bsrung bar bya :
me dang lceb gri la sogs pa :
glo bur ye 'brog bsrung bar bya :
brgyad cu rtsa gcig la sogs pa'i :
ltas ngan thams cad bsrung bar bya :
'dod chags zhe sdang la sogs pa'i :
nyon mongs thams cad bsrung bar bya :
byad phur rmis ltas ngan pa sogs :
sgrub la bar chad thams cad srungs :
srung ba rdo rje'i gur chen 'di :
dbang snod bu mchog rdo rje'i gur :
rdo rje'i lte bar pho brang bca':
bla ma yi dam mkha' 'gro yi :
dbang bzhi'i chu bo gsal bar shog :
rtsa sngags mthar /
badzra rak+Sha'i gsham du /
pho g.yon /
mo g.yas su btags shing /
rdo rje rgya gram gyis rgyas gdab /
ku sha gtad pa ni /
ku sha spos chus bsang ste /
swa b+hA ba'i sngags brjod /
stong pa'i ngang las ku sha sngo ljang rtsa rtse ma nyams pa dngos grub kyi ltas mi 'khrugs shing dag byed mchog tu dge bar byed pa'i nus pa can du gyur /
oM AHhU~M dang /
oM badzra Ni tri d+hi sha ke du swA hA:
pra ni ston cig :
ces ci 'grub bzlas /
khyed rang rnams do nub legs nyes kyi ltas mi 'khrugs pa'i phyir ku sha chung ba sngas dang che ba stan gyi don du zung zhig
/ces ku sha'i phon po che chung gnyis bsnol mar byin la /
hU~M 
sngon yang ston pa bcom ldan 'das :
rtswa mchog la ni stan byas nas :
bdud btul chos kyi 'khor lo bskor :
byang chub rdo rje'i sku brnyes ltar :
khyod kyang rten 'brel la gnas mdzod :
oM badzra tig na rak+Sha baM:
zhes sbyin /
dmod bor ba 'di'i rjes zlos /
hU~M 
bla ma yi dam mkha' 'gro dang :
chos skyong srung ma thams cad kyis :
bdag la dge dang mi dge rnams :
rmi lam du ni gsal bar ston :
ces dang /
do nub bla ma dang dkyil 'khor gyi phyogs la mgo gtad la /
seng ge'i nyal stabs kyis rmi lam brtag par gyis la bzang na dngos grub kyi ltas su shes pas spro ba skyed /
ngan na rmi lam bden par ma grub pas snying po med par soms /
bzang ngan gnyis kar yang re dogs med pa'i ngang la zhog cig
/des sngon 'gro sta gon gyi chos rnams grub pa lags pas dge ba gzhan don du mi gnas pa'i byang chub chen por yongs su bsngo bas rgyas gdab par zhu /
bsod nams 'di yis sogs brjod la slob ma rnams grol /
slob dpon gyis 'degs pa'i rgya bcas /
oM badzra ut+tiSh+Tha /
sta gon gyi lha rnams nam mkhar 'od kyi drwa gur du bzhugs par gyur par bsams la /
slar yang mchod bstod bsdus tsam byed /
tshom bu dang mchod gtor rnams bsdu /
rnam rgyal bum pa gtsang sar stegs la bzhag
/dge bsngo shis brjod bya zhing rgyun gyi spyod lam la 'jug go
/dbang chen zong du btsong la mi mkho yang //
dad brtson snod bcud 'dzom la med thabs med //
de phyir lag len gsal bar bkod pa'i dges //
skye kun dkyil 'khor 'dir zhugs smin grol shog
/ces zhi khro'i smin dbang rgyas 'bring gnyis kar sbyor bde ba'i phyir zur phyung bklags pas grub par shrI de bI ko Ti'i dben khrod du rgyal dbang pad+ma'i rjes 'jug dus zhabs kyi rnal 'byor ku sA li pad+ma gar dbang blo gros mtha' yas kyis sbyar ba dge legs 'phel //

//
