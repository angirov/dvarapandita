@#//
rigs gsum snying tig gi theg dgu'i sgom rim gyi zin bris rgyud lung man ngag gi snying po rig pa 'dzin pa'i dga' ston bzhugs so //
na mo gu ru ma hA ni d+hi ye /
gzhi lam 'bras gsum ye nas dag pa'i rgyuda~M//
mkhyen brtse nus gter rigs gsum mgon po'i lunga~M //
mchog gyur gling pa'i ma~Mn nga~Mg zab mo'i gter //
nges gsang theg pa'i dga' ston 'di na spel //
bla ma dkyil 'khor lha yis gnang ba stsol //
dpa' bo mkha' 'gro'i tshogs kyis bar chad sol //
bka' srung dud sol lha mos phrin las spel //
gter bdag srung mas stongs grogs shis pa stsol /

/de la 'dir zab mo rdzogs chen sde gsum gyi cha lag rigs gsum mgon po'i snying tig 'di nyid nyams su len pa la /
'jam dpal rdzogs pa chen po'i 'phags pa 'jam dpal snying po'i rgyud kyis ngo bo mdor bstan /
gar dbang snying thig gis mtshan nyid zhib par gtan la phab /
gsang bdag snying thig man ngag gis nyams su len pa la /
'jam dpal snying po'i rgyud rgyas pa bshad pa dang /
rgyud lung man ngag gi rgyas bshad gnyis gzhan du shes shing /
'dir theg pa rim dgu'i sgom rim gyi rnam gzhag mdor bsdus 'chad pa la /
gsang bdag snying thig las /
lha mi nyan rang byang sems gsum :
mtshan nyid rgyu yi theg par bshad :
bya rgyud spyod rgyud rnal 'byor rgyud :
dka' thub rig byed sngags phyi pa :
bla med shin tu rnal 'byor gnyis :
nang pa gsang sngags thun mong ba :
khyad par yang zab rdo rje snying :
theg pa kun gyi rtse mo yin :
zhes gsungs pa ltar /
mngon mtho lha dang mi'i theg pa dang /
nges legs nyan thos rang rgyal gyi theg pa dang /
byang chub sems dpa'i theg pa dang gsum ni kun 'byung 'dren pa'i theg pa gsum zhes bya ste /
sdug bsngal gyi rgyu kun 'byung gi lam nas 'dren par byed pas na de skad ces bya'o //
'bras bu gsang sngags rdo rje theg pa la /
bya rgyud kri yA'i theg pa /
gnyis spyod u pa'i theg pa /
rnal 'byor rgyud yo ga'i theg pa gsum ni dka' thub rig byed kyi theg pa zhes bya ste /
phyi'i dka' thub la brten cing /
nang gi de kho na nyid rig par byed pa'am /
khrus dang gtsang sbra sogs bram ze rig byed smra ba rnams dang sgo bstun pas na de skad ces bya'o //
bskyed pa ma hA yo ga'i theg pa /
lung a nu yo ga'i theg pa /
rdzogs pa chen po a ti yo ga'i theg pa gsum ni dbang bsgyur thabs kyi theg pa zhes bya ste /
snod bcud dag mnyam chen por gtan la phab ste nyon mongs pa ye shes su dbang bsgyur bas na dbang bsgyur thabs kyi theg pa zhes gsungs pa /
de dag phyi nang gsang gsum du 'dus pa'i tshul spyi mdo dgongs pa 'dus pa las /
don dam nges pa'i theg pa ni //
gsum du nges par snang ba ste //
kun 'byung 'dren dang dka' thub rig
/dbang bsgyur thabs kyi theg pa 'o //
zhes so //
de dag kyang ma smin pa smin par byed pa dbang dang /
smin pa grol bar byed pa'i khrid kyi rim pa gnyis su 'du'o //
mdo rang rkang la dbang mi 'byung bas 'gal lo zhe na mi 'gal te /
'di nyid a nu yo ga rang gi sger chos sngags dang 'brel ba yin te /   'di dag gi 'thad sgrub rig 'dzin snga ma rnams kyi yig cha yod pas 'dir ma bris /mchan /
lung a nu yo ga'i 'dus pa mdo dbang chen po dang mtshungs pa'i phyir /
smin grol khrid kyi rim pa rnams la'ang bzhi ste /
gzhi lta bas gtan la phab pa /
lam sgom pas nyams su len pa /
grogs spyod pas bogs 'don pa /
so so'i 'bras bu mngon du 'gyur tshul lo //
!
//dang po lha mi'i theg pa'i lta ba ni /
'jig rten pha rol dang las rgyu 'bras la yid ches pa ste /
ched du brjod pa'i tshoms las /
'jig rten pa yi yang dag lta //
chen po gang la yod gyur pa //
de ni tshe rabs stong du yang //
ngan 'gror 'gro bar mi 'gyur ro //
zhes so //
gnyis pa lam sgom pas nyams su len pa la /
lung gi rjes su 'brangs te gtan la dbab pa dang /
man ngag gis tshad la phab ste nyams su len tshul gnyis las /
snga ma ni 'dus mdo bka' ma'i rjes su 'brangs te lung rigs kyis rgyas par dbye ba'o //
gnyis pa man ngag gis tshad la phab ste nyams su len tshul ni /
gsang bdag snying thig rtsa ba las /
dang po mtshan nyid sde gsum gyi :
sngon du 'gro ba lha mi yis :
mdun du dkon mchog gsum dmigs nas :
de la rtse gcig yid gtad cing :
rnam pa kun tu 'bral med bsgom :
'jigs pa gang gis tshugs mi 'gyur :
mdun gyi rten la sems gtad de :
gzhan du mi g.yeng zhi gnas bsgom :
bde gsal mi rtog nyams shar nas :
'jig rten pa yi bsam gtan 'grub :
sa ma ya :
zhes gsungs pa'i sgom la /
lha mi'i theg par 'dus mdo bka' ma ltar na /
ngan song sbyong ba'i lha kun rig rnam par snang mdzad /
las sgrib sbyong ba'i lha mi 'khrugs pa dang /
dus bzang gi lha gsum zhes /
nad kyi bskal pa zhi byed tshes brgyad sman bla /
mtshon gyi bskal pa zhi byed nya'i snang ba mtha' yas /
mu ge'i bskal pa zhi byed stong gi shAkya thub pa dang lnga sgom pa yin kyang /
'dir 'jam dpal la mgon po kun gzigs sku mdog dmar ser nyi ma'i gzi 'od ltar 'bar ba phyag gnyis chos 'khor phyag rgya can chags bral mchog gi sprul sku'i cha lugs dang ldan pa /
gar dbang spyan ras gzigs la sangs rgyas 'od zer kun nas 'phags pa dpal brtsegs rgyal po gser mdog mchog sbyin mnyam gzhag mdzad pa sprul sku'i chas can /
gsang bdag la rdo rje 'chang spyi ltar bsgoms pa'i mtha' skor du sangs rgyas byang sems dpa' bo mkha' 'gro chos skyong srung ma thams cad til gyi gang bu kha bye ba ltar bsgom pa yin cing /
gong bshad kyi lha lnga po'ang sgom par 'dod na /
mdun du rnam snang dang mi 'khrugs pa /
lho ste g.yas su shAkya thub pa /
nub ste rgyab tu snang ba mtha' yas /
byang ste g.yon du sman bla bsgoms na phun sum tshogs pa'i yan lag tu 'gro /
de nyams su len pa la don drug gis ston te /
gang la skyabs su 'gro ba /
gang gis 'gro ba /
tshul lam thabs ji ltar dang /
dngos gzhi dbye ba dang bcas pa dang /
skyabs su ma song ba'i skyon nam nyes dmigs /
song ba'i phan yon no //
dang po gang la 'gro ba'i yul ni /
dkon mchog rin po che rnam pa gsum mo //
gnyis pa gang zag gang gis 'gro na mos pa gus pa dad pa gsum dang ldan pas skyabs su 'gro ba'i yul de rnams kyi yon tan dran pa /
bla na med pa'i byang chub 'thob par 'dod cing /
ngan song gi sdug bsngal la 'jigs shing skrag nas skyabs su 'gro ba'o //
gsum pa thabs tshul ji ltar 'gro snyam na /
'du shes gsum ldan gyi gang zag gis chos bzhi ldan gyi sgo nas 'gro dgos te /
dad pa dang ldan pa /
las dang las kyi rnam smin la 'dzem zhing las rgyu 'bras kyi chos la yid ches pa /
dus rtag tu bla ma bsten cing bla ma la gus pa /
des bstan pa'i chos la the tshom mi za ba dang bzhi 'o //
bzhi pa dngos gzhi'am dbye ba'i dbang du byas na don gsum ste /
spang bya dang /
blang bya dang /
cho ga dngos so //
dang po spang bya ni /
mdo myang 'das las /
gang zhig sangs rgyas skyabs 'gro ba //
de ni yang dag dge bsnyen te //
nam du'ang lha ni gzhan dag la //
skyabs su 'gro ba ma yin no //
dam pa'i chos la skyabs 'tshol na //
'tshe zhing gsod pa'i sems dang bral //
dge 'dun la yang skyabs song ba //
mu stegs gzhan la phyag mi bya //
zhes so //
gnyis pa blang bya la /
thun mong spyi'i blang bya dang /
khyad par gyi blang bya gnyis las /
dang po ni /
dus rtag tu bya spyod ci byed kyang /
dkon mchog gsum gyi yon tan 'ba' zhig dran par bya'o //
gnyis pa khyad par gyi blang bya ni /
dkon mchog so sor gus pa bskyed cing sku gsung thugs rten bzhengs pa dang /
mchod pa dang /
dge 'dun la zhabs tog bsnyen bkur dad gus bya ba'o //
gsum pa skyabs su 'gro ba'i cho ga dngos la phyi /
nang /
gsang ba /
mthar thug de kho na nyid kyi skyabs su 'gro ba dang bzhi las /
dang po ni /
mdo sde khang bu brtsegs pa las /
sangs rgyas lta bu'i ston pa med //
chos dang 'dra ba'i skyob pa med //
dge 'dun lta bu'i zhing sa med //
des na gsum la bsnyen bkur bya //
zhes so //
gnyis pa nang ni /
bla ma yi dam mkha' 'gro gsum /
de'ang bla ma kho na la 'dus te /
gsang 'dus las /
bla ma dang ni rdo rje 'chang //
tha dad du ni mi lta 'o //
zhes so //
gsum pa gsang ba ni /
lta sgom spyod 'bras bzhi'i ngang la gnas pa la'ang skyabs 'gror bzhed de /
lta ba dbyings dang ye shes dbyer med /
sgom pa ting nge 'dzin la sran tshugs pa /
spyod pa bdag gzhan don grub /
'bras bu sku lnga lhun grub /
de'i ngang las mi 'da' mi yeng /
mi 'gyur bar nyams su len pa'o //
bzhi pa dngos gzhi dbye ba dang bcas pa ni /
gzhi gnas lugs /
lam rang gnas /
spyod pa rang shar /
'bras bu rang grol /
de las mi 'da' bar nyams su len pa'o //
lnga pa skyabs su ma song ba'i skyon ni /
'di dag dang mi ldan na nang pa sangs rgyas pa'i gral du mi tshud /
rtsa ba gsum gyi byin rlabs mi 'jug
/'dul sdom dang dam tshig rnams kyi rten med par 'gyur ro //
drug pa song ba'i phan yon ni /
sdom pa thams cad kyi rten du 'gyur ba'i yon tan /
nang pa sangs rgyas pa'i sde tshan du tshud pa /
'jigs pa gang gis kyang mi tshugs pa /
lam log par mi 'gyur zhing ngan song gsum du mi skye ba /
bsam pa thams cad yid bzhin du 'grub pa /
rtsa ba gsum gyi byin rlabs 'jug pa sogs yon tan mang ngo //
gong du gsang bdag snying thig gi rtsa tshig man ngag tshad la phab ste nyams su len tshul las mdun rten la sems gtad de zhi gnas sgom pa'i tshul gsungs pa de /
lang kar gshegs pa las /
tshangs pa'i theg par gsungs pa dang don gcig ste /
brah+ma'i sgra las tshangs pa dang /
gtsang ba dang /
dag pa la 'jug pas 'dod pa'i nyon mongs pas gtsang ba'am /
dag cing tshang bas na /
sgra yangs pa'i dbang du byas te /
khams gong ma'i lha gzugs khams gnas rigs bcu bdun dang /
gzugs med khams pa'i gnas bzhi ste nyi shu rtsa gcig po thams cad la tshangs pa'i sgras brjod cing /
der bgrod pa'i lam 'khor bcas la tshangs pa'i theg pa zhes bya'o //
de'ang zhi gnas dang /
rang gi sa 'og ma la rags par lta zhing /
rang sa la zhi bar lta ba'i lhag mthong sgom pa'i stobs kyis sa 'og ma'i nyon mongs spangs shing gong mar skye ba'o //
bsam gzugs gnyis ni tshangs pa'i theg pa dngos dang /
tshad med bzhi dang /
'jig rten pa'i mngon shes lnga ni tshangs pa'i theg pa'i yon tan khyad par can no //
gsum pa grogs spyod pas bogs 'don tshul ni /
zag pa dang bcas pa'i dge bcu'i las lam 'khor bcas la spyod pa ste /
mi dge bcu spangs pha rol na //
dge bcu bya ba logs na med //
ces pa ltar ro //
gzhan yang lus kyi las phyag bskor dang /
ngag gi bstod pa sogs dang /
yid kyis gzhan la phan 'dod kyi sems dge ba la sogs pa'o //
bzhi pa so so'i 'bras bu ni /
dge ba'i las stobs che chung gis gling bzhi'i mi dang /
'dod lha rigs drug ste 'dod khams kyi mtho ris gnas bcur skye ba'o //
zhar byung 'phros don lha mi'i theg pa'i skabs 'dir khyim pa yin na gnas 'jog gi mdo ltar bsnyen gnas len pa dang /
rab tu byung ba'i dge tshul slong yin na don zhags ltar theg chen gso sbyong len pa gal che /
bsnyen gnas len pa'i yul bye brag smra ba ltar na dge slong las len pa dang /
skye ba'i yul lam rten gling gsum gyi skyes pa bud med dgos shing /
za ma ma ning dang sgra mi snyan pa rnams la mi skye bar bzhed /
mdo sde pa ltar na /
mdo sde pa rnams dud 'gro sogs //
'gro ba gzhan la'ang skye bar bshad //
blang ba'i yul yang dge bsnyen sogs //
gang yang rung las blang bar bshad //
ces gsungs pa ltar ro //
theg chen gso sbyong la nges par sdom rgyun dang ldan pa las len dgos pa ma gtogs so thar thob pa rgyu mtshan du byas nas /
bsnyen gnas ltar gzhan la 'bogs chog mi rung bar shes dgos /
dang po sdom rgyun de thob nas rang gis len dgos pa dang gzhan la 'bogs pa sogs byang sdom dang 'dra ba ste /
'jam dbyangs sa skya paN chen gyis /
don yod zhags pa'i rtog pa las //
bsnyen gnas rang gis len pa yi //
cho ga sems bskyed 'dra bar gsungs //
zhes so //
bshes spring las /
gso sbyong 'dod spyod lha lus yid 'ong ba //
skyes pa bud med dag la stsol bar bgyid //
ces gsungs pa ni /
lha'i go 'phang khyad par ba la yang dag par blangs pa las byung ba'i tshul khrims nges par dgos pa la dgongs te /
mngon mtho'i rgyu ni tshul khrims las gzhan med //
ces so //
tsam po ba la gong bshad yang dag pa'i lta bas zin pa'i dge bcu'i las lam 'khor bcas kyis 'grub pa'o //
'di dag ni slob dpon sangs rgyas gsang ba'i lam rim las /
gzhi yi theg pa dang por bzhag
/ces gsungs pa ltar 'jig rten pa'i theg pa'am /
sor bzhag lha mi'i theg pa zhes bya ste theg pa thams cad kyi gzhir gyur pa'i sngon du 'gro ba yin pa'i phyir /
yang dag pa'i lta bas ma zin pa dang /
dngos gzhi dge bcu'i las la mi spyod pa'i theg pa ni nang pa sangs rgyas pa la mi 'byung ngo //
dgyes pa rdo rje las kyang /
dge ba bcu las brtsams nas ni //
de yi chos ni rab tu dbye //
zhes so //
de yang mngon mtho'i them skas la 'dzegs nas nges legs rnam par grol ba'i khang bzang du 'jug dgos pa ni /
rin chen phreng ba las /
mi yi chos lugs legs spyad na //
lha yul bgrod pa thag mi ring //
lha dang mi yi them skas la //
'dzegs na thar pa gam na 'dug
/ces gsungs pa ltar ro //
!
//gnyis pa theg dman la nyan rang gnyis las /
nyan thos kyi lta ba ni /
chos bdag gzung 'dzin don dam du lta zhing 'khor 'das bden bzhi'i rgyu 'bras la blang dor du 'dzin pa ste /
bud+d+ha gu h+ya'i lam rim las /
gnyis med ma rtogs thams cad la //
bden bzhi'i dngos por yod lta zhing //
spang dang mi spang byed gyur na //
'di ni nyan thos sa yin no //
zhes so //
de la'ang bye mdo gnyis te /
ska ba dpal brtsegs kyi lta rim las /
chos tsam lta ba'i nyan thos pa //
mdo sde pa dang bye brag gnyis //
phyi rol rdul la rtsod byed cing //
shes pa skad cig snang byed mthun //
zhes pas /
bye brag smra bas /
rags pa kun rdzob kyi bden pa 'di ne'u seng ltar tshogs pa gcig tu snang yang /
don dam par rdul phra rab bar dang bcas pa cha ldan sil bur 'dod /
mdo sde pas rdul phra rab 'byar yang ma 'byar /
bar yang med par 'bras bu'i phung po ltar 'dod pa nyid do //
gnyis pa lam sgom pas nyams su len tshul man ngag gis tshad la phab pa ni /
gsang bdag snying thig rtsa ba las /
nyan thos rang gi smin dbrag la :
rus pa'i thig ler keng rus bsgom :
snang ba mi sdug pa ru bslab :
'khor bar 'ching ba'i gang zag bdag :
lung dang rigs pas med par sgrub :
'khor ba'i rtsa ba rtsad nas dbyung :
sa ma ya :
de la thog mar rang gi dpral bar chu bur byung ba de rdol ba la brten te /
rus pa'i thig le yungs dkar tsam zhig bsgom /
de la shes pa gtad pas thig le je che la rang gi lus keng rus rang bzhin du bsam /
de dang cha mthun par snang srid thams cad keng rus kyi dkyil 'khor du bsam /
de yang dgos pa ci yod na da lta'i lus 'di nyid yul rang rgyud pa la brten na nyon mongs pa chags sdang rmongs gsum skye ste /
nyon mongs 'khor ba'i rgyu yin /
des 'bras bu sdug bsngal myong ba yin te /
de'i gnyen por rus pa'i 'khor lo /
yul mi sdug pa bsgoms pas nyon mongs pa chags sdang mi skye /
kun 'byung gi nyon mongs pa rtsad nas bcad pas 'bras bu sdug bsngal rang bzhin gyis 'gog pa de ka lam gyi bden pa yin no //
'di skabs tshul khrims rnam dag gi gzungs bzla zhing bdag med sgom pa las ma gsungs kyang lha'i rjes dran bsgom par 'dod na spyan ras gzigs pad+ma gtsug tor gyi nyan thos theg pa ltar 'don sgom bzlas pa rnams bya'o //
ma byas kyang chad pa'i skyon med do //
nyan thos tshul bzung 'jam pa'i dbyangs :
zhes pa shA ri'i bu dang /
nyan thos tshul bzung spyan ras gzigs :
kun dga' bo dang /
nyan thos tshul bzung gsang ba'i bdag :
ni mo'u gal bu yin la /
phyag mtshan yang /
kun dga' bo bsil yab /
shA ri'i bu rin po che /
maung+gal bu pad+ma bsnams pa'o //
gong du bshad pa'i lta bas gtan la phab pa'i don bdag med de nyid bsgom par bya ba ste /
ji skad du yang /
'di ltar snang ba 'di ni sgyu ma tsam //
yang dag nyid la yod pa ma yin te //
shin tu chad ltar gyur na mi rung bas //
nyan thos byis pa rnams la ngas ma bstan //
ces so //
de'ang 'dod chags kyi gnyen por mi sdug pa sgom pa sogs zhi gnas kyi sems las su rung bar byas rjes /
lhag mthong bden bzhi mi rtag bcu drug sgom pas nyams su len par bya ba nyid do //
gsum pa grogs spyod pas bogs 'don pa ni /
so so thar pa ris bdun gang la zhugs pa'i bslab bya lam du khyer zhing /
sbyangs pa'i yon tan la gnas /
nyon mongs pa dgra dang tsher ma ltar spang /
dge bcu sman dang zas ltar len cing /
'du shes bcu brten /
'du shes bcu ni /
srog gcod pa la btsan dug lta bu'i 'du shes /   zos pas phung ba /
1
gos la rma dkris lta bu'i 'du shes /   chos gos gsum dang mi 'bral ba /
2
nyon mongs pa la dug sbrul lta bu'i 'du shes /   reg pas phung ba /
3
kha zas la bu sha za ba lta bu'i 'du shes /   sred pa mi bya /
4
rnyed bkur la rgya dang rnyi lta bu'i 'du shes /   'thum par dogs te byol /
5
bla ma dkon mchog la nor bu rin po che lta bu'i 'du shes /   mchod cing gus pas gsol ba btab /
6
chos la lam bzang po lta bu'i 'du shes /   bde bar 'gro ba /
7
sangs rgyas kyi bstan pa la gser lta bu'i 'du shes /   dkon zhing bzang la rnyed pa don ldan /
8
tshul khrims la rgyan lta bu'i 'du shes /   gces spras kyis nyar tshags bya /
9
chos nyid mngon du gyur pa la mun khung du sgron me btegs pa lta bu'i 'du shes   ting nge 'dzin la brtson pa mi 'dor /
10
dang mi 'bral bar bya'o //
bzhi pa 'bras bu mngon du 'gyur tshul ni /
rgyun zhugs dang /
lan gcig phyir 'ong dang /
phyir mi 'ong ba ste gnas skabs kyi 'bras bu dang /
mthar thug zad pa shes pa dang /
mi skye ba shes pa'i ye shes gnyis dang ldan pa'i lhag bcas lhag med kyi dgra bcom pa thob cing /
'bras bu bzhi po re re la'ang zhugs gnas gnyis gnyis su phye bas brgyad de /
dbye gzhi la ltos nas skyes bu zung bzhi dang /
dbye chos la ltos nas gang zag ya brgyad ces bya 'o //
!
//gsum pa rang rgyal gyi lta ba ni /
mngon rtogs rgyan las /
gzung don rtog pa spong phyir dang //
'dzin pa mi spang phyir dang ni //
rten gyis bse ru lta bu'i lam //
yang dag bsdus par shes par bya //
zhes gsungs pa ltar /
gang zag gi bdag med rtogs pa nyan thos dang 'dra la /
de'i steng du chos kyi bdag gi gzung cha rdul phra rab rang bzhin med par rtogs kyang /
da dung 'dzin sems skad cig ma don dam du lta zhing 'khor 'das rten 'brel rgyu 'bras su 'dod pas na bdag med phyed dang gnyis rtogs pa zhes bya'o //
ska ba dpal brtsegs kyi lta rim las /
de bzhin rang rgyal theg pa yang //
phyi rol bcu gnyis sgyu ma tsam //
rdul kyang phyogs chas ma grub 'phags //
shes pa skad cig rjes su mthun //
zhes so //
gnyis pa lam man ngag gis tshad la phab ste nyams su len tshul ni /
gsang bdag snying thig rtsa ba las /
rang rgyal smin mtshams thig le la :
gcig nas bcu gnyis bar dag tu :
rten 'brel gzugs shar rim par bslab :
lugs 'byung lugs ldog sgom pa yis :
chos rnams rten 'brel nyid du 'char :
shes pa cha med ma gtogs pa :
chos kyi bdag med rtogs pa yis :
'khor ba'i rtsa ba rtsad nas gcod :
sa ma ya :
rang gi smin mtshams nas mdun phyogs su thig le dkar po bcu gnyis kyi nang du ma rig pa rgan mo long ba /
'du byed rdza mkhan gyis rdza bzo tshul /
rnam shes khang stong du spre'u /
ming gzugs gang zag grur zhugs pa /
skye mched grong khyer /
reg pa pho mo 'o byed pa /
tshor ba mig la mda' zug
/sred pa 'o thug 'thung ba /
len pa me tog 'thu ba /
srid pa mngal chags pa /
skye ba sbrum skye ba /
rga shi rgud pa shi ba'i ro rnams gsal btab /
de dag ni lugs 'byung ba'i rten 'brel yin la /
de nas rga shi skye ba la thim pa sogs ni lugs ldog myang 'das kyi rten 'brel yin la /
mthar ma rig pa dmigs med kyi dbyings su yal ba'i ngang du mnyam par bzhag
/de dag gi skabs su rten 'brel gyi gzugs bsgoms pas skyo na lugs 'byung la thig le dmar po bcu gnyis dang /
lugs ldog tu thim tshe dkar po ru bsgyur zhing bstims pas chog par ngang sgom khrid kyi skabs su gsungs /
'di dag rten 'brel lam khyer gyi man ngag ste /
de yang phyi nang gi rten 'brel gnyis te phyi'i rten 'brel gyi 'bras bu las shes te /
'bras bu de ci las byung brtags pas me tog las byung /
de 'dab ma las /
de myu gu las /
de sa bon las byung ste rgyu dang 'brel ba drug
/rkyen dang 'brel ba drug ni /
nam mkhas go 'byed /
sa yis rten byed /
chu yis bsdus /
mes smin /
rlung gis bskyod /
dus kyis mi rtag par bsgyur nas   dbyar rgun sogs dus bzhis bsgyur nas 'bras bu /byung bar shes te phyi'i rten 'brel lo //
shes rab che bas dur khrod du phyin nas keng rus kyi phung po la brtags pas shi ba las byung bar shes /
de na ba las /
de rgas pa las /
de skye ba las /
de srid pa las /
de len pa las /
de sred pa las /
de tshor ba las /
de reg pa las /
de skye mched drug las /
de ming gzugs las /
de rnam shes /
de 'du byed /
de ma rig pa /
de gang las byung brtags pas ma rnyed de /
stong par rtogs pas stong nyid du shes /
rgyu snga ma la brten nas phyi ma 'byung ba la ma rig pa nas rga shi'i bar brtags pas 'gro ba'i rgyur shes so //
rten 'brel mdo las /
dang po brgyad pa dgu nyon mongs //
gnyis pa bcu pa las yin te //
lhag ma bdun ni sdug bsngal lo //
zhes so //
lta ba gang zag gi bdag med dang phyi'i gzung yul stong par rtogs /
nang 'dzin sems nyan thos bzhin 'dod pas bdag med phyed dang gnyis rtogs pa ste /
lha mo dri ma med pa lung bstan pa'i mdo las /
'dzin pa'i sems ni ma spangs na //
gzung bya'i yul ni rnam rtog tsam //
rang rgyal gyi ni lta ba ste //
nyan thos pa las khyad par 'phags //
zhes pa ltar gong bshad lta bas gtan la phab ste mnyam par bzhag go
/rten 'brel snying po bzla zhing rten 'brel gyi lam sgom pa las /
lha lam khyer ma gsungs kyang spro na pad+ma gtsug tor ltar sgom bzlas grub na legs pa yin no //
rang rgyal tshul bzung 'jam pa'i dbyangs :
zhes pa /
rang rgyal shes rab mchog chen zla tshes bsnams pa /
spyan ras gzigs rang rgyal gdung ba sel ba bsil g.yab thogs pa /
phyag rdor rang rgyal rdzu 'phrul cher ston me phung bsnams pa /
gsum ka tshangs par spyod pa'i cha lugs can dbu la gtsug tor cung zad dang bcas pa'o //
yang na nyan thos rang rgyal thams cad 'khar gsil lhung bzed can du sgom yang rung ngo //
gsum pa grogs spyod pas bogs 'don pa ni /
gdul bya la ngag gis chos mi gsung bar /
lus kyi rdzu 'phrul gyi brdas don byed pa ste /
g.yu thang las /
spyod pa lus kyi rdzu 'phrul gyis //
gzhan don shas 'ga' spyod pa 'o //
zhes so //
bzhi pa 'bras bu mngon du 'gyur tshul ni /
dbang rnon bse ru lta bu gcig pur bzhugs pa ni lam lnga stan thog gcig tu rdzogs nas /
yid bzhin bde ba mchog gi sa zad mi skye shes pa'i dgra bcom mngon du mdzad de /
dbyig gnyen zhabs kyi mngon pa mdzod las /
ston dang bse ru byang chub pa //
bsam gtan mtha' rten gcig la kun //
de yi sngon du thar cha mthun //
zhes so //
ne tso lta bu khyus bzhugs pa tshogs spyod che chung gnyis ni /
rim par lam bzhi'am gsum mngon du mdzad de 'bras bu mngon du rtogs pa ste /
rgyas pa las /
phyi nang rten 'brel sgyu ma mig yor tshul //
dngos po'i gzugs la thogs med rab tu 'jug
/dge bshes mi slob rang gis rig pas rtogs //
byang chub sar bgrod yid bzhin bde ba mchog
/ces so //
!
//bzhi pa byang sems kyi theg pa la /
dang po gzhi lta bas gtan la dbab pa ni /
bdag med gnyis phyin ci ma log par rtogs pa'o //
de'ang kun rdzob tu chos thams cad chu zla ltar snang la /
don dam par spros pa thams cad zhi ba'i tshul du bden gnyis kyi gnas lugs rtogs pa ste /
sangs rgyas gsang ba'i lam rim las /
mnyam pa'i don nyid mi shes shing //
kun rdzob don dam gnyis 'byed la //
chos dang gang zag bdag med na //
'di ni byang chub sems dpa' yin //
zhes so //
gnyis pa lam sgom pas nyams su len tshul ni /
gsang bdag snying thig rtsa ba las /
byang sems sna rtse'i thig le las /
tshad med spro zhing bsdu ba yis :
snying rje chen po rab tu bskyed :
chos rnams thams cad bdag med pa'i :
don dam dang ni kun rdzob kyis :
sa bcu mtha' ru phyin par 'gyur :
sa ma ya :
rang gi sna rtse nas thig le yungs 'bru tsam nam mkhas gar khyab tu bsgom /
nam mkhas khyab pa tsam du sems can gyis khyab /
sems can de dag la sdug bsngal gyis khyab /
de thams cad sdug bsngal bral 'dod kyi snying rje chen po sgom pa ste /
ji skad du yang /
snying rje'i rgyu ni byams pa ste //
de sdug bsngal las yang dag skyes //
zhes dang /
de yi rtsa ba snying rjer 'dod //
ces gsungs pa ltar 'khor ba 'di sdug bsngal gyi rang bzhin du shes pas /
yul dpon yul rtsis byed pa bzhin du gzhan don kho nar yongs su dmigs pa'i snying rje chen po bsgom pa dang /
theg chen de dag rnam pa ma 'gags par cir yang snang la /
don dam par gang du'ang ma dmigs pas spros pa thams cad dang bral ba'i ngang du bzhag pa ni don dam byang chub mchog tu sems bskyed pa ste /
thig le stong pa skye ba med //
ye shes ngang sgom chen po 'o //
zhes gsungs pa'i don no //
de yang sgom gyi dngos gzhi slob pa'i lam bzhir byang phyogs so bdun sgom pa yin zhing /
bsdu na zhi gnas dang lhag mthong gi ting nge 'dzin la 'jug pa'o //
bden gnyis 'jog skabs dbye gzhi shes bya tsam las /
snang lugs kun rdzob dang gnas lugs don dam pa'i bden pa gnyis su dbye ba ste /
shes bya tsam gyi snang ba la //
bden pa gnyis kyi zhing yang grub //
ces gsungs pa ltar ro //
lha lam khyer du rigs gsum mgon po sgom zhing byang sems 'phel ba'i sngags bzla'o //
gsum pa grogs spyod pas bogs 'don pa ni /
rjes thob kyi dus su bdag bas gzhan gces kyi sgo nas sems can gyi don byed pa'i spyod pa pha rol phyin pa drug gam bcu la sgyu ma ltar spyod pa'o //
bzhi pa rang 'bras mngon du 'gyur tshul ni /
sa bcu lam lnga rim gyis bgrod nas /
mi slob pa'i lam bcu gcig kun tu 'od kyi sa la rang don chos skur grol te gzhan don gzugs sku gnyis la brten nas sems can gyi don 'khor ba ma stongs kyi bar du mdzad pa yin no //
de dag kyang sgyu 'phrul rgyas pa las /
bdag med gnyis rtogs pha rol phyin rdzogs pa'i //
sa bcu rim gyis bgrod pa'i rnal 'byor pas //
sangs rgyas sar bgrod go 'phang thob pa'i lam //
bden pa gnyis kyis rab tu thob par 'gyur //
zhes so //
!
//lnga pa kri ya'i theg pa la /
dang po lta ba ni /
don dam pa'i bden pa sems dag pa'i mtha' bzhi dang bral ba 'di stong gsal gyi ye shes chen por rtogs pa dang /
de'i yon tan kun rdzob rigs gsum lha yi dkyil 'khor du blta nas sangs rgyas par 'dod de /
ji skad du /
kun rdzob snang ba rigs gsum lha //
rje dang 'dra ba gtsang mas grub //
don dam dag pa'i chos nyid do //
zhes so //
gnyis pa lam sgom pas nyams su len pa ni /
gsang bdag snying thig rtsa ba las /
kri yA gnas gsum thig le la :
'gog pa'i sbyor ba la brtson te :
chos rnams spros pa'i mtha' bzhi bral :
rgyas par sgom tshul drug sogs kyis :
rigs gsum go 'phang bla med 'grub :
sa ma ya :
'di la sgom tshul rgyas bsdus gnyis las /
dang po rgyas pa la /
rang gi spyi bor thig le dkar dmar mthing gsum brtsegs mar bsgom /
dkar po las 'od 'phros sems can gyi sdig sgrib sbyangs /
sangs rgyas mchod cing tshur 'dus spyi bor thim pas 'jam dpal ser po ral gri dang po ti 'dzin pas mtshan par bsam /
dmar po las 'od 'phros sems can gyi sdig sgrib sbyangs /
sangs rgyas mchod /
tshur 'dus mgrin par thim pas spyan ras gzigs dmar po pad+ma 'dzin par bsam /
mthing ga las 'od 'phros sems can gyi sdig sgrib sbyangs /
sangs rgyas mchod /
tshur 'dus snying khar thim pas phyag na rdo rje sngon po rdo rje 'dzin par bsgom /
de ltar sgo gsum sku gsung thugs kyi ngo bor bsgoms nas spyod lam thams cad lha gsum gyi ngang las mi  'da' ba'o //
de tsam sgom par ma nus na /
gnyis pa bsdus pa'i lugs su /
sems 'phro rgod shas che na snying gar thig le sngon po /
bying ba shas che na mgrin par thig le dmar po /
shin tu rmugs na thig le dkar po'am ser po bsgom pa ni sems 'gog pa'i sbyor ba ste /
mnyam bzhag gi skabs su las dang po pa la 'char bde bas na bsdus pa'o //
rgyas pa sgom tshul drug ni /
stong pa yi ge sgra gzugs dang //
phyag rgya mtshan ma drug yin no //
zhes gsungs pa ltar /
lha lam khyer du rigs gsum mgon po sgom zhing bzlas pa la 'bad par bya'o //
gsum pa grogs spyod pas bogs 'don pa la /
bza' ba zas kyi bya ba dkar gsum mngar gsum bza' zhing /
sha chang sgog tsong spang ba'o //
bgo ba gos kyi bya ba ras kha tshar ma nyams pa gsar pa gyon /
gtsang sbra khrus kyi bya ba la bzhi ste /
nyon mongs pa mngon du rgyu ba rags pa'i bag chags lta ba rtogs pas 'dag
/bag la nyal gyi bag chags ting nge 'dzin goms pas 'dag
/spyod lam nyams pa'i dri ma lha'i dkyil 'khor bsdu zhing ye shes pa gshegs pas 'dag
/tha mal gyi dri ma chus dag pa dang bzhi 'o //
ji skad du /
tha mal dri ma chu yis dag
/chu ni sngags kyis 'dag par bya'o //
zhes so //
dngos grub rten gyi bya ba /
dngos grub kyi rten yi dam lha'i sku gzugs gtsang sbra dang ldan pas bzhengs pa'o //
'jug pa dus tshod kyi bya ba ni gza' skar bzang po la'o //
bzlas brjod sngags kyi bya ba ni de nyid gsum ldan te /
bdag gi de nyid /
lha'i de nyid /
'phro 'du'i de nyid gsum mo //
spyir btang gi de nyid bzhi ni /
bdag
/lha /
bzlas brjod /
bsam gtan gyi de kho na nyid bzhi la bshad do //
he ru ka gal po las /
gza' skar dus tshigs zas gos gtsang //
brtul zhugs dka' thub spyad pa spyod //
ces so //
bzhi pa rang 'bras mngon du 'gyur tshul ni /
he ru ka gal po las /
mi tshe bdun nas sangs rgyas pa //
rigs gsum mgon pos 'gro ba 'dul //
zhes gsungs pa ltar /
dag pa mtha' bzhi dang bral ba chos sku /
rigs gsum mgon po longs sku /
rigs kyi khro bo dang pho nya la sogs pa sprul sku ste /
rigs gsum rdo rje 'dzin pa'i sa sku gsum ye shes lnga'i bdag nyid can du 'gyur ba'o //
('di'i dbang sgrub bskur ni lta spyod theg pa gong 'og dang 'brel bas gter gzhung du ma gsungs kyang /
theg pa rang khrid 'di kri yA dang sbrel nas byas na legs 'dra'o //
mchan /   de nas gnyis spyod u pa'i theg pa la /
dang po lta ba ni /
rang shar las /
u pa ya ni 'di lta ste //
lta ba yo gar lta ba la //
spyod pa kri yAr spyod pa 'o //
de phyir gnyis ka'i rgyud ces grags //
zhes so //
gnyis pa lam sgom pas nyams su len pa la /
bdag dam tshig sems dpar gsal ba bdag gi de kho na nyid /
mdun du lha ye shes sems dpa' gsal ba lha'i de kho na nyid /
de gnyis kyi dpral bar oM dkar po /
mgrin par AHdmar po /
thugs kar hU~M sngon po /
lte bar trAM ser po bzhis mtshan par sgom pa sngags kyi de kho na nyid /
des ming bzhi'i phung po sbyangs te rdo rje bzhi mngon du gyur pa ni chos kyi de kho na nyid bzhi zhes u pa ya'i khyad chos so //
lha sgom pa dang bzla bya'i sngags gong ma yo ga ltar ro //
gsum pa grogs spyod pas bogs 'don pa ni 'og ma kri yA ltar ro //
'di dag la /
kun mkhyen klong chen pas /
spyod pa rang dang lha gnyis mnyam par blta //
rang nyid dam tshig mdun du ye shes lha //
grogs po'i tshul gyis dngos grub len pa yin //
zhes so //
bzhi pa rang 'bras mngon du 'gyur tshul ni /
skye ba lnga nas rigs bzhi rdo rje 'dzin pa'i sa thob pa'o //
!
//drug pa rnal 'byor rgyud yo ga'i theg pa la /
dang po lta ba ni /
he ru ka gal po las /
yo ga'i theg par gnas 'dod pas //
'og min rdo rje dbyings su lta //
zhes gsungs ltar /
don dam bden pa spros mtshan kun bral rang bzhin 'od gsal stong pa nyid dang /
kun rdzob cir snang yo ga rdor dbyings dkyil 'khor du gtan la phab pa nyid do //
gnyis pa lam sgom pas nyams su len pa ni /
gsang bdag snying thig rtsa ba las /
rnal 'byor spyi bo'am snying ga ru :
thig le lnga sgom spro bsdu dang :
mngon byang lnga yis lha sku bsgom :
phyag rgya bzhi yi rgyas btab cing :
stong pa chen po'i lta ba yis :
ye shes lnga ru lhun gyis grub :
sa ma ya :
rang gi snying gar dwangs ma kha dog lnga ldan rigs lnga ye shes lnga'i ngo bo /
dbus dkar /
shar sngo /
lho ser /
nub dmar /
byang ljang ba'i thig le lnga tshom dang /
spyi bor dbyings kyi thig le lnga tshom /
de ltar bsgom zhing 'od zer spro bsdu bya zhing mnyam par bzhag pa ni rgyas pa'i lugs dang /
ngang sgom bsdus pa'i lugs su /
snying gar thig le gcig la 'od lnga 'bar ba dang /
spyi bor thig le dkar po ril ma tsam zhig gsal btab cing /
gsal ba dang thig le dkar po de snying ga'i thig le la bstim zhing de kho na nyid kyi ngang du mnyam par bzhag pa nyid do //
de yang mngon byang lnga dang cho 'phrul bzhi'i sgo nas lha dang lha mo'i rnal 'byor phyag rgya bzhi ldan du sgom pa'o //
he ru ka gal po las /
mi rtog zla ba gsung rdo rje //
spro bsdu sgom pa'i sku ru gsal //
ting 'dzin byin rlabs dbang bskur mchod //
mngon byang lnga dang cho 'phrul bzhi //
sgom zhing mchod pa bya ba yang //
bsod nams ldan phyir bya ba yin //
ces so //
phyag rgya bzhi ni /
lus ngag yid dang bya ba bzhi la rim bzhin /
sku phyag rgya chen po sgom /
gsung chos kyi phyag rgya bkod /
thugs dam tshig gi phyag rgyas rgyas gdab /
phrin las las kyi phyag rgyas sems can gyi don mdzad pa'o //
lha sngags lam khyer gzhan phan mkha' khyab sogs dkyil chog ltar ro //
gsum pa spyod pas bogs 'don pa ni /
gtsang sbra sogs phyi'i kun spyod grogs dang ldan pa'i sgo nas /
gtso bor lha'i rnal 'byor la gnas pas rang gzhan gyi don spyod pa ni /
rdo rje rtse mo las /
lha yi ting 'dzin la gnas te //
sems can thams cad yongs mi gtang //
rtag tu sangs rgyas yid la byed //
rtag tu sangs rgyas mchod pas mchod //
ces so //
bzhi pa rang 'bras mngon du 'gyur tshul ni /
mi tshe gsum nas stug po bkod pa'i sa la sku gsum ye shes lnga'i bdag nyid can du 'tshang rgya ba'o //
sku gsum ni /
don dam ye shes rtogs pa chos sku /
rigs lnga longs sku /
de las shar ba sprul pa'i sku'o //
de yang kun byed las /
yo ga stug po bkod 'dod pas //
mi tshe gsum na grol bar 'dod //
ces so //
!
//bdun pa bskyed pa ma hA yo ga'i theg pa la /
dang po lta ba ni /
rig pa spros bral la snang ba ngo bo nyid kyi rgyur lhun grub tu 'dod pa'i don dam bden pa dang /
de nyid kyi rtsal rtog tshogs thams cad sku dang ye shes kyi dkyil 'khor du rang snang ba kun rdzob kyi bden par 'dod la /
de gnyis kyang snang stong phyogs re ba ma yin te ngo bo dbyer mi phyed pa'i phyir /
tha snyad du dbyer med ces brjod na'ang /
der 'dzin bsam brjod kyi yul las 'das pa'i phyir /
dbyer med spyod yul dang bral ba'o //
gnyis pa lam sgom pas nyams su len pa ni /
gsang bdag snying thig rtsa ba las /
dam ye gnyis med byed pa 'am :
spro na spyan 'dren la sogs bya :
yab yum bde chen bzlas pa dang :
phra ba thig le'i rnal 'byor bsgom :
lhag pa'i chos sku chen por rtogs :
zung 'jug rdo rje'i sku thob bo :
sa ma ya rgya :
zhes gsungs pa 'di dag gi bskyed rdzogs dang 'brel ba'i rnam bshad rgyas pa gzhan du shes shing 'dir rkang grangs sa bcad tsam la /
mtshan bcas dang mtshan med gnyis /
dang po la bskyed rdzogs gnyis las /
bskyed rim ni ting 'dzin gsum la brten nas dkyil 'khor rim gyis bsgom pa'o //
rdzogs rim la steng sgo 'ju 'dul dang /
'og sgo khams gsum rol pa'i man ngag gnyis so //
mtshan med ni chos nyid de bzhin nyid kyi ting nge 'dzin sgom pa'o //
lha sku lam khyer bzlas pa'i man ngag rnams gter gzhung ltar rigs gsum ka'i nyams len lam gyi gzhung du gzung ngo //
phra thig man ngag ngang sgom ni /
rang nyid rigs gsum gang mos su gsal ba'i spyi bor thig le dmar po sran ma tsam zhig bsgom /
de bas khru gang gi mtho sar thig le dkar po sran ma tsam zhig bsgom /
de nas sna bug g.yon nas 'od dmar po'i thig le sran ma tsam zhig byung nas spyi bo'i thig le dmar po la phog
/des rkyen byas te thig le las 'od 'phros /
sems can la phog 'gro don byas /
de bzhin gshegs pa la phog
/thugs mnyes pa'i mchod pa phul /
'od tshur 'dus thig le dmar po la thim /
yang sna bug g.yas nas 'od dkar po byung /
gong gi thig le dkar po la phog
/'od 'phros sems can gyi sgrib pa sbyangs /
de bzhin gshegs pa la mnyes mchod phul /
tshur 'dus thig ler thim /
thig le dkar po dmar po la thim ste tshangs bug nas snying gi dkyil du thim nas bde stong gnyis med kyi ngang la bzhag go
/steng sgo dang 'og sgo sgom pa'i man ngag zhib par bka' 'dus ngang sgom zur gsal ltar bsgom par bya'o //
'di dag gi skabs su /
thams cad lhar gsal ba lta ba /
de'i ngang la gnas pa sgom pa /
lha la lha rol pa spyod pa /
de las mi 'da' ba dam tshig
/mngon du gyur pa 'bras bu'o //
gsum pa bogs 'don spyod pa ni /
thabs la mkhas pa'i gdengs kyis zin pas 'khor ba'i chos ci la'ang ma chags par spyod pa ste /
bang mdzod 'phrul gyi lde'u mig las /
bskyed pa ma hA yo ga ni //
ta na dang ni ga Na dang //
dam rdzas bdud rtsi lnga po la //
thabs chen lta ba'i spyod pa spyad //
ces so //
bzhi pa 'bras bu mngon du 'gyur tshul ni /
tshe 'di'am bar dor sku lnga lhun gyis grub pa'i bdag nyid mngon du byed pa ste /
gsang 'dus las /
'di ni bcom ldan bdag nyid che //
sku gsum mi phyed las byung ba //
ye shes rgya mtshos rnam par brgyan //
tshe 'di nyid la thob par 'gyur //
zhes dang /
ye shes thig le las /
yang na lus 'di spangs ma thag
/brtson pa mi ldan pas kyang 'grub //
ces so //
!
//brgyad pa lung a nu yo ga'i theg pa la /
dang po lta ba ni /
dbyings dang ye shes dbyer med pa ste /
dbyings stong pa nyid kun tu bzang mo'i dkyil 'khor /
rig pa ye shes lhun gyis grub pa kun tu bzang po'i dkyil 'khor /
de gnyis dang tha mi dad pa dbyings ye gnyis su med pa'i sras bde ba chen po /
rtsa ba byang chub sems kyi dkyil 'khor zhes bya ste /
g.yu thang las /
snang srid bzang mo'i mkha' klong las //
ma bskyed dkyil 'khor kun tu shar //
shar ba nyid nas shar pa med //
yab yum sras bcas bde chen po //
zhes so //
gnyis pa lam sgom pas nyams su len pa la /
gsang bdag snying thig rtsa ba las /
a nu yo ga'i nyams len ni :
pad+ma he ru ka ru bsgom :
spyi bo snying ga'i thig le ni :
dkar dmar 'phro 'du zhu bde yis :
ye nas ji bzhin don dam pa :
ye shes lhun grub kun rdzob gnyis :
zung 'jug bde chen 'od gsal ba'i :
byang chub sems kyi dkyil 'khor nyid :
bsal bzhag med par rtogs pa yis :
he ru ka yi go 'phang thob :
sa ma ya :
de dag gi sgom tshul la /
snying gar thig le dmar po sran ma tsam dang /
spyi gtsug tu thig le dkar po sran ma tsam bsgom /
de gnyis gsal thebs pa na spyi bo'i thig le dkar po de yar 'phar te mda' gang gi nam mkha' la gnas pa dang /
snying ga'i thig le de spyi gtsug tu 'phar bar bsam /
de nas thig le dmar po de la shes pa gtad pas bde ba'i rang bzhin 'dar ba'i rkyen byas nas /
dkar po'ang 'dar nas dmar po la thim /
gcig tu 'dres pa tshangs bug nas zhugs snying gi dkyil du thim ste bde stong dbyer med kyi ngang la bzhag
/de dag gis bde ba shas chen skyes pa na /
rang gi snying dkyil du thig le dkar po phug ron gyi sgo nga tsam zhig bsgom /
de las 'od spyi gtsug na yar mda' 'phang ba bzhin thon /
de las thig phran bsam gyis mi khyab pa 'phros nas je che je che la stong gsum gyi stong chen po 'jig rten gyi khams gang bar bsam /
thig phran rnams tshur 'dus thig le la thim pas ro gcig tu 'dres /
dbyings rig pa dbyer med bde ba chen po'i ngang la mnyam par bzhag go
/de dag dang po dmigs pa rten bcas la /
de rjes ka dag gi ngang du ci gnas su mnyam par gzhag pa kho na gnad du che'o //
pad+ma he ru ka'i sgom rim dang zin bris gzhan du shes so //
gsum pa bogs 'don spyod pa ni /
mnyam pa nyid la spyod pa ste /
bang mdzod 'phrul lde las /
dbyings dang ye shes longs spyod rdzogs //
zhes so //
bye brag tu dbye na /
byin gyis brlabs pa'i spyod pa kun la khyab pa nam mkha' 'am dbang du byed pa rgyal po lta bu /
dbang bsgyur ba'i spyod pa dug lnga sreg pa me phung lta bu'i spyod pa /
thabs mkhas kyi spyod pa chu bo'i rgyun ltar chad pa med pa ste /
spyi mdo las /
byin gyis brlabs pa'i spyod pa dang //
dbang bsgyur thabs kyi spyod pa ste //
dper na nam mkha' rgyal po 'am //
ji ltar me phung chu bo 'dra //
zhes so //
bzhi pa 'bras bu mngon du 'gyur tshul ni /
'phrul lde las /
a nu yo ga'i theg pa ni //
bar ma chod pa tshe gcig gis //
sangs rgyas sa la nges par 'gro //
zhes so //
!
//dgu pa rdzogs pa chen po a ti yo ga'i theg pa la /
dang po lta ba ni /
snang srid 'khor 'das kyis bsdus pa'i chos thams cad thig le chen po chos kyi sku rang byung gi ye shes chen po ngo bo bya rtsol med par ye nas sangs rgyas par 'dod de /
nam mkha' che las /
rang byung ye shes rtsol med las //
grol nas grol ba'i lam yang ston //
zhes dang /
khyung chen las /
rang byung ye shes mi rtog kun tu ji bzhin gnas //
zhes so //
gnyis pa lam sgom pas nyams su len pa ni /
gsang bdag snying thig rtsa ba las /
man ngag a ti'i rdzogs rim ni :
dmigs bcas a yig 'od 'bar bar :
lus bsdus mkha' la ling nge ba :
dmigs med chos rnams sems kyi ngang :
stong gsal rang rig 'dus ma byas :
yid dpyod mtshan ma'i blo dang bral :
de yang chos rnams stong pa'i klong :
rang byung ye shes gsal ba'i klong :
lhun grub zung 'jug blo 'das klong :
chos rnams de bzhin nyid kyi klong :
de bzhin nyid ni kun bzang klong :
kun bzang chos sku thob pa 'o :
sa ma ya :
sgom pa'i tshul sems klong man ngag gi sde gsum las /
dang po sems sde la /
gnyis med rang shar de lta ba /
de'i ngang la gnas pa de sgom pa /
de dang mi 'bral ba de spyod pa /
de las mi 'da' ba dam tshig go
/a ti yo ga'i ngang sgom chen po ni /
rang gi snying dbus su a yig dkar po 'od lnga 'bar ba zhig bsgom /
phyogs bzhir a de 'dra ba bzhi bsgom /
de nas a de las 'od dkar po spyi gtsug tshangs pa'i bu ga nas yar skar mda' ltar thon /
de las a che chung grangs med pa spros nas stong gsum 'jig rten thams cad khengs /
thams cad snying ga'i a yig gcig pu la bsdus te dal cig gzhag
/de nas rnam smin gdos bcas kyi lus kyang mi dmigs par a dkar po de bar snang la ling nge yod par bsams la mnyam par gzhag
/de yang dmigs med kyi ngang du yal bar bsams la mnyam par gzhag go
/dpe ni /
sgeg mos me long blta ba bzhin //
yang blta yang blta sems la blta //
spang la nor phyugs skyong ba bzhin //
yang skyong yang skyong sems la skyongs //
byis pa rgod tshang myul ba bzhin //
yang myul yang myul sems la myul //
ces so //
bsdu na nam mkha'i a yig la rang gi lus bsdu zhing a kho na la sems gtad de dmigs med du bzhag pas 'thus shing spro bsdu gzhan mi dgos so //
klong sde'i ngang sgom klong lnga brda bzhi'i nyams len gter chen bla ma dang /

kun gzigs zhabs drung rin po che'i zhal lung ltar mdor bsdus rang res zur du bris yod pa de dag
las shes par bya'o //
man ngag sde'i khregs chod dang thod rgal gyi khrid rim rigs gsum mgon po'i zhal lung dang dgongs rgyan gter chen bla mas mdzad pa nyid snying gi thig ler gzung ngo //
gsu+um pa bogs 'don spyod pa ni /
cir snang chos nyid kyi rol par shar bas blang dor med par spyod pa ste /
nam mkha' che las /
bya ba med pas las rnams zin //
zhes dang /
bang mdzod 'phrul lde las /
a ti yo ga'i spyod pa ni //
lta sgom srog dang ldan pa yis //
shugs las byung ba'i spyod pa ni //
ji ltar smyon pa'i spyod pa bzhin //
gang la'ang thogs pa med par spyod //
ces so //
bzhi pa rang 'bras mngon du 'gyur tshul ni /
lhun rdzogs kun tu bzang po'i sa la da lta nyid nas gnas pa mthar phyin pa ste /
gter gzhung las /
tshe 'dir sku dang ye shes rnyed :
lhun gyis grub par the tshom med :
ces dang /
yang 'byed 'phrul gyi lde mig las /
rdzogs pa chen po a ti'i 'bras bu ni //
gdod nas snying po byang chub tu //
thob med 'bras bu rang la smin //
zhes so //
de ltar theg rim dgu po de yang rang rang gi blo dang 'tsham par nyams su blang dgos te /
rigs gsum 'dus pa'i las tho las /
nges 'byung bsam pa ldan pa yis :
so thar byang sems nyams su blang :
shes rab brtson 'grus ldan pa yis :
phyi rgyud sde gsum nyams su blang :
blo chen brtul zhugs ldan pa yis :
nang rgyud sde gsum nyams su blang :
zhes so //
de rnams la mos pa tsam gyi phan yon kyang /
de nyid las /
tshul bzhin spyod pa lta ci smros :
mos pa tsam zhig bsgoms pas kyang :
sgrib gnyis zhi zhing mkhyen rab rgyas :
snying rje ye shes dbang du 'gyur :
phyi nang bar chad thams cad thul :
mthong thos dran reg thams cad kyang :
'phags pa gsum gyi thugs rje yis :
phyir mi ldog par ngas lung bstan :
de phyir gser zhun snying po'i bcud :
yal bar ma dor nyams su longs :
dngos grub rnam gnyis lhun gyis 'grub :
ces gsungs pas /
sangs rgyas gnyis pa pad+mAka ra'i gdams ngag la yid ches par gyis shig

/ces pa 'di yang gter chen chos kyi rgyal po'i zhal lung lho brag sgom chen pad+ma rang grol gyis khrid rkang grangs sa bcad kyi tho yig la rtsa bar gzung /
bka' 'dus kyi ngang sgom zhib khrid thob pas zur brgyan /
snying po'i spyi don gyis khog phub /
zhal rgyun snga phyi thams cad gab sprad /
snga 'gyur bka' ma'i yig snying las lung btus shing /
dmigs thun 'bogs chog chu babs su bkod pa 'di yang rigs gsum snying tig gi cha lag tu dmigs nas /
mkhan po 'dul 'dzin pa karma sangs rgyas chos 'phel rgya mtsho dpal bzang po phyogs las rnam par rgyal ba'i sde zhes 'bod pa'i rgyal khams pa des /
bsam pa dag cing sbyor ba gus pa chen pos /
mtshur phu mdo bo lung gi gan+d+ho la'i bye brag seng ge rnam par rol pa'i ba gam nas spel ba /
7rgyal dbang karma pa dpal ldan kun bzang chos kyi nyi ma chen po phrin las mkha' khyab rdo rje phyogs las rnam par rgyal ba'i sde'i zhal snga nas gtsos pa'i bstan 'dzin gyi skyes chen thams cad paN chen dri med bshes gnyen gyi ngo bor 'tsho zhing gzhes la zab rgyas chos kyi 'khor lo bskor ba dang /
mdo sngags rgyal ba'i bstan pa rin po che dar zhing rgyas la yun ring du gnas pa sogs bkra shis dge legs kyi snang bas phyogs thams cad yongs su khyab par gyur cig
/shu b+haM///
/
