@#//
gu ru zhi drag thun mong gi thugs sgrub bde gshegs 'dus pa'i las byang dngos grub thig le zhes bya ba bzhugs so //
na mo gu ru pad+ma badzra kIrti shrI ye /
ngo mtshar skyes mchog rtsod med grub pa'i dbang //
grags pa'i mtshan can gu ru rje nyid dang //
dbyer med rdo rje'i gsang bas sgo gsum la //
rtogs grol ye shes chen po'i byin rlabs stsol //
rgyud lung man ngag kun gyi bcud //
sngon med sgrub thabs zab mo la //
gcig dril skal ldan snying gi nor //
grogs dag gces par zungs shig kye //
zhi drag gcig dril thun mong ma yin pa'i thugs sgrub zab mo 'di la 'jug par 'dod pas bya ba'i las kyi rim pas gsum /
sngon 'gro
/dngos gzhi /
rjes so //
dang po la'ang sbyor ba'i sngon 'gro dang /
cho ga'i sngon 'gro gnyis las dang po ni /
bdag bskyed la brten pa'i bsnyen rkyang tsam mam /
mdun bskyed dang 'brel yang tshes bcu'i tshogs mchod tsam la ni /
lag len spyi 'gro ltar bla ma'i gtor chen /
sman raka
/nyer spyod /
tshogs dang gtor 'bul sngon gtor sogs kyis 'thus /
sgrub mchod la ni dbang gi skabs su bshad pa ltar 'du bya'o //
cho ga'i sngon 'gro la rnam grangs bcu gsum yod pa las /
dang po bdud rtsi byin rlabs ni /
rang nyid gzod nas yongs grub lhag pa'i lha //
bde gshegs kun 'dus pad+ma thod phreng rtsal //
dur khrod chas brgyad brjid pa'i gar dgur ldan //
snang stong dbyer med ngang du gsal bar gyur //
oM badzra a mr-ita kuN+Da lI ha na ha na hU~M phaT/
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
stong pa nyid du gyur /
stong pa'i ngang las yaM raM kaM las rlung me thod sgyed kyi steng du a las ka pA la yangs shing rgya che ba'i nang du go ku da ha na las sha lnga bi mu ma ra shu las bdud rtsi lngas gang ba /
de'i steng du zla ba'i dkyil 'khor kha chod kyi tshul du gnas pa'i steng du hU~M las rdo rje sngon po rtse lnga pa'i lte bar hU~M gis mtshan pa'i 'od zer gyis /
rlung g.yos me sbar rdzas rnams zhu zhing khol bas nyes skyon dag nas rlangs pa hU~M yig gi rnam par 'phros /
ye shes kyi bdud rtsi bkug
/dam tshig gi bdud rtsi'i rgyu dang 'dres /
ye shes kyi bdud rtsi'i rgya mtsho chen por gyur /
oM AHhU~M sarba pany+tsa a mr-ita hU~M hrIHThA/
lan gsum gyis byin brlabs la lcer myang /
gnyis pa sngon gtor bdud rtsis bran la /
raM yaM khaM rat+na pany+tsa oM AHhU~M/
lan gsum /
bgegs gtor bsregs gtor bkrus nas rin po che'i snod bdud rtsis gang bar gyur /
zhes byin brlab /
oM b+hU mi pa ti k+She tra pA la sa pa ri bA ra badzra sa ma ya dzaH
zhes mgron dgug
/oM b+hU mi pa ti k+She tra pA la sa pa ri bA ra na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-i h+Ne daM ba l+ya di swA hA/
lan gsum gyis 'bul /
oM b+hU mi pa ti k+She tra pA la sa pa ri bA ra ar+g+haM nas shab+da pra tIts+tsha swA hA/
hU~M/
sa bdag zhing skyong 'khor dang bcas //
mchod sbyin gtor ma 'di bzhes la //
rnal 'byor bdag cag 'khor bcas la //
sogs nas /
yid la 'dod pa kun 'grub mdzod //
ces rol mo dang bcas bgegs gtor phyir bsngo /
gsum pa skyabs su 'gro ba ni /
na mo /
bla ma bde gshegs 'dus pa'i sku
/dkon mchog gsum gyi rang bzhin la //
bdag dang 'gro drug sems can rnams //
byang chub bar du skyabs su mchi //
lan gsum /
bzhi pa sems bskyed pa ni /
sems bskyed 'gro ba kun don du //
bla ma sangs rgyas bsgrubs nas ni //
gang la gang 'dul phrin las kyis //
gzhan don skyong bar sems bskyed do //
lnga pa tshogs gsag pa ni /
sku gsum bla ma gshegs su gsol //
nyi zla pad+ma'i gdan la bzhugs //
sgo gsum gus pas phyag 'tshal lo //
phyi nang gsang gsum mchod pa 'bul //
nyams chag sdig sgrib mthol lo bshags //
dus gsum dge la rjes yi rang //
mya ngan mi 'da' gzhan don bzhugs //
yang gsang a ti'i chos 'khor bskor //
dge tshogs bgyis pas 'gro ba kun //
spros bral dbyings la 'god par shog
/drug pa bka' bsgo ba ni /
hU~M hrIH
bla ma rnams kyi byin rlabs dang //
yi dam lha yi ting 'dzin dang //
mkha' 'gro rnams kyi mthu rtsal gyis //
dngos grub bar chad byed pa'i bgegs //
log par 'dren pa bdud kyi tshogs //
'di ru ma 'dug gzhan du dengs //
gal te mi 'gro sdod gyur na //
dbang chen khros pa'i ting 'dzin gyis /
khyod kyi lus ngag yid gsum kun //
rdul phran bzhin du brlag par byed //
de bas rang rang gnas su dengs /
oM sum+b+ha ni sogs hU~M bzhi'i drag sngags dang tsham rngam bya /
bdun pa mtshams bcad pa ni /
hU~M/
nga ni ye nas ngang gis khro //
mtshams gcod khro bos nam mkha' gang //
bgegs 'dul khro bo'i rol mtshams las //
su yang 'da' bar ma byed cig
/oM badzra kro d+ha rak+Sha rak+Sha hU~M/
brgyad pa brda sgo dbye ba ni /
hrIH
snod kyi 'jig rten gzhal yas khang //
bcud kyi sems can lha yi tshogs //
gnyis 'dzin log lta'i sgo bcad pa //
rang gsal snying po'i brda sgo dbye //
b+h+rU~M pra be sha ya phaT/
dgu pa brda'i phyag bya ba ni /
hrIH
rang byung ye shes rig pa'i lha //
ma rtogs rang ngo ma shes pas //
ye nas 'grogs kyang zhal ma mjal //
stong gsal ngang du bdag phyag 'tshal //
na mo pu ru sha ya hoH
bcu pa rdo rje'i dam bca' bzung ba ni /
hrIH
bla ma yi dam mkha' 'gro'i tshogs //
dus gsum 'bral med dkyil 'khor 'di //
bdag dang gnyis med gcig pa la //
srog gi phyir yang mi gtong bsgrub //
badzra tsit+ta hU~M/
bcu gcig pa byin dbab pa ni /
rol mo'i dbyangs kyi 'gyur ba /
sbyar spos kyi dud sprin mos gus rtse gcig pa dang bcas te /
hrIH
chos dbyings lhun grub pho brang nas //
bla ma yi dam mkha' 'gro dang //
chos skyong srung ma dam can gyis //
gnas 'dir dbang skur byin phob cig
/oM badzra sa ma ya A be sha ya A be sha ya a AH
bcu gnyis pa nongs pa bshags pa ni /
thal mo sbyar te /
hrIH
bla ma yi dam mkha' 'gro dgongs /
khyed ni rnam dag dri ma med //
bdag ni nyon mongs dri mas bsgribs //
nyams chag sdig sgrib mthol lo bshags //
oM badzra satwa AH
bcu gsum pa mchod pa byin gyis brlab pa ni /
oM swa b+hA ba sogs dang /
raM yaM khaM gis bsang sbyang /
oM AHhU~M badzra puSh+pe d+hU pe A lo ke gan+d+he nai bid+ya shab+da AHhU~M/
oM AHhU~M ma hA pany+tsa pU dza hoH
oM AHhU~M bo d+hi tsit+ta ga Na gu h+ya ma hA pU dza hoH
oM AHhU~M ma hA sarba pany+tsa a mr-ita hU~M hrIHThA/
oM AHhU~M ma hA rak+ta dz+wa la maN+Da la hU~M hrIHThA/
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA/
zhes pa rnams kyis phyi nang gsang mchod byin gyis brlab bo //
gnyis pa dngos gzhi byin rlabs bsnyen pa gtso bor gyur pa'i bdag bskyed /
tshogs gsag sgrub pa gtso bor gyur pa'i mdun bskyed do //
dang po la'ang rnam grangs bcu gsum yod pa'i dang po dkyil 'khor bskyed cing brlab pa ni /
oM/
chos rnams stong nyid spros dang bral //
'gag med rol pa snying rje'i rtsal //
rang rig gnam lcags rdo rje ni //
rtse lnga hU~M yig dmar nag bcas //
'od zer 'bar ba'i 'du 'phro las //
'byung ba rnam lnga'i dkyil 'khor brtsegs //
rdo rje'i sa gzhi rwa gur dang //
ye shes me dpung 'bar ba'i klong //
b+h+rU~M las byung ba'i gzhal yas khang //
bde chen pho brang 'od du 'bar //
sgo khyams rta babs khor yug mdzes //
de dbus sna tshogs pad nyi'i steng //
dpa' bo stag gi pags pa la //
phyag mtshan sa bon gnas gyur las //
bdag nyid pad+ma thod phreng rtsal //
dmar nag zhal gcig phyag gnyis pa //
spyan gsum dmar zlum khro gnyer bsdus //
zhal gdangs mche gtsigs hU~M sgra sgrog
/dbu skra sma ra smin ma'i tshogs //
dmar ser me ltar gyen du g.yeng //
yan lag nying lag rags shing gtum //
gsus khyim rgya mtsho lta bur rgyas //
thod skam lnga yi dbu rgyan dang //
mgo rlon lnga bcu'i do shal 'chang //
klu chen brgyad kyis legs brgyan cing //
phyag rgya drug gis rgyas btab pa //
zhing lpags glang lpags na bzar mdzad //
stag gi pags pa'i sham thabs bgos /
khrag zhag thal ba'i tshom bus spras //
phyag g.yas gnam lcags rdo rje gdengs //
lha srin sde brgyad thal bar rlog
/phyag g.yon ri rab phur bu 'dril //
bstan pa'i ru dra kun la 'debs //
ba spu'i bu ga thams cad nas /
khro chung grangs med 'phro zhing 'du //
ma mo 'bum gyi tshogs dbus su //
gar dgu'i nyams kyis mngon par brjid //
g.yas bskum g.yon brkyang ru dra zung //
gyad kyi dor stabs chen pos brdzis //
steng 'og phyogs mtshams thams cad du //
bla ma yi dam mkha' 'gro dang //
chos skyong srung ma dam can rnams //
dngos grub ster zhing bar chad sel //
char sprin lta bur gtibs par gyur //
sku gsung thugs su byin brlabs shing //
ye shes lnga yi dbang bskur ro //
oM AHhU~M/
oM hU~M swA AM hAH
gnyis pa spyan 'dren pa ni /
thod rnga dbyangs rol dang bcas mos gus bskyed la /
hU~M hrIH
sngon gyi bskal pa'i dang po la //
o rgyan yul gyi nub byang mtshams //
pad+ma ge sar sdong po la //
ya mtshan mchog gi dngos grub brnyes //
pad+ma 'byung gnas zhes su grags //
'khor du mkha' 'gro mang pos bskor /
khyed kyi rjes su bdag sgrub kyis //
byin gyis rlob phyir gshegs su gsol //
oM AHhU~M badzra gu ru pad+ma sid+d+hi hU~M/
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M AH
hrIHma ha ri ni sa ra tsa hri ya tsit+ta hrIM hrIM dzaHdzaH
dzaHhU~M baM hoH
gsum pa bzhugs su gsol ba ni /
hU~M/
byin gyis brlabs shing dag pa'i gzhal yas su //
bdud pho zhing bcu bsnol ba'i khri steng du //
ma hA gu ru pad+ma thod phreng rtsal //
rang rig rang shar zhi khro rtsa ba'i lha //
mi g.yo dgyes shing brtan par bzhugs su gsol //
badzra sa ma ya tiSh+Tha lhan /
bzhi pa phyag gis bkur ba ni /
hU~M/
skye 'gag 'gyur med phrin las thams cad rdzogs //
rang byung thugs rjes 'gro drug sgrol bar mdzad //
yid bzhin nor bu dngos grub char ltar 'beb //
pad+ma thod phreng rtsal la phyag 'tshal lo //
a ti pU hoH
pra tIts+tsha hoH
lnga pa phyi mchod 'bul ba ni /
hU~M/
bla ma yi dam mkha' 'gro la //
lha rdzas phyi mchod 'bul ba ni //
ar+g+haM me tog bdug spos dang //
mar me dri chab zhal zas dang //
snyan pa'i rol mo mchod par 'bul //
oM A ha ra sarba bid+yA d+ha ra pU dzi te hU~M AH
oM badzra puSh+pe hU~M/
oM badzra d+hU pe trAM/
oM badzra A lo ke hrIH
oM badzra gan+d+he A/
oM badzra nai bid+yA hU~M/
oM badzra shab+da AH
drug pa nang mchod 'bul ba ni /
hU~M/
bla ma yi dam mkha' 'gro la //
rang byung nang mchod 'bul ba ni //
dbang po rnam lnga'i me tog mchod //
gsur chen bdug spos dri yis mchod //
zhun chen snang gsal mar mes mchod //
rdo rje dri chu'i byugs pas mchod //
bdud rtsi dri chen zhal zas mchod //
rkang gling thod rnga sgra yis mchod //
dug gsum sku gsung thugs su mchod //
dug lnga ye shes lnga ru mchod //
snang srid phyag rgya bzhi ru mchod //
mchod bzhes dbang dang dngos grub stsol //
ma hA mAM sa khA hi /
ma hA tsit+ta khA hi /
ma hA pany+tsa a mr-ita khA hi /
bdun pa gsang ba sbyor mchod ni /
hU~M/
bla ma yi dam mkha' 'gro la //
gnyis med gsang mchod 'bul ba ni //
yab yum gnyis med mkha' gsang nas //
byang sems dkar dmar bde ba'i rgyun //
bde ba'i ro snyoms mchod par 'bul //
sku lus rgyas phyir bzhes su gsol //
sa ma ya satwaM/
rA ga yA mi /
ra ho\u0f85 haM/
bo d+hi tsit+ta hU~M/
brgyad pa drag po'i bsgral mchod ni /
hU~M/
bla ma yi dam mkha' 'gro la //
drag po'i bsgral mchod 'bul ba ni //
che mchog pad+ma thod phreng rtsal //
phyag g.yas rdo rje rtse dgu bsnams //
phyag g.yon phur pas dgra snying gzir //
gnod byed thal ba'i rdul du rlog
/dgra bgegs sha rus mchod par bzhes //
nr-i tri shA trUM sarba mA ra ya rbad /
ma hA mAM sa khA hi /
ma hA rak+ta khA hi /
ma hA tsit+ta khA hi /
dgu pa bdud rtsi sman mchod ni /
hU~M/
rang byung gdod nas rnam par dag
/rtsa ba brgyad la yan lag stong //
bdud rtsi sman gyi mchod pa 'di //
bla ma yi dam mkha' 'gro dang //
chos skyong dam can rnams la 'bul //
sku gsung thugs kyi dngos grub stsol //
ma hA sarba pany+tsa a mr-ita khA hi /
chos sku snang ba mtha' yas zhal du sarba pany+tsa a mr-ita la kha raM khA hi /
longs sku thugs rje chen po'i zhal du\u0f8e
sprul sku pad+ma 'byung gnas zhal du\u0f8e
ma gcig ye shes mtsho rgyal zhal du\u0f8e
rje btsun sangs rgyas dbon po'i zhal du\u0f8e
thugs sras A nan+da shrI'i zhal du\u0f8e
chos sku o rgyan mgon po'i zhal du\u0f8e
spyan snga yon tan rgyal mtshan zhal du\u0f8e
slob dpon puN+ye d+h+wa dza'i zhal du\u0f8e
rje btsun ye shes bzang po'i zhal du\u0f8e
bla ma rgyal ba bzang po'i zhal du\u0f8e
grub mchog rat+na b+ha dra'i zhal du\u0f8e
mnyam med don grub rin chen zhal du\u0f8e
mkhan chen chos dpal bzang po'i zhal du\u0f8e
rig 'dzin bsod nams bkra shis zhal du\u0f8e
rgyal dbang mtsho skyes rdo rje'i zhal du\u0f8e
rigs bdag kun dga'i mtshan can zhal du\u0f8e
drin chen rtsa brgyud bla ma'i zhal du\u0f8e
yi dam zhi khro rab 'byams zhal du\u0f8e
chos skyong dam can rgya mtsho'i zhal du\u0f8e
mched lcam rdo rje spun grogs zhal du\u0f8e
gzhan yang mchod 'os rgya mtsho'i zhal du sarba pany+tsa a mr-ita la kha raM khA hi /
bcu pa rak+ta dmar mchod ni /
hU~M/
bla ma yi dam mkha' 'gro la //
rgyu drug bsgral pa'i rak+ta 'di //
'dod chags rtsad nas bcad pa'i phyir //
skye med don gyi mchod par bzhes //
ma hA rak+ta khA hi /
bcu gcig pa ba liM gtor mchod ni /
hU~M/
bla med mchog gi mchod pa dam pa 'di //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
thugs dam dgongs la ci bder bzhes su gsol //
ma hA ba liM ta khA hi /
bcu gnyis pa bstod pa 'bul ba ni /
hU~M/
ma mo 'bum gyi tshogs dbus su //
pad+ma thod phreng brjid pa'i sku //
bgegs dpung brlag par mdzad pa ste //
gar mdzad khyod la phyag 'tshal bstod //
rdo rje stobs kyi char chen 'beb //
kI la ya yis dgra snying gzir //
dpal gyi chas brgyad 'jigs pa'i rtags //
rngam chen khyod la phyag 'tshal bstod //
'od zer bskal pa'i me ltar 'bar //
las kyi mkha' 'gro bran du 'gyed //
srid gsum thams cad zil gyis gnon //
dbang chen khyod la phyag 'tshal bstod //
rdo rje me ri'i gur khang bzhugs //
mi mthun bdud kyi dpung las rgyal //
lha srin sde brgyad dam la 'dogs /
khro chen khyod la phyag 'tshal bstod //
hU~M gis mgrin pa'i sbubs rab gang //
rdo rje sngags kyi 'brug sgra yis //
ma rungs bgegs kyi klad pa 'gems //
gtum chen khyod la phyag 'tshal bstod //
rnam par rtog pas mi bsgul zhing //
ye shes shin tu zab pa'i thugs //
gzhan phan nor bu'i mdzod 'dzin pa'i //
chu gter khyod la phyag 'tshal bstod /
khyod kyi mtshan gyi yon tan gyis //
ltas ngan thams cad sel byed cing //
dpal dang 'byor pa rgyas par byed //
don ldan khyod la phyag 'tshal bstod /
khyod kyi phrin las lhun grub pas //
bdud sde'i dpung chen rab bcom mdzad //
bdag kyang khyod dang dbyer med par //
sangs rgyas bstan pa bsrung bar shog
/bcu gsum 'dzab bsnyen bzla ba la /
thog mar zhi bar bsnyen pa ni /
rang nyid dam tshig sems dpa' ni /
khro chen dpal gyi chas brgyan pa'i //
snying gar ye shes sems dpa' mchog   rje sangs rgyas dbon pos mdzad /
ma hA gu ru 'dzum zhing zhi //
dkar la dmar ba'i mdangs chags pa //
le brgan dar gyi chos gos can //
phyag g.yas gser gyi rdo rje dang //
phyag g.yon tshe bum bcud ldan bsnams //
pad zhwa prog lnga rgyan ldan gsol //
'gying tshul rdo rje'i skyil krung gis //
zla ba'i gdan la bzhugs pa de'i //
thugs kar nyi ma'i dkyil 'khor dbus //
ting 'dzin sems dpa' yi ge hU~M//
dmar nag bla ma'i ngo bo nyid //
sngags kyi phreng ba bskor ba las //
'od 'phros snod bcud thams cad kyang //
rgyal ba'i dkyil 'khor chen por byas //
tshur 'dus ma hA gu ru la //
ye shes mkha' 'gro sde lngas bskor //
rnga yab gling nas spyan drangs te //
sa bon mchog la dgyes bzhin bzhugs /
khams gsum ma lus dbang du bsdus //
zil gnon khro bo chen por gsal //
oM AHhU~M badzra gu ru pad+ma sid+d+hi hU~M/
zhes ci nus bzla /
gnyis pa khro bor sgrub pa la thog mar 'dzab bskul ba ni /
hU~M/
rdo rje'i ra gur me dpung 'bar ba'i klong //
bde gshegs kun 'dus pad+ma thod phreng rtsal //
sems dpa' sum brtsegs dbyings las ye shes shar //
brjid pa'i sku la dur khrod chas rnams rdzogs //
gsung gi snying po sngags sgrog sngags kyi sgra
/thugs ni mi 'gyur chen po ye shes sems //
'dzab kyi snying po rdo rje'i sku gsung thugs //
hU~M las 'phros pas stong gsum sku yis gang //
ma gsal bar du bskyed cing 'bad pas bsgom //
ma 'grub bar du ting 'dzin mi gtang ngo //
hU~M hU~M hU~M hU~M hU~M/
zhes hU~M lnga sbrel gyi bzlas pa ci 'grub bya /
gsum pa gnyis med zung 'jug las sbyor ni /
ting 'dzin sems dpa' ma hA gu ru dngos /
khyab bdag rtsa ba'i bla ma'i skur gsal gyur //
ces dmigs shing mos gus drag tu bskyed la zhi bsnyen ci rigs bya /
'dir gsar ma'i phyag len dkyus su 'jags pas dmigs gsal mi mdzad kyang rnying ma spyi ltar stong tshigs 'bul bar spro na'ang bya chog
/'di la brten nas bsnyen pa bya bar 'dod na nyin dang por sngon 'gro bcu gsum tshang bar btang /
thun rjes ma rnams la skyabs sems phyin chad tshang ba'am /
skyabs sems dang mchod pa byin rlabs kho nas rung zhing dngos gzhi'i ting nge 'dzin rnam gsum phyin chad bskyar /
mchod tshig rnams kyang mdun bskyed skabs ltar bsdus pas rung /
thun mtshams rnams su spro na gzhan nas 'byung ba ltar dbang len dang gtor 'bul bya /
mjug tu bsdu ldang smon lam shis brjod las byang gsham nas 'byung ba ltar bya zhing /
bsnyen tshad zhi bsnyen bzhi 'bum /
bdun 'bum la sogs pa /
khro bsnyen bye ba yar brgal bungs bskyed /
zung 'jug bzlas pa ni mchog sgrub yin pas tshad med par bya'o //
gnyis pa mdun bskyed sgrub pa'i tshul la lnga /
lha bsgom pa /
sngags bzla ba /
dgongs pa skyong ba /
mchod bstod bya ba /
kha skong zhar byung du bstan pa'o //
dang po ni /
mdun rten bsang sbyang /
stong pa'i ngang las skad cig gis //
sna tshogs pad+ma 'dab brgyad pa //
tshogs brgyad dag pa'i dur khrod dang //
rdo rje'i rwa gur 'bar phreng gis //
yongs su bskor ba'i lte ba la //
chos 'byung phyi dkar nang dmar ba //
bsnol mar brtsegs pa'i nang dbus su //
ngo bo rtsa ba'i bla ma ni //
rnam pa pad+ma saM b+hA ba //
sku mdog dkar la dmar ba'i mdangs //
zhi zhing 'dzum la sgeg pa'i nyams //
dbu skra ral pa'i thor tshugs can //
rdor dril 'dzin pa'i phyag gnyis kyis //
yum chen sangs rgyas mkha' 'gro ma //
dkar mo gri thod can la 'khyud //
rin chen rus pa'i rgyan gyis mdzes //
lha rdzas dar gyi na bza' can //
sna tshogs pad+ma nyi dkyil steng //
rdo rje skyil krung gis bzhugs la //
gzung ma skra grol rus rgyan can //
pad+ma'i skyil mo krung gis 'khril //
mtshan dpe'i dpal 'bar 'od lnga 'phro //
phyogs mtshams pad+ma'i 'dab ma la //
shar du ke 'u rI ma sngo //
phyag g.yas zhing dbyug g.yon thod khrag
/lho ru tso 'u rI ma ser //
phyag gnyis mda' gzhu 'gengs par mdzad //
nub tu pra mo hA dmar mo //
chu srin rgyal mtshan thod pa bsnams //
byang du be tA li nag mo //
rdo rje dang ni byis pa'i ro //
shar lhor puk+ka sI dmar ser //
g.yon zhing g.yas pas rgyu ma 'dren //
lho nub g+hasma rI ljang gu
/rdo rjes thod khrag dkrug cing gsol //
nub byang sma sha nI mthing nag
/tsit+ta bzung nas zhal du gsol //
byang shar tsaN+Da lI ser skya
/zhing gi mgo lus 'bral ma bsnams //
thams cad zhal gcig spyan gsum ldan //
mche gtsigs ral pa'i cod pan can //
dbu rgyan rin chen rtse bran mdzes //
phyag rgya lngas brgyan khro chags nyams //
g.yas bskum g.yon brkyang pad zlar bzhengs //
sku gsung thugs su byin brlabs shing //
ye shes rnam lngas dbang bskur ro //
oM AHhU~M/
oM hU~M swA AM hA/
gnyis pa ni /
dkyil 'khor lha tshogs thams cad kyi //
thugs ka'i sa bon sngags phreng gi
/'od kyis phyogs bcu'i bde gshegs kyi //
byin rlabs bsdus te bdag la thim //
oM AHhU~M badzra gu ru pad+ma sid+d+hi hU~M/
zhes gtso bo'i thugs kar zla steng hrIH
ma mo brgyad la nyi steng ming yig dang po thig les brgyan pa gsal /
hrIHmthar sngags phreng g.yas su bskor ba'i 'od zer spro bsdu la dmigs te bzlas pa ci 'grub bya'o //
gsum pa ni /
ma hA gu ru'i thugs dgongs zab gsal gnyis su med pa'i ye shes dang rang gi sems nyid gnyug ma'i gshis lugs rnam pa thams cad du ro mnyam par shes pas rang byung rig pa'i ngo bo ci nus su bskyang ngo //
bzhi pa ni /
spro na bdag bskyed kyi skabs su smos pa'i mchod bstod rgyas par bya /
bsdu na /
hU~M hrIH
bla ma yi dam mkha' 'gro la //
mchod pa'i bye brag 'bul ba ni //
phyi mchod 'dod yon rnam pa lnga //
nang mchod sha lnga bdud rtsi lnga //
gsang mchod byang sems bde ster rgyun //
thabs mchog mthar phyin bdud rtsi dang //
shes rab mthar phyin rak+ta dang //
thabs shes dbyer med gtor ma sogs //
sku gsum klong du bzhes nas kyang //
mchog dang thun mong dngos grub stsol //
oM gu ru d+he wa DA ki nI sa pa ri wA ra ar+g+haM nas /
shab+da ma hA pany+tsa pU dza /
bo d+hi tsit+ta ga Na gu h+ya ma hA pU dza /
sarba pany+tsa a mr-ita rak+ta ba liM ta pU dza kha kha khA hi khA hi /
zhes mchod /
hU~M/
chos kyi dbyings las ma g.yos kyang //
thugs rje'i dbang gis nyer dgongs te //
grub pa'i gnas mchog dam pa 'dir //
dad pas spyan 'dren gshegs su gsol //
yan lag gtso bo spyi gtsug steng //
sna tshogs pad+ma zla gdan la //
rig 'dzin dam pa pad+ma'i sku
/mi 'gyur brtan par bzhugs su gsol //
dus rnams kun tu rtag par yang //
'dren pa bla med khyed la bdag
/gus pas spyi bor mchod bgyid cing //
yang dang yang du phyag 'tshal lo //
phyi nang gsang ba mchod pa'i sprin //
don mchog glog 'od rab 'khyug cing //
rgya chen 'brug sgra legs sgrog pas //
bla ma khyed la mchod par bgyi //
rig 'dzin grub pa rab brnyes pa //
skye 'chi mi mnga' rtag pa'i sku
/nam mkha' gnas par gzhan don mdzad //
bla ma khyed la phyag 'tshal lo //
snying rje'i chu gter chen po'i klong //
gu ru pad+ma rgyal po la //
bdag yid bung bas mdun bdar nas //
snyan dngags du mas gsol zhing bskor /
rdo rje slob dpon rdo rje 'chang //
kun tu bzang po bcom ldan 'das //
dbyer med bla ma khyod kyis bdag
/dbang bzhis smin par mdzad du gsol //
bskyed dang rdzogs pa'i lam bsten cing //
myur 'grub myur bar bgyid pa ste //
thabs mchog rmad du byung ba nyid //
rje btsun bsgrub par bdag 'tshal lo /
khyod ni mkha' ltar kun spangs kyang //
thugs rje glog gi 'od bas myur //
gdung bas gsol ba 'debs pa'i bu //
rtag tu ye shes gzigs pas skyobs //
dpal gyi chas brgyad 'jigs pas brgyan //
dur khrod ma mo'i tshogs kyis bskor //
lha srin sde brgyad zil gyis gnon //
dpa' bos bdud kun 'dul du gsol //
grags pa'i dpal gyis khyod bstod bzhin //
gang gis mgrin par brgyan pa rnams //
thugs rje ldan pa gu ru yis //
bde chen rig 'dzin zhing du drongs //
bdag gis bstod cing gsol btab pa'i //
dge ba gang dang gang bsags pa //
rgya chen de yis 'gro ba rnams //
pad+ma'i go 'phang thob par shog
/ces bstod do //
lnga pa ni /
'dir stag lung pa'i phyag len dkyus ni gsar lugs su song bas de tsam las cang ma gsungs kyang /
spyir mdun bskyed tshogs gsag gtso bor gyur pa yin pas mchod bstod sogs ji tsam rgyas bzhin legs pas bla sgrub gzhan nas 'byung ba ltar mchod bstod dang /
khyad par lha'i ngo bo yang dag he ru kar grub pas bshags skong gi rim pa sbyor na lhag skyon med cing legs par rtogs pas /
gsang 'dus las 'byung ba ltar dur khrod gsang mchog sogs sam /
skong chen lnga dang brjod med don bshags sogs sbyor na'ang chog cing /
dkyus la ni gong du bshad pa tsam gyis chog shes par bya'o //
bdag 'jug len na skabs 'dir bum pa bsgrub cing slob ma dbang bskur skabs su bshad pa ltar dbang thams cad rdzas la mi brten par ting nge 'dzin kho nas blang /
snying po bsdus pa ni /
sgrub thabs tshigs bcad mar bshad pa tsam gyis kyang 'thus so //
gsum pa rjes kyi las rim la'ang bcu gsum du yod pa'i dang po tshogs byin gyis brlab pa ni /
tshogs rdzas bza' btung gya nom pa bshams la nang mchod sogs kyis bran te /
raM yaM khaM gis bsang /
oM AHhU~M/
lan gsum /
hU~M/
bdag nyid lha yi thugs ka nas //
raM yaM khaM 'phros tshogs la thim //
tshogs kyi dngos 'dzin mtshan ma sbyangs //
tshogs kyang ye shes bdud rtsir gyur //
bdag nyid lha yi thugs ka nas //
byin gyis rlob pa'i yi ge ni //
oM dang AHdang hU~M gsum 'phros //
hU~M gis rnam par rtog pa sbyangs //
AHyis ye shes bdud rtsir bsgyur //
oM gyis 'dod yon snang srid gang //
hrIHyis tshogs mchod rgyas par gyur //
gnyis pa tshogs zhing spyan 'dren pa ni /
hU~M/
skye med chos dbyings pho brang nas //
rtsa brgyud bla ma thams cad kyang //
tshogs la spyan 'dren gshegs su gsol //
rang bzhin lhun grub zhing khams nas //
yi dam lha tshogs thams cad kyang //
tshogs la spyan 'dren gshegs su gsol //
nyi shu rtsa bzhi'i gnas mchog nas //
dpa' bo mkha' 'gro thams cad kyang //
tshogs la spyan 'dren gshegs su gsol //
dur khrod chen po'i gnas brgyad nas //
chos skyong srung ma thams cad kyang //
tshogs la spyan 'dren gshegs su gsol //
gsum pa tshogs 'bul ba la /
dang po tshogs phud 'bul ba ni /
hU~M/
gsang chen lhun grub dkyil 'khor du //
bla ma yi dam mkha' 'gro la //
zhal zas tshogs kyi mchod pa 'bul //
sku gsung thugs kyi dngos grub stsol //
ma hA ga Na tsakra pU dza khA hi /
de'i rjes 'brel gtor ma 'bul ba ni /
raM yaM khaM trAM hU~M/
gsum /
oM AHhU~M/
hU~M/
gtor ma'i yo byad thams cad kun //
rnam rtog dngos 'dzin bag chags sbyangs //
rin chen snod la bdud rtsi'i bcud //
'dod yon lha mo sprin ltar gtibs //
oM AHhU~M badzra gu ru pad+ma d+he wa DA ki nI ba liM ta khA hi /
lan gsum /
ma hA pany+tsa a mr-ita khA hi /
ma hA rak+ta khA hi /
ma hA ba liM ta khA hi /
hU~M/
snang ba snod kyi 'jig rten gtor gzhong du //
srid pa bcud kyi sems can gtor mar sbyar //
bza' btung bye brag sna tshogs mchod pa'i rdzas //
dpal gyi gtor ma mdzes shing brjid pa 'di //
ri rgyal lhun po bas kyang 'phang re mtho //
bdud rtsi sman dang rak+ta 'khyil ba 'di //
rgya mtsho'i mching snam bas kyang rgya re che //
ye shes bdud rtsi'i tshogs gtor rgya chen 'dis //
bde gshegs kun 'dus pad+ma thod phreng rtsal //
'khor dang bcas pa'i thugs dam skong gyur cig
/thugs rjes dgongs la dbang dang dngos grub stsol /
zhes 'bul /
bar pas bshags pa ni /
hU~M/
sngon byung dus nas da lta'i bar //
ma rig lus dang ngag sems kyis //
rtsa ba yan lag nyams chag kun //
tshogs kyi mchod pas bshags par bgyi //
zhes dang yig brgya brjod /
tha ma bsgral bstab ni /
bden stobs spyi ltar brjod la /
nr-i tri aM ku sha dzaH
lan gsum gyis bkug
/las phur 'dril la /
hU~M/
che mchog pad+ma thod phreng rtsal //
rngam drag gtum pa'i rang bzhin las //
yak+sha me dbal skar ltar 'khrugs //
las kyi pho nyas stong gsum gang //
phyag g.yas rdo rje nam mkhar gdengs //
g.yon pas ri rab phur bu 'dril //
dgra bgegs sgrol ba'i dus la bab //
rdul phran bzhin du brlag par mdzod //
nr-i tri shA trUM mA ra ya rbad /
zhes bsgral zhing dum bur gtubs pa bdud rtsir sbar la /
bla ma yi dam mkha' 'gro zhal phyes shig
/khams gsum yongs sgrol dgra bgegs zhal du bstab //
rngam byed hom khung yangs pa'i mgul du bstim //
za byed mi 'gyur chos nyid dbyings su rol //
oM AHhU~M gu ru d+he wa DA ki nI dgra bgegs 'byung po'i sha khrag rus pa la khA hi /
bzhi pa tshogs la rol pa ni /
brda dang brda'i 'bul len spyi ltar byas nas nang gi sbyin sreg dang ldan pas longs spyad la /
rdo rje'i glu dang smon lam yang gdab /
tshogs la longs spyod /
lnga pa lhag ma rnams /
'bru gsum gyis bdud rtsir brlabs la /
oM badzra DA ki nI hU~M dzaH
de bzhin du sbyar te /
bud+d+ha /
rat+na /
pad+ma /
karma /
zhes mgron bsdus la /
hU~M/
sngon tshe dpal chen he ru ka'i //
spyan sngar khas blangs dam bcas shing //
bar du pad+ma 'byung gnas kyi //
spyan sngar khas blangs dam bcas pa //
da lta rig 'dzin bdag nyid kyi //
bran dang pho nyar khas blangs pa'i //
sgrub sde brgyad kyi bka' srung dang //
gsang sngags theg pa'i bka' srung rnams //
bka' yi pham phab 'di bzhes la //
sngon gyi dam tshig dran par gyis //
gsang sngags bstan pa rgyas par mdzod //
bdud dang dam sri rdul du rlog
/bcol ba'i phrin las grub par mdzod //
badzra DA ki nI khA hi /
de bzhin tu /
bud+d+ha /
rat+na /
pad+ma /
karma /
zhes brjod la lhag gtor phyi rol du 'bul /
drug pa thugs dam bskul ba ni /
hU~M hrIH
ma g.yel ma g.yel rig 'dzin tshogs //
ma g.yel ma g.yel yi dam lha //
ma g.yel ma g.yel mkha' 'gro'i tshogs //
rjes 'jug byin gyis rlob pa'i phyir /
khyed kyi thugs dam gnad nas bskul //
bdun pa dngos grub blang ba ni /
bla ma'i gtor ma spyi gtsug tu bkod /
bkra shis pa'i bza' btung rnams g.yas skor g.yon skor du bkyes la /
hU~M/
bde mchog bde spyod nam mkha'i dkyil yangs nas //
rgyal ba'i dkyil 'khor sras bcas thugs dam can //
ma hA gu ru pad+ma thod phreng rtsal //
ye shes mtsho rgyal gsang ba'i yum dang sbyor //
rgyal ba yongs rdzogs mnyam sbyor dngos grub mchog
/da lta nyid du bdag la bstsal du gsol //
'gyur med sku yi dngos grub bstsal du gsol //
'gag med gsung gi dngos grub bstsal du gsol //
'khrul med thugs kyi dngos grub bstsal du gsol //
rdo rje tshe yi dngos grub bstsal du gsol //
mchog dang thun mong dngos grub bstsal du gsol //
oM AHhU~M ma hA gu ru sarba sid+d+hi hU~M/
brgyad pa gtor ma bskyang ba ni /
hU~M/
sngon tshe 'og min gnas mchog dam pa nas //
bcom ldan dpal chen gar gyi dbang phyug gis //
snang srid dam sri dam la btags pa bzhin //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma bal po b+ha su d+ha ra gnyis //
dben gnas yang le shod kyi brag phug tu //
rdo rje dbyings kyi dkyil 'khor zhal phye zhing //
rdo rje rigs kyi srung ma 'khor bcas kyis //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma gnubs ban sangs rgyas ye shes kyis //
sbrags kyi yang rdzong shel gyi brag phug tu //
gshin rje'i gshed kyi dkyil 'khor du //
bka' srung ma mo gza' bdud 'khor bcas rnams //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma ngan lam rgyal mchog dbyangs chen gyis //
mchims phu gre gu dge 'u'i dben gnas su //
rta mgrin dbang gi dkyil 'khor du //
bka' srung nyi shu rtsa gnyis 'khor bcas kyis //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma gnubs ban nam mkha'i snying po yis //
lho brag mkhar chu gnyan gyi dben gnas su //
yang dag thugs kyi dkyil 'khor du //
bka' srung nyi shu rtsa brgyad 'khor bcas kyis //
sngon bzhin dgongs la gtor ma 'di yang gsol //
b+h+yo /
shar nas gshegs pa'i dbang phyug ma bdun dang //
lho nas gshegs pa'i dbang phyug ma bdun dang //
nub nas gshegs pa'i dbang phyugs ma bdun dang //
byang nas gshegs pa'i dbang phyugs bdun te //
ma mo nyi shu rtsa brgyad 'khor bcas rnams //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma yum mchog mkhar chen mtsho rgyal gyis //
mon kha seng ge rdzong gi dben gnas su //
rdo rje phur pa'i dkyil 'khor du //
rdo rje phur srung bcu drug 'khor bcas kyis //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma 'brog mi dpal gyi ye shes kyis //
yar lung sham po gangs kyi dben gnas su //
ma mo'i rgyud lung dkyil 'khor du //
bka' srung ma dang mkha' 'gro 'khor bcas kyis //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma mnga' bdag khri srong lde'u btsan gyis //
brag dmar mchims phu'i gnas dang bsam yas su //
dregs pa kun 'dul dkyil 'khor du //
bka' srung lha srin sde brgyad 'khor bcas kyis //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma rlangs chen dpal gyi seng ge yis //
mu tig shel gyi spa ma yang gong du //
srog dang ser ba gtad gsum dgongs pa bzhin //
bka' srung lha klu gdong mo 'khor bcas kyis //
sngon bzhin dgongs la gtor ma 'di yang gsol //
slob dpon chen po pad+ma 'byung gnas dang //
slob ma pa gor bai ro tsa na yis //
dpal gyi bsam yas ne'u seng chu rgyun du //
man ngag lta ba'i rdzong 'phrang bshad pa'i tshe //
bod khams skyong ba'i brtan ma bcu gnyis ni //
bdag nyid chen mo rdo rje kun grags ma //
dpal ldan ha ri rdo rje g.ya' ma skyong //
gangs kyi yum mchog rdo rje kun tu bzang //
'brog chen bdud 'dul rdo rje bgegs kyi gtso //
gser phye mkha' lding rdo rje klu mo dang //
gangs dkar sha med rdo rje g.yu sgron ma //
kong btsun de mo rdo rje bod khams skyong /
kha rag khyung btsun rdo rje dpal gyi yum //
gangs kyi yum chen rdo rje g.yu bun ma //
ma btsun khug chos rdo rje g.yar mo bsil //
g.yu yi dril snyan rdo rje si le ma //
brda la btsan mo rdo rje ye shes mchog
/bka' srung skyong ma bcu gnyis 'khor bcas kyis //
sngon bzhin dgongs la gtor ma 'di yang gsol //
gtor gzhong sbubs pa'i 'og tu dam sri mnan par dmigs la /
sarba shA trUM sarba big+h+nAn stam+b+ha ya nan /
dgu pa nongs bshags ni /
yig brgya lan gsum brjod /
thal mo sbyar la /
hoH
bla ma gsang ba 'dus pa'i dkyil 'khor du //
sgrub rdzas dman zhing ting 'dzin cho ga nyams //
'gal 'khrul nongs pa ci mchis bzod par gsol //
tshangs pa mchog gi dngos grub bstsal du gsol //
bcu pa mdun bskyed gshegs su gsol ba ni /
rten yod na ye shes pa brtan bzhugs spyi ltar bya /
dam tshig pa rang la bsdu /
rten med na dam ye chabs cig tu dmigs te /
hoH
thugs rje'i bdag nyid gu ru rje //
phrin las rnam bzhis 'gro ba 'dul //
bdag gzhan don gnyis mthar phyin nas //
slar yang skye med klong du gshegs /
oM AHhU~M badzra muH
bcu gcig pa bdag bskyed bsdu ldang ni /
phyi nang snod bcud snang ba kun //
yig 'bru hU~M la hril gyis bsdu //
hU~M ni mi dmigs 'ja' ltar yal //
slar yang bdag nyid lha yi sku //
zung 'jug rang rig rang shar gsal //
bcu gnyis pa smon lam gdab pa ni /
hoH
bdag gis dus gsum bsags pa'i dge ba 'dis //
mtshungs med bla ma'i thugs dgongs rdzogs pa dang //
pha mas gtso byas mkha' mnyam sems can kun //
yang dag rdo rje gdod ma'i gnas thob shog
/bcu gsum pa shis pa brjod pa ni /
hrIH
ngo bo rang bzhin thugs rje mngon du gyur //
rtsa brgyud bla ma rnams kyi bkra shis shog
/mchog dang thun mong dngos grub stsol mdzad pa'i //
yi dam lha tshogs rnams kyi bkra shis shog
/nyi shu rtsa bzhi rtsa rlung thig le'i bdag
/dpa' bo mkha' 'gro rnams kyi bkra shis shog
/rgyal ba'i bstan srung rnal 'byor bu bzhin skyong //
dam can chos skyong rnams kyi bkra shis shog
/yang zab snying po'i bka' yi bya ra mdzad //
gter bdag dam can rnams kyi bkra shis shog
/ces brjod la rol mo'i sgra sbyar zhing me tog gi char bsnyil bas shis pa'i snang bas khyab par bya'o //
grub pa'i skye bo brgyud ma yis //
byi dor byas pa'i bai DUr+Ya //
dkon la rin thang che ba 'di //
yongs la gces pa'i spyi nor lags //
he ru ka dpal nyid dang dbyer med pa //
gu ru mkha' 'gro'i dbang phyug byin rlabs ni //
bdag sogs nam mkha'i mtha' mnyam 'gro rgyud la //
zhugs nas rdo rje 'dzin pa'i sa thob shog
/de ltar thugs sgrub rtsa ba grub chen sangs rgyas dbon po'i rdo rje'i gsung la kha skong 'os rigs gter kha gzhan las blangs te stag lung mkhas grub ngag dbang rnam rgyal gyis bsgrigs pa la /
slar yang go sla khyer bde ba'i phyir du las byang dkyus ma dang dbang bskur gyi spros pa'i dbye gsal la /
sa bcad sogs rnying lugs dang bstun nas /
pad+ma gar dbang blo gros mtha' yas pa'i sdes tsa 'dra rin chen brag gi sgrub gnas su sbyar ba dge legs 'phel //

//
