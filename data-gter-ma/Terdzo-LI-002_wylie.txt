@#//
rdzogs pa chen po gsang ba snying tig yang zab bsdus pa'i snying po'i /
dkyil 'khor gyi rnam gzhag rdzogs chen pa 'od gsal sgyu mas mdzad pa'o //
bla ma rig 'dzin rgyal ba sras dang bcas pa rnams la phyag 'tshal lo //
rdzogs pa chen po gsang ba snying thig yang zab bsdus pa'i dkyil 'khor rnam dag bstan pa ni /
kye /
skal ldan rigs kyi bu dag
/gsal zhing mthong ba mig gi dbang pos dkyil 'khor la ltos /
rna ba'i dbang po gsang zhing thos pas slob dpon gyis smras pa'i tshig la nyon la /
dran zhing zin pa sems kyi dbang pos don shes par gyis shig
/de yang dkyil 'khor dbus zlum po mthing gar byung ba 'di ni gzhi chos nyid kyi don la gnyen po dang bral ba'i brda'o //
pad+ma 'dab brgyad mdzes tshon du byung ba 'di ni gzhi la rlung lnga'i dwangs ma dang ldan pa'i brda'o //
gru chad bzhir byung ba ni 'byung ba bzhi'i 'od dang ldan pa'i brda'o /
khyams bzhi sgo bzhi dang bcas pa ni phrin las bzhi tshang ba'i brda'o //
rin po che'i rtsig pa lnga byung ba ni ye shes lnga'i rang mdangs dang ldan pa'i brda'o //
rta babs bzhi ni gzhi la tshad med bzhi lhun gyis grub pa'i brda'o //
ri dwags brgyad ni rnam par shes pa'i tshogs brgyad ka nas dag pa'i brda'o //
'khor lo bzhi ni phyi nang gsang ba bla na med pa bzhi'i chos kyi 'khor lo ye nas bskor ba'i brda'o //
gdugs bzhi ni rtag pa brtan pa 'pho 'gyur med pa lhun gyis grub pa gzhi'i dbyings na gdod ma nas gnas pa'i brda'o //
sna tshogs rdo rje ni chos thams cad ye nas sangs rgyas pa rdzogs pa chen po'i ngang du gnas pa'i brda'o //
'dod yon gyi snam bu ni 'dod yon ma spangs rgyan du shar ba'i brda'o //
pha gu ni 'dod dgu rang la tshang ba'i brda'o //
drwa phyed ni gzhi'i yon tan rdzogs pa'i brda'o //
mda' yab ni thugs rje phyogs ris med pa'i brda'o //
pu shu ni 'od gsal snying po'i brda'o //
zhing khams ni rang snang lhun gyis grub pa'i brda'o //
sna tshogs pad+ma'i ra ba ni 'khor ba'i skyon gyis ma gos pa'i brda'o //
'od zer phreng ba ni rang bzhin 'od gsal ba'i brda'o //
rak+ta'i rgya mtsho ni 'khor ba'i rgya mtsho skem pa'i brda'o //
rdo rje'i ra ba ni dbyings la 'pho 'gyur med pa'i brda'o //
me lnga 'bar ba ni nyon mongs pa dug lnga sreg cing /
sku lnga ye shes lnga lhun gyis grub pa'i brda'o //
gzhal yas khang de'i dbus su nyon mongs pa'i dri mas ma gos pa'i brdar pad+ma'i gdan /
thabs dang shes rab mtshon pa'i phyir nyi zla'i gdan /
de'i steng du yid chos gnas su dag pa kun bzang yab yum /
de'i 'khor du rigs lnga yab yum /
sems dpa' lcam dral /
rigs drug gi don mdzad pa'i thub pa drug
/sgo ba bzhi'i tshogs dang bcas pa bzhugs pa'o //
de'i steng gi nam mkhar sku gsum lhun gyis grub pa'i rtags su /
thod pa skam rlon rnyid pa gsum gyis brtsigs pa'i gzhal yas khang gi dbus /
pad+ma nyi zla ru tra pho mo'i steng du /
bcom ldan 'das che mchog he ru ka yab yum /
shar du yang dag thugs yab yum /
lhor 'jam dpal sku yab yum /
nub tu pad+ma gsung yab yum /
byang du phur pa phrin las yab yum /
shar lhor bla med he ru ka
/lho nub tu rig 'dzin thod rtsal /
nub byang du stobs ldan kA la /
byang shar du dmod pa drag sngags yab yum sras 'khor bka' sdod kyi tshogs dang bcas pa bzhugs pa'o //
sgrub rdzas /
bum pa bcud bdud rtsis gang ba yang rigs lnga zhi khro rang la rdzogs pa'i brda'o //
dar sna'i mgul chings ni yab yum thabs shes zung 'jug dbyer med pa'i brda'o /
kha rgyan rgyal ba zhi khro'i sku bkram pa 'di yang sku gsung thugs yon tan phrin las rnams ye nas rdzogs pa'i brda'o //
mtshan ldan ka pA la bdud rtsis gang ba 'di yang mchog dang thun mong gi dngos grub myur du thob pa'i brda'o //
me long g.ya' dag bshams pa 'di yang ye shes lnga'i sprul pa 'phro ba'i brda'o //
man shel ni ka dag chos sku'i gzhi mtshon pa'i brda'o //
rma bya'i sgro chen gyis kha brgyan pa ni ye shes lnga'i sgron ma rang mdangs lhun gyis grub pa'i brda'o //
ku sha ni thugs rje sprul pas 'gro don mdzad pa'i brda'o //
'khor yug gi rgyan bkod pa yang /
rma bya'i mdongs lnga ni sgron ma rang la 'char ba'i brda'o //
me long bzhi ni ye shes lnga'i 'od 'phro ba'i brda'o //
mda' lnga ni shes rab lnga gzhi la mtshon pa'i brda'o //
gri lnga ni nyon mongs skye ba rnam bzhi'i mngal sgo 'joms pa'i brda'o //
dar sna lnga ni rlung lnga dbyings su mtshon pa'i brda'o //
phur pa lnga ni dbyings la 'gyur ba med pa'i brda'o //
tshon skud ni zer lngas sprul pas 'gro don byed pa'i brda'o //
gtor tshogs mchod pas brgyan pa ni 'dod yon lnga rang snang du gsal ba'i brda'o //
tshogs kyi 'khor lo'i 'dod yon sprin ltar gtibs pa ni rtsa ba gsum gyi thugs dam skong ba'i brda'o //
sa rgyan dang gnam rgyan bres pa ni las bzhi'i phrin las la 'jug pa'i brda'o //
'phan dang yol ba bkod pa 'di yang gdul bya dwangs ba 'dren pa'i brda' 'o //
zhes gser gyi thur mas legs par bstan la bshad do //
zhes pa 'di rdzogs pa chen po'i gsang thig yang zab zab don bsdus pa'i snying po'i smin byed dbang gi cho ga'i gzhung shog ser na dkyil 'khor gyi rnam gzhag bstan zhes pa ma gtogs mi 'dug pas /
phyis 'byung gang zag rnams go bde bar bya ba'i phyir /
rdzogs chen pa 'od gsal sgyu mas sbyar pa'i yi ge pa ni 'od gsal tshul khrims rgyal mtshan gyis bgyis pa'o //
mang+ga laM///
/
