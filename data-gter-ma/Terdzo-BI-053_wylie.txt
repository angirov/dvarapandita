rak+sha thod phreng gi skong bsdus sri skeg g.yul 'joms zhes bya ba /
hU~M hrIH
gzhom du med pa'i ye shes rdo rje ni //
snying rje khros pa'i mtshon cha 'bar ba'i srog
/rtags kyi phyag rgyar sad pa rdo rje'i dal //
rab 'jigs he ru ka yi grong khyer 'dir //
'dus shing tshogs pa'i rig 'dzin rtsa gsum dang //
sku gsum bla ma rdo rje thod phreng rtsal //
'bar ba'i skur bzhengs gsang bdag seng ge'i sgra
/thabs shes gnyis med zil gnon sprul pa'i sras //
phyogs bcu'i sri 'dul bdud gshed khro bo bcu //
dgra bgegs srog gi spu gri bka' sdod 'khor //
rab 'byams rgya mtsho 'dus pa'i tshom bur bcas //
bskang ngo thugs dam gnyan po dbyings su bskang //
bshags so sngags kyi dam nyams mthol lo bshags //
mdzod cig drag po'i phrin las da mdzod cig
/sgyur cig bar chad sri keg dgra la sgyur //
rdo rje'i yal gam bskang zhing bskul ba'i phyir //
sku gsung thugs yon phrin las rten rdzas bshams //
bskyed sngags rdzogs pa las sbyor ting 'dzin sbar //
dgyes rdzas snang srid tshogs kyi ston mor spungs //
mkha' dbyings gang ba'i mthun rdzas spyan gzigs bkram //
drag po'i nyer spyod rngam brjid 'jigs par bkod //
bshug glu rkang gling mi bzad sgra dbyangs 'ur //
rdo rje'i lha mos bde mchog reg bya stob //
bdud bgegs mngon spyod drag shul stobs kyis bsgral //
dmigs pa'i mtha' grol don gyi phyag rgyas btab //
'dir bshams phyi nang gsang ba yang gsang gi
/mchod pa bla med thugs dam bskang phyir 'bul //
bzhes nas bstan 'dzin rnal 'byor mched lcam rnams //
lha sngags rdo rje'i tsakra'i gur gyis srungs //
ban bon byad ma rbod gtong phra men zlogs //
phung byed sri rigs drag po'i stobs kyis sod //
mthu gtad sbyor ba 'bar ba'i hom gyis sregs //
chag che nyam nga drag po'i zor gyis choms //
dam sri bstan dgra gshin rje'i lte bar brubs //
mkha' 'gro'i gdon tshogs srog snying gnad du gzir //
rgyal gdon 'byung po gling bzhi'i pha mthar skrod //
mdor na bdag cag byang chub mchog sgrub cing //
bde gshegs rgyal ba'i gdung brgyud 'dzin pa la //
mi mthun phyogs kun brlag cing med par mdzod //
mthun pa'i legs tshogs dngos grub rgya mtsho stsol //
phyogs las rnam par rgyal ba'i phrin las mdzod //
de ltar skong ba nyung ngu 'di'ang 'og min mtshur mdo'i gan+d+ho lar bstan rim ched gzungs sgrub 'bum ther gyi sri zlog mchod rten sgrub pa'i skabs nyer mkho'i cha rkyen du gter chen bla ma'i bkas bskul ba bzhin /
sangs rgyas karma pa'i mtshan gyi cod pan 'chang ba kun bzang mkha' khyab bde ba'i rdo rjes bris pa dge //
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
