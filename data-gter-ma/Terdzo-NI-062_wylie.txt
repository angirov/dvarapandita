\u0f01\u0f83:
bla ma dgongs pa 'dus pa las :
rmi lam bzang ngan brda rtags kyi rim pa zhes bya ba bzhugs so :
gnas skabs rten 'brel gyi mngon shes drug go :
\u0f88\u0f88\u0f88\u0f88\u0f88\u0f88
na mo gu ru d+he wa DA ki nI hU~M:
bla ma yi dam mkha' 'gro la mos pa lam du byed pa'i rnal 'byor pas :
rmi lam bzang ngan gyi la nye brtag par 'dod na :
dben pa'i gnas su gza' skar bzang zhing tshes brgyad la sogs pa yar ngo la gnas gtsang ma'i sar brtag par bya ste :
'di la gsum ste :
dang po bsnyen cing bsgrub pa :
de nas las la sbyar ba :
de nas brtag pa dngos so :
dang po ni :
gtsang ma'i gnas su phyag brdar dang rkyang nul bya :
dri bzang po'i chus chag chag gdab :
gu gul lam spos kyis bdug :
de nas bla ma yi dam mkha' 'gro'i sku rten dang mchod pa bsham :
dkar gsum mngar gsum gyi gtor ma bca':
sgrub pa po rang nyid khrus bya :
spos kyis bdug :
gos gsar dri ma med pa gon :
sha chang sgog gsum spangs la :
skyabs 'gro sems bskyed dang ldan pas :
skad cig gis rang nyid pad+ma 'byung gnas su gsal ba'i spyi bor snang ba mtha' yas dmar po mnyam gzhag gi phyag rgya can :
longs spyod rdzogs pa'i cha lugs can :
mgrin par spyan ras gzigs dkar po zhal gcig phyag bzhi pa :
thugs kar bcom ldan 'das shAkya thub pa :
g.yas sa gnon g.yon mnyam gzhag mdzad de :
sprul pa sku'i cha lugs can bsgoms la :
ye shes pa spyan drangs la bstim zhing :
mchod pas kyang mchod de :
gzhan dang ngag ma 'dres par :
oM bud+d+ha tsu ru ke :
ma hA tsu ru ke hrIHmuM swA hA:
zhes zhag gsum gyi bar du bzlas shing :
tsan+dan dkar dmar :
ru rta rnams rtsi bzhin btags te :
bud med dam mo gsar gtsang ma la khye'u gcig skyes pas zho ma 'thungs pa'i 'o ma dang :
ra mar sbyar ba'i 'de gu la btab :
de gzhan skye 'gro gang gis kyang ma mthong ba dang :
sgrub pa byed pa gzhan gyis ma rig par gsang bar bya'o :
des dbang po gsal :
rigs pa dwangs :
rmi lam gang rmis thams cad mi 'grib par sa le 'byung zhing :
sgrib pa byang ba'i ltas spyi mthun dang :
grogs rmis kyang 'byung bar 'gyur ro :
thun gyi bar skabs su bla ma yi dam mkha' 'gro dang :
snang ba mtha' yas spyan ras gzigs :
bcom ldan 'das rnams la mchod pa dang gtor ma kri ya ltar 'bul bar bya'o :
!
gnyis pa las la sbyar ba ni :
rmi lam nam brtag par 'dod pa'i tshe :
snga ma ltar yar ngo la bab pa'i dus :
yid dang mthun pa'i gnas gtsang mar byug bdug bya zhing :
sngas byang du gtad pa'i sngas mgor :
gnas gsum gyi lha'i sku rten tsaka li la sogs bkram pa'i mdun du mchod pa rnam lnga dang :
dkar gsum mngar gsum gyis brgyan pa'i gtor ma bsham :
gos gdan rnams gtsang mar bgo :
rang nyid khrus bya :
spos kyis bdug :
rmi lam brtag snyam pa'i 'dun pa ma yengs par drag tu gtad de :
sngas kyi rten gsum gsal gdab la yan lag bdun pa dang gtor ma 'bul :
de nas dang po rang nyid rdo rje sems dpar bskyed :
yi ge brgya pa'i bzlas pa ci 'grub bya :
de nas rdo rje sems dpa' 'od du zhu ste :
rang nyid kyi lus shel dkar gyi gong bu dri ma dang bral ba ngang hri le ba gcig tu bsam :
rang gi rnam par shes pa'i ngo bo yi ge a dkar po gsal la 'tsher ba gcig shel gyi khang bu'i dkyil du lam mer 'dug pa la :
shes pa ma yengs par gtad de :
gong gi rtsa sngags dang :
oM mu tsi ni swA hA:
oM mu kha le ni swA hA:
oM mo hA ni swA hA:
oM dan ta li swA hA:
oM su te la dur mi sid+d+hi swA hA:
zhes stong bzlas te sngar bsnyen pa byas pa'i rjes la gnyid du 'gro la khad pa'i tshe :
rang gi gnas gsum du thig le re bya :
ltag rtsar yang thig le bya :
dbang po'i sgo :
mig :
rna ba :
sna :
lce rnams la yang thig le re bya :
de nas mdun gyi dmigs rten snang ba mtha' yas tshur rgyangs kyis byon nas spyi bor thim :
de bzhin du spyan ras gzigs mgrin par :
thub pa snying gar thim par bsam zhing :
seng ge'i nyal stabs su nyal nas 
'phags pa thugs rje chen po dang ldan pas :
bdag gi rmi lam du dge mi dge dang :
dus gsum gyi skye ba sogs legs par bstan du gsol :
zhes sogs gang 'dod pa'i don yid la ma yengs par bsam :
ngag nas kyang 'dod gsol lan gsum gyi bar du brjod par bya'o :
de ltar brtag pa'i dus :
phyi dro'i kha zas spangs nas brtags shing :
gos ha cang dro ba ma yin :
grang ba ma yin par gyon nas nyal cing :
khyad par du gnyid la 'gro la khad pa'i tshe :
'dod pa'i don yid la bsam nas :
rtog pa gzhan gyis bar ma chod par bya :
gnyid nam sad pa'i dus su dran shes kyis bzung zhing dmigs pa gsal gdab :
rmi lam ci rmis ngos bzung bar bya'o :
!
gsum pa rmi lam brtag par bya ba ni :
nam srod kyi dus phal cher bag chags kyi rmi lam 'char :
gung la nyon mongs pa'i rmi lam 'char :
tho rangs rten 'brel bzang ngan gyi rmi lam 'char zhing :
la lar nges med du 'byung ba'ang yod de :
'di la bdun :
brda brtag pa :
bzang po brtag pa :
ngan pa brtag pa :
spel ma :
bzang bzang 'dra la ngan pa :
ngan ngan 'dra la bzang bar 'byung ba :
lung ma bstan brtag pa'i rim pa'o :
de yang dang po ni :
rmi lam du lung bstan pa'i brda 'byung ba ni :
bu mo gtsang ma'am :
khye'u zur phud can nam :
btsun pa chas bzang tshul khrims dang ldan pa la sogs te :
mdor na gtsang zhing yid dang mthun pas brda sna tshogs ston cing :
rab ngag gis brjod :
'bring rnam 'gyur dang yi ge ston :
tha ma brda ris byed pa 'byung bas :
de rnams kyi bye brag shes rab kyis dpyad de shes par bya'o :
de yang yang nas yang du bskyar bas je gsal je gsal du 'byung ngo :
gnyis pa bzang po ngos gzung ba ni :
nam langs pa :
nyi ma shar ba :
rtsi shing nags tshal rgyas pa :
lo 'bras dar zhing smin pa :
gru zam btsugs pa :
chu bo che las brgal pa :
'jigs pa'i 'phrang las thar pa :
gyen du 'gro ba :
rang lus chas bzang pos brgyan pa :
rang rang gi lag cha bzang zhing ma rmongs pa :
gos gsar gyon pa :
snod kyi rigs gang ba :
rang la gzhan gyis bkur sti dang phu dud byed pa :
gzhan dang 'thab rtsod byas pas rang rgyal ba :
longs spyod kyi rdzas dngos grub tu tshur la byung zhing :
rang gis longs spyod pa :
khrus byas pa :
yid 'ong grogs dang 'phrad pa :
rol mo 'bud dkrol byed pas :
skad bzang po grags pa :
shing bskrun btsugs pa :
dar chen 'phyar ba :
mkhar len bzang po byed pa :
rdzing bskyil ba :
yur ba drongs pa :
lcags ri la sogs rib mas bskor pa :
gzhan bcom brdungs byas nas thul pa :
mda' rdo la sogs pa 'phangs pas gtad pa'i 'ben la phog pa :
'bru'i tshogs la longs spyod pa :
bza' btung ngoms 'grangs su spyad pa :
mchod rdzas bzang po bshams pa :
gter rnyed pa la sogs pa mdor na :
sgrib pa dag pa :
longs spyod 'phel ba :
tshe rgyas pa :
rang gis ci ltar 'dod pa'i ltas rmi bar 'gyur ro :
gsum pa ngan pa'i rtags ni :
spyir gong ma'i bzang po de rnams las log pa :
mun pa sros pa :
rtsi shing nags tshal skam pa :
lo 'bras sad ser gyis bcom pa :
nyi zla nub pa dang gzas zin pa :
gru zam zhig pa :
la chu 'phrang gsum las ma thar ba :
thur du rgyug pa :
btson du bzung ba dang :
khri mun dong du bskyur ba dang :
rang gi chas gos ngan pa :
lus rgud pa :
skra dang kha spu bregs sam tshig pa byi ba :
lag cha phyag mtshan dang mda' gzhu gri sogs chag pa la sogs snga ma las log cing :
thog ser gyi rbab kyis ded pa :
g.yang la lhung ba :
gos ngan gyon nas nyal ba :
lus la khrag ngan la sogs pa dang rdzas ngan gyis byug cing gos pa :
mi gtsang ba'i 'dam du bying ba :
lus la 'bu sbrang la sogs pas bza' ba :
zas ngan zos pa :
bya gcan ded pa :
sa rdib kyis non pa :
sa mkhar zhig dang gas pa dang :
lam stor ba :
gshin po'i tshogs kyis bskor dang khrid pa :
rlung dmar 'tshubs mas ded pa :
lus drwa ba'i nang du tshud pa :
mda' mdung la sogs pa'i mtshon chas gzir ba :
mdze pho dang long sprang la sogs pas bza' btung bslang zhing bsnyad pa dang :
bu lon ded pa :
mi dga' ba'i mis rang dbang med par khrid pa :
rlung dmar 'tshub mas ded pa :
bong bu nag po la zhon pa :
rta rgod la zhon nas dbang med du khrid pa :
ram rug sbang g.yer la sogs mi kha'i rdzas la spyod pa :
rang nyid gcig pur rgyus med 'khyams pa la sogs pa mdor na :
tshe la bar chad 'byung ba dang :
dngos grub nyams pa dang :
lan chags 'du ba dang :
pha rol gyi byad zug pa dang :
nad 'jug pa dang :
mi kha 'du ba dang :
bsam pa'i don mi 'grub pa dang :
kha smras gleng gzhi gyod thug 'byung ba dang :
las kyi sgrib pa che ba dang :
ngan song du 'gro ba la sogs pa'i ltas mang po 'byung :
la lar gdon gyi cho 'phrul dang slong dang :
chos skyong dang pho nya la sogs pa'i cho 'phrul 'khu ldog 'byung ba rnams ni ma nges pas brtag par bya'o :
bzhi pa bzang ngan spel mar 'byung ba ni :
srod tho rangs kyi bzang ngan spel ma la nges pa med cing :
dang po bzang nas phyis ngan na :
ngan pa'i phyogs su 'gyur :
dang po ngan nas phyis bzang na bzang por 'gyur :
spel zhing ma shes na cho 'phrul du shes par bya'o :
lnga pa bzang bzang 'dra la ngan pa'i rigs ni :
rang gi khang pa dang sa char :
gzhan gyi dar chen 'phyar ba dang :
mang pos btegs nas khyer ba dang :
lus la gos dmar po gsar pa gon cing :
mgo zhwa nag gis gtum pa'am :
thod nag po dang sngon po bcing ba :
shing chen gyi rtse la 'dzeg pa dang :
la bo che brgal nas lung pa sngar ma phyin pa'i sar phyin pa dang :
mar khu bu ram la sogs pa'i bza' btung nag po byin nas longs spyod pa dang :
me tog dmar po'i tshal du phyin nas lus la brgyan pa dang :
cho lo bkye ba dang :
gzhan la gus pa 'bul ba dang :
gos dar gyis bklubs cing non pa dang :
mar la longs spyod byas pa la sogs te :
mdor na 'phral bzang bzang 'dra la ngan pa'i rigs so :
drug pa ngan ngan 'dra la bzang ba ni :
rang lus rang gis khur ram bsreg gam zos sam gtub pa dang :
ro chen khur ba dang :
lus bsha' gtub byas pa dang :
khrag rnag 'bab pa dang :
lus gzhan gyis zos nas lhag ma ma lus pa dang :
chus khyer nas rkyal byed pa dang :
nam mkha' la 'phur ba dang :
snang srid thams cad mes tshig pa dang :
chus bshal ba :
rlung gis gtor ba :
char chen po si li li 'bab pa la sogs pa ste :
'phral ngan ngan 'dra zhing skrag dngangs chen po 'byung yang :
nad gdon las thar ba dang :
sgrib pa dag pa dang :
dngos grub nye ba'i ltas yin pas bzang por 'gyur ro :
bdun pa lung ma bstan gyi rigs la bsam gyis mi khyab pas shes par bya'o :
rmi lam ni :
rtsa rlung dar rgud :
bag chags kyi mtshams sbyor bzang ngan dang :
rang dang lhan cig skyes pa'i lha dang :
mnyam por 'ong ba'i bdud dang :
phyi rol gyi lha 'dre 'khrugs pa'i cho 'phrul la sogs pa las 'byung bas nges pa med kyang gnas skabs kyi la nye bzang ngan rten 'brel du 'char bas legs par brtags la ngan pa byung na zlog pa'i rten 'brel la sogs pa bya'o :
yang rnal 'byor pa rab kyis rmi lam bden med du shes shing rmi lam du shes pas dpyad ra med :
tha mas rmi lam nying 'khrul du 'gro nas rmi lam gyi rtags mi zin :
'bring po rnams kyis rang gzhan la nye brtags par byas te :
phal cher bzang ngan rnams rang rang gi 'os par sbyar zhing dpyad de shes par bya'o :
sa ma yA:
rmi lam gyi brda rtags bzang ngan shan 'byed kyi rim pa :
phyi rabs kyi don du bkod pa'o :
sa ma yA:
rgya rgya rgya :
sbas rgya :
gtad rgya :
gter rgya :
d+ha thim :
sprul sku sangs rgyas gling pa'i gter ma'o ///
/
