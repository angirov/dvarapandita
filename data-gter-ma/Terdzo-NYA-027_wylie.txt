@#//
dam chos sprul sku snying thig las /
yang gsang bla med pad+ma 'od 'bar gyi dbang bskur byin rlabs sprin 'phro mtshams sbyor gyis brgyan pa bzhugs so //
na mo gu ru pad+ma b+hA sa dz+wa lA ya /
'das pa'i sangs rgyas kun gyi sras //
da ltar bzhugs pa'i gdung 'tshob mchog
/ma byon rgyal kun skyed pa'i yab //
pad+ma 'od 'bar zhabs la 'dud //
zab 'dril byin rlabs gzi brjid can //
yig med u pa de sha las //
yang gsang bla ma'i byin rlabs ni //
mtshams sbyor lang tshos spras te 'god //
chos rgyal bdud 'dul gling pa'i zab gter snyan brgyud pad+ma 'od 'bar gyi dbang bzhi byin rlabs kyi tshul du bskur bar 'dod pas /
sbyor ba gu ru'i rten bkram pa'i spyan sngar grub na stegs bu gzhung mthun la rdul tshon dkyil 'khor pad+ma 'dab bzhi'i lte bar rdo rje thod pa /
mtha' skor 'ja' 'od sna lnga pad rdor me ris bskor ba /
ma 'grub na maN+Dal la sin+d+hu ras chag chag gdab par 'bru dkar gyi tshom bu gcig bkod pa'i steng many+dzi la rin po che'i bum pa chas su bcug pa bcud ldan bkod /
sgrub pa'i sku 'bag tshad ldan bris pa yod na de'i khar bzhugs su gsol zhing med kyang mi lto /
g.yas su bla ma'i gtor chen nor bu 'bar ba rgyan ldan /
g.yon du ban+d+ha chos sman chang sbyar gyis bkang ba /
rgyab tu sgrub skor glegs bam /
kha T+wAM/
shel rdo ban+d+har bzhag pa /
srung ma'i dmar gtor mtheb kyus bskor ba rgyan ldan rnams dang /
mdun du sman raka gtor gsum /
phyi mchod /
gzhan yang tshogs gtor /
las bum sogs mkho ba'i yo byad thams cad legs par bstar ro //
dngos gzhi'i thog mar brgyud 'debs dang /
las byang gi skyabs sems nas brtsam bzlas pa'i bar bdag mdun dbyer med du bsgrub /
bzlas pa'i skabs rnal 'byor pa rtogs dgongs dman na dbang don du 'dzab dkyil mdun rten gyi go sar dbye /
gang ltar zur gsal dzapa? bskul sbyar la /
bsnyen sgrub las gsum hU~M dang tshe 'dzab kyi bar du bzla
/las bum nang du pad nyi'i gdan la skad cig gis rdo rje rnam par 'joms pa gsal ba'i sku las dag byed bdud rtsi'i rgyun babs pas bum pa gang bar mos la rnam 'joms gzungs thung ci 'grub bzla
/legs grub rdo rje'i lam khyer las kyi byang bu sogs bka' srung gtor 'bul rgyas bsdus ci 'grub bya /
tshogs byin brlabs nas phud 'bul /
spro na rtsa gsum spyi skong btang la /
rig pa'i me tog dor ba'am ting nge 'dzin gyi dbang bskur blang ngo //
de nas slob ma rnams 'tshogs la khrus bya /
bgegs gtor raM yaM khaM gis bsang sbyang /
oM AHhU~M ha hoHhrIH
lan gsum gyis brlab /
sarba b+hU ta A kar+Sha ya dzaHsa mgron dgug
/sarba big+h+nAn na maHsarba sogs nam mkha' mdzod kyi sngags rgya lan gsum mthar /
las byang ltar /
hU~M hrI:
nga ni ye nas sogs kyis bka' bsgo zhing drag sngags rol mos bgegs bskrad /
hU~M hrI:
skye 'chi 'jigs bral sogs kyis mtshams bcad la srung ba'i 'khor lo bsgom /
me tog bkye bsdu dang sems bskyed gsal btab la /
de la ston pa bde bar gshegs pa'i bstan pa thams cad kyi mchog rab rtse mor son cing don gyi nying khur gyur pa ni gsang sngags rdo rje theg pa yin la /
de'i yang zab gsang nye lam mthar thug pa ni mchog gi rdo rje can dpal ldan bla ma sgrub pa'i lam zab kho nar nges la /
de'i tshul gsang sngags phyi 'gyur ba rnams la bla ma mchod pa'i cho ga grub mtha' so so'i lugs srol tha dad pa rnams dang /
rgyud sde la brten pa'i cho ga rnams kyang bla ma dang dkyil 'khor gyi gtso bo dbyer med du blta dgos pas don la bla ma sgrub pa'i thabs kho na yin yang /
de dag thams cad las zab cing khyad par du 'phags pa /
dus gsum sangs rgyas thams cad kyi spyi gzugs /
sku gsum zhing khams rnams kyi mnga' bdag
/rigs dang dkyil 'khor kun gyi khyab bdag
/gsang sngags rdo rje theg pa'i ston mchog
/gsung rdo rje bde ba chen po o rgyan gyi slob dpon pad+mA ka ra nyid rtsa gsum kun 'dus su bsnyen cing sgrub pa'i tshul ngo mtshar rmad du byung ba mtha' yas pa zhig bod yul las can rje 'bangs so so'i skal pa dang 'tsham par bstsal nas ma 'ongs gdul bya'i don du gter kha du mar rgyas btab pa /
mnga' bdag nyang rin po che dang gu ru chos kyi dbang phyug gnyis kyis shing rta'i srol chen po phyes pa nas brtsams da lta'i bar du brgyud mar byon pa'i gter ston rnams kyis rim par spyan drangs te 'brel tshad kun bzang pad+ma 'byung gnas kyi gdul byar smin par mdzad pa'i nang tshan /
skabs su babs pa 'di ni /
rdo rje gling pa'i gter lung las /
slob dpon hU~M chen kA ra nyid :
khams kyi phyogs nas bdud 'dul rdo rje 'byung :
mngon spyod drag pos zhing bcu'i gdug pa 'dul :
zhes dang /
gru gu yang dbang lung byang las /
dus ngan tha ma bstan pa mar 'grib dus :
bod khams bde ba mtha' mi'i dpung gis bcom :
ri lcog re la sngar med btsan rdzong brtsigs :
de tshe sangs rgyas nus ldan rdo rje ni :
shar gyi phyogs nas bdud 'dul rdo rje zhes :
bod yul bde ba'i bya las sna tshogs sgrub :
ces sogs gter kha gsar rnying du ma nas lung bstan bsngags pa'i gling bu mgrin gcig tu bsgyur cing rtogs dgongs brtul zhugs kyi nus rtsal hU~M chen kA ra dngos dang tha mi dad pa'i rnam thar gdul bya thun mong ba'i snang ngor bstan par mdzad pa /
'brog ban khye'u chung lo tsA'i skye mtha'/
snyan brgyud bcu gsum gyi mdzod khang /
gnas gter brgya rtsa'i lde'u mig
/myang grol stong rtsa'i bka' babs 'dzin pa gter chen bdud 'dul gling pa'am /
khrag 'thung bdud 'dul nus ldan rdo rje rtsal gyis mdo khams tsha ba sgro brag ban ri pad+ma 'od kyi mgul nas spyan drangs pa'i theg dgu'i yang bcud dam chos sprul sku snying thig gi thems med snyan brgyud yang gsang pad+ma 'od 'bar gyi dbang bskur sgrub par byed pa la slob dpon gyi bya ba rnams sngon du song /
khyed rang rnams kyi ngo skal du gyur pa la byin rlabs dbang bskur zab mo zhu ba'i yon du maN+Dal 'bul bar zhu /
zhes brjod la maN+Dal 'bul gzhug
/de nas gsol ba gdab pa la dmigs pa 'di bzhin du mdzod /
rang re rnams kyi gnas 'di ni tha mal pa ma yin pa dag pa'i zhing khams 'og min pad+ma 'od kyi gzhal yas khang chen po dang /
slob dpon sangs rgyas kun 'dus kyi spyi dpal ma hA gu ru pad+ma 'od 'bar dngos su gsal ba la mi phyed dad pa'i gdung shugs chen pos gsol ba 'debs pa 'di yi rjes zlos mdzod /
kye ho :
pad+ma 'od 'bar bla ma ni :
rigs rnams kun bdag che ba'i mchog :
kun bzang bla mas rjes zungs la :
dbang gis smin grol dngos grub stsol :
lan gsum /
e ma skal ldan bu khyod su yin ci zhig bya :
yang gsang bla med dkyil 'khor du :
'jug pa'i skal ldan re 'ga' tsam :
rtsa gsum dam tshig bsrung nus sam :
zhes dris pa'i lan gsol ba 'di'i rjes zlos /
bdag ni rigs kyi bu gcig po :
sngon sbyangs las 'phro can yin no :
rtsa gsum dam tshig bdag gis bsrung :
thugs rjes dgongs la dbang bskur zhu :
lus dang srog la babs gyur kyang :
dam tshig rnams las 'da' re kan :
thugs rjes brtser dgongs dbang bskur zhu :
de ltar gsol ba la dgyes te thugs mkhyen brtse ye shes chen po'i sgo phyes te bka'i gnang ba sbyin zhing dam tshig la bzhag par bya ba yin te /
de ltar yin na he ru ka'i :
dal du gzhug ste smin par bya :
bla med yang gsang byin rlabs 'di :
sgrub khang 'di yi phyi rol du :
dam med gzhan la smra mi rung :
de phyir snying la phur cig sa ma ya :
rdo rje spyi bor bzhag
/las bum gyi chu sbyin la /
u da ka na ra kan Tha Tha :
zhes dam chu blud cing brtan par bya /
de nas skyabs su 'gro ba dang sems bskyed pa'i slad du /
khyed rang rnams kyi mdun gyi bla ma dang dkyil 'khor gyi gtso bo gu ru pad+ma 'od 'bar dbyer med pa la 'khor brgyud pa'i bla ma yi dam zhi khro sangs rgyas byang sems dpa' bo mkha' 'gro chos skyong srung ma'i tshogs dang bcas pa mngon sum du bzhugs pa la         bdag gzhan 'gro ba mtha' dag byang chub snying po'i bar du skyabs su 'gro ba'i 'dun pas 'di'i rjes zlos /
na mo :
rje btsun bla ma sogs las byang ltar lan gsum /
nam mkha'i mtha' klas pa'i sems can thams cad 'khor ba sdug bsngal gyi rgya mtsho las bsgral te sangs rgyas kyi sa la 'god par bya /
de'i ched du yang zab bla ma'i dkyil 'khor du 'jug cing bsgrub par bya snyam pas sems bskyed pa 'di'i rjes zlos /
kye ma :
khams gsum rigs drug sogs lan gsum brjod /
ye shes pa dbab pa la khyed rang rnams lus drang por bsrang /
sems gzhan du ma yengs par 'di bzhin du sgoms shig
/las bum chus bsangs la /
hU~M hrI:
'khor 'das snang srid sogs las byang ltar la /
ma hA gu ru'i sku yi ngo bor gsal :
de ltar du gsal ba'i spyi bor oM/
mgrin par AH
thugs kar hU~M/
slob dpon dang pad+ma 'od 'bar dbyer ma mchis pa'i thugs ka'i 'od zer gyis nam mkha'i khams khengs /
dus gsum gyi bla ma yi dam sangs rgyas byang sems ma lus shing lus pa med par spyan drangs /
de thams cad gu ru pad+ma'i sku phyag rgya /
gsung yig 'bru /
thugs phyag mtshan gyi rnam pa 'od zer dang bcas zhing steng 'og bar gsum them me nem mer til gyi gong bu ltar gang zhing nyi zer gyi rdul 'khrigs pa ltar byon nas khyed rang rnams la sib sib thim pa'i mos 'dun drag po mdzod cig
/DA dril spos dbyangs dang bcas las gzhung gi tshig bdun gsol 'debs kha rkyang ngam /
spro na spyan 'dren tshang ba dang /
thod phreng rtsal gyi sngags sham du /
A be sha ya a AH
btags pa brjod la byin dbab /
mthar /
ye shes pa brtan par gyur cig
/tiSh+Tha badzra /
rdo rje rgya gram spyi bor bzhag go
/de nas dbang gi dngos gzhi zhu bar skabs phyed pa'i phyir du maN+Dal 'bul du gzhug la /
dbang bskur dngos la rnam grangs brgyad du bzhugs pa'i dang po bum pa'i dbang gi slad du mos pa 'di bzhin du mdzod /
dus gsum sangs rgyas kyi sku gsung thugs yon tan phrin las thams cad gcig tu bsdus pa'i ngo bo /
rig 'dzin chen po pad+ma 'od 'bar de nyid byin rlabs klong dkyil 'ja' zer dang 'od dpung 'khrigs pa'i dbus su bzhugs pa'i /
smin mtshams nas 'od zer dkar po'i rnam pa skar mda' chad pa lta bur 'phros /
dad ldan bu'i spyi bor thim pas lus snang stong pad+ma 'byung gnas kyi sku dang dbyer med du gyur pa'i mos pa byed pa rtsa ba dang /
de mtshon byed du rdzas kyi rnam pa bum pa 'di yang phyi bum pa mtshan nyid kun tshang /
nang dkon mchog rtsa gsum kun 'dus gu ru rgyal ba'i dkyil 'khor yongs su rdzogs pa ye shes bdud rtsi'i rang bzhin du gyur pas khyed rang rnams kyi dri ma 'khrud cing dbang bskur thob pa'i 'dun pa mdzod cig
/de nas brda sprad la bum pa thogs te /
hU~M hrI:
bum pa stong gsal chos sku 'dzin med ngang :
'gag med kun bzang 'od 'bar tshom bur gsal :
rang gsal rigs 'dus 'od gsal thod phreng rtsal :
'ja' 'od klong nas mtshan dang dpe byad 'bar :
dad ldan rigs kyi bu khyod la :
pad+ma 'od 'bar sku yi dbang thob shog :
rtsa sngags dang /
kA ya a b+hi Shiny+tsa oM:
zhes bum pas dbang bskur la bum chu sbyin /
de ltar bum pa'i dbang thob lus kyi sgrib pa dag
/sa brgyad pa mi g.yo ba non /
'bras bu sprul pa'i sku thob pa'i skal pa can du gyur /
lam dus su lus yi dam lha'i sku chu zla 'ja' tshon lta bu bsgom pa la dbang ba yin no //
gnyis pa gsang dbang gi slad du /
dus gsum sangs rgyas sogs gong ltar las /
bzhugs pa'i mgrin pa nas 'od zer AHdmar po'i rnam pa mar me'i rtse mo lta bu byung /
dad ldan bu'i mgrin par thim pas ngag grags stong gu ru pad+ma'i gsung dang dbyer med du gyur pa'i mos pa byed pa rtsa ba dang /
mtshon byed du rdzas kyi rnam pa thod pa'i bdud rtsi 'di yang bla ma dkyil 'khor gyi gtso bo pad+ma 'byung gnas kyi kha T+wAM ga yum ye shes mkha' 'gro mar gyur pa dang snyoms par zhugs pa'i bde ba'i sgra dang 'od zer gyis rgyal ba sras dang bcas pa spyan drangs /
zhal du zhugs sku'i rtsa gnas rnams brgyud /
rjes su chags pa'i mes zhu dkar dmar byang sems bdud rtsi'i rang bzhin du mkha' gsang las babs /
thod pa'i bdud rtsi dang ro gcig pa oM AHhU~M gis byin gyis brlabs pa de lce thog tu myong bas dbang bskur thob pa'i 'dun pa mdzod cig
/byas la thod pa'i bdud rtsi thogs te /
hU~M hrI:
rang rig rang gsal skye med ka pA lar :
rang rig 'gag med bdud rtsi'i bcud du 'khyil :
rgyu drug rtsad gcod stong sbyar a mr-ita :
dad ldan rigs kyi bu khyod la :
ngag la gsung dbyangs bdud rtsi'i dbang bskur bas :
pad+ma 'od 'bar gsung gi dbang thob shog :
rtsa sngags mthar /
wA ka a b+hi Shiny+tsa A:
zhes bdud rtsi byin pa myang /
de ltar gsang ba'i dbang thob /
ngag gi sgrib pa dag
/sa dgu pa legs pa'i blo gros non /
'bras bu longs sku thob pa'i skal pa can du gyur /
lam dus su lha'i snying po grags stong rdo rje'i bzlas pa bya ba la dbang ba yin no //
gsum pa shes rab ye shes kyi dbang la /
dus gsum sangs rgyas nas /
bzhugs pa'i thugs ka nas 'od zer hU~M sngon po'i rnam pa spos reng gi du ba lta bu byung /
dad ldan bu yi snying gar thim pas yid gsal stong pad+ma 'byung gnas kyi thugs dang dbyer med du gyur pa'i mos pa rtsa ba dang /
mtshon byed kha T+wAM ga 'di yang ye shes kyi mkha' 'gro mar shes nas 'dod chags chen po bzhi yongs su bskyed de /
yas brtan dang mas brtan gyi dga' ba bzhi nyams su blang bar byed pa'i dbang bskur thob pa'i mos pa mdzod cig
/ces brda sprad nas kha T+wAM ga thogs la /
hU~M hrI:
chos nyid ma rtogs log rtog dug gsum po :
rang rig rang rtogs sku gsum lhun grub 'di :
dad ldan rigs kyi bu khyod la :
pad+ma 'od 'bar thugs kyi dbang thob shog :
rtsa sngags sham du /
tsit+ta a b+hi Shiny+tsa hU~M:
zhes kha T+wAM ga mchan khung g.yon par gtad /
de ltar shes rab ye shes kyi dbang thob /
yid kyi sgrib pa dag
/sa bcu pa chos kyi sprin non /
'bras bu chos kyi sku thob pa'i skal pa can du gyur /
lam dus su rdzogs rim ka dag khregs chod kyi don bsgom pa la dbang ba yin no //
bzhi pa ye shes chen po'i dbang la /
dus gsum sangs rgyas sogs nas /
bzhugs pa'i gnas lnga nas 'od zer chu la 'ja' tshon shar ba lta bu byung /
khyed rang gi gnas de dag tu thim pas sku gsung thugs yon tan phrin las yongs rdzogs kyi dbang thob par mos pa rtsa ba dang /
mtshon byed rdzas kyi rnam pa shel rdo 'di yi brda la brten nas ngo sprad pas brda don thabs shes zung 'jug gnyis med ye shes tshig las 'das pa chos kyi sku ru ngo shes par byed pa dbang bzhi rtsal rdzogs su thob par byas byung snyam pa'i mos 'dun mdzod cig
/zhes brda sprad shel rdo dang ban+d+ha gtad la /
hU~M hrI:
rang rig stong gsal skye 'gag spros mtha' bral :
ye grol rang mdangs sems nyid gnyug ma'i don :
rang rig gsal stong spang blang kun bral ba :
dad ldan rigs kyi bu khyod la :
dbyer med rnam dag bde chen dbang thob shog :
rtsa sngags sham du /
sarba d+harma a b+hi Shiny+tsa ho :
de ltar dbang bzhi pa bskur bas sgo gsum gyi sgrib pa dag
/thob bya bcu gcig kun tu 'od kyi sa dang /
'bras bu ngo bo nyid sku thob pa'i skal pa can du byas /
lam dus su a ti yang gsang rdo rje snying po thod rgal lhun grub kyi snang ba bsgom pa la dbang ba yin no //
de dag gis rdo rje slob ma'i dbang grub nas /
lnga pa mtha' rten du rdo rje slob dpon bdag po'i dbang pusti lung sbyin bya ba yin te /
glegs bam mi dmigs pa stong pa'i ngang las pad+ma 'dab ma 'bum ldan gyi steng du zla ba'i dkyil 'khor la A li bcu drug gis mtshan pa /
de'i 'og tu nyi ma'i dkyil 'khor la kA li so bzhis mtshan pa ste nyi zla'i ga'u kha sbyor /
de'i dbus su hU~M dkar po la yang snying badzra gu rus bskor ba de dag las 'od zer 'phros chos kyi phung po brgyad khri bzhi stong gi don thams cad badzra gu ru dang A li kA li'i rnam par spyan drangs thim par gyur /
badzra gu ru /
dbyangs dang gsal byed yig brgya rten 'brel snying po brjod de /
me tog gtor nas /
nyi zla ak+Sha badzra gu ru rnams 'od du zhu glegs bam du gyur /
de nas glegs bam thogs la /
hU~M hrI:
dus gsum sangs rgyas kun dngos 'od 'bar thod phreng rtsal :
zab gter bla sgrub yid bzhin nor bu 'di :
skal ldan rnams la sgrub bshad bstan nas kyang :
ma 'ongs dad ldan 'gro kun rang grol shog :
ces snying po rnams dang A li kA li yig brgya rten 'brel snying po brjod cing /
gnas gsum dbang bskur nas lag par gtad /
dbugs dbyung ba gzengs bstod pa dang /
dung 'bud pa dang /
dar phyar ba sogs dngos sam yid kyi sgo nas slob ma'i ngo skal dang 'tsham par bsgrub par bya'o //
drug pa yongs rdzogs gtor ma la brten pa'i byin rlabs bya ba'i slad du /
gtor ma 'di nyid dus gsum sangs rgyas sogs /
bzhugs pa'i sku gsung thugs las byin rlabs dngos grub thams cad 'ja' zer thig le bdud rtsi'i rnam par byon te khyed rang rnams la thim pas /
rdo rje bzhi'i dbang dang dngos grub byin rlabs ma lus pa stan thog gcig tu thob pa'i mos pa mdzod la dad gus rtse gcig tu skyed cig
/hU~M hrI:
'gro kun 'dul mdzad 'od 'bar thod phreng rtsal :
o rgyan yul byon 'gro kun lam sna 'dren :
rgya gar yul byon thos bsam sgron me sbar :
bod khams yul byon gdug pa ma lus 'dul :
sku tshab lung bstan gsung tshab gter du sbas :
smin grol dbang dang gdams pa ma lus kun :
skal ldan bu mchog 'di la bstsal du gsol :
rtsa sngags mthar /
kA ya wA ka tsit+ta a b+hi Shiny+tsa oM AHhU~M hrI:
bdun pa rig pa rtsal gyi dbang bskur te kun bzang dgongs pa ngo sprad pa ni /
gtor ma'i lha mos gus kyi stobs kyis 'od du zhu nas khyed rang rnams la thim pas gu ru'i thugs dang khyed rang rnams kyi sems dbyer med ro mnyam chu la chu bzhag pa ltar song bar mos la /
re dogs dgag sgrub bzo bcos dang bral ba'i ngang du lhod kyis klod la bzhi cha gsum bral blo 'das phyogs yan rang snang ris med chen po'i don ngo shes par gyis la rang babs su mnyam par 'jog par zhu /
hU~M hrI:
skye med sna tshogs gzugs can 'di :
'khrul med rang byung lhun grub la :
ma bcos ma sgoms rang byung gnad kyi 'dzin phur thob :
dmigs med rgya yan lhug par zhog :
ces dar cig mnyam par 'jog tu bcug
/phaT phaT:
ces brjod pas nyams bshigs la rjes thob gang shar gtad med rang grol gyi ngo bo bskyang du gzhug go
/rgyas par spro na 'dir bdud mgon sogs kyi bskyed bstim mchod bstod gtor 'bul bya /
bsdu na gong du song bas 'thus /
brgyad pa gter srung gi rjes gnang gnyer gtad bka' bsgo bya ba la /
gtor ma 'di nyid bdud mgon k+She tra pA la gzi ldan dbang phyug yab yum 'khor sde brgyad gnas gter srung ma'i tshogs dang bcas pa dngos su gsal ba /
khyed rang rnams rgyal ba kun 'dus pad+ma 'od 'bar du gsal ba'i bka' nyan bstan srung du gtad cing mnga' gsol bar mos shig
/gter srung gtor ma lag tu gtad la /
hU~M hrI:
rang byung lhun grub dam rdzas ba liM ta :
bdud mgon yab yum bka' sdod bran g.yog dang :
gza' bdud chen po sman gcig g.yu sgron ma :
rol pa rkya bdun yum chen gdong dmar bcas :
pho rgyud mo rgyud dam can rgya mtsho yis :
dad ldan bu yi bar chad sel bar shog :
sarba d+harma pA la :
sarba k+She tra pA la tsit+ta a b+hi Shiny+tsa hU~M:
zhes gtor ma la brten pa'i gnyer gtad bya /
de nas las byang gi shis pa brjod la rten snying gis me tog 'thor /
rjes dbang gi dam tshig bsgrag pa ni /
de ltar snyan brgyud bla ma yang gsang pad+ma 'od 'bar gyi dbang bzhi mtha' rten dang bcas pa legs par grub pa yin la /
de'ang gsang sngags kyi rtsa ba ni dbang /
dbang gi rtsa ba ni dam tshig
/dam tshig de yang rtsa ba yan lag dang bcas pa gsang sngags nang pa spyi ltar dang /
bye brag snying por gyur pa bla ma'i mos gus gnad du bsnun pa dang /
de yi mtshon byed du gu ru'i sku 'bag
/sgrub thabs kyi glegs bam rnams mi 'bral bar 'chang ba /
tshes bcu'i mchod pa la brtson pa la sogs bla ma'i sgrub pa la 'bad 'tshal /
de ltar dam tshig phra rags thams cad nyams pa med par bsrung snyam pas 'di'i rjes zlos mdzod /
gtso bos sogs /
gtang rag
/lus 'bul /
dge bsngo spyi ltar bya /
tshogs la rol zhing lhag ma gtang ba nas /
bsdu ldang gi bar yang las byang ltar byas pas 'grub bo //
phyag rgya gcig pa rdzogs pa'i bskyed tshul can //
dbang po rab kyi tshul mthun tha ma la //
ting 'dzin rtsa bar 'gyur phyir 'di lta bu'i //
sgrub thabs mchog dman kun la bdud rtsi nyid //
'dir 'brel skye dgu ris med pa /
khyab bdag pad+ma 'od 'bar gyis //
rjes bzung tshe gcig bde blag tu //
mchog gi grub pa mngon byed shog
/ces pa'ang zab chos 'di nyid kyi zhabs tog tu dmigs nas /
rje rig 'dzin chen po rdo rje tshe dbang nor bu'i dgongs pa dang mthun par pad+ma gar gyi dbang phyug rtsal gyis dpal spungs yang khrod tsa 'dra rin chen brag gi sgrub gnas su bgyis pa dge legs 'phel //

//
