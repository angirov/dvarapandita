@#//
zab pa skor bdun las //
gshin rje tshe bdag nag po'i smin byed mtshams sbyor gyis brgyan pa stong srog 'khor lo'i bcud 'beb ces bya ba bzhugs so //
na mo gu ru many+dzu shrI kro d+hA ya /
stong srog gcig car 'phrog mdzad mun chen mdog
/'khor 'das sgyu ma'i phyag rgyas zil gyis gnon //
rgyal kun ye shes rab khros he ru ka
/'jigs byed gshin rje mthar mdzad zhabs la 'dud //
ljongs 'dir gnubs lugs yongs su grags //
pad lugs kha tshang don 'dril dkon //
gang de'i smin byed gzhung rkyang lugs //
bkod la rjes su gnang ba stsol //
drag sngags kyis zab pa gshin rje tshe bdag nag po la gzhung rkyang rtsa ba'i smin byed /
zab dbang gud du sbas pa /
yang zab 'khor lo gsum dbang /
yang snying gnam lcags zhun 'dril gyi skor rnams su snang ba las /
'dir rtsa dbang gzhung rkyang kho na bskur ba'i tshul bshad pa la gsum /
sbyor ba gshom dang sgrub mchod /
dngos gzhi dbang gi cho ga
/rjes kyi bya ba'i rim pa'o //
dang po yo byad kyi gshom ni /
dam tshig gi bris sku sogs rten bkram pa'i mdun du stegs bu dug khrag gis byugs pa'i steng dkyil 'khor gzhung mthun tshad ldan bkram pa'i dbus su rnam bum so lnga'i bcud ldan mgul chings sngon po kha rgyan ldan pa bzhag
/mdun nas phyogs bzhir ming dbang /
dbu rgyan /
rdo rje /
dril bu rnams dang /
dbus su gtso 'khor nyer bzhi'i sku tsaka
/mtshams rnams su zla ba bcu gnyis /
zhag so gnyis /
sgo ba bzhi /
za ma'i gshin rje bdun brgya nyi shu ste drag shing gi byang bu la khraM grangs tshang bris pa tsho bzhir bsdams pa dang /
dpal dang dur khrod chas /
gtso bo'i phyag mtshan drug gi tsaka li /
sngags byang /
gsang dbang thod chang /
rig tsaka
/tshe 'brang rnams bkod /
rgyab tu sman raka gtor gsum /
drag po'i mchod pa bskor bsham du bya /
stegs zur pa'am mdun logs gang bder /
zlog gtor 'khor lo btsugs pa /
mtshon cha /
mnan chas /
me hom /
kong zor gru gsum 'tshe yungs sogs kyis brgyan pa /
stobs chen 'khor lo dngos sam dpe'u ris rnams bkod /
gzhan yang las bum /
mig dar me tog
/las byang la mkho ba'i gtor ma dang tshogs kyi yo byad sogs tshogs par bya'o //
'di la zab dbang gud sbas rnams sbyor ba'i tshe dkyil 'khor dbus su bam chen mthong brgyud ltar bzhengs pa dang /
pu ri dkar nag
/bka' srung las gshin /
gza' bdud /
khra tsha /
zin phung rnams kyi gtor ma'ang bkod dgos pa dang /
'khor lo drug gdams las 'byung ba'i gtor dbang sbyor na tshe bdag rnying lugs zhal gzigs ma'am lugs 'di'i lha grangs gtso bsdus kyi gtor ma gang bde rgyab phyogs su bkod pa sogs rtsa ba 'di steng de dag lhag por sbyor dgos so //
gnyis pa dbang don sgrub mchod ni /
gter gzhung las /
bdag nyid dang mdun gyi dkyil 'khor :
bum pa'i nang :
lha sku :
phyag rgya'i mkhar :
bam gyi snying gar :
mchod rten gyi nang :
bzhin gcig me long mang po'i nang du 'char ba ltar phrin las gcig gis bskyed par nus pa'am :
de ltar ma nus tshe de rnams la phrin las re res bskyed par byas shing dzapa? rnams bzla :
bdag nyid kyis dbang blang zhing nus ldan du bya :
zhes gsungs pa 'di don tshe bdag rnying ma'i gzhung las kyang 'byung zhing dkyil 'khor gyi rnam grangs bdun po ting nge 'dzin la shin tu goms na ma gtogs dus gcig tu gsal thebs pa dka' bas so sor sgrub pa legs kyang /
deng sang thob chos tsam las rgyud smin pa'i don gnyer byed mkhan dkon par snang bas de la ni ji ltar byas kyang 'dra bar snang la /
gang ltar 'don tshig gcig gam yang bskyar gang byed kyang bdag mdun ngo bo gcig la rnam pa tha dad du bskyed pa las /
bdag mdun dbyer med du bskyed pa rnying ma spyi ltar ni mi mdzad pas slob dpon gyi rtogs goms dang bstun dgos shing /
'dir ni 'don bya'i tshig ris nyung bas bskyar bldab la'ang mi lcogs dogs pa med pas dbang rkyang 'di la mtshon na /
bdag bskyed tshar gcig
/mdun bskyed tshar gcig
/bum tsaka sogs la tshar gcig ste gsum mam /
mdun bum tsaka li'i dkyil 'khor gsum dus gcig gsal thebs pa'i dbang du byas nas tshar gnyis tsam ni gtang dgos /
de'ang thog mar tshig bdun gsol 'debs /
sngon 'gro dkar gtor /
skyabs sems yan lag bdun pa /
mtshams lha'i nga rgyal gyis bgegs gtor spyi ltar btang la /
phrin las sngon 'gro'i spyi chings kyi bka' bsgo nas brtsam ting 'dzin rnam gsum 'byung rim bskyed pa yan song nas 'di nyid kyi las byang bstod pa'i bar btang /
bzlas dmigs gsal btab la a kro bcu gcig pa ci nus dang /
sku gsung thugs bzlas cha snyoms nyung tsam re /
a+yai ring ci 'grub bzla /
slar las byang 'di rang gi mngon rtogs nas bzlas pa'i bar du bskyar /
grub nas gtor 'bul dang mchod bstod phrin las gsol ba mdor bsdus bya /
skabs 'dir tshe 'brang la dmigs te shog dril bco lnga pa ltar tshe 'dzab bzla zhing tshe 'gugs kyang bya /
sgos kyi gter srung las gshin /
gza' bdud /
dregs pa sde lnga sogs la gtor ma phul /
mjug gi spyi chings ltar tshogs byin rlabs nas bsgral bstab kyi bar du gtang /
bshags pa'i dbur sger skong sbyar /
las bum du las gshin nam /
spyi 'gro bdud rtsi 'khyil pa'i bskyed bzlas kyis byin brlab /
bdag 'jug len /
mi 'grub na rig pa'i me tog dor /
slob ma gzhug par gnang ba zhu'o //
gnyis pa dngos kyi bya ba dbang bskur ba la /
snod du rung ba'i slob ma khrus bya /
bgegs gtor btang la mtshams bcad /
srung 'khor bsgom /
sems bskyed gsal btab /
chos bshad khyad par /
de'ang gsang sngags snga 'gyur ba rnams la thun mong ma yin par grags pa'i bla med yo ga gsum gyi rtsa ba bskyed pa ma hA yo ga'i skor rnams sgrub pa chen po sde brgyad kyi khongs su 'du zhing /
de re re la'ang rgyud lung man ngag gi rnam grangs /
sgrub thabs kyi bka' srol mtha' yas pa bzhugs shing de las sku mchog 'jam dpal khro bo ltar sgrub pa'i skor thams cad rigs lnga'am de'ang bsdu na ye shes las dang 'jig rten gyi tshul ltar bstan pa gsum du'ang 'du ba las /
gtso bo de bzhin gshegs pa'i rigs ye shes kyi khro bo chen po 'jam dpal phyag rgya zil gnon gyi skor rnams sku'i rig 'dzin chen po 'jam dpal bshes gnyen zhabs kyis /
rtsa rgyud zla gsang nag po dang sdig pa snying 'dzings sogs kyi rgyud don man ngag tu bsdebs te grub pa'i rig 'dzin rnams la rim par brgyud /
gnubs chen sangs rgyas ye shes rin po ches rgya bal bru sha'i slob dpon rnams las gsan pa'i bka' gter gyi bka' srol rnams yongs su  grags la /
'dir ni sangs rgyas gnyis pa pad+mA ka ras slob dpon 'jam dpal bshes gnyen sogs grub pa'i rig 'dzin rnams dang /
khyad par rtsa dum snying po bsdus pa'i man ngag gnad du dril ba'i gdams skor 'di rnams /
slob dpon gtsug lag dpal dge las gsan pa'i tshul bstan cing gdams zab 'ga' zhig bod du las can rje 'bangs rnams la bstsal nas ma 'ongs pa'i don du gter gnas so sor sbas pa las /
thugs dam zab pa skor bdun gyi gdams zab rnams phyogs gcig tu dril te chos skor rtsa ba thams cad mdo khams sku'i gsung gi gnas 'og min karma dang /
yang zab gnad kyi gdams skor rnams ye rgyal nam mkha' mdzod du zab mo'i gter rgyas btab pa /
lha sras dam 'dzin mu rub btsad po'i rnam 'phrul o rgyan mchog gyur gling pas spyan drangs pa'i nang tshan /
skabs su babs pa drag sngags kyis zab pa 'jam dpal gshin rje tshe bdag nag po'i rtsa ba'i dbang bskur bsgrub pa la /
slob dpon gyis bgyi bar 'os pa rnams grub /
khyed rang rnams kyi ngo skal du gyur pa dkyil 'khor du 'jug pa dang dbang dngos gnyis las /
thog mar 'jug pa'i chos rnams zhu ba'i yon du maN+Dal phul /
ces maN+Dal 'bul gzhug
/mtshams sbyor spyi 'gre bcas /
oM tsak+Shu rban+d+ha bA ra ma NA ya swA hAs mig dar dang /
A khaM bI ra hU~M gis me tog gtad /
bla ma dpal chen 'jam dpal gshin rje gshed po dngos su gsal ba la mi phyed dad pa'i gdung shugs drag pos gsol ba 'debs pa 'di'i rjes zlos mdzod /
bla ma 'jam dpal gshin rje'i gshed :
bdag la thugs rjes brtse bar dgongs :
'gro rnams bsgral 'dod bsam pa la :
'jam dpal dkyil 'khor bstan du gsol :
thog mar theg pa thun mong gi 'jug sgo so so thar pa'i rtsa ba skyabs su 'gro ba'i sdom pa blang dgos pas 'dun pa 'di bzhin du mdzod /
bla ma dkyil 'khor gyi bdag po 'jam dpal phyag rgya zil gnon rang snang sprul pa'i 'khor tshogs dang bcas pa la phyogs dus kyi skyabs gnas ma lus pas bskor te bzhugs pa la /
bdag sogs nam mkha' dang mnyam pa'i sems can thams cad snying po byang chub la mchis kyi bar du skyabs su mchi'o snyam pas 'di'i rjes zlos /
na mo /
bdag sogs sems can ma lus pa :
mchog gsum 'dus pa bla ma rje :
dpa' bo 'jam dpal gshin rje'i gshed :
mkha' 'gror bcas la skyabs su mchi :
lan gsum /
de nas theg chen thun mong ma yin pa byang chub mchog tu sems bskyed pa la /
pha mar gyur pa'i sems can mtha' dag bcom ldan 'das dpal chen gshin rje gshed po'i go 'phang la 'god par bya snyam du smon pa dang /
de'i ched du smin byed kyi dbang nos la grol byed rim gnyis zab mo'i lam bsgom par bgyi'o snyam du 'jug pa dang /
sems bskyed bya skyed byed kyi chos thams cad gdod ma nyid nas spros bral 'od gsal chen por dag pa'i gnas lugs dran pa don dam byang chub kyi sems rnams gsal thob la 'di'i rjes zlos /
mkha' mnyam 'gro rnams bsgral ba'i phyir :
'jam dpal gshin rje 'thob par bya :
chos kun rang bzhin yongs dag pa :
dmigs su med pa'i rang bzhin bsgom :
gsum /
yul mchog de rnams kyi spyan sngar phyag dang bshags pas sgo gsum gyi sgrib gnyis bag chags sbyong ba dang /
mchod pa la sogs pas tshogs gnyis phung po bla na med pa gsag pa dang /
yongs su bsngo bas dge ba'i rtsa ba rgya cher spel ba rnams kyi dmigs 'dun gsal thob la 'di'i rjes zlos /
bla ma 'jam dpal he ru ka :
mchog gsum mkha' 'gror bcas pa la :
lus ngag yid gsum gus phyag 'tshal :
phyi nang gsang ba'i mchod pa 'bul :
'gal 'khrul nyams chag mthol zhing bshags :
mchog dman dge la rjes yi rang :
chos kyi 'khor lo bskor bar bskul :
mya ngan mi 'da' bzhugs gsol 'debs :
dge ba mkha' mnyam 'gro la bsngo :
'gro kun sangs rgyas thob par shog :
gsum /
slob dpon gyis dam bsgrag pa /
ho :
'jam dpal gshin rje'i dkyil 'khor 'dir :
'jug par 'dod pa'i skal ldan rnams :
dam tshig tshul bzhin bsrung dgos pas :
de phyir snying nas bro bor cig :
rdo rje theg pa'i thun mong ma yin pa'i dam tshig mtha' dag bka' bzhin rjes su bsgrub snyam pas 'di'i rjes zlos /
ho :
'jam dpal gshin rje'i dkyil 'khor 'dir :
bdag nyid zhugs par gyur phyin chad :
gsang sngags dam tshig thams cad dang :
dkyil 'khor bdag nyid slob dpon mchog :
srog gi phyir yang mi spang bsgrub :
slob dpon gyis rdo rje spyi bor bzhag
/bdud rtsi'i dam chu sbyin la /
ho :
'jam dpal he ru'i dkyil 'khor 'dir :
zhugs shing dam tshig srung ba ni :
bskal pa du mar rnyed mi 'gyur :
de phyir snying nas spro ba skyed :
nga ni 'jam dpal gshin rje'i gshed :
nga yi bka' las 'da' mi rung :
rdo rje dam tshig chu 'thungs shig :
nyams na 'dis ni sreg par byed :
bsrung na dngos grub 'dis thob bo :
badzra sa ma ya Tha Tha Tha :
de rnams kyis sdom pa dang dam tshig phog ste rgyud rnam par dag pa grub nas /
dngos gzhi dbang gi rtsa ba ye shes pa dbab pa yin pas sgo gsum gyi gnad legs par gcun la gzhan du ma yengs par dmigs pa 'di rtse gcig tu sgoms shig
/las sngags kyis bsang /
shUn+ya tAs sbyang /
chos thams cad mi dmigs pa 'od gsal stong pa nyid kyi ngang las /
khyed rang gang du gnas pa'i go sar rdo rje'i brag steng chu glang zung bzhi dang ru dra pho mo bsnol cing pad+ma nyi ma brtsegs pa'i gdan la /
rig pa'i ngo bo e mthing nag de yongs su gyur pa las skad cig gis khyed rang bcom ldan 'das dpal chen gshin rje'i gshed po phyag rgya zil gnon zhal gsum phyag drug sku mdog mthing nag dus kyi mun pa'i mdangs can /
zhal g.yas dkar g.yon dmar dbus nag cing spyan dgu bsgrad pa /
rab tu khros shing gar gyi nyams dgu dang ldan pa /
phyag drug g.yas gsum 'khor lo rdo rje ral gri
/g.yon gsum be con gtun shing sdigs mdzub dang bcas pas dgra satwa phyar ba /
dpal dang dur khrod kyi chas thams cad kyis brgyan cing zhabs bzhi g.yas bskum g.yon brkyang ba'i stabs can /
yum be tA li smug nag snying dang thod khrag 'dzin pas 'khyud pa'i gnas gsum du oM dkar AHdmar hU~M mthing gas mtshan pa dang /
slob dpon gyi thugs ka nas kyang 'od zer dpag tu med pa 'phros pas rang bzhin gyi gnas dang 'og min dur khrod chen po la sogs pa nas ye shes pa'i lha tshogs dus mtha'i char sprin gtibs pa ltar spyan drangs /
khyed rang gi sgo gsum la thim nas gnyis med du gyur par mos shig
/gu gul sogs 'beb pa'i rdzas bsreg
/rol mo dbyangs dang bcas pas byin 'beb brjod la /
sngags mthar dz+nyA na badzra A be sha ya a AH
btags pa drag tu brjod /
de ltar phab pa'i byin rlabs kyi rgyun byang chub ma thob kyi bar du nyams med brtan par byas par mos shig
/rgya gram spyi bor bkod la /
tiSh+Tha badzra brjod /
tshom bu'am phyag rgya'i maN+Dal bkod la /
khyed rang la sngar byin pa'i me tog de nyid rang la tshe rabs nas 'brel ba'i rigs kyi lha gang yin pa la phog par shog cig snyam pas 'di'i rjes zlos dang bcas te 'dor 'tshal /
ho :
rang rig ye shes las ni gnyis med pa'i :
sngon nas 'brel ba'i lha mchog de dag la :
rig pa'i ye shes me tog 'di 'bul gyis :
rang rig lha dang mjal zhing dbyer med shog :
puSh+pe pra tIts+tsha ho :
pho mo'i rigs nges pas gsang mtshan sbyin cing brda sprad /
spyi tsam du /
me tog lhag pa'i lha dkyil 'khor gyi gtso bo la phog pas de nyid kyis dbang rtags cod pan gyi tshul du spyi bor bcings par mos shig
/ho :
bskal ba gong nas 'brel ba'i lha mchog la :
rig pa'i me tog phul ba'i byin rlabs kyis :
rang rig lha dang gnyis su med pa yi :
sku gsung thugs kyi dngos grub thob par shog :
puSh+pe gr-ih+NA i maM satwa ma hA ba la :
zhes me tog slar spyi bor bzhag
/mig dbye bar gsol ba 'debs pa 'di'i rjes zlos /
ho :
ma rig 'thibs pos bsgribs pa yi :
rab rib ling tog 'di nyid ni :
slob dpon thabs mkhas thugs rje yis :
ye shes thur mas bsal du gsol :
slob dpon gyi thugs ka nas ye shes kyi 'od zer gser gyi thur ma lta bu 'phros ma rig pa'i sgrib g.yogs sangs kyis bsal bar mos shig
/gser thur gyis gdong g.yogs bsal la /
bcom ldan phyag rgya zil gnon gyi :
dkyil 'khor mngon sum mthong bya'i phyir :
sngon gyi rgyal ba thams cad kyis :
mig 'byed de bzhin dbye bar bya :
tsak+ShuHpra be sha ya phaT:
phyag shing gis mtshon te dkyil 'khor bstan pa ni /
ltos shig legs 'ong skal ldan rnams :
da ni dad pa rab tu skyed :
bde gshegs rigs mchog dkyil 'khor 'di :
mthong bas las sgrib kun byang 'gyur :
mdun du dpal chen gshin rje gshed po'i ye shes kyi dkyil 'khor dur khrod rol pa'i gzhal med khang chen po dur khrod kyi chas rnams kyis 'jigs par brgyan cing /
nang du 'khor lo rtsibs bcu gnyis /
de'i lte bar gru gsum mthing nag nang gling dgur gyur pa /
phyi nang gi lha gnas so sor thod mkhar gru gsum me rlung 'khrugs pa /
pho brang chen po'i dbus su rdo rje brag chen klu 'bum gnyan khri sa bdag stong dang lha chen phyogs skyong ma he glang rgod pho mo pad nyi rnams kyi gdan la /
bcom ldan 'das dpal chen 'jam dpal gshin rje'i gshed phyag rgya zil gnon be tA lis 'khyud pa /
g.yas su sgrol yum e ka dzA Ti /
g.yon du dbyings yum mu kha le /
sku las sprul pa rgyan gyi lha brgyad spro ba /
pho brang gling brgyad la gyad non chen po yab yum brgyad /
zla gam mdun mar sku sprul tshe bdag mthing nag
/g.yas par thugs sprul 'chi bdag nag po /
g.yon par gsung sprul srog bdag dmar po rnams so so'i yum dang bcas pa /
'khor lo'i rtsibs bcu gnyis kyi dbus rtsibs rnams su gshed chen yab yum bzhi /
g.yas rtsibs rnams su mon pa yab yum bzhi /
g.yon rtsibs rnams su bdud po yab yum bzhi /
gru chad bcu gnyis la zla ba'i 'chi bdag yab yum bcu gnyis /
de rgyab 'obs chen shar du bdud po brgyad /
lho ru gshin rje brgyad /
nub tu ma mo brgyad /
byang du gnod sbyin brgyad bcas zhag gi 'chi bdag so gnyis /
sgo bzhir dregs pa sde bzhi yum dang bcas pa /
phyi khyams dang mu khyud kyi lcags mkhar rnams la gshin rje drug cu rtsa bzhi /
ma gshin bdun brgya nyi shu ste rten dang brten par bcas pa'i dkyil 'khor mngon sum du mjal bar mos la dad pa dang spro ba rgya chen po skyed cig
/'di ni mtshon byed dpe'i dkyil 'khor te /
mtshon bya don gyi dkyil 'khor rang gi sems nyid gdod nas 'jam dpal gshin rje gshed po'i lha tshogs su lhun gyis grub par shes par gyis shig
/de rnams kyis dkyil 'khor du 'jug pa'i chos rnams grub pa lags /
zhugs nas mngon par dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
ho :
dkyil 'khor bdag nyid slob dpon che :
'don pa'i gtso bo bdag la dgongs :
'jam dpal gshin rje'i dkyil 'khor du :
bdag nyid smin par mdzad du gsol :
gsum /
de nas dngos gzhi'i dbang rnams rim par bskur ba la rtsa ba bum gsang shes rab ye shes tshig dbang bcas /
mtha' rten bkra shis tshe dang drag po mngon spyod kyi dbang rnams su yod pa las thog mar bum pa'i dbang gi slad du dmigs pa 'di bzhin du mdzod /
slob dpon gyi thugs ka nas 'od zer 'phros /
gdan gsum tshang ba'i dbang gi lha rnams spyan drangs /
khyed rnams kyis slob ma la mngon par dbang bskur ba bstsal du gsol /
ces gsol ba btab pas de bzhin gshegs pa rnams kyis dgongs pa mdzad /
byang chub sems dpa' rnams kyis shis pa brjod /
sems ma rnams kyis me tog 'thor /
mchod pa'i lha mo rnams kyis glu gar dang bcas mchod sprin thogs /
khro bo khro mo rnams kyis bgegs bskrad /
yum lngas mi bskyod pa'i ngo bo bum pa'i chus dbang bskur bar gyur /
rnam bum spyi bor bzhag
/bum chu 'thor 'thung byas la /
hU~M:
chos kyi dbyings kyi gzhal yas khang :
drag po e yi bum pa na :
phyag rgya zil gnon zhu ba'i chus :
skal ldan bu la dbang bskur ro :
oM a kro te ka ya mAn+ta ka hU~M phaT:
ka la sha a b+hi Shiny+tsa hU~M:
des mi bskyod pa chu'i dbang thob /
zhe sdang dag
/rnam shes kyi phung po me long ye shes su gnas gyur par mos shig
/rin 'byung gi ngo bo dbu rgyan gyis dbang bskur bar gyur /
dbu rgyan dar dpyang bcas bcings la /
hU~M:
rin chen cod pan 'od 'bar ba :
nang du khrag 'thung rigs lnga bzhugs :
mdzes pa'i cod pan pu ru ru :
skal ldan bu la dbang bskur ro :
a kro bcu gcig pa'i mthar /
oM hU~M trAM hrIHA:
mu ku TaM a b+hi Shiny+tsa hU~M:
des rin chen 'byung ldan dbu rgyan gyi dbang thob /
nga rgyal dag
/tshor ba'i phung po mnyam nyid ye shes su gnas gyur par mos shig
/snang ba mtha' yas kyi ngo bo rdo rje'i dbang bskur bar gyur /
rdo rje lag g.yas su gtad la /
hU~M:
ye shes chos bdun ldan pa yi :
sangs rgyas kun gyi rdo rje ste :
gsor zhing mdzes pa 'od 'bar ba :
skal ldan bu la dbang bskur ro :
sngags mthar /
pad+ma badzra d+ha ra hrI:
des snang ba mtha' yas rdo rje'i dbang thob /
'dod chags dag
/'du shes kyi phung po sor rtog ye shes su gnas gyur par mos shig
/don yod grub pa'i ngo bo dril bus dbang bskur bar gyur /
dril bu lag g.yon tu gtad la /
hU~M:
stong nyid chos kyi sgra sgrog pa'i :
sangs rgyas dbyangs kyi rjes 'gro dril :
ma rig sad mdzad dril bu 'dis :
skal ldan bu la dbang bskur ro :
sngags mthar /
karma a mo g+ha sid+d+hi g+haN+Ti a b+hi Shiny+tsa hU~M:
des don yod grub pa dril bu'i dbang thob /
phrag dog dag
/'du byed kyi phung po bya grub ye shes su gnas gyur par mos shig
/rnam snang gi ngo bo ming gis dbang bskur bar mos shig
/gsang mtshan shog byang yod na sbyin cing rdor dril spyi bor dkrol la /
hU~M:
dus gsum sangs rgyas thams cad kyi :
rdo rje'i ming ni bla na med :
phyogs bcu rnams su rab grags pa :
skal ldan bu la dbang bskur ro :
sngags mthar /
bud+d+ha bai ro tsa na sarba ta thA ga ta many+dzu shrI nAm :
des rnam par snang mdzad ming gi dbang thob /
gti mug dag
/gzugs kyi phung po chos dbyings ye shes su gnas gyur pa la /
nam mkhar bzhugs pa'i dbang gi lha rnams kyang khyed rang la thim par mos shig
/oM su pra tiSh+Tha sogs shis brjod byas la me tog 'thor /
de rnams kyis bum dbang gi dngos gzhi song nas rjes 'brel du sku gsung thugs kyi dbang bskur ba'i thog mar /
dkyil 'khor pa'i lha tshogs gtso 'khor so so'i sku las ye shes kyi sku gnyis pa re 'phros te khyed rang gi snying ga la sogs pa'i gnas rnams su thim par mos shig
/gtso 'khor so so'i tsakli rnams kyis rim par dbang bskur la /
hrI:
chos sku skye med ngang nyid las :
snying rje chen po'i skur bzhengs pa :
phyag rgya zil gnon yab yum bzhi'i :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
gsang bdag phyag na rdo rje yi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
sras mchog ya ma rA tsa yi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
rus sbal rngams pa mi zan gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
shel gyi bya khyung dkar po yi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
gshed chen seng gdong yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
gshed chen stag gdong yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
gshed chen sbrul gdong yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
gshed chen khyung gdong yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
las gshin tshe bdag nag po yi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
gsung sprul srog bdag nag po yi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
thugs sprul 'chi bdag nag po yi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
ya ma rA dza yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
myos byed dmar po yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
Ar+Ya me ru yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
ral pa tshal dgu yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
dung gi mon pa yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
lcags kyi mon pa yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
bse yi mon pa yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
gser gyi mon pa yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
he le khyab pa yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
nag po 'dzum med yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
so bdar 'khregs pa yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
snying rje chen po'i skur bzhengs pa :
ral pa spyir bcings yab yum gyi :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
de nas dpal chen po'i bka' sdod zla ba'i 'chi bdag bcu gnyis /
zhag gi 'chi bdag so gnyis /
sgo srung dregs pa sde bzhi /
za ma bdun brgya nyi shu'i gshin rje pho mo rnams bran du gtad nas bka' bsgos pa'i nga rgyal skyed cig
/khram shing bcu gnyis pa gtad la /
hU~M:
gdug pa'i dgra bgegs bsgral ba'i phyir :
dpal gyi spyan sngar khas blangs pa'i :
zla ba'i 'chi bdag bcu gnyis kyis :
rnal 'byor 'di la grogs mdzod cig :
sarba ya ma ma ma ru lu sa ma ya :
khram shing so gnyis pa gtad la /
hU~M:
gdug pa'i dgra bgegs bsgral ba'i phyir :
dpal gyi spyan sngar khas blangs pa'i :
zhag gi 'chi bdag so gnyis kyis :
rnal 'byor 'di la grogs mdzod cig :
sarba ya ma ma ma ru lu sa ma ya :
khram shing bzhi pa gtad la /
hU~M:
gdug pa'i dgra bgegs bsgral ba'i phyir :
dpal gyi spyan sngar khas blangs pa'i :
sgo bzhi'i dregs pa yab yum gyis :
rnal 'byor 'di la grogs mdzod cig :
sarba ya ma ma ma ru lu sa ma ya :
khram shing bdun brgya nyi shu gtad la /
hU~M:
gdug pa'i dgra bgegs bsgral ba'i phyir :
dpal gyi spyan sngar khas blangs pa'i :
za ma'i gshin rje pho mo yis :
rnal 'byor 'di la grogs mdzod cig :
sarba ya ma ma ma ru lu sa ma ya :
de ltar khyed rang dpal chen gshin rje gshed po'i ye shes phyag rgya dang dbyer med du gyur pa la /
dpal dang dur khrod kyi chas rnams kyis mnga' gsol bas 'bar ba'i gzi brjid stobs su gyur par mos shig
/dpal dang dur khrod chas gnas so sor bgo tshul byas la /
hU~M:
he ru ka dang go 'phang mnyam pa'i phyir :
thod skam dbu rgyan mgo rlon do shal dang :
glang chen stag dang mi yi zhing chen gsum :
rak+ta khrag dang thal chen byugs pa'i mtsho :
gzhan yang sbrul dang rus rgyan gshog pa sogs :
brgyan pas dpal gyi skur rdzogs dbang bskur ro :
snying po brjod /
dpal chen ye shes 'bar ba'i phyag mtshan rnams kyang gtad pas mthu stobs nus pa'i rtsal chen rdzogs par mos shig
/gtso bo'i phyag mtshan drug lag g.yas g.yon du gtad la /
hU~M:
'khor los pha rol rgol ba 'joms :
rdo rje 'beb pa 'beb pa che :
rdo rje ral gris ma lus gcod :
rdo rje be con stobs dang ldan :
rdo rje gtun shing thams cad 'joms :
rdo rje dgra satwas skye shi gcod :
phyag mtshan rnams kyi dbang bskur ro :
sngags brjod /
rjes 'brel du bzlas pa'i lung sbyin pa la dmigs pa 'di ltar mdzod /
slob dpon dkyil 'khor gyi gtso bo dang dbyer med pa'i thugs kar 'khor lo rtsibs bzhi'i steng du pad nyi zla ba'i gdan la ye shes sems dpa' dmar ser ral pod 'dzin pa /
de'i thugs kar nyi ma'i steng rdo rje sngon po rtse lnga pa'i lte bar hU~M mthing nag sngags phreng gis bskor ba las sngags phreng gnyis pa 'phros /
rdo rje'i yas kyi sbubs dang zhal nas thon /
khyed rang rnams lhar gsal ba'i zhal du zhugs /
thugs kar ye shes sems dpa'i zhal nas brgyud /
rdo rje'i rwa rtse nas zhugs /
lte bar hU~M yig gi mthar 'khod pa las 'od zer spro bsdus don gnyis byas par mos la 'di'i rjes zlos /
a kro bcu gcig pa lan gsum dang /
a+yai ring tsam brjod /
spro na sku gsung thugs sngags kyang gnas so so nas spro bstim byas la rjes zlos byar gzhug
/mthar sngags byang phreng ba mgrin par bzhag la /
bcom ldan 'das 'jam dpal phyag rgya zil gnon gyi gsung rig sngags kyi nus mthu thams cad rig pa 'dzin pa 'di la 'jug cing brtan par gyur cig
/ces dang rten snying brjod la me tog 'thor /
de ltar lha sngags kyis mtshon pa'i chos thams cad sgyu ma'am gzugs brnyan ltar snang yang /
gdod nas rang bzhin gyis spros pa'i mtha' las 'das pa ka dag nam mkha' lta bu'i rang bzhin du shes par gyis shig
/de rnams kyis phyi mtshan ma'i dkyil 'khor du bum pa'i dbang bskur ba thob /
lus rtsa'i sgrib pa dag
/bskyed rim dbyibs kyi rnal 'byor bsgom pa la dbang /
zhi ba'i las dang rnam smin rig 'dzin 'grub /
'bras bu sku rdo rje sprul pa'i sku 'grub pa'i skal pa can du byas pa yin no //
gnyis pa gsang ba'i dbang la 'dun pa 'di bzhin mdzod /
bla ma he ru ka yab yum mnyam par sbyor ba'i byang chub kyi sems sangs rgyas thams cad 'dus pa'i ngo bo thod pa'i bdud rtsi dang ro gcig tu 'dres pa lce thog tu bzhag pas rtsa khams thams cad gang /
bde drod 'phel zhing lus sems bde bas khyab par gyur /
bdud rtsi khar sbyin la /
hU~M:
bde chen byang chub sems kyi ngang :
rtsa khams dga' bas rab khyab cing :
rtsa rlung thig le rnam dag pa'i :
byang chub sems kyi dbang bskur ro :
ma hA su kha ho :
des nang lus kyi dkyil 'khor du gsang ba'i dbang bskur ba thob /
ngag rlung gi sgrib pa dag
/bdag byin gyis brlab pa'i rnal 'byor bsgom pa la dbang /
rgyas pa'i las dang tshe dbang rig 'dzin 'grub /
'bras bu gsung rdo rje longs spyod rdzogs pa'i sku 'grub pa'i skal pa can du byas pa yin no //
gsum pa shes rab ye shes kyi dbang gi slad du /
mtshan nyid dang ldan pa'i rig ma gzugs dang lang tshos brgyan pa khyed rang la byin pa dang 'du shes gsum ldan gyis snyoms par zhugs pas dga' ba bzhi'i ye shes mthar phyin par gyur par mos shig
/rig tsaka gtad la /
hU~M:
dga' chen lha mo 'di mchod las :
bde chen ye shes mngon sum rtogs :
'di spang sangs rgyas thob mi 'gyur :
thabs kyi lam la brtson par gyis :
ma hA mu dra b+hany+dza mok+Sha hoH
des gsang ba b+ha ga'i dkyil 'khor du shes rab ye shes kyi dbang bskur pa thob /
yid thig le'i sgrib pa dag
/gzhan lus pho nya'i myur lam bsten pa la dbang /
dbang gi las dang phyag rgya'i rig 'dzin 'grub /
'bras bu thugs rdo rje chos sku 'grub pa'i skal pa can du byas pa yin no //
'dir thun mong ma yin pa'i slob ma la shog dril drug pa nas 'byung ba ltar bam chen gsang ba'i dbang bskur pas bzhi pa rgyas par rdzogs pa yin yang /
dkyus tsam du /
rang gi rig pa rang byung zang ka ma 'di nyid dpal he ru ka chos kyi skur gdod nas gnas pa'i don go bar gyis la gang shar gyi ngo bo la gcer grol gyi ngang du zhog cig
/a :
rig pa gcer mthong nam mkha' 'dra :
nyon mongs thams cad skyes grol yin :
dug lnga rang grol ye shes che :
sems 'di skye med chos kyi sku :
ka dag lhun grub rang grol lo :
d+harma d+hA tu :
zhes re zhig mnyam par 'jog
/des yang gsang rdzogs pa chen po'i dkyil 'khor du bzhi pa tshig gi dbang bskur pa thob /
cha mnyam shes bya'i sgrib pa dag
/'od gsal rdo rje snying po'i don bsgom pa la dbang /
drag po'i las dang lhun grub rig 'dzin 'grub /
'bras bu mi 'gyur rdo rje mngon par byang chub kyi sku 'grub pa'i skal pa can du byas pa yin no //
de rnams kyis dbang gi dngos gzhi grub nas mtha' rten phrin las sgrub pa'i dbang rnams sbyin pa la /
bkra shis tshe'i dbang gi slad du 'khor 'das kyi dwangs ma mi shigs pa'i srog 'dus pa'i tshe 'brang gis dbang bskur zhing bcud myang bas 'chi med rdo rje'i tshe srog thob par mos shig
/tshe 'brang spyi bor bzhag la /
hU~M:
mi shigs rdo rje tshe yi bdag :
phyag rgya zil gnon lha tshogs kyis :
'jig rten kun gyi tshe 'phrogs te :
snying po bum pa'i nang du bskyil :
bsgrub mchog 'di la tshe stsol cig :
rdo rje'i tshe srog thob par shog :
rtsa sngags mthar /
A yur+dz+nyA na tshe b+h+rU~M:
a b+hi Shiny+tsa hU~M:
skabs 'dir brgyud 'dzin thun mong ma yin pa la shog dril bcu gcig pa ltar bka' rdzogs mchod rten phyi nang gsang ba'i dbang bskur la don gyi ngo sprod thebs par gdab /
zlog gtor 'khor lo btsugs pa gtad la /
'jam dpal drag por khros pa'i ngo bor gyur pa zlog gtor 'khor lo bcas gtad pas rkyen ngan bar gcod phas rgol ngan sngags kyi sbyor ba mtha' dag phyir zlog pa'i dbang thob par mos shig
/hU~M:
phas kyi dmod pa zlog pa'i phyir :
'jam dpal sbyor ba'i stobs chen gyi :
zlog gtor 'khor lo 'di gtad pas :
dmod ngan zlog pa'i dbang thob shog :
zlog pa'i gsham du 'byung ba'i zlog sngags brjod /
mtshon cha gtad la /
gsod byed rno dbal mtshon cha'i tshogs byin pas zhing bcu tshang ba'i dgra bgegs thams cad thogs med du sgrol ba'i nus pa thob par mos shig
/hU~M:
drag po mi bzad hom khung du :
gdug pa mtshon cha'i dbal rnams kyis :
dgra bgegs thogs med bsgral nus pa'i :
drag po mthu yi dbang thob shog :
ya me do ru sogs kyi gsham du /
dgra bgegs byad ma'i rtsa khrag snying la raM shag ya :
srog la bring shag ya :
zhes brjod /
mnan thod pu ri nag po sogs gtad la /
mnan chas pu ri nag po'i sbyor ba rnams gtad pas dgra bgegs dam sri dpung dang bcas pa brjid pa'i stobs shugs kyis ldang med du gnon pa'i mthu dbang thob par mos shig
/hU~M:
g.yag ru lcags khang 'bar ba ru :
dgra bgegs 'chor med btsud nas kyang :
stobs chen ri rab nag po yis :
'phar med non pa'i dbang thob shog :
ya me do ru'i sham du /
dgra bgegs byad ma lha srung dang bcas pa satwam+b+ha ya nan nan :
ces brjod /
me hom dang dgang gzar blugs gtad la /
gru gsum drag po'i hom dang dgang blugs byin pas dgra bgegs dam sri 'byung po sde ris dang bcas pa 'bar ba'i hom zhal du lhag med sreg pa'i phrin las kyi nus pa thogs med du thob par mos shig
/hU~M:
drag po e yi thab khung du :
gzar bu gnyis kyi sbyor ba yis :
dgra bgegs rjes med sreg nus pa'i :
drag po mthu yi dbang thob shog :
ya me do ru'i sham du /
dgra bgegs byad ma lha srung dang bcas pa rtsa khrag snying la raM shag ya kha raM khA hi :
dz+wa la raM:
zhes brjod /
zor kong gtad la /
'phang ba zor gyi chas rnams gtad pas zlog med zor gyi thog mdas dgra dpung thal bar brlag cing bgegs dpung rjes med du gtang ba'i mngon spyod drag po'i mthu dbang thob par mos shig
/hU~M:
drag po'i kong bu zur gsum du :
stobs chen rdzas kyi sbyor ba byas :
thog ltar 'phen zhing brlag nus pa'i :
drag po mthu yi dbang thob shog :
trig khrom ma brjod /
stobs chen 'khor lo dngos sam dpe'u ris /
ma 'dzom na bri yig gtad la /
nus pa skyed pa tsakra rnams kyi dbang bskur bas stobs chen 'khor lo'i sbyor bas pha rol gyi bsam ngan sbyor rtsub rmeg med du 'joms shing rang gi nus stobs me ltar du 'bar ba'i mthu stobs nus pa'i rtsal dbang thob par mos shig
/hU~M:
stobs chen 'khor lo'i sbyor ba yis :
gzhan gyis gnod pa bshig pa dang :
rang gi nus pa skyed pa yi :
drag po mthu yi dbang thob shog :
a+yai ring dang ya me do ru sogs brjod /
bstan srung gcig brgyud kyi yul la 'khor lo'i zhal shes skabs 'dir bslab /
'dir bkod pa rnams ni spyi rgyug tsam byas pa yin la /
bum dbang sogs bskur ba'i slob bu thun mong ma yin pa la zlog pa sogs mngon spyod kyi rjes gnang drug po /
gzhung dang 'khor lo drug gdams lto sbyar ba'i so so'i dmigs pa lag len bcas bya ba dang /
sngags rnams kyang de dag dang gnam lcags zhun 'dril gyi dgongs pa ltar sbyor dgos la /
don gyi dbang ni 'dir bstan la ma tshang ba med do //
de ltar mngon spyod drag po'i phrin las kyi rjes gnang rdzogs par byin pas bsnyen sgrub kyi drod tshad rnyed nas sangs rgyas kyi bstan pa srung ba'i las la brtson par gyis shig
/ye d+har dang shis pa brjod la me tog 'thor /
de dag rnams kyis gu ru rin po che'i thugs dam zab pa skor bdun las drag sngags kyis zab pa gshin rje tshe bdag nag po'i rtsa ba'i dbang bzhi dang drag po mngon spyod kyi rjes gnang bcas legs par grub pa yin pas sogs kyis mtshams sbyar la /
dam tshig khas blang /
gtang raka maN+Dal phyin chad spyi ltar bya /
gsum pa rjes kyi bya ba /
slob dpon gyis tshogs la rol /
mjug gi spyi chings ltar lhag ma gtang /
bskul pa /
chad mdo'i mnyam du gter srung gtor ma rnams kyang phul /
brtan ma bskyang /
rta bro brdung /
dkyil 'khor la gtang rag mchod bstod /
nongs bshags bzod gsol /
ye shes pa dkyil 'khor sogs rten la brtan bzhugs /
dam tshig pa rang la bsdu /
bdag bskyed bsdu ldang /
bsngo smon shis brjod kyi bar mtha' rgyas su bya'o //
zab bdun gyi dbang bskur dkyus gcig tu sgrub pa lta bu sta gon gzhan sngon du song na de kas 'thus shing /
'di kho na sger du byed pa'i skabs ni sgyu 'phrul lcags byang ma las 'byung ba'i sta gon rnams kyang dgos pas de'i lag len ni spyi dang mthun no //
thun mong ma yin pa'i dbang rdzogs bya ba'i yul la ni /
drag po'i rjes gnang rnams grub ma thag par gza' bdud /
khra zin gnyis /
las gshin /
dregs pa sde lnga rnams kyi bka' gtad sbrel ba sprul pa'i gter chen nyid kyi phyag bzhes yin no //
dus dgra'i dbang po'i ye shes phyag rgya'i dbyings //
mngon par byang chub bdud bzhi rtsad nas bcom //
'jam dpal dpa' bo'i mkhyen rab mdzod kyi sgo
/lus can snang ba'i dpal du 'byed nus shog
/zab chos 'di nyid rang la bka' babs lung byang ltar sprul pa'i gter chen nyid kyis thun mong ma yin pa'i smin grol gdams pa /
rgyud bshad lag len dmar khrid /
chig brgyud gnad gdams rdzogs par bstsal nas nyer mkho'i yig cha spel bar rjes su gnang yang /
gter chos shin tu zab cing gnyan pa'i dbang gis 'tshubs slong yang nas yang du byung bas bshol bar byas kyang /
'di tsam zhig rin po che gter gyi mdzod du med ka med du gyur pa'i nye bar mkho bas mtshams sbyar te /
'chi med bstan gnyis g.yung drung gling pas rdzong shod bde gshegs 'dus pa'i pho brang chen por bgyis pa dge legs 'phel //

//
