@#//
sgrub chen bka' brgyad bde gshegs kun 'dus kyi bskyed rdzogs 'bring po'i dbang bskur bklag chog tu bkod pa ye shes thig le zhes bya ba bzhugs so //
na mo gu ru dza ya sa pu trA ya /
gzhi dbyings thig le gcig nyid las //
rig pa phyag rgya'i skur shar ba //
bde gshegs kun 'dus tshom bu'i lha //
snying gur dbus su rtag rol mdzod //
smin byed rab 'byams snying po'i bcud //
gang zag brgyud pas ma chod cing //
mkha' 'gro'i kha rlangs ma yal ba //
gang de'i phyag len gsal bar bya //
sgrub chen bka' brgyad bde gshegs kun 'dus kyi don dbang 'bring po'i sgo nas snod ldan rjes su 'dzin pa la gsum /
sbyor ba /
dngos gzhi /
rjes kyi bya ba'o //
dang po ni /
gnas dben par rten ji ltar tshogs pa'i spyan sngar stegs bu khebs ldan la ras bris kyi dkyil 'khor bkram /
ma 'dzom na maN+Dal la 'bru'i tshom bu gtso 'khor dgu bkod pa'i khar many+dzi la bum pa so lnga'i bcud ldan mgul chings dar mthing ga kha rgyan gzungs rdor bcas pa bkod /
g.yas su dbu rgyan /
rdo rje /
dril bu /
dung zhal dri bzang gi chu sbyar ba /
g.yon du ban+d+ha mtshan ldan du chos sman mngar gsum dang sbyar ba'i chang /
thod chung gzhan gnyis su sha lnga bdud rtsi lnga so sor sbyar ba /
ma 'dzom na de'i tsakli /
rig tsaka
/dpal chas /
dur khrod chas kyi tsakli so so /
rgyab tu shel rdo /
me long /
rma bya'i mdongs /
'ja' 'od rtsibs shar sogs /
dpal chen thig le dgu tshom /
kun bzang rgyan med gcer bu bcas kyi tsakli gsum /
mdun du tshe 'brang dang /
tshe ril chang yang bkod /
sman rag gtor gsum /
phyi mchod bskor bsham spyi ltar dang las bum /
mig dar me tog
/phrin las la nye bar mkho ba'i mchod gtor tshogs rdzas sogs tshogs par bya'o //
gnyis pa la gnyis /
dbang don sgrub mchod /
dbang dngos so //
dang po ni /
las byang du ji skad bshad pa'i phrin las kyi rim pa rnams mthar chags su gtang /
las byang chung ba a ti yo ga'i lugs yin pas bdag mdun dbyer med snang srid gzhir bzhengs kyi dkyil 'khor du bsgom par bya ba yin yang /
dbang don la las dang po pas rtog pas ma chun na bzlas pa'i skabs su spyi ltar dzapa? khang dbye /
bzlas pa rnams ci 'grub mthar gzungs thag blangs la dmigs pa spyi 'gro dang zhi khro spyi bsdus kyi bum bzlas 'od zhu bcas bya /
tshe bum tshe dpag med du gsal ba dang tshe rdzas la dmigs pa'i spro bsdus bcas /
oM hU~M trAM hrIHA:
mUM lAM mAM pAM tAM badzra A yu She hU~M b+h+rU~M:
zhes brgya rtsa tsam bzlas la stong tshigs phul /
las bum du rdor sems bskyed bzlas bya /
gter srung gtor 'bul /
tshogs byin rlabs nas bshags pa'i bar btang la rig pa'i me tog dor /
slob ma gzhug par gnang ba nod do //
gnyis pa dbang bskur ba la'ang 'jug pa dang dbang dngos gzhi gnyis las /
dang po ni /
slob ma rnams las chus khrus bya /
bgegs gtor btang zhing bden stobs brjod pa dang /
las byang ltar bgegs bskrad /
srung 'khor bsgom /
maN+Dal bkye bsdu /
sems bskyed gsal 'debs sngon du 'gro ba'i chos bshad ci rigs dang /
khyad par /
de la 'dir 'chad bya grangs med gsum du tshogs gnyis bsags pas sangs rgyas 'thob pa rgyu mtshan nyid kyi theg pa ring ba'i lam las khyad par du mas 'phags shing /
'bras bu lam byed rdo rje theg pa'i nye lam rmad du byung ba tshe gcig lus gcig la rdo rje 'dzin pa'i go 'phang nges par ster ba nang pa thabs kyi theg pa yo ga rnam pa gsum la'ang /
thabs snang ba'i cha bskyed rim /
shes rab stong pa'i cha rdzogs rim /
gnyis med zung 'jug gi cha gnyis mnyam gtso bor ston pa'i dbang gis nang gses rnam pa dgu'i tshul du bzhugs pa las /
zung 'jug gtsor ston ma hA'i a ti'am a ti ma hA ltar sgrub pa'i lung rdzogs pa chen po bka' 'dus kyi zab chos te /
de'ang gdod ma'i mgon po dpal chen po nyid rdo rje slob dpon gyi gzugs su rnam par rol pa o rgyan gyi gu ru pad+ma thod phreng rtsal gyis bod yul bsam yas mchims phu'i brag dmar ke'u tshang du sgrub chen bka' brgyad kyi dkyil 'khor nam mkha' dang mnyam pa zhal phyes te skal ldan rje 'bangs nyer lnga thog mar smin grol la bkod pa nas brtsams /
yul dus skal pa dang 'tsham par sgrub chen spyi dang bye brag gi rgyud lung man ngag mtha' yas pas las can rnams rjes su bzung bar mdzad pa las /
rdzogs chen bka' 'dus kyi skor rnams lha sras 'bring po dam 'dzin mu rub btsad po ye shes rol pa rtsal la ched du gdams shing /
des kyang thugs nyams su bzhes pas sku tshe de nyid kyis phyag rgya chen po'i ye shes kyi sku mngon du grub /
gdams skor rnams ma 'ongs gdul bya'i don la dgongs te khams kyi gla ba rkang gcig ye rgyal nam mkha' mdzod kyi lho phyogs g.yu 'od 'bar ba'i brag tu zab mo'i rgya bdun gyis btab nas sbas pa /
deng sang 'dul ba'i dus su son pa na lha sras rnam rol gter chen chos kyi rgyal po o rgyan mchog gyur bde chen gling pas spyan drangs /
gter sgrub kyi skabs su dag pa'i snang bar pad+ma 'od kyi pho brang du o rgyan rig 'dzin 'dus pa dang bcas pas sgrub pa'i dbang mo che bstsal /
rgyud kyi bshad bka'/
man ngag dmar khrid rdzogs par gsan te thun mong ma yin pa'i skal ldan rnams rjes su bzung bar mdzad pa'i bka' brgyad bde gshegs kun 'dus kyi bskyed rdzogs 'bring po'i dbang bskur bsgrub pa la /
thog mar 'jug pa'i chos rnams zhu ba'i yon du sogs kyis mtshams sbyar nas maN+Dal 'bul du gzhug
/sa'i phyogs 'di 'og min gsang chen rol pa'i dur khrod gnas khang thar pa chen po e dbyings su slob dpon dkyil 'khor gyi gtso bo dpal chen po /
khyed rang rnams kyang gdod nas rang byung gnyug ma'i he ru ka'i rnam pas 'khod par mos shig
/mtshams sbyor spyi mthun byas la /
oM AHhU~M:gis mig dar dang /
AHkhaM bI ra hU~M:gis me tog sbyin /
de la thog mar thun mong theg pa dang sgo bstun te rim par 'jug pa la skyabs sems tshogs gsag rnams las dang po pas drang don sgom rim spyi dang mthun par so so'i thad du gsal 'debs pa dang /
gtso bor nges don gyi gnas lugs rang rig ngo bo stong pa chos sku sangs rgyas /
rang bzhin gsal ba longs sku dam chos /
thugs rje zung 'jug sprul sku dge 'dun /
dbyer med ngo bo nyid gdod nas lhun gyis grub pa'i dkyil 'khor chen por deng nas 'du 'bral med par rtogs pa'i blos skyabs su 'gro ba 'di'i rjes zlos /
dbyings nyid rnam dag sogs las byang ltar lan gsum /
'khor 'das kyi chos thams cad gdod nas 'khrul grol med pa rang byung gi sangs rgyas nyid yin pa la /
glo bur 'khrul pas bsgribs pa rnams bsal bzhag med pa rang grol mnyam nyid kyi lta bar la zlo bar sems bskyed pa 'di rjes zlos /
e ma ho rang rig sogs gsum /
ye nas rang byung lhun grub kyi dkyil 'khor rang la gnas pa la mtshan bcas gsag sbyong gi spros pa byar med pa gnas lugs rang gsal gdab pa'i dgongs pa las ma g.yos bzhin du yan lag bdun pa 'di'i rjes zlos /
nam mkha' lta bu'i sogs /
phyag snyim pa me tog gis bkang ba'i thal mo sbyor la 'di'i rjes zlos /
ho :
ye shes 'bar ba'i dkyil 'khor du :
bdag nyid bcug par mdzad nas kyang :
thugs rjes lha zhal bstan pa dang :
thar pa'i gnas la 'god du gsol :
lan gsum zhu /
lan ni /
hU~M:
gsang ba bla med dkyil 'khor du :
skal pa ldan pa khyod gzhug pas :
bde ba bla na med pa thob :
dam tshig thams cad thub par gyis :
zhes gnang ba byin cing dam tshig bsgrags pas /
rtsa ba dang yan lag gi sa ma ya 'bum sde blangs nas bsrung ba'i blos 'di'i rjes zlos /
hU~M:
rdo rje slob dpon dgongs su gsol :
dkyil 'khor lha tshogs dpang por bzhugs :
sku gsung thugs kyi dam tshig rnams :
srog gi phyir yang mi gtang ngo :
gsum /
dam tshig rdo rje'i chu hU~M yig 'bar ba'i rnam par gyur pa khyed rang gi snying dbus su zhugs ste dpang por bzhugs par mos /
nang mchod sbyin la /
hU~M:
'di ni dam tshig rdo rje'i chu :
bu khyod la ni sbyin par bya :
dam tshig bsrung na dngos grub thob :
nyams na dmyal ba chen por ltung :
rdo rje bdud rtsi'i chu 'thungs shig :
dam tshig thams cad thub par gyis :
ji skad bka' bsgos pa'i rdo rje'i yal gam las mi 'da' ba'i blos tha tshig gi bro bor ba 'di'i rjes zlos /
sa ma ya i dan na ra kan :
dbang gi gzhi 'god cing ye shes pa dbab pa'i slad du lus drang por bsrang /
ngag rlung g.yo med du bcing /
sems gzhan du ma yengs par dmigs pa 'di bzhin du sgoms mdzod /
chos rnams ka dag de bzhin nyid kyi ngang las 'od gsal lhun grub gyi snang cha rig pa'i ngo bo hU~M mthing nag las /
khyed rang rnams ma bcos rdzogs pa'i he ru ka dpal chen po mthing nag zhal gcig phyag gnyis rdo rje dang dung khrag 'dzin pa /
gar dgu'i nyams can dpal gyi chas bcu dur khrod chas brgyad kyis brgyan pa /
yum gnam zhal dbyings kyi dbang phyug ma sngo skya khro mo'i chas can kha T+wAM dang thod khrag 'dzin pas 'khyud pa /
zhabs 'dor stabs pad nyi lha chen bsnol ba'i gdan la brjid pa'i skur gsal ba'i gnas gsum du yig 'bru oM AHhU~M gis mtshan pa las 'od zer 'phros /
slob dpon dang dkyil 'khor pa dbyer med pa'i thugs rgyud bskul /
gnas gsum nas gsang ba gsum gyi byin rlabs thams cad sku phyag rgya /
gsung yig 'bru /
thugs phyag mtshan gyi rnam par char babs pa ltar byon /
khyed rang gi lus kyi nang thams cad khengs shing gnas gsum gyi yig 'bru la thim par mos shig byas la gu gul dang tshil chen bdug
/rol mo drag tu bya /
zhi khro spyi bsdus sngags sham du /
dz+nyA na A be sha ya a A:
zhes drag tu bzla zhing dbab la /
rdo rje me tog dang bcas pa spyi bor bzhag
/de ltar dbab pa'i ye shes pa khyed rang gi sgo gsum la byang chub ma thob kyi bar du brtan par byas par mos /
tiSh+Tha badzra :
sngar byin pa'i me tog sngon nas las kyis 'brel pa'i rigs kyi lha gang yin pa la phog par shog cig pa'i 'dun pas 'di'i rjes zlos dang bcas te 'dor bar zhu /
hU~M:
bskal pa gong nas 'brel pa yi :
bdag gi lha mchog gang yin la :
me tog bzang po 'di 'bul gyis :
thugs rje'i brtse bas bzhes su gsol :
puSh+pe pra tIts+tsha ho :
zhes 'grim dkyil du 'dor du gzhug
/gang la babs pa'i rigs kyi gsang mtshan gdags /
me tog lhag pa'i lhas bzhes te slar yang dbu gtsug tu bcings par mos shig
/puSh+pe+e gr-ih+Na i maM satwa ma hA ba la tiSh+Tha :
me tog slar spyi bor bkod /
lhan skyes ma rig pa'i sgrib g.yogs mig ras dang lhan cig bsal bar mos shig
ho :
ltos shig skal ldan rigs kyi bu :
da ni dad pa rab tu skyed :
ye shes dkyil 'khor lha tshogs mthong :
bskal par bsags pa'i sdig sgrib 'dag :
dngos grub bzang po thob nas kyang :
myur du rgyal ba'i sras su 'gyur :
tsak+ShuHpra be sha ya phaT:
ces thur mas gdong bsal /
sgrub chen bka' brgyad bde gshegs kun 'dus kyi dkyil 'khor rten dang brten par bcas pa mngon sum bzhin du mjal bar mos shig
/des 'jug pa'i chos rnams grub pa yin no //
gnyis pa ni /
zhugs nas mngon par dbang bskur ba zhu ba'i yon du maN+Dal phul /
dbang dngos la dkyil 'khor bzhi ru dbang bzhi rim par bskur ba dang mtha' rgyas bkra shis tshe'i dbang bcas rnam pa lngar yod pa'i /
dang po ting nge 'dzin gyi dkyil 'khor du dad pa can gyi slob ma la phan nus kyi dbang rnams bskur ba la dmigs 'dun 'di bzhin du mdzod /
bum pa dbyings ka dag gi gzhal yas khang du lhun grub rang byung thig le'i dkyil 'khor gyi lha tshogs snyoms par zhugs pa'i rig pa byang chub sems kyi chu rgyun mi bskyod pa'i rang bzhin can gyis lus gang /
sgo gsum glo bur gyi dri ma sku dang ye shes chen por dag par mos shig
/rnam bum gyis dbang bskur la /
hU~M:
dbyings kyi bum pa gzhal yas khang :
lhun grub ye shes lnga ldan lha :
snyoms zhugs rig pa'i snying po'i bcud :
glo bur dri ma kun bral shog :
ak+Sho b+h+ya kA la sha a b+hi Shiny+tsa hU~M hU~M hU~M:
ye shes lnga'i rang rtags rdo rje rin po che'i dbu rgyan rin 'byung gi rang bzhin can gyis dbur brgyan pas rigs thams cad la rgyas 'debs pa'i rigs kyi bdag por gyur par mos /
dbu rgyan bkon la /
trAM:
ye shes lnga yi snang ba gsal :
sangs rgyas rigs lnga'i rang bzhin nyid :
'od stong 'bar bas dbu brgyan pas :
kun la dbang bsgyur chen por gyur :
rat+na saM b+ha wa mu ku trAM a b+hi Shiny+tsa trAM trAM trAM:
sku lnga ye shes lnga mtshon pa'i rdo rje 'od dpag med kyi rang bzhin can phyag g.yas su gtad pas mtshan rtog gi bdud las rgyal zhing thabs bde ba chen po rdo rje 'chang gi rgyal thabs brnyes par mos /
rdo rje gsor du gzhug la /
hrI:
mtshan ma'i rnam rtog kun 'joms shing :
bdud las rnam par rgyal ba'i rtags :
rdo rje 'chang du nges pa yi :
dbang bskur kun gyi mchog tu bshad :
pad+mA d+hA ra badzra a b+hi Shiny+tsa hrIHhrIHhrI:
rgyal ba mnyes shing 'gro khams sad pa'i sgra dbyangs can dril bu don grub kyi rang bzhin phyag g.yon du gtad pas /
gsung gzhom med kyi sgra skad 'grub cing shes rab stong nyid dbyings phyug ma dang dgyes rgur rol pa'i mthu thob par mos /
dril bu dkrol du gzhug la /
A:
sangs rgyas kun kyang mnyes byas shing :
sems can khams rnams sad mdzad pa'i :
gsung dbyangs mi zad chos kyi sgra :
sngags kyi bdag por dbang bskur ro :
karma a mo g+ha sid+d+hi gan+d+he a b+hi Shiny+tsa AHAHA:
gdod nas dpal he ru ka yin pa la yin par rtogs pa'i rdo rje'i ming rnam snang gi rang bzhin can mngon par bsgrags pas chos thams cad la dbang sgyur ba'i sangs rgyas kyi mtshan srid zhi kun gyi dbyings su grags par mos /
rdor dril lhan cig spyi bor dkrol la /
hU~M:
sems can thams cad sangs rgyas yin :
rdo rje'i ming 'di ma thob na :
sangs rgyas 'grub par mi 'gyur bas :
rang rig ye shes rtogs pa'i phyir :
rdo rje sems dpa' dpal chen po :
he ru ka zhes bya ba ni :
zhing khams kun tu grags par 'gyur :
oM bai ro tsa na badzra satwa he ru ka shrI nAm a b+hi Shiny+tsa oM oM oM:
de dag gis phyi phan pa'i dbang lnga thob /
dug lnga'i dri ma sbyangs /
phung po lnga gnas bsgyur /
sku lnga'i sa bon sad /
ye shes lnga sgrib bral du byas pa yin no /
khyed rang gi rna ba gnyis su nyan shes kyi thig le ser po rin 'byung gi ngo bor gsal ba la /
slob dpon gyi thugs ka'i 'od zer gyis sangs rgyas rnams kyi yon tan rin po che'i gter 'od zer ser po'i rnam par bsdus nas thim pas rin chen rigs kyi dkyil 'khor rdzogs te chos nyan pa la sgrib pa'i dri ma dag
/gsang ba zab mo nyan pa'i snod du gyur par mos shig
/dung chu bdud rtsi bsres la rna ba gnyis su thig le byas la /
trAM:
nyan dang nyan bya mi dmigs kyang :
gnyis med don rnams nyan pa'i phyir :
rin chen 'byung ldan nyan pa'i dbang :
rna ba'i thig le ser por bstim :
rat+na d+harmA a b+hi Shiny+tsa trAM trAM trAM:
lce'i steng du smra byed kyi thig le dmar po snang ba mtha' yas kyi ngo bor gsal ba la /
slob dpon gyi thugs ka'i 'od zer gyis sangs rgyas rnams kyi gsung rdo rje 'od zer dmar po'i rnam par bsdus nas thim pas pad+ma rigs kyi dkyil 'khor rdzogs te chos 'chad pa la sgrib pa'i dri ma dag
/rgyud lung man ngag snod ldan la 'chad pa'i dbang thob par mos /
lce la thig le byas la /
hrI:
'chad dang 'chad bya mi dmigs kyang :
rig pa'i snying po ston pa'i phyir :
snang ba mtha' yas rang bzhin ni :
lce yi thig le dmar por bstim :
pad+ma d+harmA tsakra a b+hi Shiny+tsa hrIHhrIHhrI:
snying gar dran byed kyi thig le sngon po mi bskyod pa'i ngo bor gsal ba la /
slob dpon gyi thugs ka'i 'od zer gyis sangs rgyas rnams kyi thugs ye shes chen po 'od zer sngon po'i rnam par bsdus nas thim pas rdo rje rigs kyi dkyil 'khor rdzogs te rim gnyis sgom pa la sgrib pa'i dri ma dag
/bskyed rdzogs rdzogs pa chen po bsgom pa la dbang thob par mos /
snying gar thig le byas la /
hU~M:
sgom dang bsgom bya mi dmigs kyang :
stong gsal dbyer med bsgom bya'i phyir :
mi bskyod rdo rje'i rang bzhin nyid :
snying ga'i thig le sngon por bstim :
badzra sa mA d+hi a b+hi Shiny+tsa hU~M hU~M hU~M:
lag mthil gnyis su skyod byed kyi thig le ljang gu don grub kyi ngo bor gsal ba la /
slob dpon gyi thugs ka'i 'od zer gyis sangs rgyas rnams kyi phrin las rab 'byams 'od zer ljang gu'i rnam par bsdus nas thim pas las kyi rigs kyi dkyil 'khor rdzogs te 'gro 'dul bya ba la sgrib pa'i dri ma dag
/sngags kyi phrin las mtha' dag thogs med du sgrub pa'i dbang thob par mos /
lag gnyis su thig le byas la /
A:
bya byed dmigs su ma mchis kyang :
sgyu ma lta bur spyod pa'i phyir :
don yod grub pa'i rang bzhin nyid :
lag pa'i thig le ljang gur bstim :
karma sid+d+hi a b+hi Shiny+tsa AHAHA:
mgo bo dang yan lag bzhir thig le dkar dmar mthing ser ljang gu rnam snang gi ngo bor gsal ba la /
slob dpon gyi thugs ka'i 'od zer gyis sangs rgyas rnams kyi sku gsung thugs yon tan phrin las kyi byin rlabs 'od zer lnga'i rnam par bsdus nas thim pas bde gshegs rigs kyi dkyil 'khor rdzogs te don gnyis sgrub pa la sgrib pa'i dri ma dag
/rdo rje rgyal po'i phrin las rab 'byams sgrub pa'i dbang thob par mos /
yan lag lnga kar thig le byas la /
oM:
gtso dang 'khor du ma mchis kyang :
dkyil 'khor bdag por dbang bskur phyir :
rnam par snang mdzad yab yum nyid :
yan lag thig le rigs lngar bstim :
bud+d+ha badzra a tsar+Ya a b+hi Shiny+tsa oM oM oM:
de dag gis nang nus pa'i dbang lnga thob /
nyan bshad sgom spyod kyis rang gzhan gyi don phun sum tshogs pa sgrub pa la dbang ba yin no //
des ni bsnyen pa'i bum dbang thob :
ma dag snang ba kun dag nas :
ma bcos rang gsal sgom la dbang :
'bras bu sprul sku thob par byed :
ces rtogs pa bskyed /
gnyis pa slob dpon gyi sku'i dkyil 'khor du dam rdzas spyod par nus pa la zab mo gsang ba'i dbang bskur ba ni mos pa 'di bzhin du mdzod /
slob dpon yab yum rang byung gdod ma'i he ru ka shes rab dbyings kyi b+ha gar thabs rig pa'i rdo rje snyoms par zhugs pas gzhi lus la rang bzhin gyis grub pa'i sangs rgyas til gyi gong bu lta bu rnams byang chub sems kyi rang bzhin du zhu ba'i rgyun khyed rang gi mgrin pa nas zhugs /
lus gang bas rigs drug gi sa bon bag chags dang bcas pa bsregs shing sbyang /
rtsa thams cad 'od kyi rang bzhin /
rlung thams cad nA da'i rang sgra
/thig le thams cad lha sku phyag rgya /
kun kyang 'od gsal ye shes kyi rang bzhin du dwangs par mos shig
/thod pa'i bdud rtsi sbyin la /
hU~M:
dbyings kyi yum la rig pa'i yab :
gnyis med mnyam sbyor dkyil 'khor du :
til gyi gong bu bzhin gang ba'i :
rgyal ba sras bcas zhu ba'i chu :
gnas ngan sreg pa'i ye shes me :
rigs drug sa bon ma lus sreg :
rig pa'i snying po'i khams 'phel bas :
thig le sngags dang phyag rgyar shar :
bo d+hi tsit+ta a b+hi Shiny+tsa hU~M:
rigs kyi yab lnga'i rang bzhin bdud rtsi lnga gtad cing rol pas khams lnga'i dwangs ma dngos grub kyi dbyig tu 'gugs pa'i dbang thob par mos /
bdud rtsi lnga sbyin la /
hU~M:
mi bskyod byang sems rnam snang zas :
rin chen mAM sa pad+ma'i khrag :
don grub dri mchog bdud rtsi lnga :
gnyis med mnyam rol dngos grub 'gugs :
ma hA pany+tsa a mr-ita kha raM khA hi a b+hi Shiny+tsa hU~M:
rigs kyi yum lnga'i rang bzhin sha lnga gtad cing longs spyad pas gzhir gnas rang byung gi ye shes lnga sgrib bral du gsal bar mos /
sha lnga gtad la /
hU~M:
'byung ba lnga yi dwangs ma ste :
mi rta khyi dang ba glang sha :
phyi nang gsang ba'i mdangs gsal phyir :
yum lnga dga' ba chen pos rol :
ma hA mAM sa pany+tsa kha raM khA hi a b+hi Shiny+tsa hU~M:
nye bsnyen gsang ba'i dbang thob nas :
dam rdzas phung po'i 'dzin rtog sbyong :
skye mched ngang gis sngags su snang :
'bras bu longs sku thob par byed :
ces rtogs pa bskyed /
gsum pa mtshan ldan b+ha ga'i dkyil 'khor du brtul zhugs spyod par nus pa la shes rab ye shes kyi dbang bskur ba yin pas mos pa 'di bzhin du mdzod /
mtshan ldan kyi b+ha ga chos thams cad 'byung ba'i dbyings skye ba med par /
rang rtsal 'gag med du shar ba'i slob ma rang byung rig pa'i rdo rje bde chen 'pho 'gyur med pa'i klong du snyoms par zhugs pas /
snang gsum gyi rtog tshogs stong chen 'od gsal du thim ste rang gdangs thig le stong pa'i sgron ma rigs lnga'i lha'i skur shar ba'i mos pa mdzod /
rig tsaka gtad la /
hU~M:
chos 'byung b+ha ga pad+ma'i dbyings :
rig pa rdo rje snyoms zhugs pas :
dbyings rig dbyer med thig le nyid :
lha yi skur shar tshad la phebs :
ma hA mu dra a b+hi Shiny+tsa hU~M:
dur khrod rol pa'i chas brgyad byin pas rnam par shes pa'i tshogs brgyad ye shes su gnas gyur che mchog he ru ka dang spyod yul mnyam par mos /
dur khrod chas gtad la /
hU~M:
ye shes rnam par brtan pa'i phyir :
rnam shes tshogs brgyad bsgral ba yi :
ye shes dur khrod rol pa'i rgyan :
he ru ka dang spyod yul mnyam :
sha ma shA na kA ma gu Na a b+hi Shiny+tsa hU~M:
dpal gyi chas bcus mnga' gsol bas phar phyin bcu dang dbang bcu'i yon tan brnyes /
stobs bcu'i rtsal chen rdzogs par mos shig
/dpal chas byin la /
hU~M:
nye rgyu'i spyod pa la brten nas :
byang chub sems dpa' dbang bcu ldan :
sangs rgyas stobs bcu rdzogs pa'i phyir :
phar phyin dpal gyi chas bcus brgyan :
shrI kA ma gu Na a b+hi Shiny+tsa hU~M:
des ni sgrub pa'i sher dbang thob :
snang gsum 'pho ba'i bag chags sbyangs :
thabs shes dbyings rig zung 'jug rtogs :
chos sku rnam par byed pa 'o :
zhes rtogs pa bskyed /
bzhi pa rang rig dbyings kyi dkyil 'khor du thams cad mnyam nyid du shes pa la rig pa rtsal gyi dbang bskur ba la /
thog mar 'khrul grol gyi snang tshul ngo sprad pa ni /
shel rdo thogs la /
shel rang ngo la dri ma med cing gting gsal du yod pa bzhin du gzhi ka dag gi ngo bo stong nyid gting gsal du bzhugs pa la /
mdangs 'ja' tshon rang byung du ston pa bzhin du gzhi snang rang bzhin lhun grub kyi ye shes rang rgyud du yod pa dang /
nyi zer gyi rkyen dang 'phrad na 'od snang sna tshogs su shar yang shel gyi ngo bo la g.yo ba med pa bzhin du rig pa'i rang rtsal 'khor 'das sna tshogs su snang yang snang dus nyid nas rig pa'i ngo bo ma g.yos par shes par gyis shig
/hU~M:
kun khyab rang snang ye shes ni :
rang byung shel ltar ka nas dag :
lhun grub ye shes 'ja' ltar gsal :
rig pa sna tshogs 'od ltar snang :
d+harma d+hA tu a a a :
me long bstan la /
de nas gzhi ka dag gi lta ba'i gnas lugs ngo sprad pa ni /
me long dri ma med pa'i rgyu dang snang ba'i rkyen la brten nas gzugs brnyan sna tshogs su shar ba'i me long gi rang ngo la 'char nub med pa ltar rig pa stong gsal skye med kyi ngang du rtsal mdangs 'gag med kyi cho 'phrul sna tshogs su snang yang 'gyu stong rtsa bral ye grol chos sku'i rang bzhin la gnyen pos bskyar mi dgos pa'i gding 'chos par mdzod cig
/sems nyid me long dri ma med :
stong gsal chos sku rang ngo 'phrod :
shar ba rtsal du thag chod nas :
ye grol bskyar mi dgos pa'i gding :
khregs chod lta ba yang dag go :
d+harmA d+hA tu a a a :
lam thod rgal sgom pa'i nyams snang ngo sprad pa ni /
brda bzhis rim par mtshon te bzhugs stangs gsum la gzhi bca'/
gzigs stangs gsum gyis gnad bcun pas nang dbyings kyi gdangs thog mar dbyings rnam dag gi sgron ma rma bya'i mdongs lta bu'i klong du thig le stong pa'i sgron ma ko mog la rde'u bor ba'i ri mo lta bu dang /
rig pa rdo rje lu gu rgyud rta rnga la mdud pa btab pa lta bu 'gul 'phrig can du 'char ba chos nyid mngon sum /
'od snang de dag rtsibs shar gyen sgreng gru chad sogs rnam pa sna tshogs kyi gzugs dang thig le lnga tshom je cher 'phel zhing lu gu rgyud brtan pa nyams snang gong 'phel /
dbyings rig 'brel zhing thig le skur smin pa rig pa tshad phebs /
ye shes kyi 'phel ba rdzogs nas chos nyid dbyings kyi klong du chos can snang ba zad pa chos nyid zad pa ste snang ba bzhi nyams su blang ba'i tshul shes par mdzod la /
'od gsal snang bzhi'i nyams mthar phyin nas gzhon nu bum pa skur mngon par byang chub pa'i skal pa dang ldan par mos shig
/rma bya'i mdongs bstan la /
hU~M:
chos nyid dag pa'i snang ba ni :
nang dbyings phyi ru shar ba nyid :
dbyings la thig le rig pas brgyan :
rang byung rma bya'i mdangs ltar gsal :
ma hA d+harmA d+hA tu a a a :
'ja' 'od ri mo bstan la /
hU~M:
nyams snang gong du 'phel ba ni :
me tog phreng ba rtsibs shar dang :
'od khyim phyag mtshan yig 'bru dang :
sa gzhi gru chad pho brang gsal :
ma hA d+harmA d+hA tu a a a :
thig le dgu 'brel bstan la /
hU~M:
rig pa tshad la phebs pa ni :
rang byung ye shes thig le dgu :
rang shar dpal chen dgu yi sku :
myur du shar ba'i dbang thob shog :
hU~M hU~M hU~M hU~M hU~M hU~M hU~M hU~M hU~M:
kun bzang bstan la /
hU~M:
ye shes 'phel rdzogs gzung 'dzin zad :
thim la ma rmugs chos kyi sku :
longs spyod sprul skus 'gro don mdzad :
gzhon nu bum sku myur thob shog :
oM AHhU~M swA hA:
sgrub pa chen po rtsal dbang thob /
sku gsum so sor 'dzin pa dag :
dbyer med lhun grub nyag gcig rtogs :
kun bzang ngo bo nyid sku 'grub :
ces rtogs pa bskyed do //
lnga pa mtha' rgyas bkra shis 'chi med tshe'i dbang bskur ba la 'dun pa 'di bzhin du mdzod /
tshe 'brang 'chi med mgon po 'od mi 'gyur ba'i gsang ba gsum gyi byin gyis brlabs pas nang gsal gzhon nu bum pa sku las gzhan don 'ja' lus rdo rje'i skur bzhengs te nam mkha' ji srid du 'gro ba'i don mdzad pa'i dbang thob par mos mdzod /
tshe 'brang mgor bzhag la /
b+h+rU~M:
rig pa tshad la phebs pa'i tshe :
tshe la dbang ba'i rig 'dzin gyis :
rgyal ba'i bstan pa 'dzin pa'i phyir :
bkra shis tshe yi dbang bskur bas :
'ja' lus rdo rje'i sku 'grub nas :
'gro don mtha' yas byed par shog :
oM hU~M trAM hrIHA:
mUM lAM mAM pAM tAM badzra A yu She hU~M b+h+rU~M:
sngags de brjod la tshe chang dang tshe ril sbyin /
zhal nas gsungs pas thog drangs shis brjod bya zhing me tog 'thor /
gsum pa rjes ni /
de dag gis sgrub chen bka' brgyad bde gshegs kun 'dus kyi dkyil 'khor du don dbang 'bring po legs par thob pa yin pas sogs kyis mtshams sbyar la dam tshig khas blangs nas bsngo ba'i bar dbang rjes dang /
slob dpon gyis tshogs la rol pa nas shis brjod kyi bar las byang gi rjes chog kyang phrin las rang gzhung dang bstun la gsang ba spyi 'gros su bya'o //
spros bcas smin byed rol mtsho las //
snying po bdud rtsi'i za ma tog
/'di mtshungs 'jig rten gsum po na //
btsal yang rnyed dka' shes par mdzod //
de phyir nyi zla'i bgrod pa dang //
mtshungs gsal gling bzhi snang ba'i rgyan //
'char nub mi mnga' rtag pas na //
'gran bral des kyang mi bsgrun shog
/ces pa'ang gter chen chos kyi rgyal po nyid kyis bka'i rjes gnang dmigs su bstsal cing /
mtshungs bral gter sras yum bcas nas bskyar nan mdzad pa dang /
dam chos khyad par can la zhabs tog tu 'gyur ba'i 'dun pas /
'chi med bstan gnyis g.yung drung gling pa rtsal gyis badzra tsit+ta ko Ti'i dben khrod kun bzang bde chen 'od gsal gling du bgyis pa dge legs 'phel ///
/
