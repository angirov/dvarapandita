@#//
snyan brgyud yang phur sbrags ma'i zab tig gi phrin las byang bu grub gnyis yongs 'du zhes bya ba bzhugs so //
na mo gu ru de bA b+he rA ya /
zung 'jug bde chen mchog stsol zhing //
bar gcod bgegs 'dul bla ma lhar //
gus btud sngags lam kun gyi bcud //
grub gnyis lag rtser sbyin byed bkod //
dbang gis rgyud smin cing dam tshig dang skal par ldan pa'i sgrub pa po mchog gi dngos grub myur du sgrub par 'dod pas nyams su blang bya'i phrin las khyad par can 'di la don gsum /
sbyor ba /
dngos gzhi /
rjes kyi rim pa'o //
dang po la /
yo byad nye bar bsdog pa ni /
bsnyen sgrub sbrel ma dang dbang gi skabs su /
gnas dben par dam tshig gi bris sku sogs rten bkram pa'i mdun du /
stegs bu'i dbus sgrub phur tshad ldan dar mthing nag gi cod pan can e khrom la gzug pa'i steng du dpal gtor sku rten dar gdugs dang bcas pa bkod /
mdun du mchod gtor /
g.yas g.yon sman raka
/chu gnyis nyer spyod g.yas skor du bsham /
tshe sgrub sbrel na tshe'i 'brang rgyas tshe ril chang /
mda' dar rnams kyang bkod /
rang don spros med rgyun gyi nyams len dang phrin las dkyus ma tsam la sman raka gtor gsum dang phyi mchod tsam bshams pas chog
/sngon gtor /
tshogs kyi yo byad /
chad brtan sogs 'og tu dgos pa'i gtor mchod yo byad rnams tshogs par bya /
phrin las sngon 'gro la /
thog mar skyabs 'gro sems bskyed ni /
bla ma rig 'dzin dpal chen khrag 'thung rol pa'i dkyil 'khor gyi 'khor lo mkha' khyab tu sad par gyur /
na mo :
bla ma dpal chen zhi khro'i lha :
mkha' 'gro'i tshogs la skyabs su mchi :
gzhan don byang chub myur thob phyir :
zab mo'i rnal 'byor bsgom par bgyi :
lan gsum /
gsag sbyong gsol gdab ni /
a :
rang gi mdun gyi nam mkha' ru :
seng khri pad+ma nyi zla'i steng :
rigs kun khyab bdag bla ma ni :
rdo rje sems dpa' bde ba che :
dkar gsal rdo rje dril bu bsnams :
rang 'od rig ma'i bde bas dgyes :
dar dang rin chen rgyan gyis mdzes :
rdo rje pad+ma'i skyil krung gis :
ye shes 'od lnga'i klong na bzhugs :
sku ni dge 'dun gsung dam chos :
thugs ni sangs rgyas yi dam lha :
yon tan dpa' bo rnal 'byor ma :
phrin las chos skyong srung ma ste :
skyabs kun 'dus pa'i ngo bor gyur :
bla ma rdo rje sems dpa' la //
snying nas skyabs mchi thugs rjes dgongs //
bdag rgyud sgrib gnyis bag chags kun //
rtsad nas dag par mdzad du gsol /
rdo rje sems dpa'i gsang gsum las :
dkar dmar mthing gsum bdud rtsi'i rgyun :
char bzhin babs nas sgo gsum zhugs :
nyes ltung nyams chag kun sbyang gyur :
ces dmigs la yig brgya nyer gcig sogs bzla /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
zhes rgyun bshags yan lag brgyad pa dang /
maN+Dal 'bul ba ni /
oM AHhU~M:
phyi nang snod bcud rab 'byams dang :
bdag lus longs spyod dpal 'byor bcas :
gzung 'dzin rnam dag 'od gsal ngang :
bla ma rtsa gsum kun 'dus la :
gus pas 'bul lo dgyes par bzhes :
tshogs gnyis rdzogs par byin gyis rlobs :
oM gu ru sarba ta thA ga ta rat+na maN+Da la pU dza ho :
gsol ba gdab pa ni /
bla ma dkon mchog gsum gyi dngos :
rtsa gsum rgya mtsho'i bdag nyid la :
snying nas gus pas gsol ba 'debs :
dbang bskur byin rlobs dngos grub stsol :
ces dang /
spro na brgyud pa'i gsol 'debs ni /
rigs kun khyab bdag mtha' yas gdod ma'i mgon //
rigs lnga zhi khro gsang bdag las kyi dbang //
hU~M chen kA ra pra b+ha hasti la //
gsol ba 'debs so dngos grub rnam gnyis stsol //
rtsa gsum kun 'dus rdo rje thod phreng rtsal //
dbyings phyug mtsho rgyal ye shes mchog grub rgyal //
bka' bab bdun ldan pad+ma mdo sngags gling //
gsol ba 'debs so dngos grub rnam gnyis stsol //
skal ldan chos bdag rtsa brgyud bla ma dang /
dpal chen yang dag rdo rje phur pa'i lha //
mkha' 'gro chos skyong dam can gter bdag la //
gsol ba 'debs so dngos grub rnam gnyis stsol //
snang grags rtog tshogs dkyil 'khor gsum du dag
/rtsa rlung thig le d+hU ti'i srog tu rdzogs //
sku dang ye shes khyab gdal chen por smin //
bdud bzhi rtsad gcod phyag rgya'i mchog 'grub shog
/dbang blang ba ni /
bla ma'i gnas gsum 'bru gsum las :
'od 'phros rang gi gnas gsum thim :
sgrib dag dbang dang dngos grub thob :
snyoms zhugs bde stong ngo bor zhu :
rang thim ye shes rgyud la smin :
'od gsal gnyug ma'i dbyings su bzhag :
a a a :
bgegs gtor bsham /
raM yaM khaM/
yid mthun snod du 'bru gsum las //
gtor ma 'dod rgu'i rgya mtshor gyur //
oM A hU~M/
lan gsum /
sarba b+hU ta A kar+Sha ya dzaHsa mgron 'gugs /
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngo /
hU~M:
nyon cig bgegs dang log 'dren tshogs :
nga yi bka' las 'da' ma byed :
rdo rje gsang ba'i bka' las ni :
sdig can gang zhig 'da' byed pa :
stobs chen khro bo chen po bcus :
klad pa tshal pa brgya ru khos :
ming yang grags par mi 'gyur bas :
de bas da lta phyir dengs shig :
hU~M hU~M hU~M sarba big+h+nAn u tsaT+Ta ya phaT:
ces yungs thun rol mo sogs kyis bskrad /
mtshams gcad pa ni /
hU~M:
steng 'og phyogs mtshams thams cad kun :
mtshon cha'i gur khang 'bar ba'i me :
rdo rje khro bo'i sprin 'phro bas :
bgegs kyi sbyor ba mtshams bcad do :
sarba tIk+Sha badzra dz+wa la ma hA kro d+ha rak+Sha rak+Sha hU~M hU~M hU~M:
byin dbab pa ni /
hU~M:
chos sku'i dbyings las longs spyod rdzogs :
sprul pa'i rnam rol cir yang shar :
zhi khro rab 'byams lha tshogs kyis :
dbang skur byin phob rtags mtshan ston :
oM badzra satwa hU~M:
oM ru lu ru lu hU~M b+h+yo hU~M:
oM badzra kI li kI la ya hU~M:
sarba sa ma ya dz+nyA na A be sha ya hU~M hU~M hU~M:
mchod pa byin rlabs ni /
raM yaM khaM:
stong pa'i ngang las skad cig gis :
gnas yul dur khrod rol pa'i zhing :
phyi nang gsang ba bla med pa'i :
mchod pa'i sprin phung mkha' khyab gyur :
oM badzra ar+g+haM nas shab+da pany+tsa kA ma gu Na sarba pU dza AHhU~M:
bo d+hi tsit+ta ga Na gu h+ya pU dza AHhU~M:
oM AHhU~M ma hA pany+tsa a mr-ita rak+ta ba liM ta hU~M hrIHThA:
lan gsum gyis brlab bo //
dam bca' ba ni /
oM:
kun bzang bla na med pa yi :
byang chub mchog tu sems bskyed nas :
don dam kun rdzob byang chub sems :
deng nas tshul bzhin bzung bar bgyi :
oM bo d+hi tsit+ta sa ma ya satwaM:
zhes pa rnams kyis sngon 'gro grub /
gnyis pa dngos gzhi'i thog mar dam tshig pa bskyed pa ni /
a :
gdod nas ka dag dbyings kyi ngang :
ye shes rig pa rang snang ba :
mtshon chen hU~M yig sngon po ni :
nam mkha'i dkyil nas 'ja' ltar shar :
de las rol pa'i cho 'phrul gyi :
ye shes chen po'i 'od zer gyis :
snod bcud dngos 'dzin dbyings su stong :
stong pa'i ngang las gsal ba'i rtsal :
sangs rgyas zhing khams yongs sbyangs pa'i :
bkod pa chen po'i rol pa ni :
klong lnga rnam par dag pa'i mdangs :
'byung ba rim brtsegs ri rab steng :
thar pa chen po'i gzhal med khang :
dur khrod drag po'i bkod pa rdzogs :
de dbus pad zla nyi ma dang :
lha chen pho mo bsnol ba'i steng :
hU~M gis mtshon byed yongs gyur las :
mtshon bya bdag nyid rtsa ba'i lha :
rdo rje'i rang bzhin stong pa nyid :
gzhon nu ye shes snying rje'i sku :
zung 'jug shin tu rnam dag pa :
chos sku'i yon tan thams cad nyid :
gzugs kyi rnam par shar ba ni :
sku dang rtsa zhal rab tu sngo :
ston ka'i nam mkha' dag pa bzhin :
g.yas dkar g.yon dmar bzhad gshe rngam :
phyag drug g.yas kyi dang po gnyis :
theg pa dgu dang ye shes lnga :
rdzogs pa'i rdo rje mtshon char 'beb :
g.yon gnyis nyon mongs sreg pa'i me :
sdigs pa'i mdzub mo'i rtse nas spro :
gnyis pa dug gsum rtsad gcod pa'i :
kha T+wAM cang te'u dril bu 'khrol :
tha ma gnyis kyis khams gsum po'i :
nyon mongs dug chen sbyong ba'i phyir :
ri rab phur bu 'dril ba ni :
che btsan 'gran bral rtags su brjid :
sngon byung ru dra bsgral pa yi :
dpal chen po yi longs spyod dang :
dur khrod mkha' 'gro 'bum gyi tshogs :
dgyes rgur rol pa'i ya mtshan che :
rdo rje'i sku yi dbyings su rdzogs :
zhabs bzhi gyad kyi dor stabs can :
ma hA ru dra'i spyi nas brdzis :
sbyor yum 'khor lo rgyas 'debs mthing :
ut+pal dung khrag bsnams pas 'khyud :
gzig sham sna tshogs khro mo'i chas :
chags dang gtum pa'i nyams 'gyur rdzogs :
de ltar gsal ba'i ye shes sku :
rang bzhin cir yang ma dmigs bzhin :
thabs kyi spyod pas 'gro don phyir :
byams dang snying rjes gang 'dul ba :
sangs rgyas phrin las rdzogs pa'i phyir :
phung po sras mchog rigs lnga ste :
'byung ba de yi yum dang rol :
dge dang mi dge'i chos rnams kun :
khro bo chen po yab yum bcu :
de las nyon mongs rtog pa'i rtsal :
khra thabs sgo skyong phur srung tshogs :
ma 'dres nyi dang 'od bzhin par :
cir yang snang zhing cir yang 'gyur :
de las ye shes ti la ka :
dwangs ma lnga 'dus snying po'i srog :
bla ma rdo rje 'chang chen po :
dpal chen yang dag he ru ka :
spyi bo'i steng na 'gying zhing rol :
pad+ma zla nyi dregs pa'i steng :
mthing nag nam mkha' dwangs pa'i mdog :
g.yas dkar g.yon dmar zhal gyis brjid :
ye shes chen po'i phyag drug g.yas :
rdo rje kha T+wAM rnge'u chung ste :
g.yon gsum dril b+han rgyu zhags 'phen :
yum ni dbyings phyug snyems ma khros :
sngo skya rdo rje dung khrag stob :
gnyis ka gar dgu'i rol pa dang :
dpal dang dur khrod chas kyis brgyan :
rdo rje pad+ma mnyam sbyor bas :
bsrubs shing srub pa'i sbyor ba yis :
bde ba chen po'i gzi byin ni :
bzod du med par 'bar ba'i rtsal :
'ja' zer thig le 'od phung gi :
rnam 'phrul 'bar zhing 'khrugs pa'i klong :
rtsa brgyud bla ma yi dam lha :
dpa' bo dang ni rnal 'byor ma :
chos srung nor lha rgya mtshor bcas :
shin tu bzod par dka' ba yi :
bde stong ye shes nyams 'bar bas :
a haM hU~M dang phaT kyi sgra :
'brug stong lta bur yongs su sgrog :
snang stong grags stong rig bzhin stong :
gsal stong dang ni tshor bas stong :
gdod ma'i rang bzhin cir yang 'char :
'char ba'i thugs rje 'gag med rtsal :
gdug pa can rnams rjes 'dzin phyir :
snang srid snod bcud gzhir bzhengs pa :
rdo rje khro bo'i phyag rgyar rdzogs :
rdo rje'i sku dang nA da'i gsung :
gzhom med thig le chen po ni :
sku gsung thugs kyi phyag rgyas gdab :
snod kyi 'byung ba rnam lnga dang :
bcud kyi phung po rnam pa lnga :
rgyud kyi nyon mongs rnam lngar bcas :
ye shes lnga ru rang dbang bskur :
oM AHhU~M:
hU~M oM trAM hrIHAHa b+hi Shiny+tsa hU~M:
ye shes pa spyan 'dren pa ni /
hU~M:
srid pa'i khrag 'thung bsgrub pa dang :
dbang dang dngos grub blang ba'i phyir :
ye shes khro bo gshegs su gsol :
ye shes khro bo gshegs nas kyang :
rtags dang mtshan ma bstan pa dang :
khrag 'thung chen po'i dngos grub stsol :
oM shrI he ru ka badzra ku mA ra sa pa ri bA ra e h+ye hi badzra sa mA dza :
dzaHhU~M baM ho :
gnyis med brtan par bzhugs pa ni /
hU~M:
chags sdang 'dul ba'i lha ni rngams shing brjid :
gar dgus rol pa'i phrin las he ru ka :
sku gsung thugs mchog bdag la brtan bzhugs nas :
yon tan phrin las rdzogs par mdzad du gsol :
sa ma ya ho :
sa ma ya satwaM:
a nu rA ga ya ho :
a nu rA ga yA mi :
phyag 'tshal ba ni /
hU~M:
stong pa nyid kyi ngo bo rdo rje che :
rang bzhin 'gyur med gzhon nu'i ye shes shar :
mkha' mnyam khro bo rol pa'i dkyil 'khor la :
gnyis su med pa'i brda yis phyag 'tshal lo :
a ti pU ho :
pra tIts+tsha ho :
phyi nang gsang ba'i mchod pa ni /
oM AHhU~M:
bla na med pa'i mchod par sbyar ba ni :
byang chub sems kyi 'od zer sprin chen 'phro :
'dod pa'i yon tan rol mo bsam yas pa :
yul dang bde chen zung 'jug rgyan du mchod :
oM shrI he ru ka badzra ku mA ra sa pa ri bA ra ar+g+haM pA d+yaM pUSh+pe d+hU pe A lo ke g+han+d+he nai bid+ya shab+da pany+tsa kA ma gu Na ma hA a mr-ita rak+ta ba liM ta ta na ga Na ma hA su kha d+harma d+hA tu pU dza ho :
bstod pa ni /
hU~M:
sgeg dpa' 'jigs rung rdo rje'i gzi byin 'bar :
rgod gshe drag shul mtha' yas sngags kyi tshig :
snying rje rngams zhi ye shes srog ldan pa'i :
khrag 'thung yongs rdzogs lha la phyag 'tshal bstod :
'dir bsnyen sgrub skabs sogs gzhung gi dgongs pa ltar lam dbang blang bar spro na /
spyi bo'i bla ma he ru ka la dmigs te /
gsol gdab /
rgyud sbyong /
sems gsum bskyed /
bum dbang nas bzhi pa'i bar ting nge 'dzin kho nas blang /
bar bar ru lu bzla zhing dgongs pa bskyang /
phrin las dkyus tsam la ni mi dgos so //
de nas bzlas pa la dang po bla ma he ru ka'i byin rlabs kyi bzlas pa bya ste /
dzapa? bskul ni /
oM:
sngon gyi thugs dam chen po ni :
bdud dang ru dra bsgral ba dang :
gdul bya yongs su smin pa'i phyir :
thabs kyi phrin las deng bskul na :
'bar ba sku yi gzi byin skyed :
rdo rje'i sngags kyi sgra gdangs sgrogs :
ye shes chen po'i srog ldan pas :
dngos grub rnam gnyis myur du stsol :
de skad bskul ba'i de ma thag :
sku ni gar dgur shig shig g.yos :
khyad par rdo rje pad+mar gsor :
gsung ni sngags kyi sgra chen bsgrag :
khyad par a haM bde skad blang :
thugs ni mkha' las mi g.yo bzhin :
bzod med bde ba stong par zhugs :
yon tan phrin las bsam mi khyab :
gang gang 'dul ba de der ston :
dkar dmar mthing ba'i 'od zer gyis :
bdag dang bdag gir 'dzin pa yi :
rgyud dang rtog pa kun sbyangs nas :
sku gsung thugs kyi rdo rje'i dbyings :
ye shes chen por ro gcig gyur :
ces pa'i ting nge 'dzin la sems rtse gcig tu bzhag ste /
oM ru lu ru lu hU~M b+h+yo hU~M:
zhes bzla /
grangs kyi tshad bdun 'bum /
dus kyi tshad zhag bdun phrag bdun du bzla bar gsungs so //
gnyis pa yi dam khro bo'i bzlas pa ni /
dbang dus sogs la dzapa? khang phyes te /
bdag mdun rdo rje gzhon nu che'i :
thugs kar ye shes sems dpa' ni :
badzra satwa dkar gsal 'tsher :
rdo rje dril 'dzin longs sku'i chas :
zhabs zung phyed skyil pad zlar bzhugs :
de yi tsit+ta'i gur khang dbus :
pad nyi'i lte bar hU~M mthing mthar :
'bar ba'i sngags kyi phreng bas bskor :
bzlas pas 'od zer mkha' khyab 'phros :
rtsa gsum rgyal bar mnyes mchod phul :
khams gsum 'gro ba'i sgrib kun sbyangs :
ye shes chen por byin gyis brlabs :
tshur 'dus bdag la thim pa yis :
mchog dang thun mong dngos grub thob :
slar yang sku sngags phyag mtshan dang :
'bar ba'i me yis snang srid khyab :
dam can srung ma las la bskul :
sde brgyad gdug pa tshar thag bcad :
bar chad byad phur rdul du brlag :
snang ba lha la grags pa sngags :
dran rtog 'od gsal dbyings su thim :
snang srid gzhir bzhengs dpal chen po'i :
sku gsung thugs su lhun grub gyur :
ces pa'i dmigs gnad rtse gcig pas /
oM badzra kI li kI la ya sarba big+h+nAn baM hU~M phaT:
ces bzla /
tshad spyi dang mthun /
bsnyen grangs rdzogs nas bzhi snying gcig dril 'di'ang bzla ste /
oM badzra kI li kI la ya dzaHhU~M baM ho :
ka taM ka ye :
dza ye bi dza ye :
a dzi te a pa rA dzi te :
ma ra se na pra mar+d+ha na ye hU~M phaT:
skabs 'dir tshe sgrub sbyor bar 'dod na /
bdag mdun dpal chen khrag 'thung dang :
rdo rje gzhon nu'i thugs ka ru :
nyi zla'i ga 'u kha sbyor sbubs :
hU~M mthar tshe yi rig pas bskor :
bzlas shing thugs dam rgyud bskul bas :
ye shes rol pa'i 'od zer gyis :
gau rI la sogs lha mo dang :
phur srung dam can bcu gnyis sogs :
pho nya rnams kyi thugs kar phog :
sprul pa yang sprul 'jig rten khyab :
rang gzhan bla tshe chad yar dang :
srid zhi'i dwangs bcud thams cad kun :
bdud rtsi'i rnam par spyan drangs nas :
bdag dang sgrub pa'i rdzas la thim :
'chi med rig 'dzin 'grub par gyur :
ces dmigs la /
oM ru lu ru lu hU~M b+h+yo hU~M:
oM badzra A yu She swA hA:
zhes pa yang dag dang /
oM badzra kI li kI la ya hU~M:
oM badzra A yu She swA hA:
zhes phur pa'i tshe dzapa? ci 'grub bzla /
thun mthar mda' dar g.yab la tshe 'gugs pa ni /
oM:
'chi med rtag pa dam pa'i sku :
dpal chen yongs rdzogs he ru ka :
sngon tshe gong nas 'brel ba'i lha :
deng 'dir bsnyen cing sgrub lags na :
byang chub mchog tu sems bskyed cing :
dus gsum rgyal ba'i gdung 'tshob pa'i :
rig 'dzin rnal 'byor bdag cag la :
thugs dam chen pos rjes dgongs nas :
dngos grub stsol ba'i dus la babs :
pho nya sprul pa'i 'du 'phro yis :
bla tshe chad nyams yar pa dang :
srid zhi'i dwangs bcud dge mtshan kun :
bdag dang sgrub pa'i rdzas la stims :
rgas pa med pa rdo rje'i lus :
nad med bde ba'i gzi byin 'bar :
'chi ba med pa rtag pa'i tshe :
ye shes mchog gi dngos grub stsol :
ces dang gong gi sngags brjod /
tshe sba zhing rgyas gdab pa ni /
a :
'khor 'das dwangs bcud srog tu 'dril :
mi shigs thig le hU~M la thim :
de yang brjod bral ka dag klong :
'chi med gnyug mar rgyas gdab bo :
badzra dz+nyA na b+h+rU~M rak+Sha a a :
stong tshigs mchod bstod sogs spyi ltar bya'o //
gsum pa rjes kyi las rim la /
dang po tshogs mchod ni /
thabs shes zung 'jug gi rdzas rnams rnal 'byor pa'i nus pa dang mthun par tshogs par byas la /
rdzas byin gyis brlab pa ni /
raM yaM khaM:
ye shes rlung dang rang rtsal me :
byang sems chu yi cho 'phrul las :
snod bcud tha mal 'dzin zhen sbyangs :
stong pa'i ngang las gsal ba'i gdangs :
snod ni pad+ma b+hany+dza'i nang :
bcud ni byang chub sems chen po :
rnam par dbye ba kun spangs pa'i :
'phel 'grib bral ba'i phyag rgya che :
rdo rje'i dam tshig chen por shar :
oM AHhU~M ha ho hrI:
sa ma ya ho :
sa ma ya satwaM:
a nu rA ga ya ho :
a nu rA ga yA mi :
tshogs mgron spyan drangs pa ni /
hU~M hU~M:
pad+mar rdo rje sbyor ldan pa'i :
a haM sngags kyi sgra chen pos :
dpal chen khrag 'thung lha tshogs dang :
rdo rje gzhon nu spyan drang ngo :
oM ma hA shrI he ru ka badzra kI li kI la ya e h+ye hi :
ma hA su kha sa ma ya satwaM:
sa ma ya ho :
mchod pa ni /
hU~M:
byang chub sems ni bla na med :
dbang po'i rol pa phyi yi tshogs :
yul dang shes pa mi phyed pa :
bde stong longs spyod nang gi tshogs :
rdo rje'i dam tshig bla na med :
bsam gyis mi khyab gsang ba'i tshogs :
gnyis med mnyam pa'i ngang du rol :
ma hA pU dza ta na ga Na sa ma ya a haM:
bshags pa ni /
ho :
rtsa ba yan lag dang bcas pa :
phyi yi dam tshig nyams chag bshags :
bde chen lam du ma bslangs pa'i :
nang gi nyams chag bzod par gsol :
med dang phyal pa gcig pu dang :
lhun gyis grub par mnyam gzhag pas :
kun nas kun tu mi phyed pa'i :
rdo rje'i dam tshig dag gyur cig :
sa ma ya ho :
bsgral ba ni /
tshogs tha ma la rten byas te /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
zhi khro sgyu 'phrul rnam par rol pa'i lha tshogs rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i mthus /
ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/ces bden pa'i stobs brjod cing /
nr-i yaM dzaHnr-i badzra ang+ku sha dzaH
tri yaM dzaHtri badzra aM ku sha dzaH
zhes lcags kyu'i phyag rgyas dmigs bya dmigs rten la bkug dzaHhU~M baM hoH
dgug gzhug bcings te myos par byas la /
phur pa 'dril zhing /
hU~M b+h+yo :
bstan dang 'gro la 'tshe ba yi :
dgra bgegs kla klo dgug cing bstim :
the tshom rtog pa'i byur 'dre kun :
dza hU~M baM hoH'i phyag rgyas gdab :
gzung dang 'dzin pa'i gnyis 'dzin bdud :
thams cad chos kyi dbyings su bsgral :
kun nas kun tu 'od gsal ba :
gdod ma'i stong chen dbyings su thim :
hU~M hU~M hoHhaM mA ra ya phaT:
zhal bstab ni /
hU~M b+h+yo :
gnam sa tsam gyi zhal gdongs la :
gangs ri tsam gyi mche ba gtsigs :
glog mar 'gyu 'dra'i ljags rkyang ste :
nyams pa bdun ldan dgra bo rol :
ye shes chen po'i gzi byin skyed :
bde ba chen po'i rtsal dang bcas :
dbyings rig gnyis su med pa'i ngang :
mngon spyod phrin las mthar phyin mdzod :
sa ma ya ho ho ho :
a haM ma hA su kha ho :
brda'i 'bul len byas la nang gi rnal 'byor dang ldan pas tshogs la rol /
lhag ma bsdus la /
oM AHhU~M ha hoHhrIH
lhag ma'i dam tshig 'dod yon gyi phung po zad mi shes pas nam mkha' gang bar gyur /
ces byin gyis brlabs la /
e a ral+li hriM dzaH
sa ma ya pheM pheMH
zhes pas lhag sdud kyi pho nya'i tshogs rnams dam tshig gi gnas su byon pa la /
oM badzra puSh+pe nas /
shab+da pra tIts+tsha swA hA/
hU+A+u~M~M b+h+yo :
gnas dang yul dang zhing rnams kun :
skyong ba'i ma sring mkha' 'gro dang :
lhag ma'i dam tshig gtogs pa kun :
'dir gshegs dpal gyi pha 'bab bzhes :
rnal 'byor phyi yi bar chad sol :
'byung bzhi nang gi g.yo 'khrugs zlog :
rtsa rlung gsang ba'i sun ma chod :
thig le rten dang brten par bcas :
ye shes chen por dbyer med mdzod :
sa ma ya uts+tshiSh+Ta ba liM ta khA hi :
smon lam gdab pa ni /
ho :
chos dbyings rnam par dag pa'i dkyil 'khor du :
rdo rje slob dpon gnyen dang gzungs ma dang :
rdo rje'i srog gis sbrel ba'i mched lcam rnams :
nam yang mi 'bral ting 'dzin rtse gcig pas :
rdo rje theg pa'i rigs su skye ba dang :
bum gsang shes rab ye shes dbang bzhi pa'i :
skal pa mchog dang ldan par rab gyur te :
de dang de yi dam tshig rnam dag shog :
bskyed pa'i rim pas snang ba lha skur dag :
rdzogs rim zab mos rtsa rlung thig ler rdzogs :
rdzogs pa chen pos ye shes mngon smin te :
spang thob med pa'i 'bras bu lhun grub shog :
dz+nyA na sa ma ya a a a :
de nas chad mdo gtor ma bskyang ba ni /
hU~M e :
skye ba med pa e ka dzA ti'i dbyings :
'gag pa med pa bde chen wa~M yig gzugs :
gnyis med dregs pa'i cho 'phrul sna tshogs pa :
rdo rje srin po ma ning rol pa las :
cir yang 'char zhing cir yang 'byung ba yi :
'jig rten kun tu khyab cing rnam 'phrul pa :
thams cad thugs dam dbang gis 'dir gshegs la :
sha khrag ba liM longs spyod rgya mtsho bzhes :
bstan dang 'khor srungs bstan 'dzin sku tshe srings :
gzhan don phrin las g.yel ba med par mdzod :
d+harma pA la sa ma ya ho :
brtan ma bskyang ba ni /
hU~M b+h+yo :
'jig rten spyi dang bod khams brtan ma'i tshogs :
nag mo smug mo dkar mo 'bum sde'i tshogs :
'dir spyon dpal gyi lhag gtor bshal chu bzhes :
bod khams srung zhing mtha' dmag g.yo 'khrugs zlog :
ma ma hriM hriM ba liM ta kha kha khA hi khA hi :
rta bro ni /
gtor gzhong 'og tu dam sri bkug la /
e hU~M:
rnam par thar pa gsum gyi mkha' dbyings su :
gegs byed ru dra kla klo sder bcas mnan :
byang chub mchog tu sems bskyed de srid du :
mnan pa yin gyis nam yang ma ldangs shig :
sa ma ya hU~M hU~M hU~M:
de nas gtang rag gi mchod bstod phul /
dngos grub blang ba ni /
oM AHhU~M ho :
bla ma yang dag yi dam kI la ya :
rtse gcig bsnyen cing bsgrubs pas thugs dam bskul :
deng 'dir dngos grub stsol ba'i dus lags na :
phrin las bzhi dang grub pa chen po brgyad :
dbang bcu phyi dang nang la sogs pa yi :
thun mong dngos grub dka' ba med pa dang :
mchog tu mi 'gyur ye shes phyag rgya che'i :
go 'phang tshe 'di nyid la bstsal du gsol :
oM ru lu ru lu hU~M b+h+yo hU~M:
oM badzra kI li kI la ya sarba big+h+nAn baM hU~M phaT:
sa ma ya ho :
sa ma ya satwaM:
kA ya wA ka tsit+ta gu Na karma sarba sid+d+hi pha la ho :
zhes sgrub rdzas spyi bor gtugs /
dngos grub kyi rdzas la longs spyad /
ma rnyed yongs su sogs dang yig brgya brjod la nongs pa bshags /
tshogs mgron dang mdun bskyed yod na ye shes pa rten la brtan bzhugs bya /
dam tshig pa'i dkyil 'khor bsdu zhing ldang ba ni /
a a a :
'khor 'das chos kun bden gnyis dbyer med pa :
lhag pa'i chos sku chen po'i dbyings su thim :
de las slar yang zung 'jug sgyu ma dang :
chu zla lta bu'i lhan skyes sku ru ldang :
phaT phaT phaT:
bsngo smon ni /
ho :
dge ba 'dis mtshon dus gsum dge tshogs kun :
shin tu rnam dag 'dus ma byas par bsngo :
de yi dge bas mtha' yas yid can kun :
khrag 'thung chen po'i go 'phang myur thob shog :
shis pa brjod pa ni /
hU~M:
chos sku yang dag gdod nas 'dus ma byas :
longs sku dpal chen badzra ku mA ra /
sprul sku gang 'dul der snang sna tshogs gzugs :
dbyer med lhun gyis grub pa'i bkra shis shog
/ces sogs shis brjod dang /
gzhan yang theg pa chen po'i bsngo smon rgya cher bya'o //
'dis kyang pad+ma'i bka' brgyud dang //
sgrub brgyud nyams med 'phel zhing rgyas //
bdud bgegs phur bu'i stobs kyis bcom //
yang dag grub pa mngon byed shog
/ces pa 'di'ang snga 'gyur bstan pa'i snang byed chen po ze chen rgyal tshab mchog gi sprul pa'i skus gsung bskul gnang don ltar /
gter chen bla ma nyid la thog mar gtan la 'beb par gsol ba 'debs pa po 'chi med bstan gnyis g.yung drung gling pas dpal de wI ko Ti tsa 'dra rin chen brag gi sgrub sder gter gzhung dum bu rnams khrigs su bsdebs pa dge legs 'phel ///
/
