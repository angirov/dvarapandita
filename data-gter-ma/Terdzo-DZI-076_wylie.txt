@#//
'jam dpal smra ba'i seng ge'i sgrub thabs bzhugs so //
rgya gar skad du /
Ar+Ya many+dzu shrI sA d+ha ni /
bod skad du /
'phags pa 'jam dpal sgrub pa'i thabs /
'jam dpal gzhon nur gyur pa la phyag 'tshal lo //
shes rab 'phel ba'i cho ga ni //
spang rgyan gla ba mtshal dkar gsum //
yung ba tsan+dan a ka ru //
spang spos dbang lag shu dag gsum //
gser mdog shing mngar rgya skyegs gsum //
dpa' bo bcu gnyis bsdus nas ni //
zhib par btags la sbrang rtsi dang //
ba dmar 'o mas ril bu ni //
brgya dang rtsa brgyad byas nas ni //
rin chen snod du blug par bya //
pad+ma ser po 'dab brgyad dbus //
gong gi ril bu bzhag nas ni //
shar du kha bltas stong nyid bsgom //
stong pa'i ngang las seng ge'i khri //
de steng pad+ma zla ba'i dbus //
yi ge d+hIHdmar tsheg drag can //
'od zer dmar po 'phro bar bsgom //
de las bdag nyid 'jam dpal ni //
sku mdog dmar po rgyan dang ldan //
ral pa'i thor tshugs gyen du sgreng //
rtse mo yid bzhin nor bus brgyan //
ral gri pusti 'dzin mdzad cing //
'od zer dmar po 'phro bar bsam //
thugs kar b+h+rU~M las 'khor lo ni /
kha dog dmar po rtsibs bzhi pa //
lte bar ral gri sor bzhis mtshan //
rtsa ba'i sngags kyis bskor ba 'o //
de las 'od zer 'phros pa yis //
ye shes sems dpa' spyan drangs gzhug
/mdun gyi lhung bzed dbus su ni //
yi ge hrIHlas dbyangs can ma //
sku mdog sngon mo brjid pa'i zhal //
rin chen rgyan dang do shal mdzes //
dbu skra mthon mthing thor tshugs can //
phyag g.yas ral gri g.yon pa na //
po ti bsnams shing 'gying bag can //
thugs kar pad+ma zla ba'i steng //
ral gri sor bzhi snying pos bskor //
'od kyis ye shes spyan drangs gzhug
/sangs rgyas byang chub sems dpa' rnams //
de yi 'khor du bskor bar bsam //
bdag dang sems can thams cad kyi //
blo yi mun pa bsal bar bsam //
mdun gyi ril bu la dmigs shing //
sngags 'di rgyun du bzlas par bya /
oM hrIHd+hIHma me dI paM many+dzu shrI muM hrIHpra dz+nyA bar+d+ha ni hrIHd+hIHswA hA/
dngos grub phreng ba nyi shu gcig
/brgya yis mi brjed gzungs thob 'gyur //
stong gis sgra skad kun la mkhas /
khri phrag gcig ni bzlas gyur na //
nyi ma re la shwa lo ka
/lnga stong re re 'dzin 'gyur zhing //
mngon par shes pa 'char ba dang //
gzhan gyi sems ni shes pa dang //
yi ge'i rigs rnams thams cad kyang //
thogs pa med par shes par 'gyur //
sgra dang bstan bcos thams cad kyang //
bka' bzhin rtsom par nus pa yin //
phyis ni sa yi dbang phyug 'thob //
ril bu rgyal chen bzhir mthong na //
shes rab 'jam pa'i rdo rje dang //
sangs rgyas kun dang mnyam par 'gyur //
ril bu dbyangs can mar mthong na //
sangs rgyas zhing du 'gro bar 'gyur //
ril bu nyi ma zla bar mthong //
sngon gyi skye ba dran par 'gyur //
ril bu 'od du mthong gyur na //
sgra bzhi dag la mkhas par 'gyur //
'od dang du ba rnga sgra dang //
dung gdugs nyi zla shar ba dang //
me tog 'dzug dang zhing rmo dang //
snag tsha 'thung dang nyams dga' dang //
yi ge 'bri klog mthong ba na //
mngon par shes pa 'char ba dang //
shes rab 'phel ba'i rtags su 'dod //
de nas mdun gyi sangs rgyas dang //
dbyangs can ma dang bcas pa rnams //
'od du zhu nas ril bur thim //
nangs ma nyi shu rtsa gcig la //
ril bu re re zos gyur na //
shes rab 'phel bar the tshom med /
!
/dang po rjes gnang thob nas ni //
skar ma rgyal la bsgrub par bya //
gcig dang brgyad dang bco lnga la //
bsgrub na myur du 'grub par 'gyur //
rdzun dang sha chang sgog tsong dang //
sngo ngad la sogs spang bar bya //
mkhon dang zhe sdang drag po dang //
grogs ngan mya ngan smre sngags dang //
sems la gnod pa'i las rnams spang //
rang la bdog pa thams cad kyis //
'jam pa'i rdo rje mchod bya zhing //
rtag tu lha la gsol ba gdab //
sems can rnams la snying rje bsgom //
srid par 'ching ba'i las rnams spangs //
gal te las 'phro yod pas ni //
nyi ma gcig gis 'grub par 'gyur //
'bring na gnyis kyis 'grub par 'gyur //
nyi ma gsum ni bsgrubs gyur na //
las 'phro med kyang 'grub par 'gyur //
gzhan gyi rtsod pa zlog pa ni //
rang nyid 'jam dpal bsgoms pa yi //
dpral bar d+hIHdmar tsheg drag can //
'od zer dmar po 'phro bar bsgom //
de las 'phros pa'i 'od zer gyis //
bsgrub bya'i dpral bar thig le mchog
/rnam shes 'od kyi rnam par reg
/rang gi dpral ba'i d+hIHla bstim //
oM hrIHd+hIHma me dI paM che ge mo'i rnam par shes pa mo ha ya hU~M dzaH
brgya dang rtsa brgyad bzlas nas ni //
rig pa seng ge lta bur bsgom //
rtsod pa kun las rgyal bar 'gyur //
'jam dpal dmar po gsung gi sgrub thabs /
rje btsun dam pa rgya gar gyis mdzad pa rdzogs so ///
/
@#//
'jam dpal smra ba'i seng ge'i sgrub thabs nyung gsal snying por dril ba grub pa mchog gi zhal lung zhes bya ba bzhugs so //
na mo gu ru wA dI siM hA ya /
blo ldan gang zhig nges par 'byung ba dang byang chub sems gnyis kyi gzhan dbang du gyur pas myur du thams cad gzigs pa'i ye shes la bsnyen par bya ba'i slad du 'jam dpal smra ba'i seng ge'i ting nge 'dzin dang gzungs kyi sgo bsgrub par 'dod pas /
'di nyid kyi rjes su gnang ba dang gdams ngag legs par nos te dam tshig dang sdom par ldan pas dben zhing nyams dga' ba'i bsam gtan gyi khang bur rnal 'byor la 'jug par bya'o //
de la'ang sbyor dngos rjes gsum las /
dang po sbyor ba ni /
mdun gyi nam mkhar bla ma 'jam pa'i dbyangs gtso bor gyur pa'i skyabs yul rnams mngon sum lta bur gsal ba'i spyan sngar skyabs sems tshad med bzhi bsgom pa rnams spyi ltar bya'o //
gnyis pa dngos gzhi ni /
oM swa b+hA wa shud+d+haHsarba d+harmAHswa b+ha wa shud+d+ho\u0f85 haM/
stong pa'i ngang las seng ge sngon po bsnol ba'i gdan gyi steng du pad+ma dang zla ba'i dkyil 'khor gyi dbus su rang gi sems nyid kyi ngo bo yi ge d+hIHdmar po dang /
mdun gyi sa gzhir pad zla'i steng du hrIHyig mthing zhun gyi mdog lta bu /
de gnyis las 'od zer 'phros /
'phags pa mchod /
sems can thams cad kyi ma rig pa'i mun pa bsal /
tshur 'dus yi ge gnyis la thim pas d+hIHyongs su gyur pa las /
rang nyid skad cig gis 'phags pa 'jam dpal sku mdog dmar po zhal gcig phyag gnyis pa /
phyag g.yas shes rab kyi ral gri me 'bar ba nam mkha' la 'phyar zhing /   yig cha phyi ma rnams su phyag gnyis chos 'chad kyi phyag rgyar gsungs kyang rtsa ba'i yig rnying rnams kyi dgongs pa ni 'di kho na yin te /
des mtshon gong 'og rnams su yig cha phyi ma dang mi mthun pa rnams yig rnying sor bzhag pa'o //
g.yon ut+pa la'i yu ba mtheb srin gyis thugs kar bzung ba'i 'dab ma snyan gyi thad sor kha bye ba'i steng na shes rab kyi pha rol tu phyin pa brgyad stong pa'i glegs bam bsnams pa /
dar dang rin po che'i rgyan thams cad kyis brgyan cing zhi 'dzum sgeg pa'i cha lugs can /
ral pa'i thor tshugs gyen du bsgreng ba'i rtser yid bzhin gyi nor bu 'bar bas mtshan pa'i lhag ma zur phud lnga g.yon du 'phyang ba /
zhabs rdo rje'i skyil mo krung gis bzhugs pa'i thugs kar b+h+rU~M las 'khor lo ser po rtsibs bzhi pa'i lte bar ral gri sor bzhi pa gyen 'greng du 'khod pa'i 'chang gzung la d+hIHdmar po'i mthar rtsa ba'i sngags kyis bskor ba /
mdun gyi hrIHyig yongs su gyur pa las lha mo dbyangs can ma sku mdog sngon mo cung zad khro zhing 'dzum la sgeg pa'i nyams dang ldan pa /
ral gri dang pusti 'dzin cing dar dang rin po che'i rgyan thams cad kyis brgyan pa /
dbu skra mthon mthing spyi bor bcings pa'i rtse mor nor bus mtshan cing lhag ma lcang lo'i tshul du 'phyang ba /
zhabs gnyis bzhengs pa'i stabs kyis sku 'gying bag dang bcas te bzhugs pa'i thugs kar zla ba'i steng du ral gri sor bzhi pa'i 'chang gzung la hrIHyig sngon po'i mthar sngags kyi phreng bas bskor ba /
yab yum gnyis ka'i thugs ka'i sa bon las 'od zer 'phros pas ye shes sems dpa'i tshogs bsam gyis mi khyab pa oM badzra sa mA dzaH
dzaHhU~M baM hoH
gnyis su med par bsam la /
lhar snang sgyu ma lta bu'i ting nge 'dzin la yun ring du sems 'dzin /
des skyo na bzlas pa bya ba ni /
rang gi thugs ka'i sa bon sngags phreng dang bcas pa las 'od zer 'phros pas phyi snod kyi 'jig rten gzhal yas khang du gyur /
nang bcud kyi sems can thams cad 'jam dpal yab yum gyi go 'phang la bkod /
slar yang thugs ka'i d+hIHlas d+hIHyig gi phreng ba dpag tu med pa byung /
rang gi sna bug g.yas nas thon /
yum gyi sna bug g.yon nas zhugs te thugs ka'i hrIHla thim /
de las grol ba'i tshul gyis hrIHyig gi phreng ba sna bug g.yas nas byung /
rang gi sna bug g.yon nas zhugs pas A li kI li'i sngags su gyur te lus kyi nang thams cad gang /
ba spu'i bu ga tshun chad kyang sngags kyi yi ges gtams pas blo yi mun pa thams cad bsal nas /
shes rab kyi snang ba rgyas /
de ltar sngags phreng rgyun mi 'chad par 'khor ba'i bar nas shes rab kyi bung ba'i tshogs 'od zer dang bcas pa dpag tu med pa phyogs bcur 'phros pas /
phyogs bcu'i sangs rgyas dang byang chub sems dpa' thams cad dang bla ma dam pa rnams kyi byin rlabs /
nyan rang gi shes rab /
so so skye bo'i nus mthu rnams bsdus nas rang gi spyi bor thim pas lus ye shes dang ldan par byas /
yang 'od zer 'phros pas bka' sde snod gsum gyi bcud /
gnas lnga rig pa'i paN+Di ta'i shes rab /
dge ba'i bshes gnyen gyi nus pa /
sman gyi nus pa rnams bsdus nas rang gi lce la thim pas ngag nus pa dang ldan par byin gyis brlabs /
slar yang 'od zer 'phros pas rtsi shing nags tshal gyi bcud /
nyi zla'i 'od zer /
rgya mtsho'i nang gi nor bu rin po che'i 'od /
lha klu gza' skar rnams kyi shes rab dang nus pa /
rgyal po dang btsun mo'i sems rnams bsdus te rang gi thugs kar thim pas thugs bde stong gnyis su med pa'i ye shes dang ldan par gyur /
de lta bu'i dmigs pa dang ma bral ba'i ngang /
oM hrIHd+hIHma me dI paM many+dzu shrI muM hrIHpra dz+nyA bar+d+ha ni hrIHd+hIHswA hA/
zhes ji tsam nus pa bzlas pa'i mthar dbyangs gsal dang rten 'brel snying po'i sngags kyis nus pa brtan par bya'o //
gsum pa rjes ni /
rje btsun 'jam pa'i dbyangs kyis bdag dang sems can thams cad kyi mi shes pa'i mun pa thams cad bsal nas bdag med rtogs pa'i shes rab khyad par can rgyud la skye bar byin gyis brlab tu gsol /
zhes gsol ba btab nas /
rang gi thugs ka'i sa bon las 'od zer 'phros pas khams gsum snod bcud thams cad 'od du zhu nas rang la thim /
rang thugs ka'i 'khor lo la thim /
de ral gri la thim /
de d+hIHla thim /
de thig le dmar por gyur pa 'od du zhu nas snang ba thams cad dmar lam gyis song bas 'jig rten dang 'jig rten las 'das pa'i dngos grub thams cad dbang du byas par bsam la /
'od gsal stong nyid kyi ngang du blo bzhag
/de las ldang ba na /
slar yang rang skad cig gis rje btsun 'jam pa'i dbyangs kyi skur gyur /
dge ba 'di yis myur du bdag
/'jam dpal yab yum 'grub gyur nas //
sogs bsngo smon gyis mtshams sbyar te spyod lam la 'jug
/thun mtshams su ci 'byor pa'i gtor ma byin gyis brlabs te /
ye shes pa spyan drangs la /
rtsa sngags kyi mthar i daM ba lin+ta kha kha khA hi khA hi btags pas 'bul zhing mchod bstod gsol ba gdab /
nyal ba'i tshe 'od gsal stong nyid kyi ngang du nyal /
ldang ba na nam mkha' stong pa las dbyangs can ma'i tshogs dpag tu med pas d+hIHhrIH'i sngags kyis bskul bar bsam la sgyu ma lta bu'i lha'i skur ldang /
bsnyen pa byed na gtsang sbra dang bcas thun gsum mam bzhi'i rim pas sngags 'bum phrag bzhi kha skong dang bcas pa'am /
gzhung nas bshad pa'i rtags rnams dngos sam rmi lam du mthong ba'i bar bzla /
de nas kha skong gi sbyin sreg dang /
bogs 'byin pa'i slad du ril bu bsgrub pa dang /
las kyi tshogs rab 'byams kyis rang gzhan la phan gdags pa rnams ni rtsa ba'i yig rnying gsal byed dang bcas pa rnams las rtogs par bya ba kho na'o //
tshul de ltar 'bad pas gnas skabs su shes rab phyogs med du skye zhing /
mngon par shes pa dang /
ting nge 'dzin dang /
gzungs kyi sgo bsam gyis mi khyab pa 'thob par 'gyur la /
mthar thug 'phags pa 'jam dpal ye shes sems dpa'i skur mngon par byang chub par 'gyur ba ni nges pa'o //
de ltar 'jam dpal smra ba'i seng ge'i sgrub thabs mdor bsdus snying por dril ba 'di ni kun gzigs sprul pa'i sku rin po che karma nges don dbang po'i bka' bstsal nor bu'i cod pan spyi bor mchod de /
mang du thos pa'i btsun pa 'jam dbyangs mkhyen brtse'i dbang pos grub pa mchog gi ded dpon dam pa sangs rgyas kyi zhal lung rtsa ba'i yig rnying dag gi dgongs pa ji lta ba bzhin sbyar ba'i dge bas /
'gro kun 'jam dpal dpa' bo'i go 'phang la myur du reg pa'i rgyur gyur cig
/sarba dA ka l+yA NaM b+ha ba tu ///
/
@#//
ngag gi dbang phyug smra ba'i seng ge'i sgrub thabs snyan pa'i rol mo 'khrol ba gzhon nu rnam par rol pa zhes bya ba bzhugs so //
ngag gi dbang phyug smra ba'i seng ge'i sgrub thabs snyan pa'i rol mo 'khrol ba gzhon nu rnam par rol pa zhes bya ba /
bla ma dang gsung gi dbang phyug la phyag 'tshal lo //
kun gsal sprin gyi rdul dang ri yi phreng bas go 'gebs lo //
bsod nams dri med snang ba phyogs kyi mthar 'gro kun mkhyen mkha'//
mi shes rdul gyis rab gtsang 'jig lta ri yi rtse mo bsnyil //
de lta na yang rtsub reg spangs pas rtag tu 'jam pa'i dpal //
kun rmongs shugs kyis 'khor ba'i rgya mtsho ru //
'phangs pa sgrol ba'i snying rje'i gru zhon pa //
rgyal ba'i yab ste sras kyi thu bo ni //
lta ba'i rims nad 'joms pa'i sman chen po //
gang gis cung zad bsten pa yang //
mun pa 'joms pa'i snang ba can //
srid pa'i nyi ma 'char byed pa //
de sgrub snyan pa'i gling bu bsgyur //
gang 'dod pa dang /
sred pa dang /
ma rig pa dang /
lta ba'i chu bo bzhi sgrol nas rnam mkhyen nor bu'i gling la ring por mi thogs par rang dbang du spyod par 'tshal ba de dag la 'phrul gyi thabs chen po 'di ni /
gangs ri'i khrod du /
gsung rdo rje pad+ma saM b+ha ba dang /
grub pa'i ded dpon dam pa sangs rgyas kyi zhal sgo nas byin pa ste /
phyi ma'i rjes su 'brangs pa'i yi ge'i phreng ba lu gu rgyud du bstar pa las /
yul byang phyogs kyi smra ba'i seng ge rdo rje gzi brjid kyis /
lo rgyus rjes gnang sgrub pa dang //
spogs dang kha sgyur sbyin sreg dang //
las tshogs dang ni rnam bdun gyis //
'jam dpal sgrub pa'i rim pa bshad //
ces pa'i las tshogs la nang gses brgyad dang bcas pas 'chad cing /
'jigs bral gsung rab gter mdzod mang thos sbas pa'i sde sogs kyis rjes gnang sgrub thabs las tshogs gsum du bsdus pa rnams ni rtsa ba'i gzhung rang sor bzhag
/so so'i brgyud pa las 'ongs pa'i man ngag gis brgyan pa'i lugs su 'dug
/dpal ldan e waM pa yab sras kyi rjes 'brang thar rtse sgrub khang pa chen po dang /
rtsod dus kyi rdo rje 'chang sgrol ba'i mgon po la sogs pa'i yi ger lo rgyus rjes gnang sngon du 'gro ba'i bsnyen sgrub las gsum dang /
lha sku yan lag bzhi rdzogs su bskyed pa sogs rdo rje theg pa spyi'i tshul du rnam par gzhag pa de dag gi don rgyas pa so so'i yig cha bsten pas khong du chud par bya 'tshal zhing /
lhag par kun gzigs 'jam pa'i rdo rjes bka' bsdu gnang ba sngags kyi theg pa yongs su rdzogs pa'i glegs bam sgrub thabs kun btus gser pod kyi khrod du bzhugs pa'i yig rnying rnams las rtogs par bya ba kho na yin la /
'dir mang du ma thos pa dag la rna ba'i bdud rtsir sbyin pa ni /
lo rgyus rjes gnang bar chad srung //
nye bar bsnyen cing dngos grub sgrub //
spogs chog kha bsgyur bogs 'don te //
dam tshig dang ni rtags dang tshad //
gtor ma sbyin sreg las sbyor te //
phyogs la rtse mos lhag pas sdom //
zhes so //
dang po yid ches skyed pa'i gtam //
sngon byung bden mthong 'phags pa yis //
blo gros 'phel ba'i sgrub thabs byas //
lugs srol chu bo 'bab pa'i khungs //
'on kyang 'di ltar rjes su thos //
rgyal ba 'jig rten las 'das te //
nyis stong lnga brgya brgal ba na //
dbus 'gyur 'chang dang mi ring ba'i //
gtsug lag khang gi 'dabs skyong ba //
bgrang bya dgu bcus dub pa yi //
mgo skyes kun+da'i phung po can //
'jig rten pha rol yod shes pas //
blo bzang zhes bya'i slob dpon las //
yi ge slob pa rgyal pos mthong //
kye ma byis pa'i blo can mtshar //
nam gzhug rtsa ba btsugs pa dang //
rgas nas rig pa slob pa'i 'bras //
'byin pa shes ldan su yis mthong //
bsting tshig mda' yis zin pa'i snying //
yul la spro ba med gyur nas //
slob dpon las ni rig pa blangs //
brtse ldan des kyang de byin nas //
skal ldan nyin zhag gcig gis te //
thogs kyang gsum gyis nges pa 'chad //
ji skad smras pa de bzhin du //
byed pa'i nyin zhag phyi ma la //
'jam dpal do nub bdag la zhal //
mi ston mgo bo'i yal ga ni //
tA la bzhin du gcod do zhes //
spu gri drangs pa'i dam bcas bsdigs //
skya rengs gsum pa'i dmar 'od dang //
lhan cig nyin byed lta bu'i zhal //
mig gi chu skyes la 'phos gyur //
lo brgyad lang tsho'i me tog ni //
blo gros ze'u 'brus mdzes byin brlabs //
rig byed gzhon nu many+dzu shrI//
grags pa ri bo'i khongs su rgyu //
dngos po'i gnas lugs 'phags pa'i mthu //
rdzas sngags rten 'brel bsam mi khyab //
chos kyi mdzod de'i dbyig gi shas //
rgya gar nag po'i zhal snga nas //
grub pa'i skye bo rim brgyud de //
da lta'ang cung zad spyod pa dag
/blo yi dbul ba sel byed pa'o //
lo rgyus kyi le'u ste dang po 'o /
!
/gnyis pa snod rung sgrub pa'i thabs //
maN+Dal 'dab brgyad dbus ril bu //
mchod gtor la sogs sgrub dus ltar //
bdag bskyed 'jam dpal mdun ril bu //
dbyangs can pad+ma 'jam dpal bsgom //
bzlas rim gtor 'bul bdag nyid 'jug
khrus dang maN+Dal dga' chen gyis //
gsol gdab rgyun bshags rjes gnang lngar //
so sor rdo rje 'dzin gsol gdab //
slob dpon 'jam dpal gnas gsum nas //
sku dang sngags phreng ral gri ste //
glegs bam nas ni de nyid spro //
gnas lnga dbyangs can kha dog lnga //
slob ma 'jam dpal gnas lngar bstim //
tshig bcad brjod la me tog bzhag
/sku sogs dbang phyug thob bsam mthar //
ril bu zar gzhug bzlas lung sbyin //
rdzogs rim bsgom gzhug rjes rim gyis //
bsdus 'di rtsa ba'i yi ge'i don //
rong ston karma phrin las sogs //
brgyud pa'i bka' srol dang po 'o //
rten mchod bshams la slob dpon nyid //
'jam dbyangs phrag par tshangs sras ma //
nam mkhar rgyal ba sras bcas gsal //
yan lag bdun dang gtor ma 'bul //
slob mas yan lag bdun pa dang /
khyad par lus 'bul 'jam dbyangs kyi //
thugs kar tsakra sngags bcas gsal //
ye shes pa bcug slob dpon gyi //
phrag pa'i dbyangs can thugs ka yi //
sngags 'khor dag las 'od zer byung //
slob ma'i phrag par dbyangs can dang //
snying ga'i 'khor lo so sor thim //
'od kyis nam mkha'i rgyal ba bskul //
de las 'od 'phros thim bsam zhing //
phreng bar bzung ste sngags rjes zlos //
gsum byas slob ma 'jam dpal dngos //
'od kyis 'gro ba'i blo mun bsal //
tshur 'dus shes rab bdud rtsis gang //
'khor lor sems 'dzin dge bsngo dang //
shis pas brgyan 'di thams cad mkhyen //
klong chen rab 'byams bzhed gnyis pa //
maN+Dal dbus su bum pa ste //
phyogs bzhir sku brnyan ril bu dang //
glegs bam ral gri mtha' mchod gtor //
bdag bskyed bum sku smra ba'i seng //
ril bu dbyangs can phyag mtshan gnyis //
bskyed bzlas gtor 'bul bum pa dang //
ril bu'i lha bzhu slob mar khrus //
maN+Dal gsol gdab rgyun bshags dang /
khyad par gsol gdab dpon slob gnyis //
'jam dpal gsal la ye shes gzhug
/tshigs su bcad de bum pa sogs //
rdzas lngas dbang bskur glegs bam mthar //
bzlas lung rigs lnga'i dbyangs can ma //
kun mthar gnas lnga nas spro bstim //
sa bzang 'phags pa ngor chen brgyud //
yongs grags bka' srol gsum pa 'o //
kar 'brug spyi 'gro'i rjes gnang sogs //
bod kyi slob dpon tha dad pas //
bzhed pa'i srol lam mang mod kyi //
rtsa ba'i lugs min rang dgar zad //
rjes gnang gi le'u ste gnyis pa'o /
!
/gsum pa gegs sel sAts+tsha'i bcas //
dkyil 'khor 'og tu dong gru gsum //
nang du phung sa'i hom khung bca'//
zur ni rgyab tu phyogs pa'i nang //
dug shog ngos su gnod byed gzugs //
lce ni brang du sleb pa'i steng //
rgya gram lte bar hU~M nan dang //
gzugs mthar sngags 'di g.yon du bskor //
oM many+dzu shrI ya mAn+ta ka hU~M phaT/
sgrub pa la bar du gcod pa'i gnod byed gang yin pa'i lus ngag yid gsum satwam+b+ha ya nan /
hU~M nan /
suM nan /
ces bris gru gsum nang du bcug
/bgegs la snying rje'i sems bskyed de //
dpag tshad bdun gyi sa 'og na //
gshin rje'i khang sgrom nad mtshon gyi //
sprin 'thibs mun khang dgu rim nang //
tri las sgrub la bar gcod bgegs //
gan rkyal lce steng rdo rje ris //
mnan bsam thun rdzas sna tshogs brdal //
ro g.yam ngos gcig rgya gram lter //
hU~M nan ngos gcig ri rab dkyil //
laM suM nan zhes bris pas bkab //
gung la rgyu blangs sAts+tsha bya //
oM many+dzu shrI ya mAn+ta ka hU~M phaT/
gro shog la bris dar skud kyis //
dkris pa snying por bcug de dang //
hom bcas ro sol nag pos byug
/sems bskyed sngags kyis stong par sbyangs //
rang gi thugs las 'od 'phros pa //
sAts+tsha la phog dur khrod kyi //
gzhal yas bum dbus pad nyi'i steng //
hU~M yig mthing nag yongs su gyur //
gshin rje gshed po char sprin mdog
/phyag g.yas ral gri g.yon sdigs mdzub /
khro bo'i cha byad yongs su rdzogs //
thugs ka'i hU~M las 'od 'phros pas //
ye shes sems dpa' spyan drangs thim /
dzaHhU~M baM hoH
gnas gsum oM AHhU~M gis mtshan //
rten 'brel snying pos me tog 'thor //
yan lag bdun 'bul bgegs thams cad //
mnan bsam hom khung steng du bzhag
/de ni mnan pa'i sbyor ba 'o //
nyi shar bkra shis sa blangs te //
sAts+tsha dkar po'i snying po ru //
dngos grub phreng ba nyi shu gcig
/gzhug la sems bskyed sngags kyis sbyang //
rang nyid 'jam dpal thugs ka'i 'od //
sats+tsha la phog gzhal yas khang //
bum nang pad+ma zla ba'i steng //
'jam dpal dmar po gzhung bzhin bskyed //
ye shes pa gzhug sku gsung thugs //
byin rlabs rten 'brel snying po yis //
me tog 'thor la yan lag bdun //
'bul te sgrub khang phyogs mtshams bzhag
/slar yang sems bskyed stong pa'i ngang //
bum nang lha bskyed ye shes bcug
/gnas gsum byin brlab tshogs gsag bya //
sngags mthar rak+Sha btags pa ni //
brgya rtsa brgyad bzla rang thugs las //
'od dmar 'phros pas phyogs mtshams lhar //
phog pas rgyud bskul de dag gis //
sngags bzlas 'od 'phros steng 'og kun //
'jam dpal gur khang mi shigs pas //
bar chad mtha' dag srung bar mos //
de ni srung ba'i rim pa 'o //
bar chad srung ba'i le'u ste gsum pa'o /
!
/bzhi par sgrub po gnas dang dus //
kun slong mngon par rtogs pa lnga //
dang po rim pas rgyud smin cing //
blo ldan dam tshig la gnas pa //
gnyis pa bsnyen sgrub brtsam pa'i gnas //
yid 'ong dben zhing nyams dga' ba //
sman ljongs nags tshal 'bras bus dud //
dme yug khyi dang 'tshe dogs bral //
gong mas byin gyis brlabs pa 'o //
gsum pa byang bgrod dkar po'i phyogs //
tshes gcig brgyad dang bco lnga ste //
zla ba lhag phur pa wa sangs /
khrums stod khrums smad nam gru 'am //
lhag par yar ngo'i rgyal nyid la //
'jug dang mtha' rgyas las sogs shis //
bzhi pa mkha' mnyam pha ma kun //
rab tu mi gnas ye shes la //
'god 'dod bcos min blos drangs te //
lnga par bskyed dang rdzogs pa gnyis //
bskyed la thun dang thun mtshams te //
thun la'ang sbyor dngos rjes gsum las //
sbyor ba skyabs sems tshogs gsog gsum //
thog mar skyabs su 'gro ba ni //
dkon mchog kun 'byung 'jam dpal ye shes sems //
dran pas srid pa'i 'jigs 'phrog skyabs kyi mchog
/zhabs kyi chu skyes snying por bgrod kyi bar //
mi 'bral 'gro kun gtsug gi rgyan du bsti //
pad+ma yangs pa'i spyan gyis dus drug tu //
gzigs kyang bdag gis ma 'tshal mgon po kye //
nyam nga bdud bzhi'i phru mas g.yengs pa rnams //
bdud dgra bdud 'dul dpa' bo chen pos skyobs //
gnyis pa sems bskyed pa ni /
srid na gnyis su med pa'i ye shes sku
/gzhan gyi don du bdag gis mi skyo bsgrub //
ye shes rgya mtshor mkha' khyab 'gro zhugs nas //
bdag nyid 'jam dpal mtshan gyi cod pan dpyangs //
lhag bsam zla ba'i 'dzum gyis yid can kun //
mun pa'i rgya bkrol ye shes dmigs bu sbyin //
byams pa'i go bgo snying rje'i ya lad thogs //
srid pa'i 'jigs las skye dgu bsrung bgyi 'o //
gsum pa tshogs gsag pa ni /
bdag nyid 'jam dpal gzhon nu'i thugs kyi mdzod //
pad zla la chags d+hIHyig 'char kha'i mdangs //
mar me dang mtshungs 'od zer lcags kyu 'bar //
rdo rje rnon po btsun mo sras dang bcas //
nam mkha'i ngos su brgya byin tshon ris bzhin //
bsod nams zhing gi mgron du khug par gyur //
na mo gu ru many+dzu shrI swa ra swa tI sa pa ri bA ra ye /
dbyangs can gzhon nu'i zur mig la chags pas //
snying la bdud rtsir byed pa'i mtshan dpe ni //
lha brgya'i gtsug gi nor bus rab phyis pa //
ye shes me long khyod la phyag 'tshal lo //
gang zhig dran pas sgrib pa'i gos dang bcas //
lus can kun gyi snying la nyal ba de //
bslangs nas mkhyen rab lang tsho rdzogs mdzad pa //
smra ba'i seng ge khyod la phyag 'tshal lo //
zung 'jug nam mkha'i ngos su rnam par rol //
sna tshogs gzugs su 'bri bas 'khor 'das kyi /
khyab bdag sgyu ma'i gar mkhan nyid gyur pa //
sgyu 'phrul drwa ba khyod la phyag 'tshal lo /
khur chen kun gyis mi gdung kun bzod chos //
rnam 'gyur med par byams pas 'dzin pa de //
phyogs bcu dus gsum dag tu 'byung min pa //
u dum+ba ra khyod la phyag 'tshal lo //
bdag nyid zhi ba'i khyim du ma song bar //
'khor ba sdug bsngal mtha' dag gnyen du skyes //
nor bu zla ba dpag bsam ljon pa'i shing //
sems can don byed khyod la phyag 'tshal lo //
'jam dpal zhes grags rgyal sras dpa' bo'i mtshan //
zhing mang rgyal bas rab bskul lha yi rnga //
thos pa'i gom stabs phyir mi ldog par 'chel //
'gro ba'i bla ma khyod la phyag 'tshal lo //
dpal ldan rdo rje 'dzin pa'i ye shes sku
/yang dag brjod pa'i mtshan gyi drwa bas 'khyud //
'jig rten 'jig rten 'das pa'i snang byed pa //
thams cad thams cad khyod la phyag 'tshal lo //
lhag bsam dri med gser gyi sa gzhi bstar //
byang chub phyogs chos lhun po'i mchod sdong brtsegs //
phar phyin gling gi tshom bu tshar du dngar //
zung 'jug nyi zla'i sgron me sbar bas mchod //
thos pa rgya mtshor nyer spyod rlabs phreng 'phyur //
bsam byung 'dod yon zag med dbang po tshims //
sgom pa'i 'od gsal gsang ba dgyes pa'i mdzod //
'chad rtsod rtsom pa'i dpal 'byor dar bas mchod //
rdul snyed zhing dang sku yang khyab bdag gcig
/de snyed 'dun dang smon lam mthus khebs pa'i //
rig pa mtho ris mdzes ma'i snyim pa nas //
kun bzang mchod pa'i me tog char du bsnyil //
rtag tu 'dris kyang lhan skyes dgrar gyur pas //
'khor ba'i btson rar 'ching byed rgyu dang bcas //
rang bzhin ma mthong nongs pa'i bzhin dud de //
gdung bas thugs rje can la bshags shing bsdam //
yi rangs gcig gis srid zhi'i legs spyad kun //
thun mong byed 'gyur nyi dang rgyu skar bzhin //
rmi lam gter chen len pa med pa'i blos //
rgyal ba'i myu gu'i rjes su rkang pa bkod //
chos rnga dbyangs chen rgyun mi chad par yang //
tshangs chen mgrin pas bsnun 'dra zhing kun na //
skul dbyangs snyan gyi pad+mor dengs pa'i mod //
gsung gi bdud rtsi ci yang skyugs par mdzod //
dpa' bos grangs med 'gro ba bsgral lags grang //
da dung rdul snyed chu bor bying bas na //
de srid srid par g.yo med gzugs kyi sku
/rdo rje'i ting nge 'dzin la snyoms zhugs gsol //
dmigs pa'i dug bcas rang gzhan dge ba'i klung //
mi dmigs shes rab stobs kyis gtsang byas pas //
byang chub rgya mtshor 'gro kun gso ba'i bcud //
yongs bsngo 'phags pa'i spyod yul dang mtshungs shog
/oM AHhU~M muH
tshogs zhing mi dmigs par bzhag

/bde bas kun khyab de rgyu dge la spyod //
sdug bsngal 'chings grol de rgyu sdig las ldog
/lus sems bdes gang nye ring med pa'i sems //
nam mkha' lta bus 'gro kun 'tsho gyur cig
/tshogs gsag yig rnying las ma bshad pas skyabs sems nas mngon rtogs la 'jug pas chog la /
spro na dkyus ltar sbyar yang 'gal ba med do //
gnyis pa dngos gzhi lha bsgom zhing //
sngags bzlas gnyis las dang po ni /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
mtshan rtog mkha' ltar dag pa'i 'od gsal mdangs //
b+h+rU~M gyi rang sgras byang sems yongs sbyong gi
/rnam 'phrul mthus bkod dag pa'i zhing gi dbus //
siM las sha tshugs rab brlings kha lnga pa //
in+d+ra rnyil gyi khu bas byugs 'dra zung //
gyen mig mtshams sprin ral pas btegs pa'i steng //
paM las 'dab ma stong ldan chu skyes stan //
a las nya rgyas ga pur 'dzin pas bkab //
de dbus li khri'i mdangs ldan d+hIHyig gi
/snang ba rnon pos 'phags tshogs dgyes pa bskul //
kun rmongs mun khang brtol nas yongs gyur pa //
bdag nyid smra ba'i seng ge rgyal kun yab //
gur gum nying khus dzAm+bu na da'i rir //
byed pos lan stong byugs 'dra ye shes kyi //
nyi 'od bye ba phrag brgya'i drwa bas g.yogs //
gzhon nu'i lang tsho 'dzum pa'i zhal gyis sgeg
/nor bu'i cod pan rab 'bar thor tshugs ni //
dbang sngon zur phud bzhi las 'phags pa bzhin //
snyan gong dri zhim ut+pal sngon po'i kha //
snyan shal nor bu'i 'od kyis phye ba bzhin //
sdug bsngal rtsad gcod shes rab mtshon chen po //
ral gri'i zol gyis phyag g.yas sna zhags brgyan //
don chen yi ge mchog ste rdo rje chos //
g.yon pa'i 'khri shing ut+pal ze'u 'brur chags //
'jam zhing yang ba dbang po'i gzhu yi gos //
lha yi nyer spyad rtse dgas 'khyud pa 'dra //
gsar du kha bye bung ba 'bod pa'i phreng //
me tog nor bu'i chun po spel ma ngoms //
yid la 'dod pa ci yang 'jo ba yi //
do shal rin chen mchog la gzugs brnyan 'dzin //
mthong na mi mthun med pa'i gzugs kyi sku
/mtshan gyi me tog dpe byad 'bras bus gtams //
zhabs zung rdo rje'i mdud pa gcig tu bsnol //
mig la zla ba yid la bdud rtsi'i rgyun //
blo ldan mos pa'i bzhin gyi snod gyur pa //
kun dbyibs kun gyi rang bzhin rnam par snang //
thugs kar b+h+rU~M las rno ldan rtsibs bzhi'i phreng //
pad+ma rA ga'i tsakra las skyes lter //
rab 'bar ral gri sor bzhi'i rtse mor hrIH
sbal la muM dang 'chang gzung d+hIHyig 'bar //
mtha' skor dngos grub phreng ba'i mu khyud bcas //
dmar ser mar me'i phreng ltar 'od gsal bas //
snying gi mun pa ma lus dag par byed //
'dir kun mkhyen chen po'i gsung rab tu /
zhabs sems skyil lam skyil krung gang bde /
zla ba'i rgyab yol /
gdan pad zla nyi ma sum brtsegs /
phyag gnyis thugs kar chos 'chad kyis ut+pal 'dzin pa'i g.yas g.yon steng du ral pod 'dzin pa /
thugs kar pad zla la 'khor lo sogs 'byung yang dam pa'i yig rnying dang mthun par bris shing /
gzhan yang /
'dir bla ma kha cig
/ral gri'i 'chang gzung gi d+hIHdang rtse mo'i hrIH'i bar gyi sbal la rtsa sngags /
rtsibs kyi rtse mor hrIH
rtsa bar d+hIH
bar du rtsa sngags 'god pa'ang bzhed la /
kha cig ral gri la sa bon gnyis bkod nas /
rtsibs la d+hIHre re sgom pa yang phyag bzhes su mdzad do //
gang ltar sgom yang dmigs pa gsal ba rab tu gces so //
zhes 'byung zhing lugs 'dir sngags phreng 'khor lo'i rtsibs la 'god par bzhed do //
mdun du mtsho skyes bsil byed dkyil 'khor dbus //
mthing zhun mdangs can hrIHyig 'od zer 'phro //
don byas yongs gyur tshangs sras rgyal ba'i yum //
dri med shin tu dwangs pa'i bai DUr+Ya //
gnam sngon bzhus pa'i zhun ma las phyung bzhin //
lta bas mi ngoms lang tsho'i me tog ni //
brjid cing 'gying yang mnyen lcug chu ba ldem //
'dzum mdzes ston ka'i zla 'od 'thung 'dod pas //
nags kyi tsa ko ra yi 'dren byed 'phrul //
sgra dbyangs rgya mtsho bung ba'i glus 'khyud pa //
pad+mo'i mchu sgros ge sar tshems phreng gsal //
rgyal kun spyan ras lhung ba'i zhal gyi khyim //
rmongs la khro zhing mkhas la 'dzum pa bzhin //
yid 'ong zur phud nor bu'i rgyal po dang //
lan bu'i snye ma gser gyi pad+mos lci //
phyag gi lcug phran las skyes ral gri dang //
glegs bam kun dkris gcod cing smra ba 'byed //
sked skabs phra yang nu ma'i myos bum mtho //
reg bya bsil yang shes rab me lce 'bar //
mi zad bde skyed gzhon nu'i 'byor pa'i dpyid //
rin chen ut+pal 'dres pa'i khur gyis bsgribs //
lha yi gos bgos nor bu'i 'og pag dang //
rkang gdub dril chung ngang pa'i mgrin rnga 'thabs //
zag med bde bas myos sam gom tshugs gnyis //
phan tshun 'gran pa bzhin du cung zad 'khyogs //
snang ba'i gzi brjid cis kyang mi 'byed pa'i //
dbang sngon 'od kyi khyim na mdzes par rol //
thugs kar zla bas brgyan pa'i chu skyes ni //
'dab bzhi'i mdzod khyim ral gri'i ze'u 'bru mdzes //
rtse sbal 'chang gzung d+hI muM hrIHyis mtshan //
sngags phreng g.yon skor snang bas sgrib kun sreg
/'dir yang phyag rgya bzhugs tshul yab dang mthun par gsungs shing /
kha cig tsog pu'i stabs su bshad pa ni dkar mo'i 'gres su dogs /
thugs ka'i 'khor lo yab las sor bcu chas dma' ba kha sbyar gyi tshod du yong ba dang sngags phreng yab kyis 'gre bar bzhed /
thabs shes srog gi sa bon las byung ba'i //
glog 'od lcags kyu'i pho nyas rang bzhin gnas //
shar phyogs rtse lnga'i ri nas rgyal ba dang //
rgyal ba'i myu gu'i sprin rum ye shes pa //
rgyu skar dbus son nyi zla'i shing rta dag
/mos pa'i mkha' ngos lham mer drangs par gyur /

/thugs ka'i mdzod las grol ba'i rnam sad kyi //
na chung lag mthil mchod sprin spro bas mchod //
oM badzra ar+g+haM swA hA/
pA d+yaM/
oM badzra puSh+pe AHhU~M/
nas /
shab+da AHhU~M bar /
dzaHhU~M baM hoH
blos brtags rang bzhin grub pa'i phyag rgya'i rgya //
chu dang chu bzhin gnyis su med par bsdam //
til gong smin pa yongs su brtol 'dra ba'i //
sangs rgyas sras bcas dbus na mdzes par gyur //
ces mos la lus drang por bsrang /
mig sna rtser gtod cing ma 'gul bas steng 'og gi rlung dal bus nang du thub thang du gzung /
phyir 'phangs /
bar du gnas par byas /
thugs ka'i 'khor lo las 'od byung /
sgo gsum gyi nad gdon sdig sgrib mi shes pa'i mun pa thams cad bsal /
ye shes kyi snang ba rgyas pa la yid rtse gcig tu gtad de yig 'bru dang ral gri 'bar ba'i snang ba la mnyam par gzhag pa ni man ngag dam pa 'o //
gnyis pa bzlas dang spro bsdu yi //
rnal 'byor la ni sems 'dzin pa //
bsgoms pas skyo na bya ba ste //
'jam dpal thugs ka'i sngags kyi dkyil 'khor 'od //
sngags kyi rang bzhin sna bug g.yas nas thon //
yum gyi g.yon zhugs thugs ka'i hrIHla thim //
de las sngags phreng grol ba dri 'dzin gyi //
bu ga g.yas nas yab kyi g.yon du zhugs //
'char kha'i mdangs can lcags thag bsgril 'dra ba //
thugs srog pad+ma'i mdzod du zhugs pa las //
phyogs bcu'i 'jig rten 'od zer phreng bas brgyan //
shes rab bung ba'i 'phur lding khyab pa las //
bla ma sangs rgyas sras bcas byin rlabs dang //
nyan rang shes rab skye 'phags nus pa'i mthu //
spyi bor bsdus pas ye shes lus su gyur //
slar yang bka' dang bstan bcos lung rtogs bcud //
mkhas pa'i shes rab grub pa'i nyams rtogs dang //
dge ba'i bshes gnyen 'bru sman nus bcud sogs //
ljags la bsdus pas rang ngag nus ldan byas //
yang 'phros rtsi shing nags tshal 'byung ba'i bcud //
nor bu nyi zla'i dkyil 'khor gza' skar 'od //
lha klu'i bcud nus rgyal blon yid dbang sogs //
shes rab bung bas thugs ka'i dpal be 'ur khyer //
ba spu'i mthar thug bde stong sbrang rtsis gtams //
chags thogs bral ba'i mkhyen rab lang tshos sgeg
/gzhan yang dmar gsal 'od kyis snod bcud sbyangs //
gzhal yas khang dang lha yi snang bar bsgyur //
sgra skad gzhom med sngags kyi rgyal po ru //
nges pa'i shes pas skyon bral bzlas pa bya //
gsum pa thun las ldang 'dod mjug gi chos //
thugs ka'i 'od kyis snod bcud lha snang kun //
rang la thim zhing gdan yang bdag la bsdu /

/legs spyad chu thigs dus gsum gang bsags pa //
ye shes rgya mtshor rnam dbyer med gyur te //
nam mkha' ma zad bar du gzhan phan gyi //
'bras bu nam mkha' mdzod kyi char 'bab shog
/ye shes rdo rjes sgrib pa'i bum pa bcom //
snying gi mun pa sangs nas 'jam pa'i dbyangs //
chos dang gzugs sku sems dang mig lam du //
'bral med gsung gi bdud rtsis 'tsho bar shog
/khyod tshul dpyod pa'i chags bral blo chen yang //
ba spu'i 'khri shing dus min g.yo de dang //
bzang por mtshungs spyod chu rgyun mi ldog pas //
'gro kun rnam thar rgya mtsho gang gyur cig
/ces sogs tshig gis mtshams sbyor zhing //
rnam par mi rtog pa yi rgyas //
'khor gsum yongs su dag par btab //
gnyis pa thun mtshams bya ba ni //
'chad 'gyur gtor mas tshim par bya /
khyad par dkon mchog 'khor ldan pa'i //
'jam pa'i rdo rje mtsho byung ma //
maN+Dal khang par spyan drangs te //
bdog pa kun las khyad par du //
dad dang snying rje chen po dang //
bstod dbyangs snyan pa'i gling bus mchod //
'dod don gsol ba drag tu gdab /
7
/gnyis pa rdzogs pa'i rim la yang //
mtshan bcas mtshan ma med pa gnyis //
dang po lte dbus zla ba la //
thig le dmar po 'od 'bar bas //
spyi bor haM gi yi ge bskul //
bdud rtsi'i ba thag me la phog
/'chi kha'i mar mer snum zag bzhin //
rab gsal sgo gsum mun pa bcom //
lus nang ye shes bdud rtsis khengs //
de nas snying gi khong gseng du //
'khor lo 'od zhu 'bar ba yi //
mar mes snying gi phyogs mtshams brgyad //
rtse mo dgu ru bug pa re //
brtol las 'od song haM yig bzhus //
bdud rtsis snying gi bum pa gang //
dpyid dpal rab rgyas mkhyen gnyis kyi //
shes rab dri med 'bar bar bsam //
bde gsal mi rtog ngang la bzhag
/gnyis pa bdag srog 'od zer gyis //
phyi snod nang bcud 'khor lha mo //
rim par zhu thim bdag nyid kyi //
thugs la zhugs te bdag kyang zhu //
d+hIHla thim pas thig le ni //
dmar ser 'od 'phror mnyam par gzhag
/de las thig le sngon por mched //
gnyis la sems gtad slar yang sngags //
brjod pas cung zad 'gul bar bsam //
de nas de gnyis yas mar dang //
phan tshun 'bar te sems can gyi //
gar khyab thal byung brtol bsam zhing //
rtsa sngags brjod mthar gcig tu 'dres //
'od zhu nam mkha'i klong du thim //
snang ba dmar lam gyur par bsam //
mi rtog ngang la ci gnas bzhag
/ldang tshe sngags sgras 'jam dpal gyi //
nga rgyal ldan pas spyod lam bya //
bsdu na yab yum gang rung gi
/srog la sems sba sngags kyang brjod //
brjod med ngang la phyam gyis bzhag
/thun bzhi'i snga gung phyi gsum mthar //
mtshan bcas bsgoms la srod thun mthar //
yun ring mtshan med rdzogs rim bsgom //
bsnyen pa'i le'u ste bzhi pa 'o /
!
/lnga pa dngos grub sgrub pa'i thabs //
sbyor ba dngos gzhi rjes kyis bsdus //
dang po sgrub rdzas ril bu ni //
spang rgyan gla rtsi mtshal dkar dang //
yung ba spang spos shu dag dkar //
shing mngar rgya skyegs a ru rnams //
re re bzhin du zho phyed phyed //
tsan+dan ar nag zho re ste //
dbang lag zho gsum thams cad kyang //
ma 'khrul gtsang la dus btus btags //
ba dmar 'o ma 'jam pa'i mgon //
ra dkar 'o ma dbyangs can ma //
zhu ba'i bdud rtsis sbrus pa yi //
ril bu nyis brgya bcu drug ni //
zhi la zlum po rgyas gru bzhi //
dkar ser las mthun dbyibs mdog bsgyur //
'on kyang blo 'phel rgyas pa'i las //
gtso phyir de mthun lag tu bstar //
ngos gnyis gi waM gur gum dang //
rgya skyegs khu bas d+hIHhrIHbri //
ril bu mang du bsgrubs na tshad //
gong gi rigs pas gong du dpag
/dar dmar ngos su gser sbyangs kyis //
gdan gyi 'khor lo rtsibs bzhi la //
rgyal chen bskyed na g.yas skor d+h+r-i //
bi bi bai bkod sgrol dkar sogs //
'khor du byed tshe tAMHhrIHd+hIH
b+he bkod de rgyab mu khyud gsum //
dbyangs gsal rten snying g.yas su 'khyil //
de rgyab rdo rje me phreng ngo //
bsdu na mu khyud spangs pa yi //
rtsibs bzhi sa bon kho na 'bri //
stegs bu khru gang gru bzhi gtsang //
'dab brgyad gser mdog lte ba dmar //
gong ras ljang gu mu khyud dkar //
legs par bris dbus lhung bzed nang //
gdan 'khor shar du phyogs pa'i lter //
tsan+dan shug pa'i snying po las //
ral gri sor bzhi sngags 'khor ni //
gsang mtshan spel tshig ldan pa bsgreng //
ma 'dzom gdan lter 'bri ba'ang rung //
de mthar dngos grub ril bu'i mgo
/phyir bstan shar nas phyogs bzhi dang //
mtshams su rtsa sngags bzla bzhin brtsegs //
dar dmar logs su rgya skyegs mtshal //
gur gum gi waM snag tsha yis //
steng 'khor rtsibs brgyad mu khyud gsum //
lte bar ral gri'i 'chang gzung la //
d+hIHdang rtse mor hrIHyis mtshan //
rtsibs brgyad rtsa sngags cha bgos la //
rtsibs rtser d+hIHyig mu khyud gsum //
dbyangs gsal rten 'brel snying po'i mthar //
shes rab 'phel bar gyur cig sogs //
gang 'dod spel tshig sbyar bas bkang //
'og 'khor 'dab brgyad lter ral gri
/'chang gzung hrIHla rtse mor d+hIH
'dab brgyad dngos grub phreng ba bgo
/'dab rtser hrIH'o gzhan gong mtshungs //
steng ma g.yas skor 'og g.yon du //
bskor ba'i dbu ni gcig gyur bya //
pho mo kha sbyar ril bu dgab //
dar dmar gur phub rgyab kyi char //
rten dang mdun du mchod gtor bsham //
sbyong ba gsum dang bsgrubs pa'i chus /
khrus gsol dri ma dag par bya //
steng 'og 'khor lor bzhed mang yang //
dri med 'od zer phrin las pa'i //
bzhed srol dri med gung spros so //
gnyis pa sgrub pa'i dngos gzhi yi //
thog mar mchod pa byin gyis brlab //
bdud rtsi thabs sbyor rig pas bsang //
chos nyid rnam dag sngags kyis sbyang //
stong pa'i ngang las dri med rin chen snod //
yangs shing rgya che rnams su oM yig zhu //
mchod yon zhabs bsil me tog bdug pa'i spos //
snang gsal dri chab bshos gtsang rol mo sogs //
dwangs shing thogs med dgyes skyed mchod pa'i sprin //
kun bzang rnam 'phrul mkha' dbyings kun khyab gyur //
oM badzra ar+g+haM AHhU~M/
zhes pas rigs bsgre shab+da'i bar //
sngags rgyas byin brlabs skyabs sems nas //
brtsam ste bdag nyid bskyed pa'i mthar /   snying gi mun pa ma lus dag par byed /bar /
thugs ka'i ral gri'i 'od kyis mdun rten sbyangs //
ril bu 'od zhu chu skyes zla gdan la //
mthing shun mdangs can hrIHsogs sbrel //
mdun bskyed gtso mo gsal thebs nas /   sngags phreng g.yon skor snang bas sgrib kun sreg /bar /
dpyod ldan zhal gyi lung bzang po //
'khor du rgyal chen bskyed 'dod na //
de yi phyogs bzhir d+h+r-i sogs   bi bi bai /sa bon las //
shar du yul srung dung mdog rgyud mangs sbrengs //
g.yas su 'phags skyes gri thogs nI la'i mdangs //
nub tu spyan mi bzang dmar sbrul zhags bsdogs //
g.yon du gnas srung gser mdog rgyal mtshan bsnams //
kun kyang zhi zhing brjid la dpa' ba'i nyams //
lha yi go dang ya lad 'dzin pa 'o //
zhes sam 'khor lha gzhan 'dod na //
rtsibs bzhi'i gdan steng shar du tshe sbyin ma //
zla ba'i mdangs can skyabs sbyin ut+pal 'chang //
lho ru snying rje'i dbang phyug chu shel mdog
/bdud rtsi'i bum pa chu skyes sdong bu 'khril //
nub tu sin+d+hu ba ra'i lus 'chang ba'i //
tshangs pa'i sras mo 'khor lo pad+mas sgeg
/byang du lha yi bla ma dz+wa la'i mdangs //
phyag gnyis rin chen ljon pa'i 'bras bus lci //
bzhi ka lha yi gos dang rat+nas brgyan //
phyed skyil stangs stabs 'gying bag chags par bzhugs //
'gro la ma ltar brtse bas rmongs pa sel //
'khor 'das bcud bsdus sgrub la ster ba yi //
srog khyim tAM hrIHd+hIHdang bai yig mthar //
na mo d+hIHd+hA ri kA swA hA/
na ma Ar+Ya pA lo d+hA ra Ni pra dz+nyA bar+d+ha ni swA hA/
oM AHpra dz+nyA bar+d+ha ni swA hA/
na mo bai yA ka ra Na pra dz+nyA bar+d+ha ni swA hA/
sngags bzhis go rim dang mtshungs g.yas su bskor //
thabs shes srog gi sogs sbrel te //
dbus na mdzes par gyur pa'i mtshams //
myur mdzad dpa' mo dkar ser dmar sngo bzhis //
gegs sel shes rab spel zhing dngos grub ster //
ces mos mchod cing bstod spro na //
bsdus pa sngags dang phyag rgyas stob //
rgyas 'dod dbyangs kyi rgyud mangs bcas //
mu tig zegs phreng phyogs kyi mgul par sbyin //
gtsang byed yan lag brgyad ldan gad+gA'i klung //
gser gyi bya ma bum pa'i ltor 'khyil ba //
mi mnyes dag byed gus pa'i cho gas dbab //
oM Ar+Ya many+dzu shrI swa ra swa tI sa pa ri bA ra badzra ar+g+haM pra tIts+tsha swA hA/
zhabs kyi pad+mo rnyogs ldan 'dam skyes min //
byis blo'i dri ma 'khrud pa'i cho ga ru //
gzugs mang 'ja' ris 'dzin pa'i ston gyi mkha'//
legs par bzhus 'dras chol zangs bkang ste 'bul //
oM Ar+Ya many+dzu shrI swa ra swa tI sa pa ri bA ra badzra pA d+yaM pra tIts+tsha swA hA/
srid gsum mdzes pa'i snying po phyogs gcig tu //
byed pos bsdus nas chun por bstar 'dra ba //
lta bas ngoms pa med pa'i me tog gi
/char pa 'beb cing lding khang dbub par bya //
oM Ar+Ya many+dzu shrI swa ra swa tI sa pa ri bA ra badzra puSh+paM pra tIts+tsha swA hA/
yongs 'du'i 'khri shing ngad kyis mi mtshon cing //
rnam dag tshul khrims bsung zhim dang 'dres pa //
dbang po tshim byed spos sprin bla re yang //
rgyal ba'i zhing khams kun tu bre bar bya //
oM Ar+Ya many+dzu shrI swa ra swa tI sa pa ri bA ra badzra d+hU paM pra tIts+tsha swA hA/
nor bu'i sgron me stong gi 'od 'bar bas //
nyi zla'i dkyil 'khor bye ba mog por byed //
zhing kun 'od gsal gcig tu 'dres pa bzhin //
ye shes snang ba sbar ba'i gnyen du 'bul //
oM Ar+Ya many+dzu shrI swa ra swa tI sa pa ri bA ra badzra A lo ke pra tIts+tsha swA hA/
ga pur tsan+dan gur gum lde gu yis //
ma bsgos tshul khrims dri dang bsil bas khyab //
rnam grol bral bas nyen la dbugs dbyung brda //
ci yang ston slad dri yi byugs pa 'bul //
oM Ar+Ya many+dzu shrI swa ra swa tI sa pa ri bA ra badzra gan+d+he pra tIts+tsha swA hA/
bsam gtan zas kyis ring nas bkres pa'i nad //
mtha' dag 'tsho ba'i cho gar mkhas gyur kyang /
khams kyi bza' bar spyod rnams bsam rdzogs slad /
kha zas ro brgya ldan pas bsnyen bkur bgyi //
oM Ar+Ya many+dzu shrI swa ra swa tI sa pa ri bA ra badzra nai bid+yA pra tIts+tsha swA hA/
dri za'i rgyud mangs bye ba sgreng ba 'am //
mi 'am ci mo stong gi zlos gar yang /
khengs pa 'gog byed nam mkha'i rgya ral zhing //
chags bral brtan pa 'phrog pa'i sgra snyan 'khrol //
oM Ar+Ya many+dzu shrI swa ra swa tI sa pa ri bA ra badzra shab+da pra tIts+tsha swA hA/
zhes pa tsam mam /
spro na mchod pa'i bye brag sna tshogs pa tshigs su bcad pa'i dbyangs kyis 'bul bar bya'o //
bstod pa ni /
rmad du byung ba'i slob dpon snyan dngags mkhan dge bsnyen zla bas mdzad pa sogs byin rlabs che zhing tshig gi me tog don gyi 'bras bus lci ba rnams ji tsam nus par dad pas blangs te yon tan rgya mtshor 'bul bas smra ba la thogs pa med pa'i mthu stsol ba sogs 'dod pa'i don thob pa yin la /
dkyus tsam du /
na mo gu ru many+dzu shrI swa ra swa t+yA+ai /
ye shes mkha' la nyin byed snang bas 'khyud //
snying rje'i chur rgyas pad+ma yangs pa'i spyan //
mi zum rdo rje seng ge'i khrir bzhugs pa /
khyab bdag ngag gi dbang phyug khyod la 'dud //
zhing sku mtshan gyi spring yig rnam par 'phrul //
gur gum gsar pa'i chu yis ma bris pa //
gangs chen mtsho yi mkha' ngos spyan lnga yis //
btsal bas ma rnyed thub rnams ngal la 'dud //
de bzhin gshegs pa kun gyis khyod kho na //
bskrun cing khyod nyid gcig pus dus gsum gyi //
'gro ba'i sgron me kun skyed yab gyur kyang //
gzhon nu'i lang tsho rgud pa med la 'dud //
nam mkha'i tshal du rgyu skar gar mkhan ma //
zil gnon nyi zla'i khye 'u mig gi rgyan //
zhing mang mdzes byed sras bcas rnam 'dren dbus /
khyod mtshan yid kyi dpal du 'bar la 'dud //
nyi 'od mun pa la bzhin snying stobs gsal //
skye tshogs skye ba'i nyon mongs zhig pa'i rgyu //
'jigs rung 'khor ba'i rgya mtsho'i zam stegs ni //
smon lam pha rol phyin pas btsugs la 'dud /
khyod sku mkha' dang mnyam yang gzhon nu'i zol //
dmar ser 'od kyi pa tra rab tu 'dzings //
rgyal kun gsung lam 'byed kyang 'gro mang gi
/skad kyi rjes su brjod pa zhugs la 'dud //
rnam par mi rtog ye shes dngos med mdzod //
dngos po'i phrin las kun tu dbye bar bzod //
spangs rtogs gzhal du med kyang 'khor ba srid //
rgyal ba'i myu gu'i brdzu bag mdzad la 'dud //
ye shes phung po gcig gi gzugs byas na //
nam mkha'i snod dog mtha' dag smros ci 'tshal //
mkhyen bzang ral pa'i zur phud gang g.yo bar //
zhabs sen nor bu'i cod pan bkod la 'dud //
kun rmongs rtsa ba gcod ces dpung pa'i tshal //
glegs bam ral gri'i myu gus gtams nas ci //
skye dang lhan cig bsags byas mun pa'i mdzod //
ye shes snang ba'i zer gyis bcom la 'dud //
smra ba'i glang chen myos pa'i bag med sgo //
bsrung phyir seng ge'i khri la seng ge'i sgra //
bsgrags kyang 'gro ba ri dwags yid chags pa //
sangs rgyas rol mo'i gar mdzad de la 'dud //
ba spu'i khung bu gcig na mtha' yas pa'i //
sgyu ma kun shong mkha' 'dis khyod thugs 'gran //
snying rje rab tu sra ba rdo rje'i lcid //
'degs nus sa 'dis dpa' ba'i rjes su byed //
ston dang kun mkhyen grags pa'i dkyil 'khor na //
rdo rje nyi ma 'ba' zhig snang ba che //
des byin blo gros mig bus 'khor ba pa'i //
ma mthong g.yang las srung ba'ang phyag gi gnas //
rgyal ba'i rgyud skul yid 'ong 'dzum zhal can //
stong nyid zhun mar 'khyil 'dra dbang sngon mdangs //
dbyangs kyi rgyud mangs sems can sad par mdzad //
rgya mtsho'i lha mo sgra ldan de la 'dud //
mi 'tshe dga' dang dam bcas bden rnams kyi //
sems yid kha yi sgor 'jug de kun kyang //
ngag gi brtul zhugs grub pa sos ka'i glu //
skye dgu'i rna ba'i bcud du len la 'dud //
dpyid kyi ut+pal gzhon nu'i phon po la //
bung ba'i phreng ba mgron du 'du ba bzhin //
mi shigs rjes chags rol pa'i 'dzum dkar mda'//
zur mig 'khyogs po'i 'ben du sdud la 'dud //
mtha' yas dbyangs kyi yan lag rgya mtsho'i rgyud //
rang rang skad kyi rjes su rdung brtson pas //
smra ba'i kha 'byed 'phrul chen yi ge'i ljags //
smra ba kun gyis rkyong bar mdzad la 'dud //
zab mo 'phags bzhi 'khrungs pa'i yum gyur cing //
de kun 'bral ba med 'khyud rtse dga'i gnyen //
sna tshogs gzugs can lha mo yid 'phrog ma //
bdag gi snying gi thig le mdzad du gsol //
byis pa'i skye bo blo dang khrims ldan pa //
'jig rten lha dang bcas pas bsngags 'os na //
rnam dag phung po lnga yi mngal lci ba //
'gro ba nyer 'tsho'i ma de sus mi bsngags //
rab tu gus pas sbyar ba'i snyim pa'i lto //
snyan ngag me tog gsar pas legs bkang ste //
yon tan rgya mtsho mdzes pa'i rgyan phreng du //
nyin re bzhin yang mos pa'i blo yis 'bul //
gdengs pa tsam gyis nyes brgya'i tshang tshing kun //
za ba'i lce ldan mkhyen rab ral gri yis //
gzung 'dzin pad+ma'i snal ma yud tsam la //
mi gcod thugs las chung ngur gzhol lam ci //
bdag cag 'jam mgon yab yum zhabs mthil la //
spyi bos gtugs te dad pas chos nyan par //
gdung bas gtses so skye bar ngal ba brgyas //
bsgrub po thugs rje'i zho shas 'tsho bar mdzod //
bsod nams brgya las grub pa'i mtshan dpe'i 'od //
dmar ser gser ri'i ngogs su chags pa'i mdangs //
sgrib pa'i brtan pa 'phrog pa'i dpe bral de //
da lta mig gi bdud rtsir stsol bar 'tshal //
'khor ba pa ni bung pa lta bur 'khor //
chags bral rnams kyang mi gsal sred pa'i chu /
kha med ljon pa bzhin 'thung rang gi g.yas //
rin chen rgyal ba'i snying por gos 'di sol //
lhan skyes mun pas ldongs pa'i ye shes mig
/rtsol bas dub min nye ring med par dbye //
skye dgu'i 'dren byed bya ba mdzad lags na //
rgya chen lta ba'i mthong ba dri med stsol //
blo gros snod du ma bzung shes bya'i dbyig
/kun mkhyen mdzod du yod med som nyi'i rgyar //
rgyal sras dpa' rnams chud pa de tsam du //
zab cing rgya che'i blo yi 'dod 'jo mdzod //
gzungs dang ting 'dzin chang gis rgyud myos kyang //
spobs pa zla ba nor bu'i rdo leb la //
ngal gsos chos rab rnam par 'byed pa'i blos //
phyogs las rnam par rgyal ba'i dngos grub stsol //
nyi ltar 'bar yang thugs rje zla ba'i zhal //
bdud rtsi'i do shal dkar pos bzhad pa'i dpal //
nges legs sbrang rtsi'i rdul skyugs mtho ris kyi //
yon tan ku mud dga' tshal dar bar mdzod /
khyod dang dad pa'i sems 'di yang srid kun //
mi 'bral bdag nyid gzhan phan dbang song ste //
rnam thar tshad gzung med cing brtag dka' ba //
bde blag sgrub la phyir mi ldog gyur cig
/bstod pa'i sil snyan legs 'khrol nas //
sngags bzlas dmigs pa bsnyen dus ltar //
bcud rnams gtso bor sgrub rdzas la //
bstim zhing 'khor gyi thugs rgyud bskul //
rgyal ba kun gyi mkhyen dang brtse //
yon tan dngos grub ril bu dang /
kha sbyor tsakra la thim bsam //
'khor sngags rnams kyang cung zad bzla //
thun mthar mchod cing bstod nas su //
gtor ma bdag mdun lhan cig 'bul //
gnyis pa yod na chos skyong dang //
gzhi bdag la sbyin phrin las gzhol //
mchod bstod mdor bsdus 'dod don gyi //
gsol gdab shes bya'i mkha' dbyings sam //
gang tshe blta dang brtse ldan mas //
mtshon te rgya gzhung gang rung bya //
mdun bskyed 'khor rnams 'od du 'dus //
gtso mo la thim de nyid kyang //
'od zhu ril bu'i rnam par gyur //
bdag bskyed gdan bsdu gnas gsum bsrung //
bsngo smon shis pa'i tshig gis brgyan //
bdun phrag gsum mam zla gcig sogs //
rtse gcig thun bzhi'i rim pas 'bad //
gsum pa   rjes ni /grub pa'i rtags mthong nas //
tsakrar 'jam dpal dbyangs can ma //
rigs lnga kha dog lngar bskyed cing //
yan lag bzhi rdzogs mchod bstod dang //
spyan dbye brtan bzhugs lha zhu bas //
bris pa'i 'khor lo'i rnam par bsgyur //
rtsa sngags dbyangs gsal rten 'brel snying //
brgya rtsa brgyad bzlas me tog 'thor //
slar yang mchod bstod shis brjod bya //
dngos grub sgrub pa'i le'u ste lnga pa 'o /
!
/gal te 'bad nas bsgrubs kyang rtags //
ma mthong spogs pa'i cho ga bya //
tsakra gnyis po steng 'og bzlog
/ril bu gu gul dud pas bdug
/rang nyid dbyangs can ma ru bsgom //
mdun bskyed 'jam dpal sngags 'od kyi //
'khor lo rang gi sna g.yon nas //
thon te mdun bskyed g.yas su zhugs //
spro bsdu gong dang mtshungs pa nyid /
khyad par 'od phreng dmar po yis //
brtan pa'i 'khor lo'i dam bca' bskul //
zhal ston rjes 'dzin sngags kyi phreng //
g.yon nas g.yas su 'khor bsam zhing //
bzlas pa thog mtha'i d+hIHhrIHbzlog
/des kyang ma 'grub ral gri dang //
'khor lo'i yig 'bru thur du 'phyangs //
sems bzung bzlas pas gzhung mthun rtags //
mi 'byung mi srid de byung nas //
dmigs bzlas dkyus la 'jug par gces //
spogs chog gi le'u ste drug pa 'o /
!
/sgrub dus ji ltar 'dod pa yis //
dngos grub sgrub pa'i kha bsgyur ni //
sangs rgyas byang sems nyan rang dang //
mkhas grub 'jig rten che sogs kyi //
tshe 'am bsod nams shes rab bam //
'chad rtsod rtsom pa mi brjed gzungs //
ngo bo 'dod pa'i dngos grub nyid //
rnam pa gsham du smros pa'i gzugs //
'od zer bung ba'i lcags kyus bsdus //
bdag dang sgrub pa'i rdzas la bstim //
lus khengs gang 'dod mchog thob bsam //
de bzhin dbang du bya 'dod na //
pha rol sems te ngag rku dang //
'phrog sogs de dang de bzhin bsgrub /
kha bsgyur gyi le'u ste bdun pa 'o /
!
/rtags kyi 'bras bu'i bogs 'don na //
bdag nyid 'jam dbyangs thugs kar d+hIH
thun mtshams chu 'dzin gsar pa'i 'od //
lcags kyu'i rdul gyis sangs rgyas dang //
byang sems nyan rang byin rlabs dang //
dbyangs gsal yi ge'i nus pa'i mthu //
rig 'dzin blo ldan sngags 'chang ba'i //
blo gros nyi zla nor bu'i 'od //
rtsi dang bcud bsdus d+hIHla thim //
de las 'od byung sdig kun sbyangs //
yig 'bru cher 'phel mgrin par zhugs //
d+hIHyig dmar pos lus nang gang //
'od zer me lces rang gzhan gyi //
sdig sgrib bsregs bsam d+hIHkho na //
'bum phrag bzhi la sogs pa bzla //
bsnyen sgrub gnyis ka'i bogs 'byin no //
bogs 'don gyi le'u ste brgyad pa 'o /
!
/sngags pa dam tshig mi g.yo bas //
bsgrubs pa'i 'bras bu myur du mthong //
zhing sa gshin por so nam gyi //
cho gas lo tog legs par 'khrungs //
'di la gnyis te dam tshig dngos //
yan lag spyod lam bstan pa 'o //
dang po sdig pa'i grogs mi bsten //
sdig las kun zlog khyad par du //
rdzun sogs ngag gi mi dge dang //
'khon dang zhe sdang drag po dang //
sha chang sgog tsong sngo ngad spang //
chags las 'khrig dang smre sngags dang //
mya ngan byed sar 'gro mi bya //
nyams grib 'bag btsog kun la 'dzem //
byang sems nyams na shes rab 'grib //
rtog pa mang na shes rab 'chal //
maN+Dal 'bri ba nas brtsam ste //
ril bu bza' ba'i bar dag tu //
bca' gzhi mi yis ma mthong zhing /
khyad par dud 'gros ma mthong gces //
gal te mthong zhing rtags log na //
bca' gzhi bskyar la bsgrub par bya //
gnyis pa spyod lam sgo gsum po //
bag yod gtsang sbra ldan par spyad //
yig brgya bzla zhing khrus la brtson //
dad dang snying rje chen po dang //
srung ba'i 'khor lo rtag tu bsgom //
thun mtshams rtag tu lhag pa'i lha //
mchod dang bstod pas mnyes par bya //
srod la mtshan med rdzogs rim bsgom //
dmar snang rtog med ngang du nyal //
tho rangs mkha' la mtsho ldan ma //
bkra shis lha mos bskor rnams kyis //
tshigs su bcad dang rdo rje'i glu //
hrIHd+hIH'i rig pa'i sgras bskul bas //
'jam pa'i rdo rjer bzhengs bsam ldang /
khrus byas rnal 'byor rim la 'jug
/kha zas yi ge 'bru gsum gyis //
dwangs ma'i bdud rtsir spar nas lha //
mchod pas blo yi dpyid rgyas bsam //
spang dang blang ba'i 'jug ngogs te //
nyes pa bkru ba'i rgyun 'di brten //
dam tshig dang spyod lam gyi le'u ste dgu pa 'o /
!
/bsgrubs pas dngos grub 'grub pa yi //
mtshan ma rab 'bring tha ma'i blo //
dngos nyams rmi lam gzugs su snang //
bsnyen dus 'od dang du ba gdugs //
rol mo'i sgra dang nyi zla shar //
me tog 'thu 'dzug zhing chen rmo //
snag tsha 'thung dang glu gar byed //
yi ge 'bri dang klog pa sogs //
shes rab 'phel ba'i rtags su bshad //
sgrub dus de las khyad par du //
ril bu rgyal chen bzhir mthong na //
mkhyen rab 'jam pa'i rdo rjer mtshungs //
gal te dbyangs can ma ru mthong //
sangs rgyas bzhugs pa'i zhing du 'gro //
nyi zlar mthong na skye ba dran //
'od du mthong na sgra bzhir mkhas //
skal ldan nyin zhag gcig gis te //
las 'phro med kyang zhag gsum gyis //
'grub ces myur ba'i tshad du gsungs //
'on kyang snyog pa lngas bsnyogs pa'i //
blo dman rig pa 'grub dka' bas //
drod tshad gtan la phebs kyi bar //
rtag gus sbyor bas sgrub pa brtsam //
gal te sgrub la 'jug 'dod tshe //
rtags mthong las kyi 'phro dang ldan //
zhugs nas mi ring byung ba na //
rjes bzung rtags te drod tshad min //
bdun phrag gcig song phan chad rtags //
gang mthong tshad kyi nges par gzung //
'di yang ngag gi dbang pos bzhed //
cis kyang las kyi 'phro dman pas //
spogs chog sogs kyis ngal byas kyang //
rtags med sgyid lug mi bya ste //
cung zad bzlas pa'i yon tan yang //
brgya yis mi brjed gzungs thob cing //
stong gis sgra skad kun la mkhas /
khri yis mngon shes 'char ba sogs //
bslu med gsungs la yid ches bya //
tshe 'dir mngon du ma gyur kyang //
las ni skye bar rjes su 'brang //
rtags tshad phan yon bshad pa'i le'u ste bcu pa 'o /
!
/bsnyen cing sgrub pa'i thun mtshams dang //
nyin re bzhin yang bya dgos pa'i //
gtor ma'i cho ga snod gtsang mar /
kha zas dkar mngar dri bzang po //
sman dang 'brus bkang bsang sbyang la //
b+h+rU~M las rin chen gzhong pa rab yangs par //
oM AHhU~M las gtor ma bdud rtsi'i mtsho //
mkha' dang mnyam 'phyur lha dang mi'i yo byad //
gang 'dod gter dang yongs 'du'i shing bzhin gyur //
oM AHhU~M/
lan gsum /
mdun mkhar pad+ma'i sdong po rim pa gsum //
yangs pa'i dbus su 'jam dpal yab dang yum //
nam mkhar bla ma mtha' skor rgyal ba'i sprin //
bar par byang sems 'og mar chos skyong ba //
skye ba bzhis bsdus 'gro ba rnams kyang 'khod //
rang srog 'od kyis ye shes 'khor lo bkug
/chu la chu bzhag bzhin du 'dres par gyur //
sgrub dus bskyed dang bstim mi dgos //
bdag mdun lha la 'bul bar dmigs //
rdo rje'i sbu gu can gyi ljags brkyangs nas //
gtor ma'i bcud bzhes mkho ba'i yo byad bsnams //
zag med bde bas rab tu tshims par bsam //
snying po'i gsham du sngags 'di btags //
i daM gr-ih+Na ba liM ta kha kha khA hi khA hi /
bdun nam lnga yis phul pa'i mthar //
kun bzang rnam thar nam mkha'i khang bzang du //
nam mkha' mdzod kyi ting 'dzin sprin gyi rgyan //
bkod pa'i 'od zer chos dbyings rgyas par bkye //
nyin re bzhin yang mos pas spel te mchod //
oM Ar+Ya many+dzu shrI swa ra swa tI sa pa ri bA ra ar+g+haM nas /
shab+da pra tIts+tsha swA hA/
e yig dbyangs can dpyid kyi dpal mo dang //
mnyam sbyor waM yig thig le bcu drug cha //
'jam dpal dpa' bo las byung rigs kun gyi //
rgyal ba sras dang bcas la phyag 'tshal bstod //
dkyus ring thugs rje'i spyan gyis byang chub bar //
mi 'dor gzigs nas snying ga dwangs ma'i khyim //
mgrin pa'i pad mtshor mi 'bral dgyes rol zhing //
tshad med dngos grub gnyis kyi 'dod 'jor mdzod //
'chad la smra ba 'bum gyi ljags g.yo zhing //
rtsod pas phyogs las rnam rgyal spobs pa mtho //
rtsom pa thogs med legs bshad bye ba'i gter //
mi brjed gzungs kyi blo gros mtha' yas stsol /
khyad par gsung rab rgya mtshos mgrin pa brgyan //
chos don rnam par 'byed pa'i shes rab kyis //
zab mo stong dang rten 'byung ma nor bar //
rtogs nas kun mkhyen kun gyi mgon gyur mdzod //
mchod bstod gsol ba gdab byas nas //
bzod gsol ye shes rten la gzhug
/yang na 'jig rten pa yi 'khor //
bcas te rang bzhin gnas su gshegs //
dam tshig pa rnams bdag la bsdu //
'khor gsum yongs dag klong du sba //
gang zhig gtor ma'i las la brtson //
dngos grub nye zhing bar chad kyis //
mi tshugs 'dod pa kun 'jo ba'i //
sngags shes gter gyi mdzod 'di 'o //
gtor ma'i le'u ste bcu gcig pa 'o /
!
/sgrub rtags me tog 'khri shing ni //
sreg blug sbyor bas 'bras bu 'byin //
myur zhing brtan pa'i byed pa can //
'di las gzhan du ma mthong ngo //
rgyas pa gzhan du shes par bya //
shin tu bsdus la dga' ba rnams //
tshul 'dir 'bad pa'ang 'bras bur bcas //
gnas de nyid du maN+Dal ni //
'dab brgyad steng du bud shing brtsegs //
rgyu ni zhi sogs las dang bstun //
dag byed bkra shis rtswa yis g.yogs //
me tog a ru ra dang spos //
mar me dri lnga bshos gtsang dang //
mar khu ku sha dkar mngar gsum //
rdzas bcu brgya rtsa brgyad sogs bsham //
spro na ku sha til la sogs //
spyi mthun so sor bzhag pa 'am //
bsdu na phyogs gcig bsres pa'ang rung //
bsang sbyang thab tu me sbar la //
yab yum yan lag bzhi rdzogs kyi //
dbu rgyan rin chen 'byung dang ldan //
phyag dang mchod pas bkur byas te //
'bru gsum sngags kyis bdud rtsi ru //
byi brlabs rdzas bcu rtsa sngags sam /
oM hrIHd+hIHmuM yig 'bru bzhi'i //
sngags mthar phrin las so so'i sham //
gdags te shes rab spel mtshon na //
ma ma pra dz+nyA puSh+TiM ku ru swA hA/
zhes pas rdzas bcu re re bzhin //
brgya rtsa brgyad sogs rdzogs pa dang //
gtor ma 'bul la 'dod don gsol //
nongs bshags ye shes rten la gshegs //
dam tshig bdag bsdu me rang zhi'i //
thal ba ri rtse chu klung du //
dor bas shes rab chen por 'gyur //
stong phrag bdun ni tshad du bshad //
gal te bsnyen pa'i kha skong na //
rdzas bcu legs par phul nas ni //
me tog ser pos grangs su gzung //
zhi rgyas dbang gi sreg rdzas rgyu //
mdog dbyibs cho ga'i spang blang sogs //
ma brjod spyi dang mthun par spyad //
sbyin sreg le'u ste bcu gnyis pa 'o /
!
/bcu gsum las la sbyor ba'i thabs //
dbye ba mang yang brgyad du sdom //
ril bu bza' dang tshe dpal spel //
'chad sogs las dang dbang du sdud //
ngag bsdu mngon shes rig pa 'dzin //
zhal la blta ba'i thabs rnams so //
dang po rtags rdzogs sreg blug gis //
mnyes byas lha rnams zhu ba yi //
ril bu rnams las phyogs bcur 'od //
rab 'phros tshe dpal shes rab dang /
khyad par gang 'dod dngos grub bsdus //
tshe bkrag gzi brjid rgyas 'dod na //
ril bu ye shes bdud rtsi ni /
kha dog lnga ldan gyur bsam la //
'khor los dril nas mgul du btags //
nyin zhag nyi shu rtsa gcig gi
/tho rangs kha zas ma zos dus //
bdag nyid smra ba'i seng ge bsgom //
ril bu lnga 'am re re ni //
dar dmar lcibs kyis blangs nas ni //
dbyangs can mar bsgom bstod pa brjod //
'od zhu 'chi med bdud rtsir mos //
rig pa brgya rtsa brgyad bzlas mid //
lhag ma drod dang mi 'bral bcang //
brgya rtsa brgyad las grangs mang na /
kha sbyar tsakra ma bral bar //
dar dmar snod blugs rin po che'i //
par bur bcug la mchod gral bzhag
/ring du 'tsho zhing bcud len 'gyur //
des mtshon las kyi kha bsgyur te //
'chad la dpal be 'u rtsod ral gri //
rtsom la pad dkar snyan grags dung //
gzungs la glegs bam 'byor nor bu //
dbang sdud li khri bsam pa kun //
'grub 'dod bum pa bzang por bsgyur //
bza' dus dam tshig legs par bsrung //
tshul bzhin spyad na bsam pa kun //
rdzogs byed yid bzhin nor bur mtshungs /
khyad par shes rab 'phel bar 'gyur //
lhag ma slar yang sgrub rdzas la //
bsres pas nyis 'gyur 'grub thag nye //
gnyis pa tshe bsod spel ba na //
ril bu ser po gru bzhi'i dbyibs //
sgrub dus tshe bsod gtso bor bsdu //
yab yum gser gyi mdog tu bsgyur //
grub nas gong smros ltar spyad pas //
nyi zla dang mnyam tshe thob cing //
'byor pa rgyal po 'dra bar 'gyur //
gsum pa 'chad rtsod rtsom sogs dang //
'dzin la 'jug tshe yab yum la //
bstod cing gsol gdab 'dod don zhu //
lha yi nga rgyal ldan pa'i ljags //
dpal gyi be 'u sogs su bsgyur /
khyad par rtsom pa'i thog ma ru //
yab yum gnyis la mchod par brjod //
'jam dpal rdo rje dbyangs can mar //
phyag 'tshal bstod cing gsol ba 'debs //
rtsom pa'i blo gros snang ba ni //
rab tu 'phel bar mdzad du gsol //
rtsom pa mthar phyin gzhan phan ni //
nam mkha' mnyam par byin gyis rlobs //
zhes gsol las la gang 'jug pa //
spobs pa 'jam pa'i dbyangs mtshungs gyur //
rtsod tshe bdag nyid 'jam dpal gyi //
dpral ba'i d+hIHlas 'od dmar 'phros /
kho yi shes rab bkug bsam la //
srin lag rtses blangs d+hIHla bstim /
oM hrIHd+hIHche ge mo ha la hU~M phaT/
brgya bzlas seng ge lta bur bsgrim //
rtsod pa'i phyogs las rnam par rgyal //
bzhi pa dbang du byed pa la //
phal pa mchog gi dbye bas gnyis //
phal la spyi dang khyad par ro //
spyi la dpa' bo bcu gnyis steng //
li khri seng ldeng sin+d+hu ra //
sbyar la rgya skyegs khu bas bsku
/'khor lor dbang sdud spel tshig bri //
lha rnams rA ga'i mdog tu bsgyur //
snod bcud 'od zhu ril bur bsdu /
oM hrIHd+hIHma me dI paM many+dzu shrI muM hrIHshrI siM ho Sha mu pa ta many+dzu shrI lo ka sarba bA shaM ku ru swA hA/
khri bzlas 'od rlangs me tog char //
dngos rab rmi lam byung na 'bring //
tha ma gzhan la yid chags tshe //
ril bu bza' dang bcang bar bya /
kha cig bzhi mdo pho brang gling //
tshong 'dus sogs su dmar ser ba'i //
lci ba dang bsres dud pa gtang //
tshor tshad 'gro ba dbang du 'gyur //
bye brag pho mo dbang sdud na //
skyes par pad+ma rak+ta ste //
bud med zla ba'i khu ba dang //
gnyis kar gur gum gi waM bsre //
bca' gzhi gzhan pa spyi dang mthun //
pho la rang nyid dbyangs can ma //
ril bu 'jam dbyangs mo la bzlog
/bsgrub bya'i rnam shes bkug nas bstim //
rtsa sngags sham du che ge mo //
bA shaM ku ru hoHzhes sbyar //
rtags byung bza' dang bcang ba dang //
gzhan la byugs sam khong du gtang //
de bzhin 'bangs la tsha ba gsum //
phal par seng ldeng sbyar la bsgrub //
mchog la rgyal po dbang sdud na //
dpa' bo bcu gnyis lcags phye sbyar //
de bzhin btsun mor gi waM ste //
blon la 'gron bu dge ba'i bshes //
rin chen sman par mchu smyung sbyar //
ming spel sgrub tshul gong dang mtshungs //
dpral bar thig le sogs kyis sdud //
dbang byed ril bu thams cad kyang //
sbrang rtsis dril la tsakra sogs //
zhib par yig rnying rnams su blta //
lnga pa dbang gi las bye brag
/ngag bsdu ba la rku 'phrog gnyis //
rku ba mchog la bya ba ste //
bsgrub bya'i lce snying pad+ma ni //
dmar po 'dab brgyad kha sbyor bar //
rnam shes shes rab ngo bo ni //
dbyangs gsal dmar dang dkar pos khengs //
bdag srog 'od kyis 'phags rnams kyi //
shes rab bsdus nas bstims pa de //
mkhyen pa'i gzi ldan khong ba ru //
shes rab bung ba zhugs nas khyer //
rang gi snying dang lce la bsags //
sngags mthar bsgrub bya che ge mo'i //
wA ka bA shaM ku ru hoH
bzlas mthar pad+ma'ang rang la bstim //
snying la 'jam dpal lcer lha mo'i //
'khor lo gsal nas sngags bzlas pas //
de yi blo gros dpal thob 'gyur //
'phrog pa dgra zlar rtsod la sogs //
dman pa la sbyar lus kyi nang //
d+hU ti smin mtshams gsang bar zug
/de nang shes rab a dkar gang //
bdag srog 'od dmar lcags kyu ni //
smin mtshams gru gsum bug par zhugs //
a rnams drangs te bdag gi rgyud //
shes rab kyis gang pha rol stong //
sngags bzlas dmigs dang mtshungs par 'gyur //
slar yang grub pa'i man ngag ni //
blo ldan snying gi pad+mo rgyas //
rnam shes A li kA li 'khrigs //
shes rab bung bas bdag la bsdus //
slar zhugs pad+ma'i bkrag mdangs 'jib //
'phur nas d+hIHla zhugs pa yis //
shes rab gzi mdangs rgyas bsam mthar //
pad sdong rnying zhing shes rab kyi //
'khor lo nus bkrag mdangs ldan mos //
gnyis ka'i char gtogs zab mo 'o //
drug pa mngon shes bsgrub 'dod na //
mu tig dmar po ka ra sbyar //
wA gi shwa ri muM swA hA//
sngags kyi sham gdags rtags mthong nas //
nyi zla gza' yis zin pa'i dus //
bsgrub zos mngon shes drug khri thob /
kha cig ka ra mu tig dmar //
ar nag spang spos sbyar bar bzhed //
bdun pa rig pa bsgrub 'dod na //
rtsa ba'i sngags sgrub sngon song nas //
'phro 'du spyi mtshungs rig pa ni //
na mo many+dzu shrI/
ku mA ra b+hu tA ya /
tad+ya thA/
oM a ra dze /
bi ra dze /
shud+d+he shud+d+he /
bi shud+d+he bi shud+d+he /
sho d+ha ni sho d+ha ni /
bi sho d+ha ni bi sho d+ha ni /
a ma le /
bi ma le /
dza ya ba ti /
ru ru tsa le /
hU~M hU~M hU~M/
phaT phaT phaT swA hA/
'bum phrag gcig bzlas na mkhas par 'gyur ro //
gnyis bzlas na rig pa 'dzin par 'gyur ro //
gsum bzlas na 'jam dpal gyi zhal mthong bar 'gyur ro //
bcangs pa tsam gyis skye ba dran par 'gyur ro //
gal te mtshams med pa la spyod pa yin yang de ltar sbyor ba nyid gus pas bsgrubs na /
de dag gi re ba mtha' dag bdag gis rdzogs par bgyi'o //
gal te de ltar ma bgyis na bdag gis sangs rgyas bcom ldan 'das rnams bslus par 'gyur ro //
zhes pa rdo rje'i bden tshig gis //
zhal 'ches thugs dam bzhes pa nyid /
kha cig bklags pas 'grub bshad kyang //
lugs 'dir sgrub pa 'dir 'brel gsungs //
gzhan yang rta yi mgrin pa bsdeb //
rkang mgyogs 'grub la 'ug pa dang //
mthing ril mig bsres mig rno zhing //
sa 'og gter mthong phug ron dang //
bya rgod mkhris pas mngon shes 'grub //
sngags sham spro bsdu 'dod bzhin bsgyur //
brgyad pa rje btsun zhal blta ba //
ril bur ga pur gi wang bsdeb //
dngos grub phreng ba nyer gcig dang //
na mo many+dzu shrI siM ha ni ya mAn+ta ka ni hU~M phaT/
sbrel nas khri bzlas chu gtsang mar //
bsres la lag mthil g.yon du blugs //
brgya rtsa'i sngags bzlas mig la byug
/mthong ba don yod gzhon nu'i lus //
skal ldan mig la snang bar 'gyur /
kha cig rdzas gnyis kho nar sngags //
btab nas mig la byugs bzhed kyang //
lugs 'dir gong smros cho ga yis //
zhal ras brgyud mar mjal bar snang //
de ltar bsgrubs dang bsgrub la bskul ba'i bsod nams cung zad thob pa des //
skye ba bye bar rna ba'i snod du rin thang med pa'i mtshan gyi bcud //
legs byas brgya yis rin du mi khug 'jam dpal rdo rje btsun mor bcas //
dgyes par rol pa'i snying gi dpal be'u mkhyen gnyis dpyid kyis gang bar shog
/'jam dpal dpa' bo'i spyod las mi ldog pa'i //
blo ldan mtshan gyi gdugs gcig zhing kun tu /
khebs pas rgyal rnams bsngags pa'i ljags rkyong ba //
bdag sogs skye ba'i phreng bar thob gyur cig
/don chen bsgrub la mi brtson na //
de yi dal ba'i rten gyis ci //
'di bsgrubs de las thams cad mkhyen //
'jig rten gsum gyi bla mar shog
/smra ba'i seng ge sgrub pa'i thabs //
dam pa'i rjes 'brang srol mang yang //
rdo rje'i gzi brjid rab 'bar ba //
ngag gi dbang phyug bsam yas pa'i //
bzhed gzhung yi ge rnying pas brgyan //
dri med shes rab spyan sgrub na //
mig sman thur mas mi mtshon pa //
gang 'di smra ba mgrin pa'i rnga //
'ja~Xm pa'i dbya~Xngs 'dzin thams cad mkhye~Xn //
brtse~X chen dbang phyug bkas bskul tshe //
'jam dpal thugs rje'i grib bsil la //
skye bar ngal 'tsho thob grags kyang //
mi bzad rmongs sogs dug gsum pos //
rang tshul kun nas dkris gyur pa //
blo~X gro~Xs mtha~X' ya~Xs 'di bsnyen la //
zhugs tshe rten 'byung tsam du bris //
dge'o //
dge'o //
dge'o ///
/
