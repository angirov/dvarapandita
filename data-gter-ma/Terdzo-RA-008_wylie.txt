@#//
'phags pa thugs rje chen po pad+ma gtsug tor gyi sgrub thabs snying por dril ba gzhan phan zla snang zhes bya ba bzhugs so //
na mo gu ru lo ke shwa ra ya /
'chi med grub pa'i slob dpon chen po pad+ma saM b+ha ba'i dgongs bcud /
rgyud sde gnyis pa spyod pa'i rgyud dang 'brel bar /
'phags pa thugs rje chen po pad+ma gtsug tor lha lnga'i rnal 'byor nyams su blang bar 'dod pas /
tshogs zhing nam mkha' gang bar sad pa'i spyan sngar /
na mo :
bdag sogs sems can sdug bsngal grol don du :
byang chub bar du skyabs su bzung ba'i gnas :
bla ma thugs rje chen po dkon mchog gsum :
yi dam mkha' 'gro'i tshogs la skyabs su mchi :
bdag ni sngon gyi rgyal ba'i mdzad pa bzhin :
sems can kun gyi don rab brtsam par bya :
sems can ma brgal bsgral dang ma grol sgrol :
sems can dbugs dbyung mya ngan 'das 'god 'jug :
'gro rnams bde ldan sdug bsngal bral ba dang :
'phags pa'i bde thob btang snyoms la gnas shog :
phyogs bcu'i rgyal ba sras bcas 'dir byon la :
'pho 'gyur 'bral med klong du bzhugs su gsol :
ye nas rnam dag ngang du phyag 'tshal lo :
chos nyid rnam rol mchod sprin rgya mtshos mchod :
ma rig sdig pa'i las bgyis mthol lo bshags :
dbyings rig 'du 'bral med la yi rang ngo :
khyab gdal phyogs lhung bral ba'i chos 'khor bskor :
dus gsum rtag par mya ngan mi 'da' bzhugs :
dmigs med dge tshogs mkha' mnyam 'gro la bsngo :
thugs rje chen po'i go 'phang thob par shog :
ces lan gsum gyis tshogs bsags pa sngon du 'gro bas /
hrI:
phyi nang chos rnams dmigs med de yi mdangs :
paM las sna tshogs pad+ma 'dab stong dbus :
hU~M las rdo rje rgya gram hU~M gis mtshan :
de yi 'od kyis rdor ra me ri'i gur :
sna tshogs rdo rje'i lte bar b+h+rU~M lnga ldan :
yongs gyur gzhal yas khang chen sgo bzhi pa :
dbus phyur rdo rje nor bu'i tog gis spras :
gdugs 'phan dar dpyang rin chen du mas brgyan :
de nang pad+ma 'dab bzhi'i ge sar la :
pad zla'i gdan steng sa bon phyag mtshan las :
'od 'phros don gnyis byas 'dus spyan ras gzigs :
dkar po phyag bzhi zhabs gnyis skyil krung bzhugs :
dar dang rin chen rgyan gyis legs par brgyan :
rtsa phyag thal sbyar nor 'dzin 'og ma gnyis :
shel phreng pad+ma dkar po'i yu ba 'dzin :
de yi phyogs bzhir rigs bzhi'i spyan ras gzigs :
dkar ser dmar ljang zhal gcig phyag gnyis pa :
skyabs sbyin pad+ma 'dzin te longs sku'i chas :
gnas gsum yig 'bru gsum gyis mtshan par gsal :
sgo bzhir 'dod snam mchod pa'i lha mos bskor :
rang byung rdo rje gsum gyi yi ge las :
'od zer 'phros pas ye shes sems dpa'i tshogs :
nam mkha' gang bar spyan drangs gnyis med thim :
hrI:
bdag gi mgon po thugs rje can :
'gro ba'i don phyir spyan 'dren na :
sras dang slob ma'i tshogs dang bcas :
gnas 'di nyid du gshegs su gsol :
A+oM Ar+Ya lo ke shwa ra sa pa ri wA ra e h+ye hi badzra sa mA dza :
tiSh+Tha lhan :
slar yang thugs ka'i hrIHlas 'od 'phros pas :
dbang gi lha tshogs nam mkha' gang ba yis :
rin chen bum pa mang po bdud rtsis bkang :
bkod pa du mar bcas pas thams cad la :
kun bzang rnam rol mchod sprin rgya mtshos mchod :
A+oM sarba ta thA ga ta pra ba ra sat+ka ra ma hA sat+ka ra ar+g+haM nas /
shab+da pra tIts+tsha AHhU~M:
de bzhin gshegs pas lha la dbang skur gsol :
bkra shis glu len me tog 'thor bzhin pas :
ji snyed sangs rgyas 'dus par dbang bskur ro :
oM sarba ta thA ga ta a mi tA b+ha a b+hi Shiny+tsa sa ma ya shrI ye hU~M:
sgrib dag chu lhag 'od dpag med pa yi :
rnam par bzhengs nas spyi bor dbu brgyan gyur :
ces bsnyen sgrub yan lag bzhi dang ldan pas bdag nyid lha'i dkyil 'khor du gsal btab la phyag 'tshal ba ni /
'das dus sangs rgyas pad+ma dri ma med :
da ltar sangs rgyas pad+ma tshe dpag med :
pad+ma'i spyan ldan 'khor bcas ma 'ongs dus :
grangs med 'gro don mdzad la phyag 'tshal lo :
na mo pU ru sha ya ho :
mchod pa 'bul ba ni /
rang gi snying ga nas mchod pa'i lha mo nam mkha' gang bar spros te mchod par bsam la /
srid zhi'i mgon gyur 'phags pa'i tshogs rnams la :
yan lag brgyad ldan mchod yon bzang po dang :
dri bzang 'o chab sbyar ba'i zhabs bsil mchog :
dkar dmar mdzes pa'i rnam bkra'i me tog tshal :
sbyar dang lhan skyes dri bsung ngad ldan sprin :
mar me snang gsal nyi zla'i 'od gsar pa /   gter shog nas chad pa spyi ltar sbyar ba'o //
sman mchog byug tu 'os pa'i dri chab rigs :
lha mi'i ngo mtshar zhal zas bdud rtsi'i mchog :
rnga zlum pi waM sil snyan dung gi sgra :
bkod pa khyad 'phags lha dang lha mo'i tshogs :
ba dan phye phur gdugs 'phan bla bre dang :
rgyal mtshan la sogs nam mkha' bkang ste 'bul :
oM sarba ta thA ga ta ar+g+haM nas /
shab+da pU dza me g+ha sa mu dra s+pha ra Na sa ma ye hU~M:
hrI:
'gro mgon sras dang 'phags tshogs sprul par bcas :
ma rig rnam dag ye shes me long mchog :
dug lnga'i gdung sel snying po zho yi zas :
nyon mongs gcong gzhil gi waM sman gyi phul :
phyi nang chos rnams dbang sdud li khri mchog :
rgyud dag gsang sngags 'bras spyod bilba'i 'bras :
rdo rje'i tshe mchog 'phel ba'i dUrba dang :
log smra kun bcom g.yas 'khyil chos kyi sgra :
bdud sde pham mdzad khro bo yungs dkar tshogs :
'di dag 'bul gyis bkra shis ldan par shog :
oM sarba ta thA ga ta Ar+Ya lo ke shwa ra sa pa ri wA ra mang+ga la ku ru pU dzi te AHhU~M:
hrI:
dkyil 'khor lha tshogs thams cad la :
dpal be'u ye shes drwa ba che :
'khor lo phyogs lhung kun dang bral :
pad+ma chags med ye shes te :
rgyal mtshan rtog med bdud las rgyal :
gdugs mchog 'khor yug 'od gsal ba :
bum pa cir snang chos kyi gter :
chos dung grags stong gdangs rtsal can :
gser nya ye shes byang chub sems :
rgyal ba'i tshogs la 'bul bar bgyi :
oM sarba ta thA ga ta Ar+Ya lo ke shwa ra sa pa ri wA ra aSh+Ta mang+ga laM pU dzi te AHhU~M:
bstod pa ni /
hrI:
tshad med thugs rje mtha' bzhi'i dri ma med :
chags bral pad+ma 'gro 'dren phreng ba bsnams :
re 'dod kun bkang nor bu rin po che :
'dzin te rigs bzhis bskor la phyag 'tshal bstod :
bzlas pa bya ba ni /
bdag gi thugs ka nas ye shes pa logs su bye nas mdun gyi nam mkhar bzhugs pa'i bdag mdun gnyis ka'i gtso bo'i thugs kar rang 'dra'i ye shes sems dpa' tshon gang ba /
de'i thugs kar pad zla'i steng du ting nge 'dzin sems dpa' hrIHyig gi mthar sngags kyi phreng bas bskor ba las 'od zer 'phros /
'phags pa rnams mchod /
sems can thams cad thugs rje chen po'i go 'phang la bkod /
tshur 'dus rang gi thugs kar thim pas rgyud byin gyis brlabs par bsam la /
A+oM pad+ma uSh+NI Sha bi ma le hU~M phaT:
ces gtso bor bzla /
mthar rang gi snying ga nas 'od zer thon :
mdun gyi lha yi thugs kar thim :
thugs rgyud bskul :
mdun gyi lha'i thugs ka nas thon :
bdag gi thugs ka'i stod du sa bon dang sngags phreng la thim pas dngos grub thob par bsam la /
gong gi sngags dang /
oM ma Ni pad+me hU~M:
zhes pa'ang ci nus su bzlas mthar /
mdun gyi lha la mchod cing bstod nas /
mgon po spyan ras gzigs dbang phyug gis /
bdag la mchog thun mong gi dngos grub ma lus pa bstsal du gsol /
zhes gsol ba gdab /
ma rnyed yongs su ma tshang dang :
gang yang nus pa ma mchis pas :
'dir ni bgyi ba gang nongs pa :
de kun khyod kyis bzod mdzad rigs :
mthar yi ge brgya pa lan gsum brjod pas nongs pa bshags shing /
ye shes pa rang gnas su gshegs par bsam /
rang dam tshig pa'i thugs rje chen por gsal ba'i thugs ka nas 'od zer 'phros pas gzhal yas khang 'khor dang bcas pa 'od du zhu nas rang la thim pa'i gnas gsum oM AHhU~M gis mtshan par mos te /
'di lta bu yi dge ba yis :
'khor ba dong nas sprugs pa dang :
'brel thogs 'gro ba thams cad kun :
bde ba can du skye bar shog :
ces bsngo smon rgyas par byas te thun mtshams kyi bya ba la 'jug
/bsnyen sgrub sogs kyi skabs su gtor ma 'bul na /
thun mthar dkar gsum mngar gsum gyi gtor ma /
oM ha ya grI ba hU~M phaT:
ces pas bsang /
swa b+hA bas sbyang /
stong pa'i ngang las gtor ma 'dod dgu 'byung ba'i ye shes kyi bdud rtsi'i rgya mtsho chen por gyur /
oM AHhU~M/
lan gsum gyis brlab /
mdun gyi lha'i ljags 'od zer gyi sbu gus drangs te gsol bas dgyes shing tshim par bsam la /
sngags kyi mthar /
a kA ro btags pa lan gsum gyis 'bul /
mchod bstod sogs rjes sngar bzhin bya /
spro na gtor ma cha gsum kyang cho ga rgyas bsdus ji ltar rigs pas 'bul lo //
bsnyen pa byed na /
gnas gtsang zhing yid dang mthun par 'byor na sku brnyan bris 'bur gang rigs dgram /
gang ltar yang gtor ma dkar zlum nyer spyod dang bcas pa bsham /
khrus dang gtsang sbra la gnas pas gong du bshad pa'i rnal 'byor thun bzhi'am gsum la sogs par nyams su blang /
snga thun gyi bzlas pa'i mthar gtor 'bul bya /
de lta bu'i rim pas yi ge bcu pa 'bum phrag bcu sogs bzla bar bya ste /
'phags pa don yod zhags pa'i rtog pa chen po las /
gsang sngags kyi snying po yi ge bcu pa 'bum bzlas brjod byas na phyir mi ldog par gyur nas sa bcu la gnas par 'gyur zhing /
lha dang mi yi skye rgu dag 'di ni de bzhin gshegs pa'o zhes brjod la bla na med pa yang dag par rdzogs pa'i byang chub las phyir mi ldog par 'gyur /
don yod pa'i pad+ma gtsug tor gyi 'khor los sgyur bar 'gyur te the tshom mi bya'o //
zhes pas mtshon te /
gzungs sngags 'di dran pa tsam gyis kyang mtshams med pa lnga byang ba dang /
nam du'ang ngan song du mi 'gro zhing /
'jig rten gyi khams bde ba can du pad+mo las brdzus te skye ba dang /
dung la lan bdun bzlas te bus na sgra thos pa thams cad mtho ris su skye ba dang /
tsan+dan sogs bdug spos la lan bdun btab ste bdug na dri tshor ba thams cad sangs rgyas kyi sku yongs su rdzogs pa dang /
chos gos la bdug ste gyon pa tsam gyis sdig sgrib thams cad zad pa sogs phan yon bsam gyis mi khyab pa gsungs so //
de yang grub na yi ge'i grangs kyi 'bum phrag ste 'bum phrag bcu bzla /
ma grub na 'bum phrag bzhi dang /
yi ge drug pa'ang ci nus bzla ba ni phyag len no /
khyad par nya stong brgyad gsum sogs dus bzang por khrus dang gtsang sbra bcas gso sbyong la gnas pas bzlas na phan yon lhag par che zhing /
mdor na dus dang rgyun gyis nyams len la brtson pas dal ba'i rten la snying po lon par bya'o //
zhes pa'ang rtsod bral dus babs kyi gter ston o rgyan mchog gyur bde chen gling pa'i zhal snga nas kyi bka' drin las /
zab chos 'di nyid thog mar thob pa'i skal bzang can mtsho skyes bla ma dgyes pa'i 'bangs mkhyen brtse'i dbang pos rang gzhan mang por sman pa'i bsam pas /
gter gzhung rtsa ba'i dgongs don ltar bklag chog tu bsdebs pa'i dge bas 'gro kun 'phags pa thugs rje chen po'i go 'phang myur du thob pa'i rgyur gyur cig
/sarba dA mang+ga laM b+ha ba tu //
!
//thugs rje chen po pad+ma gtsug tor gyi dbang chog gzhan phan kun khyab ces bya ba bzhugs so //
na mo gu ru lo ke shwa ra pad+mo Sh+NI ShA ya /
'phags pa thugs rje chen po pad+ma gtsug tor gyi dkyil 'khor du slob ma rjes su 'dzin pa'i cho ga la gsum /
sbyor ba /
dngos gzhi /
rjes so //
dang po ni /
rdul tshon ras bris tshom bu'i dkyil 'khor ji ltar rigs pa skabs dang sbyar ba'i dbus su many+dzi'i khar bum pa bcud ldan kha rgyan mgul chings dang bcas pa'i steng du dung chos dri bzang gi chus gang ba bzhag pa la gzungs thag btags /
gzhan yang shar du dbu rgyan /
lhor rdo rje /
nub tu dril bu /
byang du khri gdugs pusti /
mtha' skor du mchod gtor /
nye logs ci bde bar las bum dang /
maN+Dal me tog sogs 'og tu dgos pa'i yo byad thams cad 'du bya'o //
gnyis pa dngos gzhi la gnyis /
slob dpon gyi bya ba dang /
slob ma'i bya ba'o //
dang po ni /
skyabs sems tshogs gsag sngon du 'gro bas /
mchod gtor rnams /
oM ha ya grI ba hU~M phaT kyis bsang /
swa b+ha bas sbyang /
stong pa'i ngang las gnas khang 'og min pad+mo bkod pa'i zhing khams chen por gsal ba'i dbus su /
lha rdzas dang ting nge 'dzin las grub pa'i mchod gtor rnams dwangs shing thogs pa med pa nam mkha'i mtha' dang mnyam par gyur /
oM badzra ar+g+haM nas /
shab+da pU dza AHhU~M/
zhes dang spro na mchod pa'i sprin gyi gzungs kyang bzla /
de nas bdag mdun lhan cig tu bsgrubs te ye shes pa mdun du phye zhing bzlas pa bya ba sogs sgrub thabs ltar gtor 'bul mchod bstod yan grub rjes /
bum pa dung zhal bcas bsang sbyang /
stong pa'i ngang las b+h+rU~M yig yongs gyur las //
rnam rgyal bum pa mtshan nyid yongs rdzogs steng //
dung zhal bdud rtsi'i bcud kyis gang ba'i dbus //
sna tshogs pad+ma 'dab bzhi'i ge sar la :
sogs nas /
mtshan par gsal :
zhes pa'i mthar /
rang byung rdo rje gsum sogs sbrel /
spyan 'dren nas bstod pa yan sgrub thabs ltar byas la /
gzungs thag nas bzung ste /
rang gi thugs ka nas sngags kyi phreng ba byung /
gzungs thag la 'khril te dung zhal gyi lha'i thugs kar phog pas thugs rgyud bskul /
de rnams kyi sku las bdud rtsi'i rgyun dpag tu med pa babs pas dung zhal gang bar bsam la bzlas pa ci nus bya /
mthar dung zhal gyi lha 'od du zhu ba'i bdud rtsi bum pa'i chu dang ro gcig par bsam la dung chu bum par blugs /
las bum du rta mgrin gyi bskyed bzlas dang /
bdag 'jug rgyas bsdus ji ltar rigs pa blang /
gnyis pa slob ma'i bya ba ni /
slob ma rnams khrus bya /
bgegs phral /
srung 'khor bsgom /
chos bshad ci rigs pa dang /
mtshams sbyor gyi khyad par /
da lam 'dir lha sras mu rub btsad po ye shes rol pa rtsal gyi rnam 'phrul /
tshad ma gsum gyis grub cing /
rtsod pa thams cad dang bral ba'i gter chen chos kyi rgyal po o rgyan mchog gyur bde chen gling pas /
dgung lo nyi shu rtsa gcig bzhes pa sa mo bya yi lo khrums stod zla ba'i tshes bcu'i nyi ma gung gi dus la babs pa na /
brdab rong me ri 'bar ba'i brag nas bzhes pa'i kha byang dang /
go che'i brag khyung gshog 'dra ba nas bzhes pa'i yang byang gnyis la brten nas /
las ldan gyi grogs lngas thun mong du mthong bar mdo khams lho zla'i phyogs kyi zla srib gu ru rin po che'i sgrub gnas rdzong chen bco brgyad du grags pa'i ya gyal /
pad+ma gsung gi sgrub gnas na bun rdzong zhes o rgyan mtsho skyes rdo rjes zab mo hU~M gi sgrub pa mdzad pa'i gnas brag ri dug sbrul spungs 'dra'i rked pa lho phyogs rin chen spungs pa nas /
bar chad med par spyan drangs pa'i gser shog ser po'i ngos las lo gsum gsang ba'i mthar gtan la phabs te thugs nyams su bzhes pa'i skabs 'od gsal gyi snang bar /
'og min pad+ma 'od kyi pho brang chen por rigs kun khyab bdag ma hA gu ru rje 'bangs dang bcas pas mngon sum du rjes su bzung zhing byin rlabs dbang bskur gyi rim pa rgyas par bstsal /
slar gnas dus kyi rten 'brel phun sum tshogs pa'i skabs su rim par spel ba'i dus gsum mkhyen pa o rgyan chen po'i thugs bcud /
byin rlabs kyi tshan kha dang ngo mtshar gyi khyad par du mas 'phags pa'i thugs rje chen po pad+ma gtsug tor theg dgu dang 'brel ba las /
spyod pa'i rgyud dang rjes su 'brel ba'i 'jig rten dbang phyug 'gro 'dul phyag bzhi pa'i dkyil 'khor du mngon par dbang bskur ba'i bya ba bsgrub pa la /
slob dpon gyi bgyi 'os grub nas khyed rang rnams kyi ngo skal du thog mar dkyil 'khor du 'jug pa'i phyir maN+Dal phul /
zhes brda sbyar la maN+Dal 'bul du gzhug
/de nas thun mong gi gsol ba 'debs pa 'di'i rjes zlos mdzod /
kun mkhyen ye shes phung po can //
srid pa'i 'khor lo rnam sbyong ba //
de ring bshad pa'i rin chen gter //
gtso bos bdag la bka' drin stsol //
lan gsum /
chas su zhugs pa'i slad du /
sngon chad 'phags pa thugs rje chen po pad+ma gtsug tor gyi dkyil 'khor ma mjal ba'i brdar ras yug dmar po res gdong bcings pa'i mos pa mdzod /
oM tsak+Shur b+han+d+ha wa ra ma NA ya swA hA/
lha dang mjal ba'i tshe phyag rten du me tog gi phreng ba re yang byin par mos mdzod /
A khaM bI ra hU~M/
rgyud sbyong ba'i slad du bla ma dang dkyil 'khor gyi gtso bo 'phags pa thugs rje chen po pad+ma gtsug tor skyabs yul rgya mtsho'i tshogs kyis bskor ba zhal mngon sum du bzhugs pa'i spyan sngar /
skyabs sems tshad med yan lag bdun pa rnams tshul bzhin du bsgrub par bgyi'o snyam pas 'di+i'i rjes zlos mdzod /
na mo :
bdag sogs sems can sogs nas /
go 'phang thob par shog :
bar lan gsum ste /
de nas khyad par gyi don zhu ba'i slad du gsol ba 'debs pa 'di'i rjes zlos mdzod /
na mo :
rdo rje'i bla ma dgongs su gsol :
bdag la thugs rje chen po yi :
dbang bskur mchog ni bstsal du gsol :
lan gsum /
zhes gsol ba btab pa la /
slob dpon gyis dam tshig gnas la dri ba ni 'di la gsan pas khyab ste /
e ma 'di ni spyod pa'i rgyud :
tshul bzhin dam tshig thub bya 'am :
zhes dris pa'i lan du dam tshig khas blang ba 'di'i rjes zlos mdzod /
kye ho :
slob dpon thabs mkhas dgongs su gsol :
gsang sngags dam tshig tshul bzhin bsrung :
mkhan po pha ma rje ltar mchod :
byang chub sems ni mi spang ngo :
mu stegs can la'ang smad mi bya :
rdo rje dril bu'i phyag rgya bzung :
lha sngags ting 'dzin gsum mi gtong :
kho na nyid bzhi 'bad pas bsgom :
zhes khas blangs pa la /
slar yang nan tan gyi tshul du mna' chu sbyin zhing rdo rje'i bro bor bar gdams pa ni /
e ma ho :
de ltar yin na skal bar ldan :
de phyir snying nas bro bor cig :
ces brjod la mna' chu sbyin /
de ltar gdams pa la rdo rje'i bro bor ba 'di'i rjes zlos mdzod /
i dan na ra kan :
zhes pas dam la bzhag nas /
de nas nang 'jug gi dngos gzhi ye shes dbab pa'i slad du dmigs pa 'di bzhin mdzod /
oM swa b+hA ba sogs /
khyed rang rnams kyi phung khams skye mched kyis mtshon pa'i ma dag pa'i snang ba thams cad mi dmigs te stong pa nyid du gyur /
stong pa'i ngang las paM las pad+ma dang a las zla ba'i dkyil 'khor gyi steng du /
sems nyid rnam par mi rtog pa'i ye shes hrIHlas pad+ma hrIHsa mtshan pa /
de las 'od zer 'phros 'dus yongs su gyur pa las khyed rang rnams skad cig gis 'phags pa thugs rje chen po pad+ma gtsug tor 'gro 'dul yid bzhin nor bu /
sku mdog dkar gsal zhal gcig phyag bzhi'i phyag dang po gnyis kyis thugs kar thal mo sbyar ba'i bar du yid bzhin gyi nor bu 'dzin cing /
g.yas 'og mas shel phreng dang /
g.yon 'og mas me tog pad+ma dkar po bsnams pa /
dar dang rin po che'i rgyan thams cad kyis brgyan cing zhabs rdo rje'i skyil mo krung du bzhugs pa'i gnas gsum yig 'bru gsum gyis mtshan pa las 'od zer 'phros pas /
bsgoms pa dang 'dra ba'i ye shes sems dpa'i tshogs bsam gyis mi khyab pa spyan drangs te sib sib thim pas rgyud byin gyis brlab par mos mdzod /
hrI:
bdag gi mgon po thugs rje can :
'gro ba'i don phyir spyan 'dren na :
sras dang slob ma'i tshogs dang bcas :
gnas 'di nyid du gshegs su gsol :
oM Ar+Ya lo ke shwa ra sa pa ri wA ra e h+ye hi badzra sa mA dza :
dzaHhU~M baM ho :
zhes yang yang brjod cing spos rol bcas byin dbab /
rdo rje spyi bor bzhag cing /
tiSh+Tha badzra :
zhes pas brtan par byas pa'i mos pa mdzod /
de nas rigs brtag pa'i phyir me tog 'bul bar gdams pa ni /
ho :
'di dus gsang ba'i sgor zhugs pa :
brtag pa'i me tog lha la 'bul :
zhes gdams pa la /
khyed rang rnams kyis kyang ye shes kyi lha la bzang ngan ma mchis mod /
rang gi las bsags pa'i lha de la 'bab par shog cig snyam du me tog de nyid rin po che gser gyi me tog tu mos pas /
dkyil 'khor la 'dor ba'i mos pa dang bcas dngos su tshom bu'i dkyil 'khor 'dir tshig 'di'i rjes zlos dang bcas te 'dor mdzod /
ho :
bskal pa gong nas lha mchog de dag la :
ye shes rig pa'i me tog 'di 'bul gyis :
'gyur med ye shes dkyil 'khor der babs nas :
thugs rje chen pos rjes su gzung du gsol :
puSh+pe pra tIts+tsha ho :
de ltar 'dor bas dbus su babs na rdo rje /
shar du de bzhin gshegs pa /
lhor rin chen /
nub tu pad+ma /
byang du las kyi rigs kyi thugs rje chen po'i rigs su mtshon pa yin la /
slar yang me tog gang la phog pa'i lhas me tog de nyid phyag gis bzhes te khyed rang rnams kyi spyi bor bcings pa dang lhan cig tu gsang ba'i mtshan yang byin par mos mdzod /
kye :
rig pa'i me tog phul ba'i byin rlabs kyis :
rang rig ye shes lha dang ngo 'phrod de :
ma 'ongs de bzhin gshegs pa dri ma med :
rtse gcig mi gtang ye shes sgrub par gyis :
de nas ma rig pa'i ling tog bsal ba'i slad du gsol ba 'debs pa 'di'i rjes zlos mdzod /
kye ho :
slob dpon thabs mkhas dgongs su gsol :
bdag gi ma rig mig phyes la :
gsang ba'i dkyil 'khor chen po ston :
rig rtsal lha dang sprad du gsol :
zhes gsol ba btab pa la brten nas /
slob dpon gyi thugs ka nas ye shes kyi 'od zer gser gyi thur ma lta bu byung nas khyed rang rnams kyi ma rig pa'i ling tog dang mig ras lhan cig tu bsal bar mos mdzod /
hrI:
sngon gyi rgyal ba rnams kyis ni :
ma rig mig ni phyes pa ltar :
'khor 'das so mtshams ling tog 'di :
ye shes thur mas dbye bar bya :
badzra dz+nyA na tsak+ShuHpra be sha ya phaTa?:
de nas slob dpon gyis /
b+h+rU~M pra be sha ya phaTa?:
ces brjod pas pho brang gi sgo bzhi shag gis phye nas /
khyed rang rnams slob dpon gyi lag gi rdo rje la 'jus te dkyil 'khor chen po'i nang du khrid pa'i mos pa bcas /
bcom ldan 'phags pa thugs rje chen po 'gro 'dul pad+ma gtsug tor lha lnga'i rten dang brten par bcas pa'i dkyil 'khor mngon sum bzhin du mjal ba'i mos pa mdzod /
ces pa tsam mam spro na rten dang brten pa rgyas par bstan /
slar yang slob dpon gyis spro ba bskyed pa ni 'di la gsan pas khyab ste /
e ma skal ldan rigs kyi bu :
da ni las dang skal bar ldan :
dus gsum sangs rgyas dngos dang mjal :
bskal pa du ma'i sgrib pa dag :
des dkyil 'khor du 'jug pa'i chos rnams song nas /
zhugs nas mngon par dbang bskur ba zhu ba'i slad du maN+Dal phul /
gsol ba 'debs pa 'di'i rjes zlos mdzod /
e ma 'dren pa bla na med :
dbang bskur ba ni bstsal du gsol :
zhes gsol ba btab pas /
slob dpon dang mdun bskyed kyi dkyil 'khor ba rnams kyi thugs ka nas 'od zer 'phros /
dbang gi lha nam mkha' gang bar spyan drangs /
slob dpon dang lhan cig pas bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur ba la brten nas /
sgrib gnyis bag chags dang bcas pa thams cad byang zhing dag ste sangs rgyas chos kyi sku 'grub pa'i skal pa can du byas par mos mdzod /
spros med don dam zlum po'i bum pa na :
rang byung thugs rje chen po zhu ba'i chu :
'dzin sems zhe sdang la sogs rnam par dag :
me long ye shes bum pas dbang bskur ro :
oM pad+ma uSh+NI Sha bi ma le hU~M phaTa?:
oM ma Ni pad+me hU~M:
oM sarba ta thA ga ta a b+hi She ka te sa ma ya shrI hU~M:
bdud rtsi'i rgyun gyis lus gang ba'i lhag ma spyi bor 'khyil pa las rigs kyi bdag po 'od dpag med kyis dbur brgyan pa la /
rin po che'i cod pan gyis dbang bskur bas sku dang ye shes phrin las dang bcas pa'i yon tan thams cad yongs su rdzogs shing sangs rgyas kyi gzugs sku mtshan dpes brgyan pa 'grub pa'i skal pa can du byas pa'i mos pa mdzod /
hrI:
skye med don dam snying po 'gag med las :
phyag mtshan lngas brgyan rigs lnga'i cod pan 'dis :
zhen sems nga rgyal ma lus ye nas dag :
mnyam nyid ye shes rigs lngas dbang bskur ro :
sngags mthar /
rat+na saM b+ha ba mu kuT a b+hi Shiny+tsa hU~M:
rdo rje dang dril bu phyag tu gtad pas sangs rgyas kyi thugs rnam par mi rtog pa'i ye shes dang /
gsung dbyangs yan lag drug cu 'grub pa'i skal pa can du byas pa'i mos pa mdzod /
ho :
khyod kyis rdo rje dril bu chongs :
thugs kyi dbyings su 'tshang rgya 'o :
sngags mthar /
badzra gaN+De a b+hi Shiny+tsa mi :
zhes brjod /
de nas rdo rje slob dpon du dbang bskur ba'i phyir /
khyed rang rnams seng ges btegs pa'i rin po che'i khrir 'khod pa'i steng du gdugs dkar po gser gyi yu ba can nam mkha' dang mnyam pa'i bla bre phub cing phyag tu glegs bam gtad nas /
'khor los sgyur ba'i rgyal po rgyal sar dbang bskur ba ltar khams gsum chos kyi rgyal po'i rgyal tshab tu mngon par dbang bskur ba'i mos pa mdzod /
ho :
deng phyin rdo rje slob dpon te :
phyag rgya gsum dang ma bral cig :
rang gzhan don la brtson par gyis :
zhes dang ye d+harmAHbrjod cing me tog 'thor /
des dbang gi dngos gzhi grub nas /
mtha' rten du /
rig sngags grub par byed pa bzlas lung /
mtshan med kyi rnal 'byor bsgom pa'i phyir rig gtad /
dge legs kyi 'byor ba spel ba'i slad du rdzas rtags sbyin pa rnams su yod pa las /
thog mar bzlas lung gi slad du slob dpon dang mdun bskyed kyi zhal nas sngags kyi phreng ba byung /
khyed rang rnams kyi rna ba g.yas pa nas zhugs /
snying ga'i sa bon la thim pas sngags kyi byin rlabs ma lus pa rgyud la zhugs par mos te sngags 'di gnyis kyi rjes zlos lan gsum mdzod /
oM pad+ma uSh+NI Sha bi ma le hU~M phaT:
oM ma Ni pad+me hU~M:
rig pa gtad pa ni /
de ltar lha sngags kyis mtshon pa'i dus gsum gyi rnam par rtog pa'i rjes su ma 'brang bar sems nyid gnyug ma'i dbyings su mnyam par zhog cig
/ces gdams /
shis par bya ba'i slad du bkra shis pa'i rdzas brgyad dang /
rtags brgyad rnams so so'i byed las grub pa'i dngos po can lag tu gtad pas dge legs kyi 'byor pa rgyas par spel ba'i mos pa mdzod /
hrI:
ma rig rnam dag ye shes me long mchog :
dug lnga'i gdung sel snying po zho yi zas :
nyon mongs gcong gzhil gi waM sman gyi phul :
phyi nang chos rnams dbang sdud li khri mchog :
rgyud dag gsang sngags 'bras spyod bilba'i 'bras :
rdo rje'i tshe mchog 'phel ba'i dUrba dang :
log smra kun bcom g.yas 'khyil chos kyi sgra :
bdud sde pham mdzad khro bo yungs dkar tshogs :
'di dag dbang bskur bkra shis ldan par shog :
oM mang+ga laM ku ru a b+hi Shiny+tsa mi :
hrI:
dpal be'u ye shes drwa ba che :
'khor lo phyogs lhung kun dang bral :
pad+ma chags med ye shes te :
rgyal mtshan rtog med bdud las rgyal :
gdugs mchog khor yug 'od gsal ba :
bum pa cir snang chos kyi gter :
chos dung grags stong gdangs rtsal can :
gser nya ye shes byang chub sems :
skal ldan rnams la dbang bskur bas :
bkra shis phun sum tshogs par shog :
oM aSh+Ta mang+ga laM a b+hi Shiny+tsa mi :
rjes 'brel du shis pa brjod pa ji ltar rigs pa dang bcas me tog gi char dbab /
de ltar 'phags pa thugs rje chen po 'gro 'dul pad+ma gtsug tor gyi dkyil 'khor du dbang bskur ba legs par thob pa'i phan yon ni /
'phags pa don yod zhags pa'i rtog pa chen po las /
don yod pa'i zhags pa pad+ma gtsug tor gyi snying po khro bo rigs kyi gsang sngags rim par phye ba gzungs sngags chen po snying po bcu po 'di lan gcig dran nam /
klog gam /
ming bzung ba'am dran nam /
lag na rdo rje dus tshigs gcig tu dran pa tsam gyis kyang /
des mtshams med pa byed pa /
mnar med par gzhol ba /
bskal par gnas pa'ang de yis rnam par dag par 'gyur la sdig pa dang sgrib pa bsags pa rnams zad par 'gyur /
lus yongs su dag cing dri ma med par 'gyur /
sgrib pa dang sdig pa dang bral bar 'gyur /
tshe 'phos nas kyang 'jig rten gyi khams bde ba can du brdzus te skye bar 'gyur /
tshe rabs su tshe rabs dran par 'gyur /
nam yang ngan 'gror 'gro bar mi 'gyur /
bskal pa bye ba 'bum phrag brgyad cur 'khor los bsgyur ba mchog tu 'gyur /
bskal pa bye ba 'bum phrag brgyad cur 'jig rten gyi khams bde ba can du bde ba myong bar 'gyur /
zhes sogs rgya cher gsungs pa ltar /
gzungs sngags zab mo 'di lan gcig tsam dran pas kyang phan yon de lta bu dang ldan na /
dbang bskur ba thob pa dang /
sgom bzlas bgyis pa sogs kyi phan yon bsam gyis mi khyab pa lta smos kyang ci dgos pas ston pa thugs rje can gyi gsung gis nam yang mi bslu ba'i phyir dad pa dang /
spro ba dang /
nges shes mchog tu bskyed nas rang rang gis nyams su len pa dang /
gzhan dag la 'chad cing ston pa la sogs pa'i sgo nas dal ba'i rten la snying po len pa'i thabs la 'bad par bya'o //
de lta bu'i phan yon chen po dang ldan pa'i dbang gi srog dam tshig dang /
sdom pa la bsrung sdom tshul bzhin du bya dgos par gdams pa'ang 'di la gsan pas khyab ste /
dkon mchog gsum dang bla ma ni :
gtsug tu khur zhing gsol bar bya :
pha ma grogs dang mdza' bo rnams :
bkur zhing dus mchod rnams la brtson :
mi dge mi spyod sha chang spang :
khrus dang gtsang sbra rnams la 'bad :
ces gdams pa la khyed rnams kyis kyang don de las 'da' bar mi bgyid do snyam pas mdor bsdus te 'dzin par khas blang ba 'di'i rjes zlos mdzod /
gtso bos ji ltar sogs /
rjes gtang rag gi maN+Dal /
lus longs spyod 'bul ba /
dge ba bsngo ba rnams spyi ltar byas nas slob ma rnams rang gnas su gtang ngo //
gsum pa rjes ni /
mchod pa zhal gsos la byin gyis brlab /
mchod bstod rgyas bsdus gang rigs dang /
ma rnyed yongs su ma tshang dang //
sogs kyi mthar yi ge brgya pa brjod cing bzod par gsol /
mdun bskyed rten yod na brtan bzhugs dang /
med na /
badzra muHsa ye shes pa rang gnas su gshegs /
rang dam tshig pa'i thugs rje chen por sogs sgrub thabs ltar bsngo smon bar bya zhing /
shis pa brjod pas mtha' brgyan no //
zhes pa'ang rang gzhan rnams la sman pa'i bsam pas /
gter chen bla ma mchog gi bka' drin las zab chos 'di nyid dang por thob pa'i skal bzang can mtsho skyes bla ma dgyes pa'i 'bangs mkhyen brtse'i dbang pos mdor bsdus snying por dril te sbyar ba'i dge bas sems can thams cad 'phags mchog thugs rje chen po'i go 'phang myur du thob pa'i rgyur gyur cig
/sarba dA shrI ya s+sid+d+hi rastu //
!
//thugs rje chen po pad+ma gtsug tor gyi sgo nas gshin po rjes su 'dzin pa'i cho ga gzhan phan myur lam zhes bya ba bzhugs so //
na mo gu ru lo ke shwa ra ya /
'phags pa thugs rje chen po pad+ma gtsug tor gyi sgo nas gshin po rjes su 'dzin pa'i tshul ni /
don yod zhags pa'i rtog pa chen po las /
sems can gang la la dag sems can dmyal bar gzhol bar shi ba dang /
dge slong gang la la bslab pa'i sdom pa dang /
tshul khrims kyi sdom pa ral pa dang /
mkhan po dang slob dpon la gus par ma byas par shi ba de'i don du bye ma gtsang ma blangs la lan bdun bzlas brjod byas nas dur khrod dam /
ro bsregs pa'am /
'chi sa der bye ma gtor bar bya'o //
gang dang gang na sems can gang dag gi rus pa yod sar bye ma gtor ma thag tu de dang der bye ma babs pa'i sems can dmyal ba'am /
yi dwags sam /
sha zar skyes pa'am /
gnod sbyin dang /
srin po'i skye gnas su skyes na de'i mod la tshe brjes nas thams cad mtho ris su gzhol bar 'gyur zhing /
nam yang sems can dmyal bar gzhol bar mi 'gyur ro //
zhes rgya cher bsngags pa ltar /
grub pa'i slob dpon pad+ma saM b+hA ba'i zhal lung las byung ba'i sgrub pa'i thabs dang rjes su 'brel bar cho ga shin tu mdor bsdus pa dang sbyar nas brjod par bya ste /
'di la gsum /
sbyor ba /
dngos gzhi /
rjes so //
dang po ni /
'di'i dkyil 'khor du dbang bskur ba thob cing dam tshig dang sdom pa rnam par dag pa /
bsnyen pa las su rung zhing snying rje chen po dang ldan pa'i slob dpon gyis gnas gtsang zhing yid dang mthun par /
stegs bu'i khar ras bris sam tshom bu'i dkyil 'khor gang rigs skabs dang sbyar ba'i dbus su many+dzi'i khar bum pa bcud ldan kha rgyan mgul chings dang bcas pa'i steng du dung chos dri bzang gi chus gang ba bzhag pa la gzungs thag rdo rje btags /
dbang bskur na de'i chas dang /
gzhan yang mchod gtor /
dkyil 'khor gyi lho phyogs su tshe 'das kyi rus bu'am /
gzugs byang ming yig sa bon ni :
lus ngag yid kyi rten yin te :
bag chags rten du dri gos sam :
zhes ji ltar rigs pa dang /
rang gi mdun du las bum sogs dgos pa'i yo byad thams cad 'du bya'o //
cho ga'i sbyor ba /
skyabs sems tshogs gsag sngon du 'gro bas /
mchod gtor /
oM ha ya grI ba hU~M phaT kyis bsang /
swa b+hA bas sbyang /
stong pa'i ngang las gnas khang 'og min pad+mo bkod pa'i zhing khams chen por gsal ba'i dbus su /
lha rdzas dang ting nge 'dzin las grub pa'i mchod gtor rnams dwangs shing thogs pa med pa nam mkha'i mtha' dang mnyam par gyur /
oM badzra ar+g+haM nas /
shab+da sarba pU dza AHhU~M/
zhes dang spro na mchod pa'i sprin gyi gzungs kyang bzla /
de nas bdag mdun lhan cig tu bsgrubs te ye shes pa mdun du phye zhing bzlas pa bya ba sogs sgrub thabs ltar gtor 'bul mchod bstod yan grub rjes /
bum pa dung zhal bcas bsang sbyang /
stong pa'i ngang las b+h+rU~M yig yongs gyur las //
rnam rgyal bum pa mtshan nyid yongs rdzogs steng //
dung zhal bdud rtsi'i bcud kyis gang ba'i dbus //
sna tshogs pad+ma 'dab bzhi'i ge sar la :
sogs nas /
mtshan pa gsal :
zhes pa'i mthar /
rang byung rdo rje gsum sogs sbrel /
spyan 'dren nas bstod pa yan sgrub thabs ltar byas la /
gzungs thag nas bzung ste /
rang gi thugs ka nas sngags kyi phreng ba byung /
gzungs thag la 'khril te dung zhal gyi lha'i thugs kar phog pas thugs rgyud bskul /
de rnams kyi sku las bdud rtsi'i rgyun dpag tu med pa babs pas dung zhal gang bar bsam la bzlas pa ci nus bya /
mthar dung zhal gyi lha 'od du zhu ba'i bdud rtsi bum pa'i chu dang ro gcig tu gyur par bsam la dung chu bum par blugs /
khyad par klung gi bye ma gtsang ma cung zad brngos par sngags mang du btab nas nus pa bstim /
las bum du skad cig gis rta mgrin dmar po g.yas dbyug pa dang /
g.yon zhags pa bsnams par gsal ba'i sku las bdud rtsi'i rgyun babs pas bum pa gang bar bsam la /
oM ha ya grI ba hU~M phaT/
ces ci nus bzla zhing /
mthar lha 'od du zhu ba'i chu nus pa dang ldan par bsam /
dbang bskur na bdag 'jug rgyas bsdus gang rigs blang /
gnyis pa dngos gzhi ni /
dmigs rten mdun du bshams par sbyong khrus kyi chas kyang 'du byas la /
bsang sbyang /
stong pa'i ngang las pad+ma zla ba'i gdan la ming byang nr-iHlas tshe 'das kyi gzugs kyi rnam pa ji lta bar gyur par bsam /
lcags kyu'i phyag rgya dang snying ga'i hrIHyig gi 'od kyis tshe 'das kyi rnam shes bkug par bsam la /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
ngan 'gro thams cad yongs su sbyong ba 'phags pa thugs rje chen po'i lha tshogs rnams kyi bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bden pa dang /
bden pa chen po'i byin gyi rlabs kyis tshe las 'das pa che ge mo'i rnam par shes pa khams gsum rigs drug gi gnas gang na gnas kyang skad cig gis 'dir mchis par gyur cig
/oM badzra A kar+ShA ya dzaH
zhes pas rnam shes dang /
sarba pA paM A na ya hU~M zhes pas sdig pa bkug
/dzaHhU~M baM hoHsa rnam shes a dkar po'i rnam pas rten la thim par bsam la gtor ma gsum rten la bskor zhing /
oM sarba big+h+nAn na mas+sarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba liM ta swA hA/
lan gsum /
ting lo dang changs bus bskor zhing /
oM sum+b+ha sogs lan gsum /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
ngan 'gro thams cad yongs su sbyong ba 'phags pa thugs rje chen po'i lha tshogs rnams kyi bden pa dang /
gsang sngags rig sngags gzungs sngags snying po phyag rgya ting nge 'dzin gyi bden pa dang /
bden pa chen po'i byin gyi rlabs kyis tshe las 'das pa che ge mo gson gyi dus su tshe la bar du gcod cing /
gshin gyi dus na sdig pa sbyong ba la bar du gcod pa'i gdon bgegs thams cad gtor ma 'dis tshims par gyis la dpag tshad dang rgyang grags su ma gnas par song zhig
/gal te mi 'gro na ye shes kyi rdo rje 'bar bas mgo bo tshal pa brgyar 'gas par 'gyur ta re /
zhes brjod cing /
gu gul gyis bdug
/yungs dkar gyis brab /
oM ha ya grI ba hU~M phaT dang /
sum+b+ha sogs bzla zhing /
rol mo dang bcas gtor ma phyir dor /
bdag mdun 'phags pa thugs rje chen po 'gro 'dul pad+ma gtsug tor du gsal ba'i thugs ka nas sngags kyi 'od zer me lce lta bu 'phros pas tshe 'das kyi sdig sgrib thams cad bsreg cing sbyang bar bsam la /
pad+ma gtsug tor gyi sngags bzlas pa'i bye mas brab cing /
oM pad+ma uSh+NI Sha dang /
spro na kun rig dang mi 'khrugs pa rdor sems sogs kyi sngags kyi mthar /
oM da ha da ha sarba na ra ka ga te he tuM hU~M phaTa?:
oM pa tsa pa tsa sarba pre ta ka ga te he tuM hU~M phaTa?:
oM ma tha ma tha sarba tir+Ya ka ga te he tuM hU~M phaTa?:
ces brjod /
de nas dkyil 'khor sogs rten gyi gzugs brnyan shar ba'i me long la khrus gsol zhing /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus gsol lo //
oM sarba ta thA ga ta a b+hi She ka te sa ma ya shrI hU~M/
rgyal ba'i sku gsung thugs mchog la //
nyon mongs dri ma mi mnga' yang //
tshe 'das sgo gsum sgrib sbyong phyir //
gtsang ma chab kyis sku khrus gsol //
oM sarba ta thA ga ta sogs /
khrus ras kyis phyi zhing /
de dag sku la mtshungs pa med pa'i gos //
gtsang la dri'i rab bsgos pas sku phyi 'o //
oM hU~M trAM hrIHAHkA ya bi sho d+ha na ye swA hA/
khrus khu slar yang bum par blugs pas rten la bkru zhing /
hrI:
'di ni pha rol phyin drug chu :
dug lnga'i sgrib pa sbyong mdzad cing :
phar phyin drug la legs 'god chu :
phar phyin chu 'dis dag gyur cig :
khrus legs mdzad la phyag 'tshal lo :
oM pad+ma uSh+NI Sha dang /
yi ge drug pa'i mthar /
sarba pA paM shAn+tiM ku ru swA hA:
zhes brjod /
de bzhin du /
'dod chags zhe sdang gti mug gsum :
'di dag 'jig rten dug gsum ste :
spyan ras gzigs dbang dug mi mnga':
dkon mchog bden pas dug bcom mo :
dug gsum rang bzhin dag gyur cig :
sa chu me rlung 'di dag ni :
dug gi pha ma yin pas na :
bden pa'i bden tshig 'di brjod pas :
dug rnams 'byung ba bzhi la thim :
tshe 'das dug ni dug med shog :
dkon mchog gsum gyi bden pa dang :
ting 'dzin sngags kyi byin rlabs kyis :
tshe las 'das pa 'di nyid kyi :
dug rnams ma lus dag gyur cig :
ces so so'i mtshams su gong gi sngags dang /
gzhan yang yi ge brgya pa sogs sgrib sbyong gi sngags ci rigs pa bzla zhing khrus bya /
me tog 'thor zhing /
byang chub snying por gshegs pa na //
sa dag rnam drug g.yos gyur cing //
bdud yid mi bder gyur pa des /
khyed la bde legs mdzad par gyur //
chos kyi 'khor lo bskor ba na //
'phags pa'i bden pa rnam gsung zhing //
thub pa'i snyan pa gang byung des /
khyed la bde legs mdzad par gyur //
yid 'phrog gang zhig mu stegs byed //
thams cad chos kyis pham mdzad cing //
tshogs kun dbang du mdzad pa des /
khyed la bde legs mdzad par gyur //
tshe las 'das pa'i gtsor byas pa'i sems can thams cad spang bya mi mthun pa'i phyogs thams cad las rnam par rgyal te shin tu bkra shis par gyur cig
/ces brjod /
tshe 'das nyid sgo gsum gus pa chen pos bla ma dang dkyil 'khor gyi lha la phyag 'tshal zhing skyabs su 'gro bar bsam la /
sangs rgyas thams cad 'dus pa'i sku
/rdo rje 'dzin pa'i ngo bo nyid //
dkon mchog gsum gyi rtsa ba ste //
bla ma rnams la phyag 'tshal lo //
mgon po thugs rje che ldan pa //
thams cad mkhyen pa ston pa po //
bsod nams yon tan rgya mtsho'i zhing //
de bzhin gshegs la phyag 'tshal lo //
dag pa 'dod chags bral ba'i rgyu //
dge bas ngan song las grol zhing //
gcig tu don dam mchog gyur pa //
zhi gyur chos la phyag 'tshal lo //
grol nas grol ba'i lam yang ston //
bslab pa dag la rab tu gus //
zhing gi dam pa yon tan zhing //
dge 'dun la yang phyag 'tshal lo //
sangs rgyas kun gyis rab tu bsngags //
yon tan dam pas brgyan pa po //
spyan ras gzigs zhes mtshan gsol ba //
rtag par brtse la phyag 'tshal lo //
phyag byar 'os pa thams cad la //
zhing rdul kun gyi grangs snyed kyi //
lus btud pa yis rnam kun tu //
mchog tu dad pas phyag 'tshal lo //
phyogs bcur bzhugs pa'i bla ma dang //
mchog gsum zhi khro rab 'byams kyi //
dkyil 'khor lha tshogs thams cad la //
de ring snying nas bdag skyabs mchi //
mgon po thugs rje che rnams kyis //
'khor ba'i sems can bdag lta bu //
bar do'i gnas na mgon med cing //
'jigs pas mnar ba bdag la dgongs //
thog med dus nas spyad pa yi //
las ngan sgrib pas bcings pa bdag
/mtha' med 'khor ba'i sdug bsngal las //
bde chen gnas su drang du gsol //
bar do'i 'jigs pa gshin rje'i 'phrang //
nyam nga'i gnas su 'khyams pa'i 'gro
/nyon mongs gdung bas gzir ba rnams //
byams pa'i thugs rjes bskyab tu gsol //
ces gdung ba drag pos skyabs su gsol bas las ngan pa'i sgrib pa bsrab cing dbang bskur ba'i snod du rung bar bsam la /
mtshams sbyor rgyas bsdus gang rigs dang bcas maN+Dal nas brtsam ste gtang rag bar dbang chog bzhin bskur ba'am /
dbang bskur mi byed na zas bsngo la 'jug
/gang ltar yang tshe 'das 'phags pa thugs rje chen po 'gro 'dul pad+ma gtsug tor gyi skur gyur pa la 'dod yon rgya mtsho'i sprin gyis mchod par bsam la /
mdun du bza' btung sna tshogs bshams pa yang bsang sbyang /
stong pa'i ngang las lha rdzas dang ting nge 'dzin las grub pa'i 'dod yon rnam pa thams cad nam mkha' mdzod kyi 'khor lo'i sprin chen por gyur /
na maHsarba ta thA ga te b+h+yo bi shwa sogs lan gsum gyis brlab /
oM:
thams cad nam mkha'i mdzod bzhin du :
zag pa med pa'i longs spyod ni :
'dod yon rgya mtsho'i sprin chen po :
bzhes shig bde ba chen por bzhes :
oM badzra rU pa shab+da g+han+d+he ra sa spar+she AHhU~M:
spro na /
'dod yon zhes par /
gzugs mdzes /
sgra snyan /
dri zhim /
ro bcud /
reg 'jam zhes dang /
oM badzra rU pa AHhU~M:
sogs kha phral te sbyar bas mchod /
chos bshad cing lam bstan sbyong ni /
nyon cig tshe 'das rigs kyi bu :
'khor ba'i gnas rigs gar skyes kyang :
sdug bsngal gsum gyi rang bzhin yin :
de la ma chags ma zhen par :
byang chub mchog tu sems bskyed nas :
chos nyid bden pa dran par gyis :
lam lnga rang bzhin med pa ste :
sgyu ma lta bu'i ngang du rdzogs :
'od gsal snying po yid kyi lus :
pad+mo bkod pa'i zhing du song :
snang ba mtha' yas ye shes dang :
dbyer med mngon par byang chub shog :
tshe las 'das pa'i rnam shes a thung gi rnam pas spyi bo nas thon bde ba can gyi zhing du song ste snang ba mtha' yas kyi thugs kar thim par bsam la /
a a a phaTa? ces brjod la chos nyid bsam gyis mi khyab pa'i ngang du mnyam par bzhag
/de las ldang ba'i tshe rus pa yin na zhi ba'i sbyin sreg gis sbyang zhing /
byang bu yin na /
rnam shes gshegs pa'i byang bu sdig sgrib dang lhan cig tu ye shes kyi mes bsregs par bsam la me sbar zhing /
a :
'od gsal stong nyid dbyings kyi ngang :
rig pa ye shes snang ba yis :
tshe 'das nyon mongs bag chags kun :
rang byung chos sku'i klong du bsreg :
a a a :
zhes dang /
oM pad+ma uSh+NI Sha bi ma le hU~M phaT:
ag+ni dz+wa la raM zhes pas sbyangs pa'i thal ba dri zhim po'i chus brdzis pa'i 'jim pa dang sbyar la sngags bzla bzhin du sAts+tsha gdab /
nang du pad+ma uSh+NI Sha'i gzungs gzhug par bya ste /
rtog pa las /
yang na gro ga la bris te mchod rten gyi nang du bcug pa'i gnas der rkang gnyis pa'am /
rkang pa bzhi pa dag nye bar 'ong ba de dag thams cad grib ma phog pa tsam gyis sdig pa dang sgrib pa thams cad rnam par dag cing thams cad mtho ris su gzhol bar 'gyur ro //
zhes gsungs so //
oM AHhU~M zhes sangs rgyas thams cad kyi rdo rje gsum dang dbyer mi phyed pa'i chos sku'i rten du gyur par bsam la /
su pra tiSh+Thas rab tu gnas /
bsngo smon rgyas par bya ba'am /
'jam dpal dpa' bos sogs shwa lo ka gnyis kyis dge ba'i rtsa ba byang chub tu bsngo /
rgyal ba'i dkyil 'khor bzang zhing sogs kyis smon lam gdab cing /
sangs rgyas sku gsum brnyes pa'i sogs kyis bden pa'i stobs brjod par bya'o //
gsum pa rjes ni /
mchod pa rnams kha gsos la bsang sbyang byin gyis brlab /
sgrub thabs ltar mchod bstod gsol ba gdab /
ma rnyed yongs su ma tshang dang //
sogs kyis nongs pa bshags /
yig brgyas lhag chad kha bskang /
mdun gyi ye shes pa rten yod na /
oM/
'dir ni rten dang sogs brtan bzhugs dang /
med na /
badzra muHsa rten dang brten par bcas pa rang bzhin gyi gnas su gshegs /
rang dam tshig pa'i thugs rje chen por sogs nas bsngo smon bar sgrub thabs ltar dang /
che ba'i che mchog sogs shis pa brjod pa ci rigs pas me tog gi char dbab par bya'o //
de ltar bgyis pa'i phan yon kyang /
o rgyan rin po che'i rdo rje'i gsung las /
de ltar bdun phrag la sogs par :
bsnyen rdzogs nus ldan snying brtse ba'i :
slob dpon rnal 'byor ldan pas bya :
mtshams med spyad pa'i 'gro ba yang :
ngan song rmi lam ltar mthong nas :
mtho ris gnas su nges 'drongs na :
dge ba'i sa bon ldan pa dag :
bde 'gror skye ba smos ci dgos :
dad dang dam tshig srung ba ni :
dag pa'i zhing du dbugs 'byin byed :
ces gsungs so //
zhes pa'ang bar do'i 'gro ba rlung sems kyi gzhan dbang can dag la shin tu sman pa'i bsam pas /
rje gter chen bla ma'i bka' drin las zab chos 'di nyid thog mar thos pa'i skal pa bzang po can mtsho skyes bla ma dgyes pa'i 'bangs mkhyen brtse'i dbang pos gter gzhung ris mthun pa'i rdo rje'i gsung dang /
tshad ldan gyi gzhung las nye bar bsdus te sbyar ba'i dge bas 'gro kun 'phags pa snying rje chen po'i ye shes kyi sku myur du thob pa'i rgyur gyur cig
/sarba dA mang+ga laM/
sid+d+hi rastu //

//
