@#//
sbas yul lam yig pad+ma dkar po las gsungs pa'i gu ru rdo rje gro lod zhi drag gi sgrub thabs dbang chog dang bcas pa smin grol bcud dril ces bya ba bzhugs so //
mi 'gyur dbyings kyi thig le che //
'chol ba'i rnam 'gyur drag po yis //
gdul dka' tshar gcod rjes 'dzin mkhan //
gus pas bsnyen la byin rlabs stsol //
bla ma zhi drag bskyed bzlas bye ba brgya phrag gi snying po bcud du dril ba 'di nyid kyi smin byed bsgrub par 'dod pas byin chags pa'i gnas su yar mar gyi tshes bcu la babs pa'i tshe /
stegs bur maN+Dal dri bzang gis byugs par 'bru'i tshom bu gtso 'khor lnga bkod pa'i steng du khri'u la dpal gtor zur gsum pad 'dab me ris brgyan pa la gro lod kyi sku rten dang dar gdugs dmar po phub pa bsham /
g.yas g.yon du rnam bum dang las bum /
mdun du hU~M yig kha dog lnga tsaka li tha dad re rer bris pa dang /
rgyab tu sna tshogs rdo rje /
g.yas zur du rdo rje rtse dgu
/g.yon zur du lcags phur hU~M yig gis mtshan pa /
mdun du rak+sha'am thod phreng gang rung dang bcas pa'i dbang rdzas /
mchod gtor spyi mthun /
spro na tshogs gtor rgyas pa'ang bsham par bya'o //
de nas sgrub thabs ltar nyams su blangs te rang byung snang srid gzhir bzhengs kyi dkyil 'khor sgrub pa ni /
tshig bdun dang 'ja' tshon gsol 'debs sngon du 'gro bas /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba sgrol bar dam bca' 'o :
lan gsum gyis skyabs sems bya /
rang sems gnyug ma bzo med ka dag blo 'das kyi ngang nas /
oM AHhU~M/
gsum /
oM ni 'gag med rig pa'i rtsal //
AHni ye stong mtha' dang bral //
hU~M ni zung 'jug blo las 'das //
cir snang chos nyid 'khor lo 'o //
zhes don dran pa ni sngon 'gro'i las rim mtha' dag gi dang po'o //
de nas thog mar zhi bar bsnyen pa ni /
hU~M hU~M hU~M:
kun gzhi sems nyid 'od gsal ni :
rgyu las ma byung dngos 'dzin bral :
rkyen gyis ma skyes lhun grub sku :
'ja' 'od lnga ldan zhing khams su :
gu ru pad+ma thod phreng rtsal :
mnyam nyid bde yang a tsar+Ya :
dbu skra lcang lo thor cog bsgrengs :
gcer bu gzi mdangs ras gzan gsol :
rdo rje gdengs shing thod rdzas bsnams :
g.yon du kha T+wAM yu ba dmar :
zhi ma khro 'dzum skyil krung bzhugs :
thig le 'od kyi zer thag bsgrengs :
bde drod rang 'bar zil 'od ldan :
ma bcos rang bab gsal stong 'char :
gnas gsum yig 'bru gsum gyis mtshan :
dus gsum bde gshegs thams cad kyang :
rang 'dra'i tshul du thibs kyis byon :
dzaHhU~M baM hoHgnyis med bstims :
slar yang rigs lnga yab yum gyis :
bdud rtsi bum lnga'i chu yis bkrus :
sgo gsum tha dad sgrib sbyangs shing :
chu lhag thor tshugs snang mthas brgyan :
gzugs snang sgyu 'phrul gsal stong nyid :
kun nas kun kyang rang rig lha :
tsit+ta 'dab brgyad gdan steng du :
hU~M yig mtha' skor sngags phreng ni :
g.yas skor 'od kyi phreng bar brgyud :
gu ru pad+ma sid+d+hi hU~M:
gsang sngags yi ge bdun pa ni :
ngag bcad 'bru 'bum bzlas pa na :
sid+d+hi rnam gnyis tshe 'dir thob :
ces sogs phan yon dpag med gsungs pas ci 'grub bzla /
gnyis pa khro bor sgrub pa ni /
oM AHhU~M:
snod bcud thams cad thig le nyag gcig snang ba 'gag med du :
oM oM oM:
ye nas stong zhing bdag med ngos bzung dang bral ba :
AHAHA:
gsal stong zung 'jug gi rang bzhin lhun grub chen po :
hU~M hU~M hU~M:
chos nyid rnam par dag pa'i ngang nas ma bcos lhun grub pad+ma thod phreng rdo rje gro lod rtsal :
sku mdog dmar smug :
zhal la tsho 'brum 'thor ba :
spyan gsum sdang mig nam mkha'i dbyings la zur gzigs hrig ge :
ljags 'dril am gtsig gis 'brug sgra sgrog pa :
ag tshom dang smin ma la me 'bar ba :
dbu skra kham nag gyen du brdzes te :
phyag g.yas gser gyi rdo rje rtse dgu raM dang hU~M dgus mtshan pas dngos po thams cad skad cig gis 'joms pa :
g.yon pas lcags phur sku gsum gyi ngo bo gang la gsor kyang gnyis med rang bzhin gyis 'dul ba :
thabs shes dbyer med kyi zhabs brkyang bskum gar stabs lings ling mdzad pas bdud dang bar chad zil gyis mnan pa :
rus pa dang rin po ches brgyan cing :
chos gos dmar po gser gyi drwa mig 'od zer 'bar ba 'cham stabs su gsol ba :
rngam brjid shin tu khros pa ye shes kyi me'i tshwa tshwa 'khyug cing :
'ur chom gyi hU~M sgra 'brug ltar sgrog pas :
khams gsum 'jig rten thams cad rang dbang med pa 'dar phril phril :
snang ba thams cad rang 'od las grub pa'i 'ja' zer khro lod kyi rang bzhin :
'od gong khyab bdal lhun grub tu gyur :
thugs kar nyi ma'i dkyil 'khor gyi steng du hU~M dmar po las hU~M dmar nag dpag tu med pa nam mkha' la 'phros :
bar snang la zug :
sa gzhi la bkram :
phyogs mtshams ris su med pa hU~M sgra'i rang bzhin du gyur :
snang srid thams cad ngo bo rang rig rdo rje khro lod yin pa la /
rnam pa hU~M yig rang sgra sgrog pa'i tshul gyis mer gyis gang /
'khor 'das kyi dngos po ma lus pa rdo rje khro lod /
gsung grags stong hU~M sgra
/thugs ma bcos khyab gdal gsum gyi rang bzhin 'ba' zhig tu ye rdzogs lhun grub chen por gsal ba'i ngang nas /
oM AHhU~M/
chos sku snang ba mtha' yas la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/
hU~M hU~M hU~M/
hU~M hU~M hU~M/
hU~M hU~M hU~M hU~M hU~M hU~M hU~M/
hU~M hU~M hU~M hU~M hU~M hU~M hU~M/
hU~M sgra sum bsgril bdun bsgril sbyar bas bdun gsum nyer gcig tu bzlas pa 'di ltar 'og gi bar mtshams rnams la'ang 'gre shes par bya'o //
longs sku thugs rje chen po la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/\u0f8e\u0f8e
sprul sku pad+ma thod phreng la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/\u0f8e\u0f8e
mkha' 'gro bde chen rgyal mo la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/\u0f8e\u0f8e
nyang ban ting 'dzin bzang po la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/\u0f8e\u0f8e
rig 'dzin 'ja' tshon snying po la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/\u0f8e\u0f8e
drin can rtsa brgyud bla ma la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/\u0f8e\u0f8e
yi dam zhi khro rab 'byams la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/\u0f8e\u0f8e
mkha' 'gro dam can rgya mtsho la gsol ba 'debs so //
rdo rje gro lod kyis byin gyis rlobs mdzod cig
/gu ru pad+ma sid+d+hi hU~M/
hU~M hU~M hU~M/
hU~M hU~M hU~M/
hU~M hU~M hU~M hU~M hU~M hU~M hU~M/
hU~M hU~M hU~M hU~M hU~M hU~M hU~M/
zhes sum bsgril bdun bsgril gyi bzlas pa ci 'grub bya ba ni bdag mdun bum gsum dkyil 'khor sgrub mchod 'dzab bsnyen spro bsdu bdag 'jug blang ba la sogs las rim mtha' dag gcig char du 'grub pa'i zab gnad yin no //
de nas dbang rab snod ldan gyi slob ma gang yod rnams las bum gyis khrus nas dbyung zhing /
gral du 'khod pa dang yig brgya bzlas la nyams chag bshags /
gnyis 'dzin bgegs rigs gdod nas ma skyes shing phyin chad 'byung ba med pa'i don dran pas /
oM AHhU~M:
ma bcos lhun grub ka dag la :
lha dang 'dre yi ming yang med :
dag dang ma dag rang snang 'di :
'gags med gsal mdangs ngo bo stong :
bgeg dang bar chad rang sems yin :
oM AHhU~M hrIHsarba sid+d+hi pha la hU~M:
snang srid zhing khams lha ru gsal :
dug gsum sku gsung thugs su gsal :
dug lnga ye shes lnga ru gsal :
'khor ba myang 'das bdag gzhan med :
rang bzhin lhun grub mtshams bcad do :
swa b+hA ba shud+d+haHsarba d+harmAHswa b+hA ba   shud+d+ho\u0f85 haM:
d+harma badzra rak+Sha :
zhes gsal btab /
sems bskyed gsal 'debs dang /
chos bshad khyad par /
de'ang phyogs bcu dus bzhi'i rgyal ba ma lus pa'i thugs rje nus mthu mdzad phrin yon tan thams cad gcig bsdus su byin gyis brlabs nas 'gro ba 'dren par mngags pa gu ru rin po che pad+ma 'byung gnas zhes sku gsum ston pa'i zhing khams rab 'byams rgya mtshor mtshan dang sku'i rnam 'gyur gcig tu ma nges shing /
sna tshogs sgyu 'phrul drwa ba'i rol mos 'khor ba ji srid de srid du 'gro ba'i don mdzad pa las /
zhing 'dir yongs su grags pa'i gu ru mtshan brgyad kyi ya gyal /
legs sbyar skad du kro d+ha lo kot+ta ra ste khro bo 'jig rten mchog ces 'jig rten gyi khams na che btsan 'gran zla dang bral ba'i ye shes kyi khro rgyal chen po'i skur bstan pa /
sgra de zur chag pa'i nges don mdo sngags zung 'jug gi sku'i chas las rdo rje gro bo lod de 'chol ba'i khro rgyal chen po 'di ni /
slob dpon chen pos thog mar bsam yas kyi sa gzhi 'dul ba'i skabs dang /
bar du bdud blon rnams kyis sku la tho brtsam pa'i dus dang /
mthar rnga yab pad+ma 'od du gshegs kar mon spa gro stag tshang seng ge phug pa sogs khams bod kyi stag tshang ming can bcu gsum du bdud 'dul rdo rje gro lod rtsal gyi skur bzhengs nas /
mi dang mi ma yin gdug cing gtum pa thams cad tshar bcad cing rjes su bzung nas dam la bzhag pas mtshon /
bod yul gyi gdul bya mi srun pa rnams 'dul ba'i sku'i bkod pa ni 'di kho nar bstan pa shas che zhing /
de'i sgrub thabs gdams ngag zab mo rgyas bsdus ci rigs pa skal ldan rje 'bangs rnams la bstsal cing phyi rabs kyi don du gter kha du mar sbas pa las /
'di ni sbas pa'i gnas chen pad+ma bkod kyi zhing sogs bgrod pa la bar chad sel ba'i cha rkyen du dgongs nas /
gnas kyi lam yig lung bstan /
gu ru'i sku tshab pad+ma bshes gnyen /
myong grol skye bdun gyi sha sogs dang lhan cig gu ru'i sgrub gnas lkog 'phrang phug tu skal dman la sbas pa'i gter rgyas btab pa /
sprul pa'i rig 'dzin chen po 'ja' tshon snying pos spyan drangs shing ngo mtshar ba'i cho 'phrul bcas skal ldan rnams rjes su bzung zhing rim par spel ba'i smin byed zab mo bsgrub pa la sogs kyis mtshams sbyar nas maN+Dal 'bul du gzhug
/bla ma sangs rgyas kun 'dus rig 'dzin rdo rje gro lod dngos su mos pas thal mo me tog bcas gsol ba 'debs pa 'di'i rjes zlos mdzod /
ho :
bla ma bde gshegs thams cad kyi :
ngo bo pad+ma thod phreng rtsal :
bdag cag 'dir 'dus dad ldan la :
sid+d+hi dngos grub rnam gnyis stsol :
lan gsum zhus pa'i lan du bla mas /
ho :
skal ldan skyes bu khyed rnams kun :
dal 'byor thob pa grangs mang yang :
gsang sngags zab mo'i sgor zhugs dkon :
deng nyid bsod nams tshogs las byung :
slar yang zab mo'i gdams ngag nyon :
sdug bsngal 'khor ba'i rgya mtsho las myur du nges par 'byung ba'i blo dang /
nges legs byang chub kyi go 'phang don du gnyer ba'i 'dun pa drag po sngon du 'gro bas /
don de bzhin 'grub pa'i skyabs dang re sa dkon mchog rin po che las gzhan du ma mchis pas dkon mchog kun 'dus dpal ldan bla ma la skyabs zhu ba'i 'dun pas 'di'i rjes zlos /
na mo :
bla ma bde gshegs sogs gsum /
rang nyid 'ba' zhig zhi bder 'khod pas mi chog
/khams gsum 'gro ba mtha' dag pha ma sha stag yin pas 'di dag srid pa'i rgya mtsho las sgrol ba'i khur khyer te theg chen byang chub sems kyi spyod pa la bslabs nas rang gzhan don gnyis bsgrub 'dod kyi blos 'di'i rjes zlos /
sems bskyed 'gro ba sogs /
byang chub sgrub pa la gegs su gyur pa 'khor ba thog med nas bsags pa'i las nyon bag chags sgrib tshogs ci mchis pa thams cad deng 'dir lha dang bla ma dbyer med kyi spyan sngar snying nas mthol zhing bshags la /
deng phyin chad 'di nas byang chub kyi 'bras bu mchog ma thob bar du sgo gsum gtan gyi 'dun ma dang bcas pa bla ma'i spyan sngar ltos med du 'bul ba'i 'dun pa rtse gcig mdzod la 'di'i rjes zlos /
na mo bde gshegs spyan snga ru //
sngon chad bag med las nyon sgrib //
mthol bshags byang bar mdzad du gsol //
phyin chad sgo gsum nyid la 'bul //
legs nyes thams cad khyed rang shes //
zhes zhu /
bla med rdo rje theg pa'i smin grol gyi sgor zhugs pa la sgo gsum dkyil 'khor gsum ldan du bsgrubs nas ye shes rdo rje mi zad rgyan gyi 'khor los sku gsum dbyer med kyi go 'phang mngon du bya ba nyid mchog tu zab pa'i lam yin pas /
snang srid bla ma'i dkyil 'khor ye gdod ma nas yin pa la yin par gsal 'di ltar du thob cig
/oM AHhU~M/
zhes brjod pa'i rten 'brel sgyu 'phrul las /
bdag rdo rje slob dpon ni rje btsun pad+ma thod phreng he ru ka'i cha byad rus rgyan thor tshugs can /
stag sham dang ras kyi na bza' gsol zhing rdo rje thod pa kha T+wAM bsnams nas snang srid zil gnon gyi lta stangs mdzad pa'i skur gsal /
khyed rang rnams kyang skad cig dran rdzogs su bdud 'dul rdo rje drag po rdo rje khro lod rtsal sku mdog dmar smug aM gtsig ag tshom can /
spyan gsum khro bo'i sdang mig phyogs bcur gzigs pa /
dbu skra kham ser gyen du 'khyil zhing smin ma ag tshom las me 'bar ba /
snyan la dung gi wang mig dang sku la rus pa'i rgyan drug gis spras pa /
dar ngur smrig gi sham thabs dang dar dmar gyi chos gos gser gyi pa tra ris can lhab lhub tu gsol ba /
phyag g.yas rdo rje rtse dgu dang g.yon pas lcags phur me'i tshwa tshwa 'phro ba bsnams nas gnod byed bdud kyi snying la gzir zhing /
sku gar stabs su ling nge /
'gying thabs su log ge
/mchong stabs su ldem me ba'i zhal nas hU~M gi sgra dbyangs sgrog cing rab 'jigs bskal pa'i me phung gi klong na gzi brjid kyi dpal du 'bar bar gsal ba'i thugs kar hU~M yig dmar gsal las 'od 'phros pas /
lho nub rnga yab zangs mdog dpal ri pad+ma 'od kyi pho brang du rang byung pad+ma'i rgyal po'i thugs dam gyi rgyud bskul bas skal ldan byin gyis rlob pa'i phrin las dus la babs par gzigs nas /
bsgoms pa ji lta ba'i cha byad can dpa' bo mkha' 'gro grangs med pa'i 'khor gyis bskor ba nam mkha'i lam nas bya rgod gzan la babs pa bzhin byon te khyed rang rnams la thim pa'i mos pa mdzod cig
/ces dmigs pa sprad la tshig bdun gsol 'debs dang badzra gu ru'i 'dzab dbyangs /
spos dang rol mo sogs kyis ye shes dbab cing bstim /
su pra tiSh+Tha brjod la me tog 'thor zhing rab tu gnas par bya'o //
de nas rnam bum thogs la /
bum pa'i nang du gu ru pad+ma thod phreng he ru ka'i cha byad stong gsal 'od skur bzhugs pa'i sku gsung thugs las 'od zer dkar dmar mthing gsum 'phros nas khyed kyi gnas gsum du thim pa'i dmigs pa mdzod cig
/hU~M:
brda dbang bum pa'i dkyil 'khor 'dis :
rigs kyi bu la dbang bskur bas :
sgo gsum dri ma bag chags dag :
thod phreng rtsal dang dbyer med shog :
gu ru pad+ma sid+d+hi hU~M/
hU~M hU~M hU~M/
hU~M hU~M hU~M/
hU~M hU~M hU~M hU~M hU~M hU~M hU~M/
hU~M hU~M hU~M hU~M hU~M hU~M hU~M/
zhes gnas gsum du gtug cing bum chu'ang sbyin /
'di sogs dbang bskur phyi ma rnams kyi bar mtshams thams cad du bzlas pa'i skabs su bshad pa ltar hU~M sgra sum bsgril bdun bsgril gyi dzapa? dbyangs bya dgos so //
des gu ru zhi ba'i dbang dang byin rlabs yongs rdzogs su thob pa yin pas /
thod phreng rtsal gyi bsnyen sgrub las sbyor gang byed kyang bar chad med cing 'grub myur ba yin no //
sgrub gtor sku rten bcas thogs la /
sgrub gtor sku rten bcas pad+ma drag po rdo rje gro lod rtsal dngos su gsal ba spyi bor bzhag pas /
sku las rang 'dra'i sku gnyis pa 'od kyi rang bzhin can re byung nas khyed rang rnams la thim pa'i mos pa mdzod cig
/hU~M:
sgyu 'phrul sku gzugs ba liM dbang :
rigs kyi bu la byin 'beb na :
snang stong rdo rje'i sku 'grub nas :
kun khyab kun byed dbang thob shog :
gu ru pad+ma sid+d+hi hU~M/\u0f8e\u0f8e
zhes spyi bor bskur zhing hU~M 'dzab gong bzhin bya'o //
bgrang phreng thogs nas /
rigs kyi bu rnams la phreng ba lag tu gtad pa dang dus mtshungs par /
bdag slob dpon gyi ljags las hU~M yig gi phreng brgyud byung ste khyed kyi ngag la thim pa'i mos pa mdzod /
hU~M:
brjod bya'i tshig dbang hU~M 'di yin :
bde gshegs kun gyi yang snying ste :
rigs kyi bu la hU~M bstims pas :
grags stong tshangs dbyangs dbang thob shog :
gu ru pad+ma sid+d+hi hU~M/\u0f8e\u0f8e
hU~M dbyangs bya zhing phreng ba 'dren du gzhug
/rdo rje rgya gram snying gar bzhag la /
thugs kyi rten sna tshogs rdo rje snying gar bzhag pa tsam gyis /
rigs 'dus pad+ma drag po gro lod rtsal gyi thugs mchog dri bral gdod ma'i ye shes kyi don mngon du gyur pa'i mos pa mdzod /
hU~M:
phrin las bzhi 'grub rgya gram dbang :
rigs kyi bu la 'di bskur bas :
rig pa'i rtsal dbang thob gyur nas :
thod phreng rtsal dang dbyer med shog :
gu ru pad+ma sid+d+hi hU~M/\u0f8e\u0f8e
zhes bskur zhing hU~M 'dzab bya'o //
de lta bu'i dbang gis khyed kyi sgo gsum gu ru'i sku gsung thugs kyi ngo bor byin brlabs nas /
phyag mtshan 'di bzhin gtad pas /
skyes bu dpa' bo la go mtshon sprad pa ltar /
che ba'i yon tan rdzogs shing phrin las thogs med 'grub par gyur pa'i mos pa mdzod cig
/rdo rje lag pa g.yas su bzhag la /
hU~M:
gser gyi rdo rje rtse dgu 'di :
nam yang 'bral med 'chang bar bya :
don la rang rig rang gsal brda :
thabs shes dbyer med dbang thob shog :
gu ru pad+ma sid+d+hi hU~M/\u0f8e\u0f8e
lcags phur g.yon du gtad la /
hU~M:
sku gsum rang bzhin lcags phur 'di :
rigs kyi bu la 'di gtad pas :
phyi nang bar chad rdul du rlog :
dug gsum sgrol ba'i dbang thob shog :
gu ru pad+ma sid+d+hi hU~M/\u0f8e\u0f8e
de ltar sku gsung thugs yon tan phrin las kyi dbang bskur nas /
da ni rgyal ba kun gyi ye shes gcig bsdus snying po hU~M gi dbang bskur ba yin pas /
khyed rang rnams gu ru drag po gro lod rtsal du gsal bzhin pa'i spyi bo mgrin pa snying ga lte ba gsang gnas rnams su sangs rgyas thams cad kyi sku gsung thugs yon tan phrin las gcig tu 'dus pa'i rang bzhin hU~M yig dkar dmar mthing ser ljang gu 'od 'bar ba la /
bla ma'i gnas lnga nas hU~M yig kha dog lnga rim gyis 'phros /
khyed rang gi gnas lnga'i hU~M yig so sor thim /
de las hU~M yig so so'i mdog mtshungs grangs med pa 'phros pas snang srid thams cad hU~M yig kha dog lnga ldan gyis shigs shig mer mer gang ba'i ting nge 'dzin mdzad par zhu /
hU~M dkar gyi tsakli spyi bor bzhag la /
de nas spyi bor yi ge hU~M:
dkar po shel ltar gsal 'tsher can :
de bzhin snang srid yid yul kun :
hU~M dkar dri med 'od zer 'bar :
hU~M las hU~M 'phros hU~M sgra sgrog :
ces hU~M dkar spyi bor bstim zhing hU~M nyer gcig gi 'dzab dbyangs bya'o //
hU~M dmar mgrin par bzhag la /
de nas mgrin par yi ge hU~M:
dmar po bye ru'i mdog ltar 'tsher :
de bzhin snang srid yid yul kun :
hU~M dmar dri med 'od zer 'bar :
hU~M las hU~M 'phros hU~M sgra sgrog :
hU~M dbyangs bya /
hU~M mthing snying gar bzhag la /
de nas snying gar yi ge hU~M:
sngon po nam mkha'i mdog lta bu :
de bzhin snang srid yid yul kun :
hU~M sngon dri med 'od zer 'bar :
hU~M las hU~M 'phros hU~M sgra sgrog :
hU~M dbyangs bya /
hU~M ser lte bar bzhag la /
de nas lte bar yi ge hU~M:
ser po gser ltar gsal 'tsher can :
de bzhin snang srid yid yul kun :
hU~M ser dri med 'od zer 'bar :
hU~M las hU~M 'phros hU~M sgra sgrog :
hU~M dbyangs bya /
hU~M ljang gsang bar bzhag la /
de nas gsang bar yi ge hU~M:
ljang gu ma rgad gsal 'tsher can :
de bzhin snang srid yid yul kun :
hU~M ljang dri med 'od zer 'bar :
hU~M las hU~M 'phros hU~M sgra sgrog :
hU~M dbyangs bya /
de ltar skal ldan gyi bu rnams lus snang stong lha'i dkyil 'khor rigs 'dus rdo rje gro lod kyi ngo bor dbang bskur zhing byin gyis brlabs /
ngag sngags kyi 'khor lo 'bru gcig gi snying po grags stong gzhom med rdo rje'i dbyangs kyis 'khor 'das kun la ye shes kyi phyag rgyas btab nas /
da ni sems chos nyid kyi dkyil 'khor rig stong rdzogs pa chen po ye grol blo 'das su la zlo ba'i rig pa rtsal gyi dbang bskur bar bya ste /
de yang gong du smos pa'i snang grags kyi dngos po ma lus pa hU~M du gyur pa de thams cad rdo khab len la lcags 'du ba ltar khyed rang rnams la 'dus shing thim /
khyed rang gi lus lha skur gsal ba de yang lbu ba chu la thim pa ltar 'od du zhu zhing yal te /
rig pa'i ngo bo hU~M yig gi rnam pa zhig nam mkhar ye re yod par bsam /
de yang hU~M yig sgom mkhan gyi sems dang bsgom pa'i hU~M gnyis su ma grub pa'i rang ngo la rjen ne hrig ge ye re gsal le bar bzhag pas /
bzhag mkhan dang bzhag rgyu'i dngos por ma grub kyang cang med stong pa chad mthar ma lhung ba'i /
rig stong blo bral gyi ye shes ka dag gdod ma'i gnas lugs rang la rang byung du 'char bar 'gyur zhing /
de nyid rang ngo shes pa ni dbang thams cad kyi yang rtse rig pa rtsal gyi dbang yang yin la /
lha thams cad kyi khyab bdag rigs 'dus pad+ma drag po gro lod rtsal yang de yin zhing /
chos thams cad kyi yang bcud a ti rdzogs pa chen po yang 'di yin pa dang /
gdams ngag nyams len mtha' dag gi rtsa ba zab pa'i mthar thug kyang 'di las med kyi de ltar shes par gyis shig
/de ltar yin par yang gzhung nyid las /
rang sems hU~M dang dbyer med bsre //
bskyed rdzogs gnyis med klong yangs ngang //
ma bcos lhug pa'i yi ge hU~M//
'di nyid kho na bsnyen sgrub mchog
/gu ru'i gsang sgrub yang snying hU~M//
'bru gcig a ti'i khyad chos yin //
zhes dang /
hU~M sgrub kyi gzhung chen po rnams nas 'di'i gnad don dgos pa phan yon rgya cher 'byung ba yin pas lha sgom sngags bzlas ting 'dzin thams cad yang snying 'di lta bu'i rnal 'byor dang ma bral bar mdzod cig
/ces gdams la shis brjod bya /
dam tshig bsgrag bzung sogs dbang rjes spyi ltar bya /
tshes bcu'i skabs khel ba sogs su spro na bka' srung gtor 'bul /
tshogs skong bshags rnams dkon mchog spyi 'dus ltar bya chog
/rjes rim gzhan mi dgos /
rang bzhin rdzogs pa chen po spros med khyab gdal gyi ngang la mnyam par bzhag cing /
de ltar ma rtogs pa'i 'gro la snying rjes smon lam btab pa tsam gyis 'thus par gsungs pa'ang shes par bya'o //
snang ba lha sku phyag rgya gcig pur thim //
sgra skad gzhom med 'bru gcig rang rgyas thebs //
'gyu dran nyag gcig thig le chen por rdzogs /
khro rgyal 'jig rten mchog gi dpal brnyes shog
/ces gzhan la ltos mi dgos par tshig nyung don 'dus khyer bde'i slad du rig 'dzin chen po 'di nyid kyi zab chos la sngon dge'i bag chags phra mo sad pa pad+ma gar dbang blo gros mtha' yas kyis tsa 'dra rin chen brag gi sgrub gnas kun bzang bde chen 'od gsal gling du bris pa dge legs 'phel ///
/
