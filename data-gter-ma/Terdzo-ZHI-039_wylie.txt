@#//
bskyed pa bzhi ldan gyi gto chog bzhugs so //
srog skyed pa'i gto bzhugs so //
mkhyen rab kyi bdag po 'phags pa 'jam dpal dbyangs la phyag 'tshal lo //
srog skyed pa'i gto la gsum ste /
sngags dang /
bri thabs dang /
gyer thabs so //
dang po sngags ni /
oM AHhrIHsrog tha tri yar skyed lam lam yal yal b+h+rU~M raM nr-i skyed /
ces pa 'di bzlas pas kyang srog gi dpal skyed par byed do //
gnyis pa bri thabs ni /
srog sa khams pa yin na dar dmar po la mtshal gyis bri /
me shel lam me rdo dang bcas mgul du gdags /
srog chu khams pa yin na dar dkar la ra dkar mo'i 'o mas bri /
lcags khro dum bu'am lcags rdo dang bcas mgul du gdags /
srog shing khams pa yin na dar sngon po la kha char gyi chus sbyang pa'i snag tshas bri /
chu shel lam chu chen po'i gzhung gi rde'u dang bcas gdags /
srog me khams pa yin na dar ljang gu la thang chu'am sbang ma'i khu bas bri /
rgun 'brum mam a ru ra dang bcas te gdags /
srog lcags khams pa yin na dar ser po la yung ba'i khu bas bri /
sa dum bu'am gser sa byung mes ma reg pa dang bcas te btags pas srog skyed par byed do //
gsum pa gyer thabs ni /
nas dkar mo'i phye gtsang ma la /
bu ram dang /
sbrang rtsi dang /
mar dkar dang /
lan tshwa rnams bsres la 'brang rgyas lnga bcos /
srog gi khams dang mthun pa'i gdan gyi steng du ri rab gling bzhi bris pa la bzhag
/dpal 'bar sbar la btsugs /
bsang dang phye mar gyis mchod cing 'di skad do //
kye /
sngon gyi bskal pa dang po la //
lha yi dbang po brgya byin gyis //
rten 'brel cho ga 'di bgyis pas //
lha rnams tshe dang dpal g.yang rgyas //
de nas bskal pa bar ma la //
'khor los sgyur ba'i rgyal po yis //
rten 'brel cho ga 'di bgyis pas //
mi yi tshe las lhag par bzhugs //
tha ma kong tshe 'phrul rgyal gyis //
rten 'brel cho ga 'di bgyis pas //
mi lo khri phrag du ma ru //
tshe dang bsod nams dpal 'byor rgyas //
sngon byung srid pa de bzhin du //
de ring sngags 'chang bdag cag gis //
nyi ma thams cad dge ba'i dus //
rgyu skar thams cad bzang ba'i dus //
dus tshod thams cad mthun pa'i dus //
rten 'brel lha gzhi bkra ba'i steng //
dpag bsam shing la dpe blangs nas //
rtsa bar ri rab gling bzhi bris //
bar du 'brang rgyas sna lnga sdom //
rtse mor nyi zla 'od du 'bar //
rgyu ni snying po'i bcud las grub //
phud kyis nam mkha' gang ba yi //
dkon mchog yi dam lha tshogs mchod //
rgyu sbyor yon gyi bdag po rnams //
srog gi rtsa ba brtan par shog
/bar gyis bar snang gang ba yi //
gza' dang rgyu skar thams cad mchod //
rgyu sbyor yon gyi bdag po yi //
srog gi lo 'dab rgyas par shog
/tha mas sa gzhi gang ba yi //
sa bdag klu gnyan thams cad mchod //
rgyu sbyor yon gyi bdag po yi //
tshe yi me tog gsal bar shog
/shing gi srog ni chu yis skyed //
tshe srog chu bas ring bar shog
/me yi srog ni shing gis skyed //
tshe srog shing ltar rgyas par shog
/sa yi srog ni me yis skyed //
tshe srog me ltar 'bar bar shog
/lcags kyi srog ni sa yis skyed //
tshe srog sa ltar brtan par shog
/chu yi srog ni lcags kyis skyed //
tshe srog lcags ltar sra bar shog
/bla srog nyams pa'i bar chad zhi //
tshe dang bsod nams dbang thang rgyas //
srid pa'i mgron rigs thams cad kyis //
zhi dang bkra shis bde legs stsol //
swasta swasti b+h+rU~M/
zhes dang /
gong gi sngags bzlas nas 'brang rgyas kyi phud thog kha gtsang sar phul /
lhag ma sbyin bdag gis rol /
rgyab chos su 'chi nges pa'i srog bslu /
sbrang tshang dang /
nye'u 'don /
shog bu la tshe dpag med kyi snying po dang /
rgyab tu na zla gsum gyi ming bri /
sbyin bdag gi spyi bor gdags /
lha ma srin sde brgyad la gser skyems gtong /
'di'i tshe dbang thams cad thob bo //
zhes 'bod /
tshe gzungs la yi dam byed du bcug pas bla sro+og tshe gsum gyi bar chad zhi /
nyams pa gso /
gnas pa 'phel /
'phel ba brtan /
tshe ring po'i dgos 'dod thams cad 'di'i 'grub pa yin no //
srog skyed pa'i gto thabs man ngag dang bcas pa rdzogs so //
mang+ga laM///
/
!
lus skyed pa'i gto bzhugs so //
'phags pa 'jam dpal dbyangs la phyag 'tshal lo //
lus skyed pa'i gto la gsum ste /
sngags dang bri thabs dang /
gyer thabs so //
dang po sngags ni /
hU~M b+h+rU~M hrIHtraM yal skyed /
me raM traM yal b+h+rU~M yar skyed /
ces pa 'di bzlas pas kyang lus kyi dpal skyed par byed do //
gnyis pa bri thabs ni /
lus shing khams pa yin na gos sngo nag gam dar nag po la bri /
me khams pa yin na dar ljang gu la bri /
sa khams pa yin na dar dmar po la bri /
lcags khams pa yin na dar ser po la bri /
chu khams pa yin na dar dkar po la bri /
de ltar bris pa gos kyi gong ba la btsems te gon pas lus kyi dpal skyed par byed do //
gsum pa gyer thabs ni /
snod gtsang mar ka ra dang bu ram dang /
sbrang rtsi dang /
ba dmar mo'i mar dang /
til mar rnams sbyar ba'i mar me gtsang ma lnga bya /
dbang po lag pa dang /
rgya mtsho lbu ba dang /
sran ma dkar po rnams kyi phye ma btab /
gzhi gtsang ma'i steng du sbar /
bsang dang /
gser skyems dang /
dkar gsum mngar gsum gyis mchod cing 'di skad do //
kye /
sangs rgyas byang chub sems dpa' dang //
gza' dang rgyu skar thams cad dang //
spar sme lo yi sa bdag dang //
gzhan yang gtsug lag 'byung ba'i lha //
skar ma bkram pa lta bu kun //
de ring mthun pa'i gnas 'dir gshegs //
'phags pa 'jam dpal byin rlabs dang //
sngags 'chang bdag gi bden stobs kyis //
srid pa nyi zla'i snang gsal sgron //
rin chen sna lnga'i kong bu ru //
stobs kyi zhun mar rab tu 'khyil //
dpag bsam ljon shing sdong bu btsugs //
nor bu'i 'od zer ta la la //
srid pa'i mun pa thams cad sel //
stobs dang dbang po'i yon tan skyed //
de 'dra'i mchod pa khyad par can //
'bul ba sngags 'chang bdag gis 'bul //
don ni sbyin pa'i bdag po'i don //
las ni lus kyi dpal g.yang skyed //
gzhan yang dkar gsum btung ba'i mtsho //
mngar gsum bza' ba ri rab tsam //
mchod do gsol lo lha yi tshogs //
bzhes shig rol cig mchod pa'i rdzas //
dgongs shig mdzod cig bdag cag dang //
rgyu sbyor yon gyi bdag po yi //
lus kyi na tsha zhi bar mdzod //
stobs dang dpal g.yang rgyas par mdzod //
shing gi lus ni chu yis skyed //
rigs rgyud chu las ring bar shog
/me yi lus ni shing gis skyed //
bkrag mdangs shing ltar rgyas par shog
/sa yi lus ni me yis skyed //
gzi brjid me ltar 'bar bar shog
/lcags kyi lus ni sa yis skyed //
lus srog sa ltar brtan par shog
/chu yi lus ni lcags kyis skyed //
stobs rtsal lcags ltar ngar bar shog
/lus srog nyams pa thams cad zhi //
rgas shing rgud pa mal nas slongs //
nad dang gnod pa'i 'phrang las sgrol //
stobs dang lang tsho dpa' rtsal skyed //
bkra shis bde legs mdzad du gsol //
lha rgyal lo //
zhes 'bod cing mar me sbyin bdag gi lag tu bzhag
/dkar gsum mngar gsum gyi zhal zas bzang po'i dga' ston la longs spyad /
mar me rnams kyang sbyin bdag gis rten gsum gyi mdun nam rlung med pa'i khyim phugs gtsang mar 'bar du gzhug
/rjes 'brel du sAts+tsha gdab /
sa bdag bcos /
'phags ma nor rgyun ma'i gzungs bzla zhing dbang bskur /
sbyin bdag nad pa yin na lus bsgyur /
gos gsar gyon /
ming legs par gsar du gdags so //
de ltar byas pas lus rgud pa zhi /
nad rnying pa 'byang /
gsar pa mi skye /
rgas pa gzhon nur 'gyur /
stobs dang rtsal dang gzi brjid phun sum tshogs pas khrom zil gyis gnon pa sogs legs pa'i yon tan thams cad 'grub par 'gyur ro //
lus skyed pa'i gto thabs man ngag dang bcas pa rdzogs so //
mang+ga laM///
/
!
dbang thang skyed pa'i gto bzhugs so //
'phags pa 'jam dpal dbyangs la phyag 'tshal lo //
dbang thang skyed pa'i gto la gsum ste /
sngags dang /
bri thabs dang /
gyer thabs so //
dang po sngags ni /
oM spel spel yaM spel yaM spel /
yal yal daM daM raM spungs raM spungs 'du 'du he he 'dus /
dbang thang dpal du skyed cig
/zhes bzlas pas kyang dbang thang skyed par byed do //
gnyis pa bri thabs ni /
dbang thang shing yin na chu shel lam chu rdo la kha char gyi chus sbyang pa'i snag tshas sngags bri /
me yin na tsan+dan gyi byang bu la thang chu'am sbang ma'i khu bas bri /
sa yin na me shel lam me rdo la mtshal gyis bri /
lcags yin na gser ram ra gan gyi byang bu la yung bas bri /
chu yin na lcags kyi byang bu la ra dkar mo'i 'o mas bris nas btags pas dbang thang 'phel bar 'gyur ro //
gsum pa gyer thabs ni /
rin po che'i bum pa lnga'am gcig gi nang du dpal dang g.yang can gyi sa sna chu sna /
'bru sna /
dar sna /
gos sna /
zas sna /
rta phyugs kyi spu sna /
phyug po dang /
dbang thang dang /
bsod nams can gyi sems rten rigs gang rnyed /
me rgyun ma chad pa'i thab chen po'i sa /
chu rgyun ma chad pa'i chu ra'i dreg pa /
dbang thang rgyun ma chad pa'i mkhar gyi rming sa sogs kyis dgang /
dbang thang gi ma dang mthun pa'i kha dog sgyur /
nor bu 'bar ba bri /
kha gcod dang bcas g.yung drung ris kyi dbus su bzhag
/gta' la ma thA gnyan la thA//
mi 'dzad yun gyi gter mdzod cig
/sid+d+hi pha la hU~M/
zhes mang du brjod pas byin gyis brlabs la 'di skad do //
kye /
dgongs su gsol lo dkon mchog gsum //
gsan du gsol lo srid pa'i lha //
gshegs su gsol lo nor bdag tshogs //
de ring bkra shis gnas 'dir byon //
gter gyi bum pa bzang po 'di //
'phags pa 'jam dpal byin gyis brlabs //
lha chen tshangs pas bskos su btab //
kong rtse rgyal pos bden pas bkral //
snod ni rin chen lnga las grub //
rgya chen bkod legs 'od du 'bar //
bcud ni srid pa'i dpal 'byor bsdus //
dbang thang longs spyod mtsho ru bskyil //
dgos 'dod 'byung ba'i nor bu che //
de ring sngags 'chang bdag cag gis //
sbyin bdag dbang thang skyed pa'i phyir //
dpal dang ldan pa'i mgron la 'bul //
spyan gyis gzigs la thugs kyis dgongs //
bzhugs pa'i gnas dang brten pa'i mkhar //
bkra shis bum pa 'di la mdzod //
sbyin bdag dbang thang bskyed du gsol //
shing gi dbang thang chu yis skyed //
dbang thang chu rgyun chad med shog
/me yi dbang thang shing gis skyed //
longs spyod shing ltar rgyas par shog
/sa yi dbang thang me yis skyed /
kha rje me ltar 'bar bar shog
/lcags kyi dbang thang sa yis skyed //
bsod nams sa ltar che bar shog
/chu yi dbang thang lcags kyis skyed //
mthu rtsal lcags ltar ngar bar shog
/dbang thang sgo bzhi yod pa de //
shar nas bsod nams dbang thang skyed //
bsod nams ri rgyal brtan par shog
/lho nas khas btsan dbang thang skyed //
btsan brjid me ltar 'bar bar shog
/nub nas snyan grags dbang thang skyed //
grags pa 'brug ltar che bar shog
/byang nas dpal 'byor dbang thang skyed //
'dod rgu'i rgya mtsho 'khyil bar shog
/tshe yi rdzing bu ma nyams shig
/srog gi ljon shing ma chag cig
/longs spyod mtsho mo ma skams shig
/rigs rgyud chu rgyun ma chad cig
/dkon mchog gsum gyi phywa g.yang phob //
srid pa'i lha yi phywa g.yang phob //
gnod sbyin nor lha'i phywa g.yang phob //
phywa yi nyi ma sga ra ra //
g.yang gi zla ba kyi li li //
dbang thang gzi brjid me re re //
sbyin bdag 'di la brtan par shog
/swasti swasti b+h+rU~M/
zhes dang /
gong gi sngags bzlas la /
'bru sna tshogs /
phud sna tshogs kyis mchod /
bum pa de yid bzhin gyi nor bur bsams la sbyin bdag gi lag tu gtad /
des kyang spyi la yin na khyim phugs sam mdzod phugs su sba /
sger du yin na rang gi sngas mgor sba /
dus dus su mchod /
rgyab chos su bsang mchod chen po gtong /
sbyin pa rgyun mi gcad /
dzam+b+ha la'i gzungs bzla /
'byor pa'i phud thams cad kyis bum pa la mchod /
phywa g.yang dgug go
/yang /
bum pa'i rdzas lugs gcig la bzang shing mi 'dra ba bcu gsum gyi rtse mo /
ri chen po bcu gsum gyi sa /
brag chen po bcu gsum gyi rdo /
lung pa chen po bcu gsum gyi chu /
zhing chen po bcu gsum gyi sa dang 'bru sna /
sngo sman bzang po bcu gsum /
'bru sna bcu gsum /
phyug po bcu gsum gyi mar dang 'bru /
ba dmar zal bcu gsum gyi 'o ma /
de rnams bcug cing blugs par gsungs /
skam rdzas rnams phye mar byas te rlon rdzas rnams kyis ril bur byas te bkang yang rung ngo //
'di'i dam tshig tu mchod sbyin tshogs gsog la 'bad /
g.yang skar bzang po'i dus nor phyugs dang /
ka cha phyir mi gtong /
tshong 'gro 'dug
/so nam byed pa /
'bru sdud pa /
rta phyugs nyo ba /
rta phyugs spel ba sogs g.yang skar bzang po'i dus su bya ba gces /
de ltar bgyis pas bsod nams dang dbang thang dpal 'byor rgud pa thams cad sor chud /
bar chad zhi /
bsam rgu 'grub /
bka' btsan /
dbang thang dang dpal 'byor rab tu rgyas par 'gyur ro //
dbang thang skyed pa'i gto thabs man ngag dang bcas pa rdzogs so //
mang+ga laM///
/
!
klung rta skyed pa'i gto bzhugs so //
'phags pa 'jam dpal dbyangs la phyag 'tshal lo //
klung rta skyed pa'i gto la gsum ste /
sngags dang /
bri thabs dang /
gyer thabs so //
dang po sngags ni /
oM AHhU~M ho he stag seng khyung 'brug 'dir yar skyed /
kun 'dus sarba 'du 'du ho /
zhes bzlas pas kyang klung rta skyed par byed do //
gnyis pa bri thabs ni /
klung rta shing khams pa yin na dar ram ras sngon po /
me la ljang gu /
sa la dmar po /
lcags la ser po /
chu la dkar po rnams kyi gzhir snag tsha la rin po che brdar bas bris te spyi bor btags pas drag zhan thams cad kyis rang la byams shing 'dun pa dang /
ci smras nyan pa sogs klung rta'i dpal skyed par byed do //
gsum pa gyer thabs ni /
bris pa'i sngags dang /
shing rtsi sna tshogs ri dang brag mthon po'i rtse /
shing ring po'i rtse /
mkhar chen po'i rtse sogs su btsug
/bsang dang mchod pa byas la 'di skad do //
kyai /
sngon gyi bskal pa dang po la //
srid pa ye smon rgyal po dang //
srid pa ye smon rgyal mo gnyis //
las dang smon lam mthun pa'i tshe //
stangs dang dpyal du tshogs pa las //
sras bu klung rta spun lnga srid /
khri dang dgu 'bum 'khor gyis bskor //
'gro ba yongs kyi klung rta skyed //
de ring bkra shis gnas 'di ru //
sngags 'chang bdag gis 'bod pa'i tshe //
nam mkha'i sprin bzhin gtib la byon //
bar snang char bzhin 'bab la byon //
sa gzhi'i rlangs ltar rdol la byon //
lha rten 'di la gzigs su gsol //
kye /
mchod do gsol lo dkon mchog gsum //
thugs rjes dgongs la byin gyis rlobs //
brngan no sbyin no lha klu gnyan //
zhi dang rgyas dang bkra shis mdzod //
bskang ngo mgron no klung rta'i tshogs //
bdag cag yon mchod 'khor bcas kyi //
lus kyi klung rta bskyed du gsol //
dpa' rtsal gzi brjid thogs med mdzod //
ngag gi klung rta bskyed du gsol //
ci smras kun gyis nyan par mdzod //
yid kyi klung rta bskyed du gsol //
ci bsam yid bzhin 'grub par mdzod //
shing gi klung rta chu yis skyed //
phrin las chu rgyun ring bar shog
/me yi klung rta shing gis skyed //
ci 'dod 'bras bu 'byung bar shog
/sa yi klung rta me yis skyed //
stobs rtsal me ltar 'bar bar shog
/lcags kyi klung rta sa yis skyed //
chab srid sa ltar brtan par shog
/chu yi klung rta lcags kyis skyed //
dbang shugs lcags ltar ngar bar shog
/dpal dang 'byor pa'i ri bo la //
snyan grags chen po'i rgyal mtshan phyar //
ci bsam yid bzhin 'grub pa dang //
phyogs las rnam rgyal bkra shis stsol //
swasti swasti b+h+rU~M/
zhes dang /
gong gi sngags bzlas /
mchod pa dang rol mo rgya cher bya /
rgyab chos su 'bum sde lnga sgrogs /
mar me mang du dbul /
bya ston dang /
byis ston dang /
sprang ston bya /
gzhan yang ri rtse rgyas kyi rtse mo'i sa /
shing rtse rgyas kyi rtse mo /
brag rtsa ba brtan rgyas kyi rdo /
sha ba'i rwa rtse g.yas rnams thum po bya /
'byung ba lnga'i snying po   (spyir e yaM raM baM laM/
'byung rtsis rang lugs yaM raM b+h+rU~M kaM khaM/mchan /)dang /
yul phyogs de'i btsan phyug 'phan dar 'dzom pa na tshod dar ma bcu gsum gyi ming bris pa'i mjug tu 'di thams cad kyi dbang thang klung rta thams cad ming 'di zhes bya bas thob par shog cig
/ces gsol byang bris pa'i shog dril /
shing 'bras bu can la btags te sgo gong du 'dzugs so //
de ltar byas pas klung rta nyams pa gso /
gnas pa 'phel /
ci smras nyan /
ci bsam 'grub pa sogs yon tan thams cad dbyar gyi mtsho ltar 'phel bar 'gyur ro //
klung rta skyed pa'i gto thabs man ngag dang bcas pa rdzogs so //
mang+ga laM///
/
!
'di rnams rgya nag gi gto sgrom 'bum tig dang /
snang gsal sgron me dang /
srid pa'i gyer thabs sogs la brten pa ste phug pa dpal mgon phrin las kyi phyag dpe las kyang 'byung zhing phyag len du mdzad pa yin la /
gto thabs ltar gyer ba'i tshe bsang brngan dang gser skyems kyis khog phub la bya /
nyes sel gyi 'khor lo las 'byung ba'i skyed pa bzhi ldan yang btags pas shin tu zab par 'gyur ro //
bkra shis dpal 'bar 'dzam gling rgyan du shog //
/
