@#//
byang gter rig 'dzin gdung sgrub dbang bskur 'bring po rig 'dzin rtsa ba'i dbang dang byin rlabs gtor ma'i dbang gi lag len ye shes rang shar zhes bya ba bzhugs so //
na mo gu ru sarba bid+yA d+ha rA ya /
kun khyab kun tu 'chang ba rdo rje'i sku
/bsam yas rgyal ba'i mdzad pa lhun gyis grub /
khyad par gdul dka' 'dul ba'i thugs rje can //
snang srid zil gyis gnon des bdag byin rlobs //
sgrub sde'i dwangs ma drag po rang shar gyi //
mthar thug gsang mtshan thugs sgrub yang bcud ni //
zab mo bla ma'i gdung sgrub bskyed rdzogs kyi //
rtsa ba mthar thug dbang gi lag len dgod //
'di la smin byed rgyas pa rab 'byams bka'i dbang /
'bring po rtsa dbang zlum po bzhi pa /
bsdus pa byin rlabs gtor ma'i dbang bskur gsum las phyi ma gnyis chabs cig tu bsgrub pa la gsum /
sbyor ba /
dngos gzhi /
rjes kyi bya ba'o //
dang po ni /
yar ngo'i tshes bcu sogs dus bzang por bkra shis pa'i gnas su sku gsung thugs kyi rten dgram /
gang du dkyil 'khor bya ba'i sar gtor ma dkar dmar gnyis bsham /
bdag nyid skad cig gis gu ru pad+ma 'byung gnas kyi skur gyur /
raM yaM khaM gis bsregs gtor bkrus /
oM AHhU~M lan gsum gyis byin gyis brlabs te /
hU~M:
sa 'di rnams la dbang mdzad pa'i :
lha klu gnod sbyin nam mkha' lding :
dri za lha min mi 'am ci :
'byung po mthu chen ldan pa rnams :
'dod yon gtor ma 'di bzhes la :
bdag gi sgrub pa ma thon bar :
khyed kyi gnas 'di bdag g.yar gyis :
'di ru bar gcod ma byed par :
ci bde bar ni gzhan du zur :
ces brjod gtor ma phyir btang la dkyil 'khor bya'o //
de la dkyil 'khor ni /
dbus su pad+ma 'dab bzhi /
de'i phyir 'dab brgyad /
gru chad glo 'bur sgo phan spyi dang 'dra /
pad rdor me ri ni nges par dgos shing dur khrod ma byung yang 'thus la byung na'ang legs so //
tshom bu bkod na stegs bu'i dbus su maN+Dal che chung gnyis brtsegs mar bshams pa'i 'og ma che ba la dri bzang gi thig le dang tshom bu lha grangs 'god de /
de'ang dbus su lnga tshom /
de rgyab brgyad /
de rgyab nyer gnyis /
de rgyab phyogs bzhir rgyab mdun gnyis skyel byas pa'i brgyad /
steng ma la dbus su g.yas g.yon dbus gsum /
de rgyab bzhi /
de rgyab la'ang bzhi bcas 'god pa'i steng 'phrul stegs la zangs bum bcud ldan mgul chings gzungs rdor bcas pa'i khar ban+d+ha mtshan ldan bdud rtsis bkang pa'i kha sin+d+hu ra brdal ba'i me long la hrIHdang rtsa sngags bris pas bkab /
de steng phyi sgrub kyi bris sku tshad ldan nam gu ru'i sku tshab yod na rab /
med na gu ru za hor ma'am rdo rje 'chang gi sku bzhag
/rgyab ngos su nang sgrub kyi gtor ma 'god de /
de'ang rin po che'i snod gtsang mar spod btab pa'i zan la gru bzhi srab mo bdun brtsegs gser ri dang /
de'i steng du gser ri bdun dang dpang mnyam pa'i ri rab bang rim gnyis kyi rtser dril gzugs dang rin chen zur brgyad kyi khar g.yer kha'i nang du rin po che mig gsum pa 'og gi mthar pad 'dab brgyad kyis bskor ba bzhengs /
gser ri bdun gyi zur rnams su rin po che 'bar ba re re mar la byas te brgyan pas gser ri bdun la nor bu nyer brgyad kyi rgyan btags pa'i don /
'bri mog gis byugs shing rgyan spros gang legs bya /
dkar gsum mngar gsum kha zas sna tshogs kyis bran /
'di ni gtor ma 'bring po'i tha snyad byas la /
rgyas pa ni g.yer kha'i steng tshe bum gyi khar rin po che mig gsum pa bkod pa las gzhan gong dang 'dra /
gtor ma bsdus pa ni ri rab bang rim bzhi pa'i khar dril gzugs zur brgyad g.yer kha mig gsum gyis mtshan pa'i mthar 'dab brgyad dang /
'dab brgyad kyi bar du pad+ma dang mnyam pa'i zan leb chung ngu gru bzhi'i ngos la gser ri bdun gyi grangs su gri lam 'then pa phyogs rer gnyis re bkod pa'o //
de ltar gtor ma rgyas 'bring bsdus gsum las 'bring po 'di rab 'byams bka' dbang dang nang sgrub rtsa ba'i dngos bstan mthun cing phyag rgyun dang 'grigs pa yin no //
de'i g.yas g.yon du sman raka
/mtha' skor du phyi mchod /
bka' srung gtor 'bul rnams /
sngon gtor tshogs kyi yo byad sogs phrin las la mkho ba'i rigs rnams 'du bya zhing /
las bum mig dar me tog sogs dbang gi chas gzhan rnams kyang ci bder 'jog go
/gnyis pa dngos gzhi las /
thog mar dbang don dkyil 'khor sgrub pa ni /
brgyud pa'i gsol 'debs /
thugs sgrub ltar sngon 'gro gzer lnga bla ma'i rnal 'byor dang bcas pa /
rgyal chen mchod phrin sngon du song nas /
spyi ltar bgegs gtor btang /
phrin las rang gzhung gi mtshams gcod nas bzung mthar chags su gtong ba'i dkyil 'khor gsal 'debs skabs /
bdag mdun ngo bo gcig la rnam pa tha dad du bsgom /
khyad par dbang lnga'i rten rnams la nus na dkyil 'khor yongs rdzogs re re gsal 'debs dgos shing /
mi nus na gsang sgrub ltar bla ma rdo rje 'chang re re ma gsal thabs med pas /
phyi ru rgyal chen sde bzhi bskyed :
ces pa'i 'phros su /
bum thod me long gtor ma dang //
sku gzugs lnga po so sor yang //
pad+ma nyi zla'i gdan steng du //
bla ma rdo rje thod phreng rtsal //
mthing ga zhal gcig phyag gnyis pa //
g.yas g.yon rdor dril thugs kar 'dzin //
zhabs gnyis rdo rje skyil krung mdzad //
rin chen rus pa'i rgyan gyis spras //
ye shes mtsho rgyal sku mdog dmar //
g.yas pa yab kyi mgul nas 'khyud //
g.yon pa bdud rtsi yab la stob //
phyag rgya lnga yis sku la brgyan //
'khril sbyor bde ba'i rgyan dang ldan //
rig 'dzin dkyil 'khor yongs rdzogs gyur //
ces gsal btab la /
hU~M:
kun tu bzang po'i sogs dbang bskur nas bstod pa gsol 'debs kyi bar du bya /
dzapa? kyi skabs su phyi ltar gsol 'debs /
nang 'phro 'du /
gsang ba bde chen gyi bzlas pa rnams bya zhing /
khyad par dbang lnga'i rten la dmigs te re re nas thod phreng rtsal gyi bzlas pa brgya rtsa brgyad re 'gro nges pa bya /
bum thod gnyis la yab kyi thugs kar pad nyi'i steng hU~M dmar po la sngags kyis bskor ba bzlas pa dang 'phro 'dus bskul bas byang sems dkar dmar thugs rje'i chu rgyun bde ba chen po'i rang bzhin can babs pas bum thod gang bar mos /
las bum gyi nang du pad nyi'i gdan la khro bo rdo rje gnod sbyin ljang nag rdo rje mche ba 'dzin cing khro bo'i chas thams cad kyis brgyan pa'i gnas gsum 'bru gsum las 'od 'phros /
ye shes pa badzra sa mA dzaH
dzaHhU~M baM hoH
oM b+h+rU~M trAM hrIHAHa b+hi Shiny+tsa hU~M/
thugs kar nyi steng hU~M mthar sngags kyis bskor ba las bdud rtsi'i rgyun byung bum pa gang bar gyur /
oM badzra yak+Sha kro d+ha ha na ha na hU~M phaT:
brgya rtsa bzla /
las byang gi bstod pa /
bka' srung /
tshogs byin rlabs nas bsgral bstab kyi bar du btang la /
bla ma yab yum sbyor mtshams nas :
dkar dmar 'dres pa'i bde chen chus :
tshangs bug nas zhugs gnas bzhi gang :
bum gsang shes rab rig pa'i dbang :
ma lus yongs rdzogs thob par gyur :
ces mos gus dang ldan pas snying po bzla zhing bdag dbang blangs la lta dgongs kyi nyams bskyang ngo //
de nas slob ma 'tshogs la khrus bya /
bgegs gtor btang zhing mtshams bcad /
maN+Dal bkye bsdu dang sems bskyed gsal btab la /
de'ang /
rtsa rgyud rang shar las /
sngags 'chang rdo rje bdud 'joms khyod :
dbang gsum rgyud gsum chos sde gsum :
nyams su longs la gter du sbos :
'di nas nyi ma nub byang mtshams :
ri bo bkra bzang zhes bya'i mdun :
rus sbal 'dra ba'i brag steng du :
'di nas mi lo bdun brgya nas :
da song drug brgya nyi shu na :
rig 'dzin rgod kyi ldem 'phru can :
sbas pa'i rnal 'byor las can 'byung :
de nyid thugs kyi sras yin pas :
zab mo'i dbang 'di de la gtod :
ces sogs rang gzhan gter kha mang po nas lung du bstan pa'i sprul sku rig 'dzin chen po dngos grub rgyal mtshan nam rgod kyi ldem 'phru can gyis bod yul gyi byang phyogs gnyan yul zang zang lha brag nas bod khams skyob pa'i gter chen gsang mdzod chen po lnga'i zhal phyes pa las /
ji skad du /
dbus kyi snying mdzod smug po na :
bla ma rig 'dzin sprul pa'i sku :
gsang ba thugs kyi sgrub thabs yod :
ces gsungs pa ltar mdzod dbus ma nas byon pa nang ltar bla ma zhi bar sgrub pa rig 'dzin gdung sgrub tu grags pa 'di ni rtsa ba'i gzhung las /
yang gsang thugs kyi sgrub pa 'di :
gsang sngags kun gyi rtsa ba yin :
rig 'dzin rnams kyi spyi sgrub yin :
gsang sngags bskyed rdzogs thams cad kyi :
rtsa ba bla ma'i sgrub pa yin :
de phyir rig 'dzin thams cad kyi :
thugs kyi sgrub pa 'di yod na :
gsang sngags kun gyi byin gyis rlobs :
yi dam lha yi zhal mthong 'gyur :
ma mo mkha' 'gros lung ston 'gyur :
lha srin sde brgyad srog snying phul :
tshe 'dir bkra shis sgrub thag nye :
phyi mar rig 'dzin sa thob nges :
de phyir shin tu gces pa yin :
skal ldan rnams kyis nyams su longs :
zhes rgya cher bsngags pa'i zab chos rig 'dzin kun gyi spyi sgrub khyad par du 'phags pa yin cing /
'di la dbang rgyas pa rab 'byams bka'i dbang /
'bring po rig 'dzin rtsa dbang /
bsdus pa byin rlabs gtor ma'i dbang rnams su yod pas phyi ma gnyis chabs cig tu sgrub par bgyi ba la sogs mtshams sbyar nas maN+Dal 'bul du gzhug
/sngon chad dkyil 'khor 'dir ma zhugs par mtshon phyir gdong g.yogs /
a khaM bI ra hU~M/
thung ngus bcing /
dkyil 'khor gyi lha dang mjal ba'i phyag rten me tog gi cod pan /
A khaM bI ra hU~M/
ring pos sbyin /
bla ma dkyil 'khor gyi gtso bo gnyis su med pa la dad gus drag pos thal mo me tog dang bcas te gsol ba 'debs pa 'di'i rjes zlos /
ho :
rdo rje slob dpon dgongs su gsol :
bla ma rig 'dzin dkyil 'khor du :
bdag cag 'jug cing bsnyen sgrub spro :
gus pas dkyil 'khor gzhug tu gsol :
lan gsum /
e ma skal ldan rigs kyi bu :
bla ma rig 'dzin dkyil 'khor du :
sems bskyed dam la mi gnas na :
bstan pas mi mthong de bas na :
'dir 'jug sems bskyed dam tshig srungs :
zhes pa'i lan gsol ba 'di'i rjes zlos /
ho :
bdag cag skal ldan rigs kyi bu :
byang chub snying por mchis bar du :
bka' bsgrub dbang zhu dam bsrung lags :
bdag cag dkyil 'khor 'jug par 'tshal :
rgyud rnam par dag pa'i slad du thog mar mdun bskyed dkyil 'khor gyi lha tshogs rgyal ba sras dang bcas pa'i drung du tshogs gsag yan lag bdun pa tshul bzhin du bya ba'i 'dun pas 'di'i rjes zlos /
bla ma bde gshegs mkha' 'gro gnas 'dir gshegs :
nyi zla pad gdan mdzes la dgyes par bzhugs :
lus ngag yid gsum gus pas phyag 'tshal lo :
phyi nang gsang ba'i mchod sprin kun gyis mchod :
sngon nas da bar mi dge bcu bsags bshags :
dus gsum dge tshogs spyod la rjes yi rang :
bdag gzhan yongs grol chos 'khor bskor bar bskul :
'gro don mya ngan mi 'da' bzhugs gsol 'debs :
sgo gsum dge spyad ma lus byang chub bsngo :
mkha' mnyam 'gro rnams sku gsum mngon gyur shog :
gsum /
zhing khyad par can de dag gi spyan sngar bdag gzhan 'gro ba mtha' dag byang chub ma thob kyi bar du skyabs su mchi zhing snying po byang chub mchog tu sems bskyed pa'i 'dun pa rtse gcig pas 'di'i rjes zlos :
rang byung lhun gyis grub pa'i sku :
'od gsal chen po'i dgongs pa can :
thugs rje'i dbang gis 'gro don mdzad :
bla ma rnams la skyabs su mchi :
rang las ye shes shar ba'i sku :
mi 'bral rtse gcig dgongs pa can :
byin gyis rlob cing bar chad sel :
yi dam lha la skyabs su mchi :
dam tshig rnam par dag pa'i sku :
brtse gdung byams pa'i dgongs pa can :
legs nyes stangs 'dzin dngos grub ster :
mkha' 'gro'i tshogs la skyabs su mchi :
sngon nas bsags pa'i sdig sgrib bshags :
'gro don sangs rgyas thob bya'i phyir :
smon pa'i byang chub sems ni bskyed :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
gsum /
rigs lnga spyi dang khyad par gyis bsdus pa sogs rdo rje theg pa'i dam tshig mtha' dag tshul bzhin du bsrung bar bya'o snyam pas 'di'i rjes zlos /
ho :
dkon mchog gsum bzung mi gtang ngo :
bla ma yi dam mi spang ngo :
sangs rgyas dkon mchog dam tshig tu :
yang dag snying po'i don la 'jug :
dam chos dkon mchog dam tshig tu :
'phags pa'i gsung rnams dang du blang :
dge 'dun dkon mchog dam tshig tu :
'phags mchog rnams ni spyi bor 'khur :
bla ma yi dam dam tshig tu :
rang sems gtsang ma dpang du 'dzugs :
rdo rje rigs kyi dam tshig tu :
byang chub sems ni spang mi bya :
rin chen rigs kyi dam tshig tu :
sbyin pa dus rnams rtag tu gtang :
pad+ma rigs kyi dam tshig tu :
theg pa gsum gyi chos rnams bshad :
las kyi rigs kyi dam tshig tu :
'gro ba'i don la rab brtson bya :
bde gshegs rigs kyi dam tshig tu :
ngo bo'i don las 'da' mi bya :
thams cad 'dus pa'i dam tshig tu :
kun la yin phyir de dag bzung :
lan gsum brjod /
slob dpon gyis dkyil 'khor lha la gnang ba zhu ba ni /
ho :
bla ma rig 'dzin yongs rdzogs dgongs :
bla ma rig 'dzin dkyil 'khor 'dir :
bdag gi slob ma 'jug par bgyi :
sku gsung thugs kyis byin brlab mdzod :
ces gsol ba btab pas gnang ba thob par mos la dam tshig bsgrag pa ni /
hU~M:
sku gsung thugs kyi dam tshig 'di :
da lta nyid du bcas pa bzhin :
srog la babs kyang ma gtang zhig :
rtsa lag dam tshig rtag tu srungs :
slob dpon gyis ji ltar bsgos pa'i dam tshig gi gnas las nam yang 'da' bar mi bya'o snyam pas 'di'i rjes zlos /
rdo rje slob dpon bka' drin che :
bka' bzhin bgyid do dam tshig bsrung :
rtag tu thugs rjes bzung ba dang :
byin gyis brlab par mdzad du gsol :
sa ma ya na ra kan :
ces brjod /
dbang gi gzhi 'god pa ye shes pa dbab pa'i slad du khyed rang rnams lus gnad skyil krung drang por bsrang /
ngag gnad rlung rgyu ba kha sbyor du 'chings /
sems kyi gnad gzhan du ma yengs pas dmigs pa 'di bzhin du mdzod /
bsang sbyang /
chos kun 'od gsal stong nyid ngang :
pad+ma nyi zla'i gdan steng du :
dus gsum sangs rgyas thams cad kyi :
thugs las sprul pa'i rig 'dzin ni :
pad+ma 'byung gnas rgyal ba'i sku :
sku mdog dkar dmar skyil krung mdzad :
gzhon nu lo brgyad lon pa'i tshul :
sngags pa'i cha lugs mthing nag gos :
rab byung cha lugs chos gos dmar :
rgyal po'i cha byad zab ber gsol :
phyag g.yas rdo rje thugs kar 'dzin :
g.yon pa mnyam gzhag ka pA la :
dbu la pad+ma'i mnyen zhu gsol :
sna tshogs rin chen rgyan gyis mdzes :
bkrag dang gzi mdangs ldan pa yi :
thugs kar rdo rje rnal 'byor ma :
dmar mo gri thod 'dzin par gsal :
de yi snying gar g.yung drung gcig :
g.yon du 'khor ba'i dbus su baM:
dmar po yan lag bzhi la ni :
ha ri ni sa'i yi ge bzhi :
rlung sems ye shes ngo bor bskyed :
dkyil du yaM las rlung g.yos pas :
g.yung drung g.yon du je myur bskul :
smin mtshams g.yung drung 'khor ba la :
ma yengs shes pa drag tu gtad :
'og rlung bskums la steng rlung mnan :
bu khyod gnas skabs 'di nyid du :
ma yengs yengs na dam tshig nyams :
zhes dmigs pa phog la 'beb pa'i rdzas bdug
/slob dpon gyis phyogs bcu'i zhing dang khyad par rnga yab nas ye shes pa dpag tu med pa spyan drangs la bstim /
DA dril sogs rol mo dbyangs dang bcas /
hU~M hU~M:
bzhengs shig pad+ma 'byung gnas sogs dang phyi nang gsang 'dzab kyi mthar /
A be sha ya a A:
btags pa lan mang du brjod /
dzaHhU~M baM ho :
dbyer med du thim zhing brtan par byas pa'i mos pa mdzod /
tiSh+Tha badzra /
zhes rgya gram bzhag pa'am me tog 'thor /
rang sems bde ba sprul pa'i sku :
de nyid gsal ba longs spyod rdzogs :
mi rtog stong pa chos kyi sku :
dus gsum dbyer med ngo bo nyid :
dkyil 'khor bzhi mthong de nyid las :
rnam pa gang du'ang ma yengs shig :
ces ngo sprad /
sngar byin pa'i me tog de nyid dkyil 'khor gyi gtso bo dang rdo rje slob dpon dbyer med pa'i thugs kar 'bul ba'i mos pas 'di'i rjes zlos mdzod /
ho :
rig 'dzin yongs rdzogs dkyil 'khor du :
rang rig snang ba'i me tog 'bul :
sngon nas las 'phro gang yod pa'i :
gang yin pho brang gnas der phob :
puSh+pe pra tIts+tsha pU dza hoH
zhes phul ba slob dpon gyis blangs te /
me tog de nyid dbang rtags su byin pa 'bral med spyi bor bcings par mos shig
/mgor bzhag la /
ho :
deng nas bu khyod rgyal ba'i sras :
rig 'dzin yongs rdzogs thugs srog 'dzin :
dbang rtags cod pan pu ru ru :
'khor 'das rang grol dbang thob shog :
puSh+pe sid+d+hi a b+hi Shiny+tsa satwaM:
bla ma dang dkyil 'khor pa dbyer med pa las ye shes pa mar me gcig las gnyis mched kyi tshul du 'phros khyed rang rnams la thim pas gnyis su med par gyur par mos mdzod /
dzaHhU~M baM ho :
ho :
bu khyod rdo rje thod phreng rtsal :
rig 'dzin nga dang dbyer med gyur :
rig pa ye shes mig phye bas :
rang byung ye shes ngang la ltos :
zhes mig dar bsal nas /
ltos shig rig 'dzin dkyil 'khor ltos :
bltas pas mthong ba bde ba che :
rang bzhin med pa chos kyi dbyings :
'du 'bral med par rtag tu bzung :
sa ma ya i dan te na ra kan :
zhes brjod la bdud rtsi blud /
de dag gis sbyor ba sngon 'gro'i chos rnams grub nas /
dbang dngos gzhi'i ched du rang rig chos kyi sku dang dbyer med pa'i bla ma la maN+Dal 'bul bar zhu /
thal mo me tog dang bcas te gsol ba 'debs pa'i rjes zlos /
kye kye bla ma rdo rje 'dzin :
'khor ba mtha' med rgya mtsho ru :
bying ba skyabs med bdag la skyobs :
bdag la re ltos gzhan na med :
mchog gi thugs rjes dbang bskur gsol :
ces zhus la /
lus srongs bu khyod ma yengs shig :
dbang gi ngo bo rang bzhin la :
rang byan tshud pa dam tshig go :
de phyir tshig don rjes su rtog :
bde gshegs rig 'dzin nyid du 'gyur :
zhes brjod /
'di ltar bum pa la sogs pa'i dbang rdzas lnga po re re bzhin gnas gsum du bzhag nas mthar tshig don ngo sprod de rim pa bzhin dbang bzhi'i bdag nyid can du bskur ba la rnam pa nyi shus byang chub pa zhes bya ba yin pas so so'i don go bar mdzod cig
/rnam bum thogs la /
hU~M:
bum pa spros bral zlum po 'di :
phyi nang snod bcud lhun gyis grub :
skye med byang chub sems kyi chus :
rnam rtog ma rig dri ma 'khrud :
chos sku spros bral bde chen chus :
gzung 'dzin 'khor ba'i bag chags 'khrud :
rang byung ye shes sems nyid chus :
dug lnga rnam dag dbyings su 'khrud :
nyon mongs lnga yi bag chags sbyangs :
bum dbang shes rab ye shes kyi :
dbang bzhi ma lus yongs rdzogs shog :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes sngags lan gsum brjod la bum pa spyi bor bzhag cing khrus bya /
sngags gsum gyis mgrin par bzhag la bum chu sbyin /
lan gsum gyis snying gar bzhag cing ngo sprad la nyams bskyang du gzhug pa ni phyi ma rnams la'ang rigs 'gre'o //
de ltar bum pa spyi bor bzhag cing khrus byas pas bum dbang /
mgrin par bzhag cing bum chu sbyin pa gsang dbang /
snying gar gtad cing tshig don ngo sprad pa ni /
sems nyid spros pa thams cad dang bral ba mtshon pa'i bum pa zlum po skye med rtogs pa don dam mtshon byed chus bkang ste bskur bas /
dug gsum bag chags dang bcas pa dag par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste lus lhar smin par byed pa sku bum pa la brten pa'i dbang bzhi rdzogs pa yin no //
thod pa'i bdud rtsi sngar bzhin bskur la /
hU~M:
thod pa zlum po chos nyid dbyings kyi ngang :
'chi med bdud rtsi chang gis rab tu bkang :
sha lnga bdud rtsi rigs lnga ye shes lnga :
nyon mongs bdud rtsi rigs lnga sku lngar bskyed :
gnyis med ngang du chos nyid rol par sbyor :
ma bcos rang byung bde chen byang chub sems :
chos nyid bdud rtsi rnam rtog bdud las rgyal :
dbang bzhi ye shes rdzogs pa'i dbang thob shog :
sngags lan dgu gong ltar /
de ltar thod pa spyi bor bzhag pa bum dbang /
mgrin par bzhag nas bdud rtsi blud pas gsang dbang /
snying gar gtad nas tshig don ngo sprad pa ni /
sems chos dbyings thig le nyag gcig mtshon pa'i thod pa zlum po'i nang du /
gzhi nyon mongs lnga ngo bo sha lnga ye shes lngar rang rig pa sku lnga'i bdag nyid 'chi med kyi go 'phang brnyes pa mtshon pa bdud rtsis bkang ste dbang bskur bas /
rnam rtog dag par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste ngag sngags su smin par byed pa gsung gsang ba la brten pa'i dbang bzhi rdzogs pa yin no //
me long gis dbang bskur la /
hU~M:
me long zlum po chos sku dri ma med :
dag cing gsal la rnyog pa med par dwangs :
gzugs brnyan gsal la ngos bzung 'dzin pa bral :
sems nyid rnam dag gsal la ma 'gag pa :
gzung 'dzin mtshan ma dngos po'i yul las 'das :
byang chub sems kyi cho 'phrul ci shar yang :
gsal stong ma 'gag dbyings nas gsal 'grib med :
dbang bzhi yongs su rdzogs pa'i dbang thob shog :
rtsa sngags dgu dang thig le bya /
de ltar me long spyi bor bzhag cing dpral bar thig le bkod pa bum dbang /
mgrin par bzhag cing thig le byas pa gsang dbang /
snying gar bzhag cing thig le byas te rig pa gsal la ma 'gag par ngo sprad pa ni /
sems nyid chos sku dri med mtshon byed me long g.ya' dag zlum po la /
kun rdzob sgyu ma lta bu dang /
rnam kun mchog ldan gyi stong nyid gzugs brnyan cir yang shar bar mtshon pa'i tshom bu sngags bcas kyi brgyan pas dbang bskur bas /
gsal ba la stong pa'i rgyas thebs par shes pa shes rab ye shes kyi dbang /
sems bde gsal mi rtog pa'i nyams skyes pa ni dbang bzhi pa ste yid thugs su smin par byed pa shes rab ye shes la brten pa'i dbang bzhi rdzogs pa yin no //
gtor mas dbang bskur la /
hU~M:
gtor snod b+han+d+ha'i gzhal yas chos kyi dbyings :
gtor ma 'dod yon rnam lnga ye shes lnga :
gu ru'i sku mchog bde chen 'du 'bral med :
rnam dag bdud rtsi bla ma mchod pa'i rdzas :
gnyis med dbyings su dam tshig gnyan por bsre :
ma mo mkha' 'gro dbang du sdud pa dang :
phrin las rnam bzhis 'gro ba 'dul slad du :
sprul pa mang po las la 'gyed pa'i phyir :
dbang bzhi ye shes rdzogs pa'i dbang thob shog :
rtsa sngags dgu dang /
mthar /
gu ru d+he wa DA ki nI dzo ki ni :
ka ya wA ka tsit+ta a b+hi Shiny+tsa oM AHhU~M hrI:
gtor zan sbyin pa sogs byas la /
de ltar gtor ma spyi bor bzhag pa bum dbang /
mgrin par gtad nas gtor zan myang ba gsang dbang /
snying gar gtad de tshig don ngo sprad pa ni /
dbyings stong pa nyid mtshon pa'i gtor snod du /
rig pa ye shes lha mtshon pa'i gtor chen rtsa ba gsum gyi rnam pa /
dam rdzas bdud rtsi'i rang bzhin /
'dod yon sna tshogs pa'i sprin phung 'phro ba'i dbang bskur bas /
dbyings rig zung du 'jug pa'i phyag rgya gnyan po'i gzi byin gyis ma mo mkha' 'gro rnams dbang du sdud cing lhan skyes kyi ye shes mtshon pa shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste spang rtogs yongs rdzogs su byed pa yon tan gtor ma la brten pa'i dbang bzhi rdzogs pa yin no //
sku 'bag thogs la /
A:
chos sku skye med ngang las ma g.yos kyang :
longs sku gsal la ma 'dres gu ru'i sku :
sprul sku sna tshogs thabs kyis sems can 'dul :
sku gsum ngang gis mnyam zhing ma 'dres gsal :
sngon tshe pad+ma khyed dang smon lam gcig :
da lta bdag dang slob ma'i stangs zungs shig :
srog gi phyir yang mi gtong sgrub lags na :
ye shes dbang chen rab 'byams bskur rdzogs shog :
sngags lan dgu
/'di'i skabs mgrin par bzhag pa'i tshe gsang mtshan gsar pa dgos na rigs 'dus gu ru rtsal sogs sbyin cing sngar btags pa yod na de nyid bskyar nas 'dogs pa khyad par ro //
de ltar sku 'bag ye shes kyi sku dngos su gsal ba spyi bor bzhag pa bum dbang /
mgrin par bzhag nas gsang mtshan btags pa gsang dbang /
snying gar bzhag ste bla ma dang rang sems dbyer med du ngo sprad pa ni /
sems nyid bsam gyis mi khyab pa'i ye shes stong gsal rang rig 'dus ma byas pa gdod ma nas bla ma sku bzhi'i ngo bor bzhugs pa mtshon par byed pa gu ru'i sku 'bag gis dbang bskur bas /
rang rig gi ngo bo sgrib gnyis kyi 'ching bas ye nas gos ma myong ba mtshon bya don gyi kun bzang pad+ma 'byung gnas dang ro gcig tu bzhugs kyang /
rnam 'gyur glo bur ba'i dri ma sbyang ba'i phyir mtshon byed brda yi bla mas bdag dang slob ma'i rgyud byin gyis brlabs par shes pa shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste 'gro 'dul las rab 'byams 'grub pa phrin las sku 'bag la brten pa'i dbang bzhi rdzogs pa yin no //
de dag gi don dang dam tshig bzung ba phan yon dang bcas pa ni /
rtsa ba rdo rje'i gsung las /
rtsa ba don gyi dbang ni rnam pa lnga :
re res bzhi bzhi bskur ba nyi shu 'o :
de ni rnam pa nyi shus byang chub pa :
rnam pa kun tu rnam par rtog las grol :
de dus rnam pa kun rig sangs rgyas mchog :
dbang bskur bdag nyid chen po bla ma la :
lus dang longs spyod phongs pa med par 'bul :
mi 'bral don gyi ye shes rgyun bzung phyir :
thod phreng rtsal gyi sku de rtag tu bcang :
rdo rje dril bu gling gcig pad+ma'i snod :
kha T+wAM Da ma ru dang a mr-i ta :
rus pa'i rgyan bzung gsang ba'i rgya yis gdab :
mi med dben pa'i gnas su rtag tu bsgrub :
tshes bcu'i mchod pa byung ngo cog la bya :
bla ma spyi bor sgoms la gsol ba thob :
pad+ma 'byung gnas bdag dang 'du 'bral med :
spyod lam spyod pa chos spyod bcu dang bsre :
sems dang rig pa bla ma'i thugs dang bsre :
snang srid 'khor 'das bde chen klong du bsre :
'di phyi bar do sku gsum klong du bsre :
na tsha sdug bsngal lam gyi grogs su khyer :
dngos po kun la chags med tshogs 'khor bskor :
rtsa sbyang rlung bzung thig le stong gsal bsgom :
myur ba nyid du pad+ma can du skye :
zhes gsungs pa'i don rnams thugs la nges par zhu /
'dir spro na rab 'byams bka' dbang gi lha dbang yongs rdzogs sbyar ro //
'dir gtor dbang byed par 'dod na de nyid nas bshad pa'i sgrub pa ni gong du bshad pa la don gyis tshang bas slar gtor chen spyan drangs la /
slar sku gsung thugs kyi byin rlabs gtor ma la brten pa'i don dbang bskur ba la /
spyir gtor ma bsnyen sgrub kyi dus su dkyil 'khor du shes pa /
mchod pa'i dus su 'dod yon du shes pa /
dbang gi dus su lhar shes pa /
rjes dngos grub tu shes pa rnams su yod pa las /
'dir dbang dus lhar shes par bya ba yin pas dmigs pa 'di bzhin du mdzod /
gtor ma rin chen 'bar ba 'di nyid phyi ltar rin po che 'bar ba'i gzhal med khang yangs shing rgya che ba tshad dang mtshan nyid thams cad yongs su rdzogs pa'i dbus su nang ltar rig 'dzin bla ma'i dkyil 'khor bkra lam mer bzhugs shing /
rtsa gsum gyi lha tshogs sprin ltar gtibs pa /
chos skyong srung ma rnams kyis las mdzad pa'i bla ma rig 'dzin yongs rdzogs 'dus pa'i rten dang brten pa'i dkyil 'khor yongs rdzogs su shar ba khyed rang rnams kyi spyi bor spyan drangs shing byin gyis brlabs pa la brten nas /
bla ma yi dam gnyis su med pa'i lha tshogs rnams kyi gnas bzhir oM AHhU~M dang hrIHyig gis mtshan pa las 'od zer dkar dmar mthing ga sna tshogs pa'i mdog can dpag tu med pa byung /
khyed rang rnams kyi gnas bzhir thim pa la brten nas phyi nang gsang ba de kho na nyid kyi dbang bzhi stan thog gcig tu thob /
lus ngag yid gsum cha mnyam gyi sgo nas bsags pa'i 'gal rkyen sdig sgrib bar du gcod pa thams cad nye bar zhi zhing /
gnas skabs su dbang bzhi'i lam bsgom pa dang /
mthar thug sku bzhi'i go 'phang thob pa'i skal pa can du byas pa'i mos pa dung dung mdzod cig
/dbyangs rol dang bcas /
oM AHhU~M:
rtog med spros bral chos sku'i pho brang nas :
ma hA gu ru 'khor dang bcas pa yis :
sku gsung thugs kyis byin brlabs dbang bskur te :
lus ngag yid gsum sgrib pa sbyangs gyur nas :
sku gsung thugs kyi dbang mchog thob par shog :
oM AHhU~M gu ru d+he wa DA ki nI kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
oM AHhU~M swA hA hrI:
zhes brjod la gnas gsum du gtug
/des sku gsung thugs yongs su rdzogs pa'i byin rlabs dbang mchog rdzogs par thob nas khyed rang rnams sangs rgyas kun 'dus ma hA gu ru dngos su gyur pa'i mos pas dzapa? zlos shig
/phyi nang gsang ba'i 'dzab lan kha shas bzla /
mthar /
gtor ma'i lha tshogs ma lus rnams :
mi dmigs chos kyi dbyings su gshegs :
gtor ma yid bzhin nor bu ltar :
gang 'dod dngos grub gnang bar bsam :
spro na las byang ltar dngos grub bskul chog bya /
gang ltar /
dpag med dgos 'dod 'byung ba las :
'gyur med sku yi dngos grub stsol :
kA ya sid+d+hi oM:
'gag med gsung gi dngos grub stsol :
wA ka sid+d+hi A:
skye med thugs kyi dngos grub stsol :
tsit+ta sid+d+hi hU~M:
dngos grub thams cad bdag la stsol :
sarba sid+d+hi hU~M hU~M hrI:
zhes dang /
rjes gtor ma dngos grub tu shes pa'i phyir /
gtor zan dgos 'dod kun 'byung dngos grub kyi rang bzhin bdud rtsi'i dwangs bcud du 'khyil ba myang bas rtsa khams thams cad la khyab /
zag med kyi bde bas rgyud gang /
mchog dang thun mong gi dngos grub ma lus pa thob pa'i mos pa mdzod /
ces brda sprad la /
gtor zan dngos sam /
mtha' skor gyi theb kyu lta bu bdud rtsi dang sbyar nas sbyin no //
gong gi zlum po bzhi po kho na'i skabs dbang gi rjes rnams byas nas tshogs rol dang lhag ma'i mthar gtor ma'i phud sbyin sreg tu 'bul nasalhag ma dngos grub tu bgo ba yin yang deng sang sbyin sreg sogs phyag len mi mdzad pa shas che bas dkyus la 'di ka ltar legs so //
mtha' rten tu shis brjod ci rigs bya /
de ltar na de dag gis byang gter zhi ba bla ma rig 'dzin gdung sgrub kyi rtsa dbang dang byin rlabs gtor ma'i dbang bskur bcas legs par grub pa yin pas sogs mtshams sbyar la dam tshig khas blangs man chad spyi dang mthun par bya'o //
gsum pa rjes tshogs la rol zhing lhag ma gtang /
chad brtan dang mdun bskyed la dmigs te dngos grub bskul /
mchod bstod nongs bshags /
dkyil 'khor bum thod me long gi ye shes pa rnams rten la dmigs te brtan bzhugs sam gshegs gsol skabs bab bya /
dam tshig pa bdag la bsdu /
bdag bskyed bsdu ldang bsngo smon shis brjod bcas tshang bar bya'o //
gter byon sprul sku'i sgrub thabs ji snyed pa'i //
phyi mo rtsa bar gyur pa'i rdo rje'i tshig
/bsdebs legs dbyings che rgyal ba rig 'dzin gyi //
spyi sgrub kun dang thun mong min 'di 'o //
gang la mos pa tsam gyis su dang yang //
mi mnyam grub gnyis 'dod pa bde blag tu //
'jo bar bden gsungs 'bras bus 'dir 'brel kun //
deng nas byang chub bar du 'tsho gyur cig
/ces pa'ang byang pa rig 'dzin brgyud pa'i phyag bzhes 'khrul pa dang bral ba rtsa bar bzung /
spyi mthun mtshams sbyor sogs 'thad ldan du spros te kun mkhyen pad+ma dbang chen gyi byin rlabs thob pa pad+ma gar dbang phrin las 'gro 'dul rtsal gyis dpal spungs yang khrod de bI ko Ti tsa 'dra rin chen brag gi sgrub gnas kun bzang bde chen 'od gsal gling du sbyar ba dge legs 'phel //

//
