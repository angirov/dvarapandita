\u0f01\u0f83:
rtsa ba 'jam dpal ye shes sems dpa'i gsang sgrub bzhugs so :
na mo many+dzu shrI:
'di'i gdams pa las :
mchog tu gces pa'i yig chung ni :
rtsa ba 'jam dpal ye shes sems dpa'i gsang sgrub :
de'i las phran yig chung las :
mtshan yang dag par brjod pa la brten nas thar pa don du gnyer zhing :
gnas skabs bar dor gshin rje'i 'jigs pa las skyob par zhu ba :
rten 'brel bcu gnyis la brten nas pha rol gyi chom rkun gyi gnod pa las grol bar byed pa :
A li bcu drug la brten nas gzhan dbang du bya ba dang :
kA li so lnga la brten nas tshe bsring ba :
re'u mig zhe dgu'i sbyor ba la brten nas pha rol gyi rig sngags bzlog pa dang drug gi dang po rtsa ba ye shes sems dpa'i gsang sgrub ni :
gza' skar tshes grangs bzang po 'dzoms pa'i dus snga dro dang po la :
dar dmar ser la sin d+hu ra dang :
gur gum :
gi wang :
li khri rnams ba dmar mo'i 'o mar sbyar ba'i khu bas :
ye shes sems dpa' 'og nas 'byung ba'i mngon rtogs ltar legs par bris pa'i rgyab tu rtsa ba'i sngags rnams kyang yi ge dbu can du bris pa de nyid dbang gi phyogs su rjes gnang gi dkyil 'khor bzhengs  pa'i dbus su zhal rang la blta ba'i phyi rol du :
mchod pa'i bye brag dang gtor tshogs kyang rjes gnang gi cho ga'i skabs su byung ba ltar bsham :
de nas sngon du 'gro ba'i rim pa sgrub gzhung ltar byas la :
gzhal yas khang gdan dang bcas pa yang gzhung ltar gsal zhing :
lha bskyed pa ni :
dbus su d+hIHdang ral gri'i yu ba muM gyis mtshan pa las :
'jam dpal ye shes sems dpa' gser btso ma'i mdog lta bu zhal gcig phyag bzhi pa g.yas kyi dang po ral gri :
g.yon gyi dang po ut+pa la'i steng na po ti :
'og ma mda' gzhu 'dzin pas yum la 'khyud pa :
dar dang rin po ches spras shing rdo rje'i skyil krung gis bzhugs pa :
de'i pang na reg bya rdo rje ma ljang gu g.yas ut+pal 'dzin pas yab la 'khyud cing :
g.yon pas le brgan dar gyis lcibs pa'i tshul can :
dar dang rin po che du mas spras pa :
de dag gi shar du bdug spos ma dkar mo spos kyi reng bu 'dzin pa :
lhor me tog ma ser skya me tog gi chun po 'dzin pa :
nub tu mar me ma dmar mo mar me'i sdong bu 'dzin pa :
byang du dri chab ma ljang gu dri'i dung zhal 'dzin pa :
de dag kyang dar dang rin po ches spras pa :
de rnams kyi dpral bar oM:
mgrin par A:
snying gar hU~M:
snying ga'i d+hIHdang muM las 'od 'phros :
ye shes pa spyan drangs la mchod de :
dzaHhU~M baM hoHsa dgug gzhug bya :
yang 'od 'phros rigs lnga spyan drangs la mchod de :
de bzhin gshegs pa thams cad kyis bdag la dbang bskur du gsol :
zhes gsol ba btab pas :
oM sarba ta thA ga ta a b+hi She ka te shrI ye hU~M:
zhes dbang bskur te :
gtso bo la mi bskyod pa :
yum la don yod grub pa :
bdug spos ma la rnam snang :
me tog ma la rin 'byung :
mar me ma la snang mtha':
dri chab ma la don yod grub pas dbu brgyan :
thugs ka'i ral gri d+hIHdang muM gyis mtshan pa la :
'od zer dang bcas pa'i sngags kyi phreng ba :
oM AHhU~M Ar+Ya many+dzu shrI dz+nyA na satwa d+hIHmuM spar+she mUrti A:
bA gI shwa ri muM:
zhes pas bskor ba las klog pa'i tshul du bzla :
'khor bzhi la yang :
oM badzra d+hU pe hU~M:
puSh+pe trAM:
A lo ke hrI:
gan+d+he A:
zhes pa ste :
gtso bo la gsum 'bum :
'khor la sum khri bzlas pas mtshan ma gzhung ltar 'byung :
bskyed pa dang :
thun mtshams rnams la mchod pa dang :
e ma ho :
gzhon nu mdzes pa'i dpa' bo ge sar las byung ba :
sgrib gnyis skyon bral legs skyes gur gum gzhon nu'i mdog :
zhal gcig phyag bzhi g.yas g.yon dang pos gri dang ni :
ut+pal mtha' gnyis mda' gzhu yis ni bdud dpung 'joms :
yum gyur gnyis med bde rol ye shes sems dpa' khyod phyag 'tshal :
chags bral reg bya yum gyur mar gad mdog 'dra zhing :
ut+pal dar dpyang 'dzin bcas bde ba skul byed ma :
bdug spos me tog mar me dri chab ma la sogs :
'gro don 'dod dgur bsgyur ba'i gtso dang 'khor bcas la :
bdag sogs lus ngag yid gus dang bas phyag 'tshal bstod :
ces pas bstod :
nang mchod gtor ma ltar byin gyis brlabs la :
dang por dus gsum brgyud pa'i bla ma dang :
sangs rgyas dang byang chub sems dpa' rnams la 'bul :
de nas 'jam dpal ye shes sems dpa' yab yum 'khor dang bcas pa rnams dang :
yi dam rgyal ba dkyil 'khor gyi lha tshogs 'khor dang bcas pa rnams la 'bul :
de nas rang gis kyang bdud rtsi myang :
de nas chos skyong srung ma bka' sdod bran g.yog dam can rgya mtsho rnams la 'bul :
gtor ma ni :
yaM las rlung gi dkyil 'khor gzhu bdungs pa lta bu mchog ma ba dan gyis mtshan pa :
raM las me'i dkyil 'khor gru gsum 'bar bas mtshan pa :
de'i steng du kaM las thod pa bum ril gyi sgyed pu gsum gyi steng du :
a las thod pa phyi dkar la nang dmar ba 'jam pa :
yangs shing rgya che ba'i nang du :
go ku da ha na las sha lnga :
bi mu ma ra shu las bdud rtsi lnga :
oM hU~M trAM hrIHAHlas ye shes lngar bsam :
rlung g.yos me sbar rdzas rnams zhu bas ye shes kyi bdud rtsir bsams la :
lha tshogs rnams kyi ljags rdo rje'i sbu gu can gyis gsol bar bsams la :
gong ma'i rtsa sngags rnams kyi gsham du :
i daM ba liM ta kha kha khA hi khA hi :
btags la sngags bdun sogs kyis dbul :
gong gi bstod pa yang bya :
ci ltar 'dod pa'i smon lam dang :
'dod gsol yang bya :
mthar gtor ma gtsang mar bskyal :
yang na dngos grub kyi rdzas su rol :
spyod lam rnam bzhi lha ye shes sems dpa'i nga rgyal gyis bya :
rjes kyi bya ba gzhan rnams spyi dang mthun par bya :
'jam dpal ye shes sems dpa'i gsang sgrub zab bo :
sa ma ya :
rgya rgya rgya :
sbas rgya :
gtad rgya :
gter rgya :
kha thaM:
d+ha thim :[ \u0f01\u0f83]:
rang ye shes sems dpa' yab yum gsal ba'i thugs ka nas 'od zer 'phros pas :
mdun gyi dkyil 'khor dbus su bzhugs pa'i bris sku la phog pas :
bris sku stong pa'i ngang las :
rang gis bskyed pa lta bu'i ye shes sems dpa' yab yum gsal bar bskyed la :
ye shes pa grangs med pa spyan drangs la bstim :
mchod bstod dang gtor ma 'bul ba la sogs pa yang gzhung ltar byas la rgyun du bsnyen pa ni mtshan ma ma byung gi bar du'o :
mtshan ma sna re byung nas :
dus tshes gza' skar shis pa la tshogs kyi 'khor lo dang bcas te bris sku dar sna tshogs pas dril te rab gnas dang ldan pa rin po che'i ga'ur gzhug :
lus la bcang zhing dus rgyun du gsal gdab :
bsnyen pa'ang nar mar bzla'o :
sa ma ya :
rgya rgya rgya :[ \u0f01\u0f83]:
na ma Ar+Ya many+dzu shrI:
de ltar 'phags pa 'jam dpal ye shes sems dpa'i rtsa ba'i gsang sgrub byas nas :
gnyis pa mtshan yang dag par brjod pa la brten nas :
thar pa don du gnyer zhing gnas skabs bar dor gshin rje'i pho nya'i 'jigs pa las skyob par zhu ba ni :
skyes bu gang dag mtshan yang dag par brjod pa kha ton du byed pa bdag gis :
de nyid kyi lung dang :
gong du smos pa'i rjes su gnang ba thob par byas la :
skyabs su 'gro ba dang :
byang chub tu sems bskyed pa la sogs pa chos spyod kyi yan lag sngon du song bar byas nas :
skad cig ma'i ting nge 'dzin gyis stong pa'i ngang las :
rang nyid mngon rtogs nas 'byung ba ltar 'phags pa 'jam dpal ye shes sems dpar bskyed :
rang gi mdun du yang bskyed pa la spyan 'dren bzhugs gsol mchod bstod la sogs kyang gzhung ltar bya :
de nas rang gi thugs kar nyi ma'i dkyil 'khor gyi steng du yi ge d+hIHla :
de+e nas dpal ldan rdo rje 'chang :
zhes pa nas :
bdag cag yi rang ngo :
zhes pa'i bar gyi yig 'bru thams cad kyis bskor nas yod pa las :
'od zer kha dog lnga pa gcig shar gyis 'phros te :
mdun bskyed kyi 'phags pa 'jam dpal ye shes sems dpa' la phog pas :
de'i thugs ka nas slar yang 'od zer nyi ma'i zer thag ltar 'phros nas byung ste :
thugs ka'i yig 'bru thams cad la phog pas :
yig 'bru thams cad rang sgra di ri ri klog dar ma 'don pa ltar grags par dmigs la rang gis kyang 'don pa ni :
dal ba ma yin :
bul ba ma yin :
gsong mtho ba ma yin :
dma' zhing shub shub ma yin par :
chu bo chen po'i rgyun 'bab ltar khyu ru ru bklag :
yig 'bru thams cad las 'od zer sgra dang dbyangs dang bcas pa steng 'og phyogs mtshams thams cad du 'phros pas tshogs drug gi snang ba yul byung rkyen bskul dang bcas pa :
zag bcas zag med srid mthar bcas pa snang ba yig 'bru :
grags pa 'bru klog pa'i tshig tu di ri ri grags par bsgoms la :
mtshan brjod tshar gcig bklags pas rang gzhan gyi sgrib gnyis bag chags dang bcas pa gtan nas dag nas :
'od du spung gis zhu ste :
rang gzhan snod bcud yig 'bru dang bcas pa mdun gyi lha'i thugs kar thim :
gzhan yang 'jig rten dang 'jig rten las 'das pa'i snod bcud snang grags thams cad kyang mdun bskyed kyi thugs kar thim :
mthar lha de nyid kyang je chung je phrar gyur te :
mthar bar snang gi 'ja' yal ba ltar stong pa nyid du wal gyis yal bar dmigs pa'i ngang du gtad med du :
mtshan brjod ji tsam nus par bklag :
tshul de lta bu rab nar ma :
'bring nyin lan gsum :
mtshan lan gsum :
tha ma yang dus skabs bzang por byas na :
de'i bsod nams dpag par dka' zhing blo'i yul las 'das so :
de'i phyir na skyes bu brtson ldan rnams de ltar rtag tu brtson par rigs so :
sa ma ya :
rgya rgya rgya :
sbas rgya :
gtad rgya :
gter rgya :[ \u0f01\u0f83]:
na ma Ar+Ya many+dzu shrI dz+nyA na satwa :
gsum pa rten 'brel snying po la brten nas :
pha rol po'i chom rkun gyi gnod pa las grol bar byed pa ni :
gang gi tshe skyabs 'gro sems bskyed sngon du song bas :
rang nyid ye shes sems dpar gnas pa'i thugs kar zla ba'i dkyil 'khor gyi steng du yi ge d+hIHla :
ye d+harmA he tu pra b+ha wa sogs nas :
shra ma Na ye :
zhes pas bskor ba la shes pa gtad cing :
de nyid la grangs khri them par bzla :
de nas ras las byung ba'i srad bu'am bal dkar po'i srad bu 'dom gang ba byas pa la rten 'brel bcu gnyis kyi mdud pa bcu gnyis byas pa la rten 'brel snying po stong bzlas pas byab :
yig 'bru yang bstims te :
'gro ba gzhan gang gis kyang ma mthong bar bya :
nam zhig sbyor ba la bab pa de'i tshe :
gang la bya ba'i dmigs yul gyi rU pa rgya shog la dug gis bris pa la :
ming dang rus kyang shes na bri :
ma shes kyang yul che ge mo'i gnod byed sdang ba'i sems dang ldan pa :
gdug pa'i sems dang ldan pa :
drag shul gyi sems dang ldan pa :
gnod cing gnag pa'i sems dang ldan pa rnams kyi lus bcing bar bgyi'o :
ngag bcing bar bgyi'o :
yid bcing bar bgyi'o :
de dag gi rnam par shes pa myos shig :
de nyid kyi rten 'brel bcu gnyis rang gshed rang la phob cig :
stobs dang rdzu 'phrul shigs shig :
ma rig pa mun pa'i smag rum gtibs shig :
rga shi rten dang phrol cig :
skye ba dbang po sdoms shig :
srid pa lnga phung choms shig :
len pa mdangs phrogs shig :
sred pa tshang shigs shig :
tshor ba mya ngan du phob cig :
reg pa khungs phyungs shig :
skye mched drug 'gags su chug cig :
ming dang gzugs sgribs shig :
rnam par shes pa rten dang phrol cig :
'du byed skyengs su chug cig :
rten 'brel bcu gnyis 'khrugs su chug cig :
ces pa rU pa'i mtha' skor du yang bri :
dmod pa yang brjod la :
gong gi srad bu dkar pos legs par bcings nas :
rten 'brel snying po'i gur du bcug nas thar pa'i gnas med par bsam :
rten 'brel snying po nyer gcig gis rab gnas byas la rang gi lus la bcang :
'jigs pa las thar nas srad bu bkrol la sngar bzhin sba :
rU pa dri bzang po'i chus bkrus te rjes mi mngon par bya :
tshul de lta bu'i sbyor bas ni gshin rjes 'tshe ba yang myos shing zhi bar byed na :
gzhan dag la lta smos kyang ci dgos :
des na de lta bu'i sbyor ba la brtson par rigs so :
sa ma ya :
rgya rgya rgya :[ \u0f01\u0f83]:
na ma Ar+Ya many+dzu shrI:
bzhi pa A li bcu drug la brten nas gzhan dbang du bya ba ni :
skyabs 'gro sems bskyed sngon du song bas :
rang 'jam dpal ye shes sems dpar gsal ba'i spyi bor a A:
mig gnyis la i I:
sna la u U:
lce la r-i r-I:
rna ba gnyis la l-i l-I:
snying la e ai :
lag pa g.yas g.yon la o au :
gsang sgo la aM:
srin zhal la aHrnams dmigs la :
a A:
i I:
u U:
r-i r-I:
l-i l-I:
e ai :
o au :
aM a :
zhes pa la khri'i bzlas pa thems par bzla :
de nyid thems nas gang dbang du bya ba de nyid mdun du gsal :
rang gi gnas so so'i yig 'bru rnams las yig 'bru dngos 'dra ba re re kha dog dmar ba dbyibs lcags kyu'i rnam pa lta bu 'phros :
dmigs yul gyi gnas so so nas bzung ste :
kho'i tshe bsod nams dpal dang 'byor pa bkrag dang gzi mdangs stobs dang rdzu 'phrul :
lus ngag yid gsum la rang dbang med par bkug nas rang la thim pas :
rang nyid tshe dang bsod nams gzi mdangs la sogs pa phun sum tshogs pa dar zhing rgyas par dmigs la :
A li bcu drug gi mthar che ge bA shaM ku ru ye aM ku sha dzaHhrIng hrIng :
zhes stong phrag yan bzlas pas dmigs yul gang la byas pa dbang du 'gyur :
tshul de dag gi sbyor ba ni :
zla ba nya la bab pa'i dus su yang yang byas pas mchog tu shis so :
dbang du gyur pas 'dod pa'i don grub pa dang :
gnas su bskyal te 'jam dpal gyi go 'phang thob par bkod par bya'o :
sa ma ya :
rgya rgya rgya :[ \u0f01\u0f83]:
na ma Ar+Ya many+dzu shrI:
lnga pa kA li so lnga la brten nas tshe bsring bar 'dod pa na :
skyabs 'gro sems bskyed sngon du song bas :
dus tshod yar tshes gza' skar dar zhing shis pa la :
bkra shis shing nyams dga' ba'i gnas su phyin la :
sa bzang po'i stegs bu mda' gang ba'i ngos la maN+Dal dbus su pad 'dab bzhi pa'i phyi rol sum cu la :
kA li gsal yig so lnga dbus nas bzung ste bkod pa re khA dkar pos bris pa'i dbus su rin po che'i bum pa gas chag med pa :
ba dang 'bri las byung ba'i 'o mar :
snying po rat+na lnga :
'bru lnga :
sman lnga :
dri lnga :
bdud rtsi lnga blugs pa la sogs te :
rgyun 'bab kyi chu dang bcas pas bum pa gang bar byas :
dpag bsam 'bras bu can gyi shing ngam :
ku sha'i chun po'i kha rgyan dang :
dar ras la sogs pa kha tshar ma nyams pas mgul dkris byas la bzhag :
mchod pa lngas bskor bar bshams nas :
rang ye shes sems dpar gsal btab la :
bzlas pa ci rigs par bya :
bum pa swa b+hA was stong par sbyangs pa'i ngang las :
b+h+rU~M las gzhal yas khang gi nang du :
bum rdzas d+hIHlas ye shes sems dpar bskyed :
spyan 'dren dgug gzhug mchod bstod byas pa'i mthar :
ka kha ga g+ha nga :
sogs nas :
sha Sha sa ha k+Sha :
zhes pa dmigs pa las 'od zer 'phros pas bde bar gshegs pa thams cad kyi thugs ka nas byin rlabs kyi bdud rtsi'i rgyun drangs te :
bum nang gi lha dang yig 'bru la sems dmigs la bzlas pa khri thems par bzla :
thun bar du :
lha dang yig 'bru 'od du zhu ba'i bdud rtsir gyur :
bum col nas dkar nar gyis byung bas rang gi spyi gtsug tshangs pa'i bu ga nas mar babs pas :
lus thams cad 'chi med bdud rtsi'i chu yis mer gyis gang zhing lus chags 'jig med pa rdo rje'i skur gyur par dmigs :
grub nas bum chus lus khrus bya zhing :
khong du yang 'thung :
gzhan rjes kyi bya ba thams cad spyi mthun du bya'o :
de lta bu'i sbyor bas tshe'i rig 'dzin brnyes par bya'o :
sa ma ya :
rgya rgya rgya :
sbas rgya :
gtad rgya :
gter rgya :
kha thaM:
d+ha thim :[ \u0f01\u0f83]:
na ma Ar+Ya many+dzu shrI:
drug pa re'u+u mig zhe dgu'i sbyor ba la brten nas :
pha rol gyi rig sngags bzlog pa ni :
mthing shog mtho gang pa gcig la :
gser gyi re'u mig ling tshe zhe dgu pa'i nang du a a sarba ta thA ga ta hr-I da ya ha ra ha ra oM hU~M hrI:
b+ha ga wAn dz+nyA na mUrti wA gI shwa ra ma hA ba tsa :
sarba d+harmA ga ga na a ma la su pa ri shud+d+he d+harma d+hA tu dz+nyA na gar+b+ha a :
zhes pa dbu can du bris pa de nyid gzhi ma dkar po'i steng du bzhag la :
rang nyid 'jam dpal ye shes sems dpar gsal btab la :
bzlas pa ci rigs par bya :
tsakra mi dmigs pa las :
re'u mig gzhal yas khang re re'i dbus su yi ge 'bru re re zhing 'phags pa 'jam dpal ye shes sems dpar bskyed la grangs med pa spyan drangs la bstim :
sngags gong ma nyid khri thems par bzlas pa'i mthar rten 'brel snying po yang brgya rtsa brgyad kyis rab tu gnas par bya :
lha tshogs 'od du zhu ba las byung ba'i yig 'brur gsal :
tsakra dar sna tshogs pas dril te sngags pa dam nyams kyis ma reg par byas la lus la gdags :
de yi sbyor bas pha rol mi dang mi ma yin pa'i rig sngags byad zor mtha' dag pas mi tshugs shing :
phar la 'joms pa'i nus pa dang ldan pa'i phyir :
'di'i sbyor ba la brtson par bya'o :
sa ma ya :
rgya rgya rgya :
sbas rgya :
gtad rgya :
gter rgya :
'di rnams kyi mtshan ma ni :
mtshan yang dag par brjod pa la :
rab yig 'bru'i tshogs bar snang la dngos su mthong bar 'gyur :
'bring lus shing bal ltar yang zhing dri bzang po'i ngad pa chil chil 'byung :
tha ma rmi lam du 'byung ba brjod las 'das pas rig pas dpyad do :
rten 'brel snying po'i sbyor ba la ni :
rang gi rnam shes 'khrug la khad pa dang :
snang yul 'khor ba dang :
lus rengs pa 'byung :
A li bcu drug gi sbyor ba la ni :
dgos med rgyud la skye ba dang :
chags pa'i blo dang bral ba dang :
snang ba la dngos por 'dzin pa'i mtshan ma dang bral ba 'byung :
kA li'i sbyor ba la ni :
nyi zla shar ba dang :
rang lus mi snang ba snyam byed pa dang :
dbang po'i stobs 'phel ba la sogs 'byung :
re'u mig gi sbyor ba la ni :
g.yul 'gyed pa dang :
shing bcad pa dang :
stobs 'gran pas rang rgyal ba dang :
mtshon rnon po lag tu thogs nas gzhan 'joms pa la sogs pa 'byung :
mdor na rtags dang mtshan ma'i rnam grangs dpag tu med pa 'byung ste :
phal cher skyes bu shes rab can gyis rig pas dpyad par bya'o :
sa ma ya :
rgya rgya rgya :
brda thim :
brda thim :
!
gzhon nu chu skyes las rtsa ba'i sgrub pa dang :
las phran lnga ston pa las :
dang po ni tshad med pa bzhi la sogs pa skyabs su 'gro ba sngon du bya :
khyad par du sems can thams cad kyi gti mug gi mun pa 'thib po rnams bsal la :
shes rab kyi snang ba phyogs med du rgyas par bya ba la bkod :
de'i ched du bdag gis 'phags pa gzhon nu chu skyes bsgrub snyam du byang chub kyi sems dar gcig bsgom :
de nas :
swa b+hA wa bi shud+d+heHsarba d+harmAHswa b+hA wa shud+d+ho\u0f85 haM:
zhes pa dang :
snang srid 'khor 'das kyis bsdus pa'i chos thams cad stong zhing bdag med par dmigs pa'i ngang las :
baM las bdud rtsi'i rgya mtsho dkar zhing yangs pa :
tsan+dan sbrul gyi snying po'i dri bsung dang ldan pa :
mtha' ne'u gsing mar gang ba gam 'khrigs pa lta bus brgyan pa'i steng na :
rin po che sna tshogs pa gcal du bkram zhing :
glang po che dang 'dod 'jo sna tshogs gnas pa :
mtsho'i nang na lha dang mi'i me tog sna tshogs bkram pa'i steng na :
chu bya du mas skad snyan dpag tu med pa chos kyi sgra dbyangs su sgrog pas brgyan pa :
de lta bu'i dbus su :
paM ljang ser las pad+ma'i sdong po :
shin tu mdzes shing dben pa :
yal ga dang lo 'dab thams cad bai DUr+ya ltar gsal ba las kyang gser sbyangs dbur ma'i mdog ltar 'od 'phro zhing yal 'dab rgyas pa'i dbus su :
pad+ma 'dab brgyad rgyas pa'i ge sar gur gum gyi mdog ltar 'phros pa'i steng na :
a las zla ba'i dkyil 'khor nya gang ba'i dbus su rang gi sems nyid a dkar po gcig tu gyur pa las 'od zer skar ma'i phreng ba ltar dpag tu med pa 'phros pas :
'phags pa rnams mchod :
sems can thams cad kyi gti mug gi sgrib pa'i 'thib po'i sgrib pa sbyangs :
shes rab kyi snang ba la bkod :
'od zer tshur 'dus yongs su gyur pa las :
rang nyid 'phags pa gzhon nu chu skyes sku mdog rab tu dkar la 'tsher ba'i mdangs dang ldan pa :
zhal gcig phyag gnyis g.yas mchog sbyin :
g.yon pas ut+pala'i yu ba thugs kar 'dzin cing snyan gyi thad kar kha gyes pa'i steng na shes rab kyi pha rol tu phyin pa stong phrag brgya pa'i po ti 'dzin cing :
rab tu dgyes pa'i spyan gdangs pa :
zhal 'dzum zhing zhabs skyil krung gis bzhugs pa :
dar dang rin po che'i rgyan du mas spras pa :
brgyad gnyis lon pa'i na tshod tsam la 'od zer gyi mdangs rgyas shing 'phro ba gcig bsgoms pa'i snying gi rtse mo gyen du bstan pa'i dbus su 'khor lo dkar po rtsibs drug pa lte bar a dkar pos mtshan pa :
rtsibs drug la mdun phyogs nas brtsam ste :
oM bA kye daM na ma :
zhes pa'i yig 'bru drug bkod la :
'khor lo la yas mar la ma reg pa'i tshul gyis g.yas su bskor bar bsam :
de nas 'khor lo g.yas la yig 'bru g.yon du bskor cing :
ma rig pa'i smag rum dang tshe rabs las kyi sdig sgrib thams cad sangs sangs dag par bsam zhing :
oM bA kye daM na ma :
zhes 'bum tsho drug bzlas pa ni grangs kyi bsnyen pa'o :
zla ba gcig gi bsnyen pa ni dus kyi bsnyen pa'o :
zhal mthong zhing gsung thos pa'am :
gzhan yang po ti dang mtshon rnon po ngar can thogs pa dang :
me tog btus pa dang :
mar me gtams pa dang :
nyi zla shar ba dang :
dar phyar zhing rol mo 'bud 'khrol byed pa dang :
snag tshwa 'thung ba dang :
spos sgril bsreg byed pa dang :
nam mkha' la 'phur ba dang :
lus la me 'bar ba dang :
chu bo chen po la gru gzings bcas nas phyin pa'am :
zam pa la sogs te chu las brgal ba dang :
gos dkar po dri ma med pa gon pa la sogs te :
ltas bzang po rmis na mtshan ma'i bsnyen pa'o :
de ltar bsnyen sgrub kyi bar skabs thun gyi mgo mjug rnams su :
oM sarba ta thA ga ta Ar+Ya many+dzu shrI sa pa ri wA ra ar+g+haM pra tIts+tsha ye swA hA:
zhes pas yon chab dang gong ma'i mthar :
puSh+paM pra tIts+tsha ye swA hA:
zhes pas me tog dang :
d+hU pe :
bdug spos :
A lo ke :
mar me :
gan+d+he :
dri chab :
nai wid+ya :
zhal zas :
oM sarba ta thA ga ta Ar+Ya many+dzu shrI sa pa ri wA ra shab+da pra tIts+tsha ye swA hA:
zhes pas rol mo rnams kyis mchod pa'i mthar maN+Dal yang 'bul :
thun gyi bar skabs su :
mtshan yang dag par brjod pa tshar re yang bklag :
bstod pa gzhon nu chu skyes kyi gzhung nas 'byung bas kyang bstod :
'dod pa'i don :
bcom ldan 'das 'phags pa 'jam pa'i dbyangs khyed kyi brtse ba'i thugs rje :
mdzad pa'i phrin las :
mkhyen pa'i ye shes kyis bdag rjes su bzung du gsol :
skyabs 'og dam par tshud par mdzad du gsol :
ma rig pa'i mun pa sangs nas shes rab kyi snang ba phyogs med du rgyas par mdzad du gsol :
shes rab phun sum tshogs pa bskyed du gsol :
mi brjed pa'i gzungs thob par mdzad du gsol :
zhes mos gus gdung sems dang ldan pas gsol ba btab pa'i dus su gzhon nu chu skyes bskyed la :
rang nyid tha mal pa'i gzugs su bya :
tshul de lta bu'i bsnyen sgrub mtshan ma ma byung gi bar du bya :
mtshan ma byung nas ji ltar 'dod pa'i las la sbyar bar bya'o :
sa ma ya :
rgya rgya rgya :
las phran lnga las :
nyes byas 'joms pa'i las phran :
yon tan sgrub pa :
ngag bkrol ba :
gzhan dang rtsod pa bya ba :
mA sha la brten pa'i las sbyor dang lnga'i dang po nyes byas 'joms pa ni :
rang nyid gzhon nu chu skyes mngon rtogs nas byung ba ltar bskyed pa'i snying gi rtse mo gyen du bstan pa'i rtse dbus su 'khor lo dkar po rtsibs drug pa :
lte ba as mtshan pa rtsibs drug la mdun phyogs nas brtsam ste g.yas skor du :
oM bA kye daM na ma :
zhes dkar hrang nge bkod la 'khor lo g.yas su 'khor :
yig 'bru g.yon du 'khor bas tshe rabs las kyi sdig pa dang sgrib pa dang ma rig pa'i smag rum thams cad sangs sangs dag par bsams la bzlas pa bya'o :
de yang 'khor lo drag tu bskor :
'khor lo'i rtse mo thams cad kyang rlung spu gri reg gcod kyi so ltar rno bar bsam pas :
snying rlung dang yid 'chus zhi :
blo dang shes rab dar zhing rgyas par 'gyur :
dmigs pa bsgom pa'i dus su stong nyid kyi ngang du bzlas pa bya :
gsal min mi gsal min pa'i ban bun byas na blo spun por 'gyur :
lte ba'i a dang ze'u 'bru 'khor du mi gzhug :
de 'khor na shes rab smyon par 'gyur zhing yid gzung med par 'gyur :
yig 'bru dang 'khor lo la sogs pa thams cad shin tu dkar ba'i mdangs dang ldan par bsgoms pas blo gsal yid 'dzin bzang bar 'gyur ro :
sa ma ya :
rgya rgya rgya :[ \u0f01\u0f83]:
gnyis pa yon tan sgrub pa ni :
rang gzhon nu chu skyes gsal ba'i lce'i steng du me tog pad+ma dkar po'i steng du a dkar po gcig bsam :
de las 'od 'phros sangs rgyas dang byang chub sems dpa' thams cad mdun du spyan drangs la :
'od zer gnyis pa 'phros pas de rnams kyi thugs ka nas shes rab kyi ngo bo a dkar po grangs med pa spyan drangs la :
rang gi lce pad+ma dkar po'i steng gi a la thim pas lus thams cad a dkar pos mer gyis gang bar bsams la bzlas pa bya'o :
de lta bu'i sbyor bas ngag gi nus pa 'phel zhing mi brjed pa'i gzungs thob par 'gyur ro :
sa ma ya :
rgya rgya rgya :[ \u0f01\u0f83]:
ngag bkrol ba ni :
grib la sogs pa la brten nas ngag la nyes pa'i las dig lkugs la sogs pa byung na :
rang nyid gzhon nu chu skyes su gnas pa'i lce'i steng du nyes pa'i ngo bo kaM nag po gcig bsam :
mgrin par ye shes kyi ngo bo raM dmar po gcig bsam :
snying ga'i 'khor lo rtsibs drug gi lte bar yaM gcig bsam :
'khor lo g.yas la yig 'bru g.yon du 'khor bas yaM las rlung byung :
mgrin pa'i raM la phog :
raM las ye shes kyi me lce dmar lhabs se byung ste :
lce'i kaM nag po thul gyis bsregs pas ngag gi nyes skyon thams cad tshig cing ye mi gnas par dmigs la :
yi ge de nyid yi ge a dkar po gcig bsams la bzlas pa bya :
ngag gis mi nus pa byung na yid kyis bya :
de ltar yang yang byas pas ngag gi nyes pa las grol nas :
ngag tshangs pa'i dbyangs sam mi'am ci'i bu mo'i mgrin pa ltar 'gyur ro :
sa ma ya :
rgya rgya rgya :
gzhan dang rtsod pa bya ba ni :
rang gzhon nu chu skyes gsal ba'i lag pa g.yas pa'i mthe bong la :
ral gri sngon po yu ba la aHsa mtshan cing gri rtse la ye shes kyi me 'bar ba gcig bsgom :
de'i a las 'od 'phros pas phyir rgol ba'i snying gar shes rab kyi ngo bo a dkar po la phog pas rdo khab len la lcags 'dus pa bzhin tshur 'dus ral gri'i so la thim :
de rang gi snying gar thim pas kho'i shes rab rang gi grogs su gyur par bsgom :
gri rtse las ye shes kyi me chad :
phyir rgol ba'i lce'i steng du phog pas lce thul gyis tshig par bsgom mo :
de ltar byas na rang rtsod pa las mi rgyal mi srid do :
gang la yang thogs pa med par rang nyid rgyal bar 'gyur ro :
sa ma ya :
rgya rgya rgya :[ \u0f01\u0f83]:
mA sha la brten pa'i las sbyor ni :
sran ma dkar po me dang snum gyis ma gos shing smin nas rul sungs dang dri mas ma gos pa :
dar dkar po dri ma dang nag nog med pas dril la :
rang nyid gzhon nu chu skyes su gsal ba'i lce 'og tu bcug ste :
nyi ma dang zla ba gang rung sgra gcan gyis bsgribs nas ma grol gyi bar du bzlas pa byas na myu gu 'byung bar 'gyur ro :
de nas sran ma de mis ma mthong zhing myu gu ma chad pa :
ra dkar po'i 'o ma dang :
chu bo chen po'i chu+u gangs la nyi ma ma shar bar blangs pa'i nang du tsan+dan dkar po dang :
pad+ma dkar po'i lde gus btab pas phul zhing mid la :
ci ltar 'dod pa'i don yid la bya zhing gsol tshig kyang brjod par bya'o :
de'i mthus shes rab 'phel zhing lus la skra dkar dang gnyer ma srin bu mi 'byung zhing tshe ring nad mi 'byung bar 'gyur ro :
sa ma ya :
rgya rgya rgya :
de lta bu'i las kyi sbyor ba dang sgrub pa gang byed kyang :
grib dang rme btsogs la 'dzem zhing smra ba bcad la bsgrub par bya'o :
dam tshig tu :
gzhan la mi smod dad gus bya :
'byor pas dkon mchog rtag tu mchod :
dkon mchog rten dang bris bca' sogs :
mchod rdzas rnying pa 'gom mi bya :
rdzun dang phra ma g.yo sgyu spang :
chos spyod bcu la rtag tu 'jug :
'chad rtsod rtsom la 'bad pas bsgrub :
sgrub tshe sha chang sgog btsong spang :
bud med mdze dang dkor zas spang :
me tog spos sogs mchod pa'i rdzas :
ji snyed 'jam dbyangs rtag tu mchod :
de mnyes yid smon gang 'dod 'grub :
sa ma ya :
ngang pas mtsho las 'o ma len pa ltar :
pad+mas mun sel smra ba'i seng ge las :
rjes 'jug don du legs gsal bod du bsgyur :
mtsho rgyal bdag gis zab phyir yi ger bris :
ma 'ongs 'dul don rin chen gter du sbas :
lan gcig bskal pa'i dus zhabs bab pa'i tshe :
skal ldan las can rnams dang 'di 'phrad shog :
sa ma ya :
rgya rgya rgya :
sbas rgya :
gtad rgya :
gter rgya :
d+ha thim :
