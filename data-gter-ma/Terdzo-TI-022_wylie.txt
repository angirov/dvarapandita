@#//
chos 'khor skyong ba'i bstan srung btsan rgod chen po'i phrin las che btsan dgyes pa'i rngam glu zhes bya ba bzhugs so //
na maHshrI pad+ma he ru kA ya /
dbang chen dpa' bo gsung gi rdo rje 'dzin //
gu ru thod phreng rtsal la phyag 'tshal te //
bstan srung chen po mnyes byed phrin las kyi //
byang bu rab dga'i rgyud mangs 'di na sbreng //
bstan pa'i phyir du lhag bsam g.yo med pas //
bskyed rdzogs gding dang dam tshig gzhir byas nas //
skabs su 'os pa'i phrin las skul 'dod na //
thog mar bsten sgrub mchod pa'i las la 'jug
/nyi tshe'i skyems dang gtor mas blo brid cing //
glo bur rang 'dod shes tshad bcol ba ni //
dregs pa 'khu ba'i rgyu yin don med pas //
'phral yun legs pa'i lam du 'jug par byos //
de'ang chos skyong chen po 'di nyid ngo bo ye shes pas khyab kyang rnam pa dregs pa rang rgyud kyi tshul du bzhugs pas /
sgrub pa po dpal chen po spyi dang khyad par pad+ma dbang chen gyi bskyed bzlas dgongs pa tshad du phyin pas grogs sam bran gyi tshul du bsten pa ni shin tu bsngags pa yin no //
yang na nus pa dman pas pha'am khu bo'i tshul du bsten pa'ang rung zhing /
rje bo'i tshul du bsten dgos pa dag gis skabs su mchod cing gsol ba tsam las gnad nas bskul ba'i phrin las bsgrub tu rung ba ma yin no //
des na yi dam gyi bsnyen sgrub 'khyol zhing rtogs dgongs dang ldan pa'i rnal 'byor pas /
mtshan nyid tshang ba'i gnas su dam tshig gi rdzas bris sku bla rdo srog 'khor rten gtor sogs tshang bar 'du byas la ji ltar sgrub pa'i rim pa rtsa ba'i gzhung nas 'byung ba ltar bsgrub dgos pa yin la /
de ltar sgrub pa'i skabs sam /
khyad par gyi gsol mchod bya ba'i tshe phrin las cung zad rgyas par bya bar spro na /
bdag gi rnal 'byor rdzogs par bsgom /
mchod gsol tsam la bsdu na /
rang nyid dpal chen po rta mchog he ru ka khro gtum bzod par dka' ba'i gzi brjid can rang snang gi yum dang bcas pa'i skur gyur /
hrIHpad+mAn+ta kr-ita badzra kro d+ha ha ya grI ba hu lu hu lu hU~M phaT/
ces bzlas mthar /
hrI:
rgyal ba kun gyi chos sku pad+ma'i gdung :
mgon po 'od dpag med pa rdo rje chos :
spyan ras gzigs dbang hrIHlas rngam chen sku :
rta mgrin rta skad bzhad la phyag 'tshal bstod :
srid gsum 'gran zla med pa rgyal ba yi //
che btsan 'gran zla bral ba'i rta mgrin sku
/gar mkhan sgyur 'dra thabs kyi rgyal po yis //
byams ldan gar dbang gar gyi phrin las mdzod //
ces bstod cing bskul /
dregs pa rang rgyud pa'i tshul du ston pas gsol mchod tsam las bskyed par ma gsungs kyang /
bsnyen sgrub dbang dus sogs su bskyed pa'ang rig 'dzin brgyud pa'i phyag bzhes su snang bas rten rnams las sngags kyis bsang /
swa b+hA bas sbyang /
stong pa'i ngang las skad cig gis mdun du btsan yul zangs thang dmar po zangs brag gnam la snyeg pa /
rtse la rgod smug lding ba /
logs la btsan skya rgyu ba /
rked na gcan gzan ngur ba /
rtsa bar dug chu khol ba /
brag ri dmar po'i nang du khrag mtsho khol zhing /
bse mkhar smug po zangs kyi sgo lcags can btsan mkhar 'jigs su rung ba'i dbus na tri bdun yongs su gyur pa las /
lha btsan dgra bla'i rgyal po tsi'u dmar ba sku mdog dmar ljang ral pa dmar po me 'od 'khrig pa /
spyan nas me'i skar mda' 'khrug pa /
zhal nas khrag gi ser chen 'beb pa /
mche ba rnon po gangs ri ltar gtsigs pa /
ljags glog ltar 'khyug pa /
khro zhing 'jigs la rngam zhing gtum pa /
sku la dar dmar gyi ber chen za 'og sngo khra'i gong lag can gsol bar rin chen gser gyi ska rags bcings pa /
dbu la dar dmar gyi 'gying thod can /
stag dong g.yas la gzig shubs g.yon du 'phyang ba /
bse phub dmar po rgyab tu 'khyil ba /
phyag g.yas btsan gyi zhags pa dmar pos dgra bo 'ching zhing /
g.yon bse mdung dmar po dar dmar gyi ru mtshon can snying la bsnun pa /
rta bra bo sgab nag
/dar gdan dmar po sga khra bo /
dngul gyi yob thag
/zangs kyi yob chen /
gser gyi srab /
g.yu'i mthur mda'/
dar dmar gyi srab skyogs /
sbrul nag gi gong smed byas pa la bcibs nas stong gsum bskor ba /
sku la zhal gyi lha btsan sku mdog dkar ser khro gtum can /
sku la za 'og dmar khra'i gos dang dar dmar gyi thod gsol ba /
g.yas su stag dong dang g.yon du gzig shubs 'phyang ba /
phyag gnyis gser mda' gser gzhu bkang ste dgra bo'i snying la brdeg pa /
smug po sha gdong sga srab can la 'chib pa /
gro shod bod kyi sgang dmag rje sku mdog dmar po me 'od 'bar ba rngam zhing 'jigs pa /
sku la le brgan gyi 'jol ber dang dar dmar gyi thod bcings pa /
stag dong g.yas dang gzig shubs g.yon du 'phyang ba /
phyag g.yon zangs zhags dmar pos dgra bo bcings te g.yas kyis shang lang brdeg pa /
mtsha' lu rting dkar sga srab can la 'chib pa /
rwa tsa gos sngon gyi klu btsan sku mdog dmar nag 'jigs su rung ba /
sku la chu dar sngon po'i ral gu la dug sbrul gyi ska rags bcings pa /
dar sngon gyi thod can stag dong g.yas dang gzig shubs g.yon du 'phyang ba /
phyag g.yas lcags mdung nag po dang g.yon dug sbrul gyi zhags pa 'phen pa /
rta ser po sga srab can la 'chib pa /
rdo ring dmar po'i grib btsan sku mdog dmar po 'jigs pa'i gzugs can /
ber dmar gyi slog pa dang dar dmar gyi thod gsol ba /
stag dong g.yas dang gzig shubs g.yon du 'phyang ba /
phyag g.yas bse mdung dmar po dang g.yon btsan gyi rgyu zhags bsnams pa /
rkyang dmar sbo dkar sga srab can la 'chib pa /
kang ka thod nag bdud btsan sku mdog ljang nag shin tu 'jigs pa /
sku la dar nag ber chen dang bdud dar nag po thod du bcings pa /
stag dong g.yas dang gzig shubs g.yon du 'phyang ba /
phyag g.yas dar nag gi ru mtshon phyar zhing g.yon 'breng zhags bla la 'debs pa /
rag pa gzhung nag sga srab can la 'chib pa /
rtsal thog rgyug gi gri btsan sku mdog khrag ltar dmar ba /
sku la zangs khrab dmar po dang dbu la dar dmar gyi thod bcings pa /
stag dong g.yas dang gzig shubs g.yon du 'phyang ba /
phyag g.yas bse mdung dmar po me 'od 'phro ba gsor zhing g.yon zangs kyi ral gri glog ltar 'khyug pa /
rta mchog rlung gi gshog pa sga srab can la 'chib pa /

bdun ka'ang ri khyi spyang ki rol du khrid pa /
ri bya pho rog steng du lding ba /
btsan dmag 'bum sde'i 'khor gyis bskor ba dang bcas par bzhugs pa'i spyi bor oM/
mgrin par AH
thugs kar hU~M/
hU~M las 'od zer 'phros pas btsan yul zangs thang dmar po sogs rang bzhin gar bzhugs kyi gnas nas gnod sbyin ya ba rkya bdun 'khor dang bcas pa skad cig gis gnas 'dir spyan drangs par bsam la /
bshugs glu dbyangs rol spos bsur dud pa g.yab dar le brgan gyis mtshon te spyan drang ba ni /
kyai :
phyogs phyogs de ni pha gi na :
nyi ma nub phyogs pha gi na :
btsan yul zangs thang dmar po nas :
pad+ma dbang gi bka' nyan ba :
che btsan rol pa rkya bdun ni :
phal cher sku mdog dmar po la :
phyag na ba dan zhags pa bsnams :
sde brgyad dregs pa'i tshogs dang bcas :
tshur byon tshur byon gnas 'dir byon :
hrIHb+h+yo /
dpal chen rdo rje srin po pad+ma dbang //
snang srid zil gnon rje btsun thod phreng rtsal //
rig 'dzin rtsa brgyud bla ma'i spyan snga ru //
dam bcas bzhin du gnas 'dir gshegs su gsol //
dregs byed kun gyi che btsan mthu bo che //
bstan dang chos 'khor gnyan po skyong mdzad pa //
gnod sbyin dgra bla'i rgyal po tsi 'u dmar //
bsten zhing mchod pa'i gnas 'dir gshegs su gsol //
rnal 'byor kun gyi grogs mdzad dam tshig can //
bstan dgra dam nyams snying khrag rol mdzad pa //
ma rungs btsan rgod 'bar ba mched bdun po //
tha tshig dgongs la gnas 'dir gshegs su gsol //
nub phyogs zangs thang dmar por mnga' mdzad pa //
rab 'jigs bse yi skyes bu gdug rtsub can //
sgrub pa po la dgyes pa'i mdangs ston cing //
sde brgyad sdong zla'i tshogs bcas gshegs su gsol //
lhab lhub ru mtshon dmar po'i g.yab kyis 'dor //
dri zhim gsur gyi dud pas shul mtshon zhing //
bshugs glu rol mo dbyangs kyi brdas bskul na //
ma thogs myur du gnas 'dir gshegs su gsol //
shu la tri badzra sa mA dza :
rten rdzas rnams dang dbyer med du bzhugs par mos la /
b+h+yo :
btsan mkhar dmar po'i nang shed na :
sha khrag longs spyod bsam mi khyab :
yid 'ong spyan gzigs kun nas mdzes :
dam tshig gtsang ma'i gdan la bzhugs :
kye /
zangs 'od rab 'bar sku mkhar lhun brjid mtho //
dar zab gcan gzan gdan mchog lhun re mthug
/yid 'ong spyan gzigs sna tshogs bkod re legs //
dgyes rgur rol la brtan par bzhugs su gsol //
chags pa'i rten dang mgu ba'i dam tshig rdzas //
srog gi gta' ru btsugs pa bdag tu zungs //
ro ldan bza' btung dgyes par bzhes nas kyang //
rnal 'byor lus dang grib bzhin 'grogs par mdzod //
dzaHhU~M baM hoH
sa ma ya tiSh+Tha lhan :
kye :
skyes bu rol pa mched bdun ni :
phrin las mdzad pa bsam mi khyab :
pad+ma dbang gi bka' nyan pa'i :
dam tshig gter bdag khyod la bstod :
gtsang ma'i sku khrus 'di 'bul lo :
bdag dang yon gyi bdag po la :
thugs rje'i dbang gis nye bar mdzod :
ar+g+haM bi shud+d+he swA hA:
gtsang ma'i bdug spos sprin ltar gtibs :
me tog snang gsal dri mchog dang :
zhal zas snyan pa'i rol mo 'bul :
thugs rje'i dbang gis nye bar mdzod :
rU pa puSh+pe d+hU pe A lo ke gan+d+he nai wid+ya shab+da pU dza ho :
mchod yon yo byad mdzod du byin gyis brlabs la /
kye /
'jigs byed chen po mchod pa'i dam rdzas ni //
yan lag brgyad ldan bdud rtsi'i chu rgyun sbreng //
dri zhim bdug spos ngad pas phyogs kun khyab //
yid 'ong me tog phreng bas gnam sa gang //
snang byed sgron me nyi ma'i 'od bzhin bdal //
bsil zhing bde skyed dri chab rgya mtshor 'khyil //
ro brgya nus ldan zhal zas ri ltar spungs //
rol mo'i 'brug sgra dbyangs snyan dri za'i glus //
chos skyong 'khor dang bcas pa mnyes gyur cig
/myos byed dpa' bo'i btung ba mtsho ltar bskyil //
gsur chen dud pa'i sprin phung lang long 'khrigs //
dbang po rnam lnga'i me tog rngam bag bkra
/zhun chen mar me'i snang byed rab tu 'bar //
snying khrag dmar chen rba rlabs dgung du 'phyo //
phyi sha nang khrol rus pa'i rngams zas brtsegs //
thod rnga rkang gling bshugs pa'i sgra dbyangs kyis //
chos skyong 'khor dang bcas pa mnyes gyur cig
/dbang po tshogs drug tshims pa skyed pa'i phul //
gzugs mdzes sgra snyan dri zhim ro bcud bda'//
reg 'jam bde ba'i yo byad sna tshogs pas //
chos skyong 'khor dang bcas pa mnyes gyur cig
/shu la tri sa pa ri bA ra ar+g+haM sogs shab+da ma hA pU dza pany+tsa kA ma gu Na pra tIts+tsha swA hA/
bstod pa 'bul ba ni /
hrIH
dpal chen rdo rje srin po'i cho 'phrul las //
rgyal ba'i bstan pa gnyan po bsrung ba'i phyir //
che btsan 'gran zla bral ba'i skyes bu'i tshul //
mthu rtsal glog ltar myur ba khyod la bstod //
bcom ldan pad+ma dbang gi bka' sdod che //
drag gtum mi bzad rab tu 'bar ba'i gzugs //
legs nyes stangs 'dzin bka' yi bya ra ba //
chos skyong dge bsnyen chen po khyod la bstod //
'gying bag brjid ldan bye ru'i lhun po la //
bzod dka'i gzi byin nyi ma 'bum 'od 'phro //
dpa' brtan bse yi ya lad mtshams sprin 'od //
rab tu 'khrugs pa'i nyams ldan khyod la bstod //
ba dan dmar po srid gsum g.yul las rgyal //
btsan zhags dmar pos bstan dgra'i ske rtsa 'ching //
drag shul gar gyis gling bzhi'i 'jig rten g.yo //
bstan srung gnod sbyin chen po khyod la bstod //
mgyogs pa'i rtsal ldan cang shes khrag gi mdog
/'phyor chas ya mtshan du mas brgyan pa'i steng //
brjid pa'i stabs kyis dregs byed las la bkol //
rdzu 'phrul stobs shugs ldan pa khyod la bstod //
ngo bo gcig la rnam pa tha dad tshul //
rol pa mched bdun btsan dmag 'bum sder bcas //
dpa' bo g.yul du chas 'dra'i gzi brjid can //
me phreng thog rgod 'khrugs pa khyod rnams bstod //
dregs pa lha srin sde brgyad dpung gi tshogs //
stobs kyi sdong zla las kyi bka' nyan tshul //
mi 'da' dam tshig gnyan po'i yal gam can //
ma nges phyogs bcur rgyu ba rnams la bstod //
ru 'dren sde bzhi 'bag seng gar pa sogs //
slad kyi rjes 'brang 'byung po mthu bo che //
chos 'khor dkor nor skyong zhing sgrub la brtse //
dam tshig ldan pa'i dge bsnyen tshogs la bstod /

/rang gi thugs ka nas 'od zer 'phros /
gnod sbyin 'khor bcas kyi thugs rgyud bskul bas las rab 'byams thogs med du sgrub par bsam la /
oM rak+sha rak+sha snying la hU~M hU~M:
shu la grI ba tri shu la hring hring dzaHdza :
ci nus bzla /
mnga' gsol dmigs su bya bar spro na spyan gzigs mchod pa'i yo byad ji ltar 'byor pa dngos su bsham pa dang yid kyis sprul te /
kye /
mchod do bstod do chos skyong dgra bla che //
gsol lo brngan no btsan rgod dam tshig can //
btsan mkhar dmar po rtse mo dgung du bsnyegs //
'jigs rung drag po'i yo byad kun tu bkram //
bag phebs mi mthun skyob ba'i btsan rdzong 'dis //
chos skyong gnod sbyin mched bdun mnga' gsol lo //
bkra shis dge legs byed pa'i rdzas rtags brgyad //
'khor los sgyur ba'i rgyal srid rin chen bdun //
srid zhi'i dpal 'byor nam mkha'i dbyings gang bas //
skyes bu rol pa rkya bdun mnga' gsol lo //
nye bar spyod dang 'dod pa'i yon tan lnga //
dza gad btung ba 'o zho khrag gi skyems //
sha rus bza' btung ro bcud ldan pa yis //
'jigs byed btsan rgod mched bdun mnga' gsol lo //
bse yi go khrab rdo rje'i rdzong chen gtams //
mdung zhags dmar po lce 'babs glog bzhin 'khyugs //
rta dmar sprin gyi shugs ldan la sogs pas //
che btsan 'bar ba sde bdun mnga' gsol lo //
sku gzugs bla rdo srog 'khor sngags kyi byang //
mi 'bral chags shing 'khor ba'i dam tshig ni //
phyi nang gsang ba'i rten rdzas sna tshogs pas //
lha btsan dgra bla mched bdun mnga' gsol lo //
rten gtor rtag gtor dus kyi gtor ma dang //
'bod sgrub skul ba'i khyad par gnad kyi rdzas //
dgyes rgu'i mthun rkyen ma tshang med pa yis //
gter bdag 'bar ba spun bdun mnga' gsol lo /
khri mchog reg na 'jam pa'i gos kyis bkab //
spyad par 'os pa'i na bza' sna tshogs dang //
yid 'phrog spyan gzigs tshar du dngar ba yis //
mthu ldan btsan rgod mched bdun mnga' gsol lo //
'phan gdugs rgyal mtshan nam mkha'i khyon kun khebs //
rin chen sman 'bru'i phung pos sa gzhi gang //
dar zab lhab lhub bar snang khyab pa yis //
bstan srung rgyal po mched bdun mnga' gsol lo //
bya gcan ri dwags g.yung dwags chu gnas sogs //
nyams rtsal stobs ldan yid 'ong gzugs 'gros dang //
lha mi'i dkor cha dpag tu med pa yis //
bse yi skyes bu mched bdun mnga' gsol lo //
rtsa gsum chos skyong srung ma'i byin rlabs dang //
'jig rten che dgu rnams kyi gzi brjid dang //
brtan dang g.yo ba'i dwangs bcud ma lus pas //
dbang gi bka' nyan mched bdun mnga' gsol lo //
rig stong lta ba thugs kyi rtogs pa dang //
rlung sngags bzlas pa gsung gi nus pa dang //
gsal brtan sgom pa sku yi gzi byin gyis //
dam ldan dge bsnyen 'khor bcas mnga' gsol lo //
sku la mnga' gsol dgyes pa'i gzi mdangs skyed //
gsung la mnga' gsol nus pa'i rtsal chen phyungs //
thugs la mnga' gsol sgrub por bu bzhin dgongs //
yon tan mnga' gsol che ba'i mngon rtogs ngoms //
phrin las mnga' gsol drag rtsal thog ltar phob //
g.yel zhing rgud par gyur kun sor chud nas //
phyogs las rnam rgyal bstan pa'i ba dan sgrengs //
ci ltar gsol pa'i las kun sgrub par mdzod //
skong ba logs su spro na /
skong rdzas nam mkha' mdzod kyi sngags rgyas byin gyis brlabs /
oM badzra s+pha ra Na khaM gis spel la /
kye :
skyes bu srog gi bdag po ni :
'jigs byed rol pa sde bdun tshogs :
khyod la dgyes pa'i longs spyod ni :
sha khrag dmar gtor ri ltar spungs :
zag med bdud rtsi mtsho ltar bskyil :
rak+ta'i yon chab rdzing bur gtams :
spyan gzigs longs spyod skar ltar bkram :
rnga gling rol mo 'brug ltar sgrog :
glu dbyangs snyan pa'i tshogs dang bcas :
dam can mched bdun thugs dam bskang :
btsan rgod 'bar ba'i thugs dam bskang :
sde brgyad stong sde'i thugs dam bskang :
dkor srung dam ldan thugs dam bskang :
las bzhi'i pho nya'i thugs dam bskang :
b+h+yo :
bse mkhar dmar po ldems se ldem :
dar dmar ru mtshon pu ru ru :
ba dan dmar po yengs se yeng :
dregs pa'i mda' 'phen sbrengs se sbreng :
las byed shan pa ro lo lo :
bshugs pa'i 'bod sgra di ri ri :
che btsan rgyal po'i thugs dam bskang :
slob dpon pad+ma'i spyan snga ru :
thugs dam zhal bzhes de dgongs la :
khri srong lde'u btsan rje rigs dang :
rnal 'byor dam ldan brgyud par bcas :
dam tshig gcig tu skyong ba dang :
sku la bsdo ba'i rigs rgyud chod :
log lta'i sde dpung cham la phob :
sngags 'chang rdo rje'i dam ma bkral :
bcol lo gnyer ro mthu rtsal skyed :
yal yol bri gol ma mdzad cig :
ngo srung zas phyir ma 'brang mdzod :
thugs dang 'gal ba bskangs gyur la :
bu sdug tsha bo bzhin du skyongs :
zhes grangs gsog pa'am /
tshig phreng gzhan yang spro na /
hrIH
bde chen 'du 'bral med pa'i klong yangs nas //
dbang chen rol pa'i phrin las sgyu ma'i gar //
che btsan gnod sbyin chen po drag shul can //
'khor bcas thugs dam skong ba'i dam rdzas ni /
khrus chab nyer spyod rol mo'i sgra dbyangs snyan //
dbang po tshim byed 'dod yon dpag tu med //
myos byed khrag gi btung ba mtsho ltar bskyil //
bza' bca' zhal zas gtor tshogs ri ltar spungs //
bkra shis rdzas rtags rgyal srid rnam pa bdun //
lha mi'i dpal 'byor nam mkha'i mdzod du gtibs //
phyi nang gsang ba brten sgrub mchod pa sogs //
dgyes pa'i mthun rdzas sa gzhi'i khams kun gang //
sra brtan go cha rno gcod mtshon cha dang //
brjid pa'i spyan gzigs phyogs kun dog por byed //
btsan mdung btsan zhags dregs pa sdud cing 'khol //
bya dmar khyi dmar dgra bo'i bla la 'jab //
shugs ldan rta mchog mtshal lu rgyan gyis spras //
bzhugs pa'i pho brang chags pa'i bla rdo bkram //
'bru mar rin chen nor dbyig phyur bur spungs //
gzugs 'gros sna tshogs mkho rgu char du 'beb //
lha rdzas gos dang rgyan phreng tshar du dngar //
phyi yi mchod sprin dngos 'byor yid kyis sprul /
khyad par dam tshig dka' ba dang du blangs //
gnad kyi thugs dam snying gi thig ler 'grogs //
lha sngags ting 'dzin dgongs pas byin gyis brlabs //
zag med bde ba'i nus 'byin rmad byung 'dis //
bstan srung btsan rgod chen po'i thugs dam bskang //
chos 'khor yongs kyi bdag po'i thugs\u0f8e
zab gter kun gyi mdzod 'dzin thugs\u0f8e
drag gtum bse yi skyes bu'i thugs\u0f8e
'jigs byed btsan gyi ging chen thugs\u0f8e
rnal 'byor dgra bla gnyan po'i thugs\u0f8e
gnod sbyin tsit+ta dmar po'i thugs\u0f8e
sku lha zhal gyi lha btsan thugs\u0f8e
gro shod bod kyi dmag rje'i thugs\u0f8e
rA tsa gong sngon klu btsan thugs\u0f8e
/rdo ring dmar po'i grib btsan thugs\u0f8e
kang ka thod nag bdud btsan\u0f8e
rtsal thog rgyug gi gri btsan\u0f8e
sdong zla sde brgyad dregs pa'i thugs\u0f8e
btsan dmag bye ba 'bum sde'i thugs\u0f8e
dkor srung pho nya'i tshogs kyi thugs dam bskang //
phyi nang gsang ba'i thugs dam gnyan po la //
'gal 'khrul nyams chag 'gyod pas mthol bshags na //
bzod par dgongs la dgyes pa'i zhal ras ston //
byams pa'i thugs kyis spun grogs bu bzhin dgongs //
zhi rgyas dbang dang drag po'i phrin las sogs //
'dod pa'i don rnams g.yel med bsgrub par mdzod //
ces thugs dam legs par bskangs nas /
'dod pa'i don la phrin las bcol ba ni /
hrIHhU~M b+h+yoH
dpal chen pad+ma dbang gi bka' nyan pa //
che btsan 'jigs byed 'bar ba mched sde bdun //
dregs pa sde brgyad sdong zla'i tshogs rnams dang //
'khor g.yog dkor srung sprul par bcas pa rnams //
rdo rje srin po rta mchog he ru ka
/pad+ma thod phreng rtsa brgyud bla ma yi //
spyan sngar khas blangs dam bcas ma bsnyel bar //
ji ltar bcol ba'i phrin las bsgrub par mdzod //
rgyal bstan spyi dang rdo rje snying po yi //
ring lugs rgyal mtshan srid pa'i rtse mor phyor //
bstan 'dzin skyes bu'i sku tshe phrin las spel //
dge 'dun 'dus pa'i sde rnams dar rgyas mdzod //
rdo rje'i nye lam zhugs pa'i spong ba par //
byang chub sgrub pa'i mthun rkyen 'tsho ba sbyor //
bslab sdom brtul zhugs legs 'chang klog pa'i grwa
/mkhas tshul dgu yi phrin las dar bar mdzod //
chos skyong rgyal po'i dbu 'phangs dgung ltar mtho //
chos ldan rgyal srid dar rgyas brtan pa dang //
bstan la zhugs pa'i blon 'bangs khyim bdag rnams //
'gal rkyen kun zhi 'byor drug rgyas par mdzod //
rgyal khams kun tu nad mug 'khrugs rtsod zhi //
lo phyugs legs shing bde dgas 'tsho ba dang //
sdig las zlog cing dge la gzhol ba yi //
blo gros yar zla bzhin du 'phel bar mdzod //
chos khrims bka' las 'gal ba bstan pa'i dgra
/sde rigs gang du 'dug kyang tshar chod la //
bstan 'gror phan pa'i mthu ldan skyes bu rnams //
lhag bsam mtha' ru phyin pa'i sdongs grogs mdzod //
bstan dang 'gro ba'i bde skyid 'joms byed pa //
mi dang mi min nag phyogs kla klo'i dpung //
ming rus rdul phran tsam yang ma mchis pa'i //
drag po'i gar gyis sa gsum g.yo bar mdzod //
sgrub pa'i rnal 'byor 'khor slob sbyin bdag la //
mngon mtho nges legs bar du gcod pa'i gegs //
gzugs can gzugs med sri keg rbod gtong sogs //
drag shul stobs kyi 'khor los phyir zlog mdzod //
nad gdon 'jigs brgyad rmis ltas mtshan ngan zhi //
tshe bsod dpal 'byor snyan grags dbang thang rgyas //
lha 'dre mi gsum snang ba dbang du 'dus //
dgra bgegs log 'dren tshar gcod phrin las mdzod /
kha smras gleng gzhi dgra jag chom rkun dang //
'byung bzhi nyam nga'i gnod 'tshe skyob pa sogs //
gzhi byes nye ring 'gro 'dug thams cad du //
mi 'bral lus dang grib bzhin skyong bar mdzod //
rtsa brgyud bla mas ji ltar bsgos pa dang //
bdag gis gsol pa'i 'dod don ma lus pa //
thogs med yud kyis bsgrubs nas dgyes pa'i zhal //
sprin bral zla ba lta bur snang bar mdzod //
skabs su drag por bskul bar 'dod na dmar gtor la dgra bgegs bkug cing byin gyis brlabs pa bstabs pas dgyes par byas la rtsa ba'i gzhung las 'byung ba rdo rje'i tshig gis drag tu bskul lo //
skye brgyud mtshang nas sngog pa sogs ni las 'gyangs pa'am /
rnal 'byor pa rtogs dgongs dang ldan pa la 'gal ba med kyi ci rung rung du bya ba ma yin no //
rjes kyi bya ba srung ba'i las rim gzhan dang mthun zhing /
gal te bla rdo la sogs pa'i rten yod na /
dam ldan chos skyong chen po 'khor dang bcas //
gta' ru btsugs pa'i rten dang bsgrub rdzas la //
tsan+dan dri ngad bzhin du mi 'bral bar //
brtan par bzhugs nas bdag 'khor bsrung du gsol //
chos 'khor phyi nang sde ris yo byad bcas /
khyod la gnyer du gtad do ma g.yel skyongs //
phyogs las rnam par rgyal ba'i phrin las kyis //
'dzam gling tha grur khyab pa'i bkra shis stsol //
zhes tsan+dan dang dri ngad bzhin 'bral med du bzhugs shing chags par mos la /
su pra tiSh+Thas brtan bzhugs bya /
rten btsugs pa med cing gsol mchod dkyus ma 'phral gtong gi rigs la /
gats+tsha gats+tsha swa b+hA bA nAM/
brjod pas dregs byed 'khor bcas dgyes pa dang ldan pas rang gnas su gshegs par mos la /
mthar bkra shis pa'i tshigs su bcad pa brjod cing dge legs su bya'o //
dam chos rin chen gter gyi mdzod srung ba //
stobs ldan dgra bla'i rgyal po'i phrin las kyi //
byang bu rab dga'i rgyud mangs 'di bsgrags pas //
bstan srung dgyes pa'i 'dzum zhal gsal ba dang //
rgyal bstan spyi dang khyad par snga 'gyur gyi //
ring lugs ba dan mi nub srid pa'i rtser //
sgreng ba'i brtul ba brtan po mi dor bas //
phyogs las rnam par rgyal ba'i bkra shis shog
/ces pa 'di'ang 'og min o rgyan smin grol gling nas /
gter chen chos kyi rgyal po'i rigs chos kyi rgyud pa 'dzin pa khri chen rdo rje 'chang 'gyur med yid bzhin dbang gi rgyal pos /
rin chen gnyis pa'i gnang skyes bcas bka' bstsal gyi cod pan spyi bor bkod de /
chos skyong nyid rtag tu dgyes rgus rol pa'i chos 'khor chen po dpal bsam yas mi 'gyur lhun gyis grub pa'i gnas su /
sngags rig 'dzin pa pad+ma gar gyi dbang phyug phrin las 'gro 'dul rtsal gyis bris pa snying po'i bstan pa 'dzam gling kun tu rgyas pa'i rgyur gyur cig
/dge legs 'phel ///
/
