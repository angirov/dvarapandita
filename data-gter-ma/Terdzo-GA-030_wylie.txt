@#//
grol tig dgongs pa rang grol gyi chos sde /
zhi khro'i bskyed rdzogs kyi phrin las khrigs su bsdebs pa 'od gsal snying po zhes bya ba bzhugs so //
zhi khro'i bskyed rdzogs lam 'bras snying po'i phrin las khrigs su bsdebs pa 'od gsal snying po zhes bya ba /
bcom ldan 'das dpal gdod ma'i mgon po la phyag 'tshal lo //
bla ma kun bzang rig rtsal zhi khro'i lhar //
gnyis su med pa'i gus pas rab btud nas //
bskyed rdzogs lam las 'bras bu'i mchog thob phyir //
phrin las 'od gsal snying po'i rgyud mang len //
'di la gsum /
sbyor ba /
dngos gzhi /
rjes so //
dang po ni /
bdag gi rnal 'byor tsam la rdo rje lus kyi dkyil 'khor las rten bsham pa gzhan mi dgos kyang /
dbang sgrub sogs kyi skabs mdun bskyed kyi rten du rdul tshon nam ras bris kyi dkyil 'khor sgo rdzogs dbus su lha mtshan rdo rje rtse lnga bris pa'am /
sgrub pa'i maN+Dal tshom bu dang bcas pa'i steng du bum pa /
gsang rdzas /
sin+d+hu ra'i dkyil 'khor /
rdo rje sems dpa'i me long rnams bshams pa'i mdun du sman raka gtor tshogs /
mtha' skor mchod pa'i bye brag sogs dgos pa'i yo byad thams cad 'du byas nas /
cho ga'i sbyor ba dngos la /
skyabs sems tshogs gsag bgegs bskrad cing //
srung 'khor byin dbab mchod pa brlab //
ces bdun las /
dang po ni /
rang gi phung khams skye mched thams cad zhi khro rab 'byams sgyu 'phrul drwa ba'i dkyil 'khor chen por lhun gyis grub pa'i snying ga'i 'od kyi rol pa chen pos phyogs bcu dus bzhi'i skyabs yul thams cad mdun gyi nam mkhar mngon sum du sad par gyur pa'i spyan sngar /
hU~M:
skye med don dam sangs rgyas la :
'gag med bden gnyis dam pa'i chos :
thugs rje rig grol dge 'dun la :
bdag dang 'gro drug skyabs su mchi :
lan gsum /
gnyis pa ni /
nam mkha' mnyam pa'i sems can rnams :
ye nas sangs rgyas zhing sku yin :
log rtog 'khrul pas sems can 'khyams :
sku zhing shes par sems bskyed do :
lan gsum /
gsum pa ni /
ho :
kun gsal 'gag med bde chen zhing khams su :
kun rig rgyal po 'od lnga'i sangs rgyas gshegs :
rang shar chos dbyings mkha' klong yangs pa ru :
'gyur med skye shi med par bzhugs su gsol :
rang byung ye shes mkha' la kun nas 'phro :
rig mdangs lu gu rgyud kyi mjal phyag 'tshal :
bla med bde stong mchog gi mchod pa'i tshogs :
chos nyid mngon sum don gyi mchod par 'bul :
blos byas bden 'dzin sgo gsum sdig sgrib kun :
blo 'das tshad med gong 'phel klong du bshags :
rig pa 'od lnga ma 'dres so sor gsal :
mi 'pho tshad du bebs la rjes yi rang :
chos kun rnam grol 'khrul zad chos nyid kyi :
rtag par rgya chen zhing khams chos 'khor bskor :
kun nas mi g.yo mi 'pho brtan pa'i dpal :
skye shi med pa rdo rje sems dpa' nyid :
blo 'das kun bzang zhing du bsngo bar bgyi :
dzaHhU~M baM hoH
tshogs zhing rnams rang la thim /
bzhi pa ni /
rang nyid skad cig gis rdo rje he ru ka'i skur gyur /
sngon gtor /
raM yaM khaM gis bsang sbyang /
oM AHhU~M gis brlab /
a kA ros bsngo /
hU~M hrI:
lhun gyis grub pa'i rig pa la :
lha dang 'dre bgegs ming tsam med :
kun tu gsal ba'i ye shes kyi :
'od kyis ma rig mun pa bcom :
bka' ni kun bzang don gyi bka':
log rtog 'khrul pa phyir dengs shig :
hU~M hU~M phaT phaT:
ces dang sum+b+ha sogs brjod pas bskrad /
lnga pa ni /
hU~M hrI:
'khor ba ming tsam med pa la :
mya ngan 'das pas kun tu khyab :
ye shes kun khyab zhing khams su :
'khrul rtog bag chags bsrung mtshams bcad :
badzra rak+Sha rak+Sha :
drug pa ni /
hU~M hrI:
gdod nas lhun grub sku gsung thugs :
byin rlabs ye shes rmad po che :
spro bsdu med pa'i ngang nyid las :
lham me lhan ner byin chen phob :
oM AHhU~M hrIHbo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
badzra dz+nyA na A be sha ya a A:
bdun pa ni /
raM yaM khaM:
dbyings rig dbyer med me rlung chus :
mchod rdzas gzung 'dzin bsregs gtor sbyangs :
sku gsung thugs kyi ye shes sprin :
mchod pa'i phyag rgya chen por rdzogs :
oM badzra puSh+pe nas 
shab+da sarba pU dza AHhU~M:
oM sarba pany+tsa a mr-ita rak+ta ba liM ta AHhU~M:
lan gsum /
gnyis pa dngos gzhi la /
lha bskyed spyan drangs bzhugs su gsol //
phyag 'tshal mchod bstod bzlas pa bya //
zhes bdun las /
dang po ni /
'khor 'das kyi chos thams cad gdod nas rnam par dag pa rig stong don gyi kun tu bzang po nang gsal thim la ma rmugs pa'i ye shes las /
lhun grub rin po che'i snang ba 'gags pa med par rang shar ba'i tshul gyis gzhi lus kun bzang yab yum du gsal ba'i thugs chos dbyings khyab brdal 'od lnga'i klong du rang rig rdo rje sems dpa'i spyi bo dang thugs kar /
shin tu phra ba'i phung khams skye mched zhi khro rab 'byams rgyal ba'i dkyil 'khor chen por rang bzhin yongs grub kyi tshul du bzhugs pa nyid gsal 'debs pa'i phyir /
gshis stong nyid ka dag khyab brdal chen po'i ngang las /
gdangs gsal rig lhun grub 'gags pa med pa'i rtsal gyis rten dang brten par bcas pa'i 'khor lor sgom pa ni /
oM AHhU~M:
'gyu ba dmigs med nam mkha' rlung :
chos nyid stong sgron rgya mtsho sa :
dbyings chen rnam dag keng rus ri :
ye shes lnga yi me 'od 'bar :
lu gu rgyud kyi gzhal yas khang :
'khor ba'i skyon bral pad+ma'i steng :
dbyings rig gnyis med nyi zla'i gdan :
dug lnga rang byung rang grol lha :
dus gsum bde gshegs sku gsung thugs :
yon tan phrin las zhi khro'i sku :
ma bskyed lhun gyis rdzogs pa 'o :
hU~M 
'khor 'das kun gyi gzhi rten ni :
thog ma med kyang mtha' dang ldan :
ye nas ka dag brdal ba che :
rang bzhin mi dmigs lhun gyis grub :
mi dmigs ming 'dogs kun bral zhing :
thog ma'i mgon po nga nyid do :
hU~M 
de las gzhi gnas kun tu bzang :
yab yum 'khril sbyor sku mdog dkar :
rdo rje dril 'dzin 'khyud pa'i tshul :
pad+ma nyi zla'i gdan la bzhugs :
de ltar gsal ba'i ngang nyid las :
rang byung rang gi snying gi dbus :
sangs rgyas mes po 'od mi 'gyur :
'od zer bkrag mdangs me re re :
'od phung dkyil 'khor chen po nyid :
hU~M 
rang rig rnam dag rdo rje sems :
dkar po phyag na rdor dril 'dzin :
zhi nyams can de'i dbu yi nang :
klad pa dung khang pho brang gi :
dbus phyogs seng chen khri steng du :
mi bskyod sngon po dbyings phyug ma :
yab yum zhal sbyor skyil krung bzhugs :
phyag na rdo rje dril bu 'khrol :
de yi dbu gtsug pad nyi la :
kun bzang dkar la bzang mo sngo :
yab yum zhal sbyor skyil krung bzhugs :
phyag na rdo rje dril bu 'khrol :
gtso bo yab yum rgyan dang bcas :
shar phyogs glang chen khri steng du :
rnam par snang mdzad sangs rgyas spyan :
yab yum zhal sbyor skyil krung bzhugs :
phyag na 'khor lo dril bu 'khrol :
lho phyogs rta mchog khri steng du :
rin chen 'byung ldan mA ma ki :
yab yum zhal sbyor skyil krung bzhugs :
phyag na rin chen dril bu 'khrol :
nub phyogs rma bya'i khri steng du :
snang ba mtha' yas gos dkar mo :
yab yum zhal sbyor skyil krung bzhugs :
phyag na pad+ma dril bu 'khrol :
byang phyogs shang shang khri steng du :
don yod grub pa dam tshig sgrol :
yab yum zhal sbyor skyil krung bzhugs :
phyag na rgya gram dril bu 'dzin :
hU~M 
shar phyogs sa snying sku mdog dkar :
pad nyi zla steng skyil krung bzhugs :
byang chub myu gu dril bu 'khrol :
zhi zhing sgeg pa rdo rje'i sku :
lho phyogs nam snying sku mdog mthing :
pad nyi zla steng skyil krung bzhugs :
pad+ma'i sdong po dril bu 'dzin :
zhi zhing sgeg pa rdo rje'i sku :
nub phyogs spyan gzigs sku mdog dmar :
pad nyi zla steng skyil krung bzhugs :
pad+ma'i sdong po dril bu 'dzin :
zhi zhing sgeg pa rdo rje'i sku :
byang phyogs phyag rdor sku mdog ljang :
pad nyi zla steng skyil krung bzhugs :
rdo rje dril bu phyag na 'khrol :
zhi zhing sgeg pa rdo rje'i sku :
shar lho lA s+ya dkar mo ni :
pad nyi zla steng phyed skyil bzhugs :
phyag na me long dkur brten zhing :
sgeg pa'i gar gyi rnam 'gyur ston :
lho nub phreng ba ma ser mo :
pad nyi zla steng phyed skyil bzhugs :
phyag gnyis rin chen phreng ba 'dzin :
rin chen tshogs kyi rnam par ston :
nub byang glu ma dmar skya ni :
pad nyi zla steng phyed skyil bzhugs :
phyag na rdo rje pi wang 'dzin :
rdo rje glu dbyangs nga ro sgrog :
byang shar gar ma dkar mo ni :
pad nyi zla steng phyed skyil bzhugs :
phyag na rdo rje rtse lnga bsnams :
rdo rje gar gyis rol bar byed :
hU~M 
shar phyogs byams pa sku mdog dkar :
zhabs gnyis rdo rje skyil krung bzhugs :
phyag gnyis klu shing dril bu 'dzin :
'gro ba ma lus skyong bar mdzad :
lho phyogs sgrib sel sku mdog ser :
zhabs gnyis rdo rje skyil krung bzhugs :
phyag gnyis pusti dril bu bsnams :
sems can ma lus sgrib pa sbyong :
nub phyogs kun bzang dmar skya ni :
zhabs gnyis rdo rje skyil krung bzhugs :
phyag gnyis snye ma dril bu bsnams :
kun la brtse ba'i thugs rje can :
byang phyogs 'jam dpal dmar skya ni :
zhabs gnyis rdo rje skyil krung bzhugs :
phyag gnyis ut+pal dril bu 'dzin :
bde gshegs kun gyi de nyid gzigs :
shar lho'i phyogs su bdug spos ma :
sngon mo zhabs gnyis gar stabs 'gying :
phyag gnyis bdug spos bsnams nas ni :
rgyal ba zhi khro'i dkyil 'khor mchod :
lho nub phyogs su me tog ma :
dmar ser zhabs gnyis gar gyis rol :
phyag gnyis me tog sna tshogs kyis :
rgyal ba zhi khro mchod par mdzad :
nub byang phyogs su mar me ma :
dmar skya zhabs gnyis gar gyis rol :
phyag gnyis rdo rje mar me yis :
rgyal ba zhi khro mchod par mdzad :
byang shar phyogs su dri chab ma :
ljang gu zhabs gnyis gar gyis rol :
phyag gnyis rdo rje dri chab kyis :
rgyal ba zhi khro mchod par mdzad :
rigs drug dag pa thub drug ste :
lha yi thub pa brgya byin ni :
dkar po phyag na pi wang bsnams :
lha min thub pa thags bzang ris :
ljang gu phyag na go mtshon bsnams :
mi yi thub pa shAka thub ni :
ser po 'khar gsil lhung bzed bsnams :
byol song thub pa rab brtan ni :
mthing nag phyag na pusti bsnams :
yi dwags thub pa kha 'bar ma :
dmar po rin chen sgrom bu bsnams :
dmyal ba'i thub pa chos rgyal ni :
nag po phyag na me chu bsnams :
bcom ldan thub pa drug po ni :
gnas drug khyams bzhir brtsegs par bzhugs :
shar sgor rnam rgyal lcags kyu ma :
yab yum dkar gsal g.yon brkyang bzhugs :
phyag na lcags kyu dril bu 'dzin :
gdug pa'i dgra bgegs ma lus 'joms :
lho sgor gshin rje zhags pa ma :
yab yum ser po g.yon brkyang bzhugs :
phyag gnyis zhags pa dril bu 'dzin :
'jig rten gshin rje ma lus 'joms :
nub sgor rta mgrin lcags sgrog ma :
yab yum dmar po g.yon brkyang bzhugs :
phyag gnyis lcags sgrog dril bu 'dzin :
srid pa'i lta ngan 'dod chags 'joms :
byang sgor bdud rtsi dril bu ma :
yab yum nag po g.yon brkyang bzhugs :
phyag gnyis rgya gram dril bu 'dzin :
rnam shes bgegs kun 'joms par mdzad :
de ltar zhi ba zhe gnyis ni :
ma lus rgyan bcas rang gsal bzhugs :
zhi zhing sgeg pa'i nyams can no :
hU~M 
de ltar rang rig rdor sems kyi :
thugs kyi tsit+ta'i gzhal yas su :
'khor lo rtsibs bzhi'i lte ba na :
dregs pa pad+ma nyi zla'i steng :
hU~M 
bcom ldan badzra he ru ka :
sku mdog mthing nag 'bar ba la :
dbu gsum phyag drug zhabs bzhi bgrad :
dbus mthing g.yas dkar g.yon dmar zhal :
g.yas g.yon phyag drug 'bar ba yis :
rdo rje ral gri dgra satwa dang :
dril bu b+han+d+ha thong gshol 'dzin :
yum mchog badzra kro ti ma :
g.yas pas gri gug yab la 'khyud :
g.yon pas dung dmar gtso la stob :
yab yum zhal sbyor rgyan ldan sku :
yang dag thugs kyi lha tshogs gsal :
shar phyogs dregs pa pad nyi'i steng :
bcom ldan bud+d+ha he ru ka :
sku mdog smug nag 'bar ba la :
dbu gsum phyag drug zhabs bzhi bgrad :
dbus smug g.yas dkar g.yon dmar zhal :
g.yas g.yon phyag drug 'bar ba yis :
'khor lo dgra satwa ral gri dang :
dril bu thong gshol b+han+d+ha bsnams :
yum mchog bud+d+ha kro ti ma :
g.yas pas kha T+wAM yab la 'khyud :
g.yon pas dung dmar yab la stob :
yab yum zhal sbyor rgyan ldan sku :
'jam dpal sku yi lha tshogs gsal :
lho phyogs dregs pa pad nyi'i steng :
bcom ldan rat+na he ru ka :
sku mdog ser nag 'bar ba la :
dbu gsum phyag drug zhabs bzhi bgrad :
dbus ser g.yas dkar g.yon dmar zhal :
g.yas g.yon phyag drug 'bar ba yis :
rin chen kha T+wAM be con dang :
dril bu b+han+d+ha dgra satwa bsnams :
yum mchog rat+na kro ti ma :
g.yas pas rin chen yab la 'khyud :
g.yon pas dung dmar gtso la stob :
yab yum zhal sbyor rgyan ldan sku :
che mchog yon tan lha tshogs gsal :
nub phyogs dregs pa pad nyi'i steng :
bcom ldan pad+ma he ru ka :
sku mdog dmar nag 'bar ba la :
dbu gsum phyag drug zhabs bzhi bgrad :
dbus dmar g.yas dkar g.yon ser zhal :
g.yas g.yon phyag drug 'bar ba yis :
pad+ma kha T+wAM dbyug to dang :
dril bu dung dmar rnge'u chung bsnams :
yum mchog pad+ma kro ti ma :
g.yas pas pad+ma yab la 'khyud :
g.yon pas dung dmar gtso la stob :
yab yum zhal sbyor rgyan ldan sku :
pad+ma gsung gi lha tshogs gsal :
byang phyogs dregs pa pad nyi'i steng :
bcom ldan karma he ru ka :
sku mdog ljang nag 'bar ba la :
dbu gsum phyag drug zhabs bzhi bgrad :
dbus ljang g.yas dkar g.yon dmar zhal :
g.yas g.yon phyag drug 'bar ba yis :
ral gri kha T+wAM dbyug to dang :
dril bu b+han+d+ha thong gshol bsnams :
yum mchog karma kro ti ma :
g.yas pa rgya gram yab la 'khyud :
g.yon pas dung dmar gtso la stob :
yab yum zhal sbyor rgyan ldan sku :
phrin las phur pa'i lha tshogs gsal :
hU~M 
shar du gau rI dkar mo ni :
khro mo'i cha lugs spyan gsum ma :
zhing gi dbyug to b+han+d+ha bsnams :
g.yon brkyang gar gyis kun tu 'gying :
lho na tsau rI ser mo ni :
khro mo'i cha lugs spyan gsum ma :
mda' gzhu 'dzin cing 'phen par byed :
g.yon brkyang gar gyis kun tu 'gying :
nub tu pra mo dmar mo ni :
khro mo'i cha lugs spyan gsum ma :
chu srin rgyal mtshan b+han+d+ha bsnams :
g.yon brkyang gar gyis kun tu 'gying :
byang na bai ta nag mo ni :
khro mo'i cha lugs spyan gsum ma :
rdo rje zhing chung bsnams nas ni :
g.yon brkyang gar gyis kun tu 'gying :
shar lhor puk+ka dmar ser ni :
khro mo'i cha lugs spyan gsum ma :
byis pa'i rgyu ma zhing khog 'dzin :
g.yas brkyang gar gyi rol pas bzhugs :
lho nub g+hasma ljang nag ni :
khro mo'i cha lugs spyan gsum ma :
b+han+d+ha khrag bkang rdo rjes dkrugs :
g.yas brkyang gar gyi rol pas bzhugs :
nub byang sme sha mthing nag ni :
khro mo'i cha lugs spyan gsum ma :
ro langs mgo lus phral zhing za :
g.yas brkyang gar gyi rol pas bzhugs :
byang shar tsaN+Da ser skya ni :
khro mo'i cha lugs spyan gsum ma :
snying chen bzung zhing bam chen za :
g.yas brkyang gar gyi rol pas bzhugs :
shar du seng gdong smug nag ma :
phyag gnyis bsnol zhing mi ro za :
khro zhing ral pa sprugs par byed :
ha ha'i gad rgyangs 'brug ltar sgrog :
lho ru stag gdong dmar mo ni :
phyag gnyis bsnol zhing 'bur tshugs blta :
mche ba gtsigs shing ha ha sgrog :
'jigs pa'i nga ro 'brug stong ldir :
nub tu wa gdong dmar mo ni :
lag gnyis rgyu ma'i zhags pa 'dren :
khrag chen ldag cing ha ha sgrog :
ri dang rgya mtsho bcas pa g.yo :
byang du spyang gdor mthing nag ma :
lag gnyis mi ro kha ru 'dred :
spyan mig 'bur tshugs bgegs la gzir :
ri rab stong yang 'joms par byed :
shar lhor bya rgod gdong can ma :
dkar ser mdog can khros pa'i gzugs :
zhing chen phrag la bkal nas kyang :
zhing rus sgra sgrog lag tu 'dzin :
lho nub kang+ka'i gdong can ni :
sku mdog dmar nag 'jigs pa'i gzugs :
ro langs zhing chen phrag la khur :
phaT kyi sgra sgrogs hU~M hU~M brjod :
nub tu bya rog gdong can ma :
nag mo spyan gsum ha la'i sgra :
ral gri thogs shing glo snying za :
b+han+d+ha khrag bkang zhal du gsol :
byang shar 'ug pa'i gdong can ma :
mthing nag hU~M hU~M sgra sgrog cing :
lcags kyu dang ni thod khrag 'dzin :
sgeg pa'i gar gyis mkha' ltar gsal :
rnam dag dbyings kyi gdong mo brgyad :
zhal gcig phyag gnyis spyan gsum ma :
zhabs gnyis rdo rje gar gyis bzhugs :
hU~M 
shar phyogs dbang phyug ma bdun ni :
srin mo dmar nag g.yag mgo ma :
g.yas g.yon rdo rje thod khrag 'dzin :
tshangs ma ser mo sbrul mgo ma :
g.yas g.yon pad+ma gri thod bsnams :
lha chen dkar ljang gzig mgo ma :
g.yas g.yon rdo rje thod khrag 'dzin :
rdo rje dkar mo khu byug mgo :
g.yas g.yon lcags kyu thod khrag 'dzin :
gtog 'dod sngon mo sre mo'i mgo :
g.yas g.yon 'khor lo thod khrag 'dzin :
gzhon nu dmar mo dred mgo ma :
g.yas g.yon mdung thung thod khrag 'dzin :
brgya byin dkar mo dom mgo ma :
g.yas g.yon rgyu zhags b+han+d+ha 'dzin :
hU~M 
lho phyogs dbang phyug ma bdun ni :
dga' ba ser mo pha wang mgo :
g.yas g.yon spu gri thod khrag bsnams :
zhi ba dmar mo chu srin mgo :
g.yas g.yon bum pa b+han+d+ha 'dzin :
bdud rtsi dmar ser sdig pa'i mgo :
g.yas g.yon pad+ma b+han+d+ha 'dzin :
rdo rje ser mo ra mgo ma :
g.yas g.yon zhags pa b+han+d+ha 'dzin :
zla ba dkar mo khra mgo ma :
g.yas g.yon rdo rje b+han+d+ha 'dzin :
be con ljang nag wa mgo ma :
g.yas g.yon dbyug to b+han+d+ha 'dzin :
srin mo dmar mo stag mgo ma :
g.yas g.yon rdo rje thod khrag 'dzin :
hU~M 
nub kyi dbang phyug ma bdun ni :
za ba ljang nag rgod mgo ma :
g.yas g.yon be con b+han+d+ha 'dzin :
dga' ba dmar mo rta mgo ma :
g.yas g.yon khog chen b+han+d+ha 'dzin :
stobs chen dkar mo khyung mgo ma :
g.yas g.yon dbyug to b+han+d+ha 'dzin :
rdo rje dmar mo seng mgo ma :
g.yas g.yon lcags sgrog b+han+d+ha bsnams :
srin mo dmar nag khyi mgo ma :
g.yas g.yon spu gri b+han+d+ha 'dzin :
'dod pa dmar mo pu shud mgo :
g.yas g.yon phyag gis mda' gzhu 'gengs :
nor srung ljang gu sha ba'i mgo :
g.yas g.yon bum pa b+han+d+ha 'dzin :
hU~M 
byang gi dbang phyug ma bdun ni :
rlung lha sngon mo spyang mgo ma :
g.yas g.yon thod khrag b+han+d+ha 'dzin :
me mo dmar mo skyin gyi mgo :
g.yas g.yon gsal shing b+han+d+ha 'dzin :
phag mo nag mo phag gi mgo :
g.yas g.yon mche zhags sdom par byed :
rdo rje ljang nag skya ka'i mgo :
g.yas g.yon dril bu b+han+d+ha 'dzin :
rdo rje dmar mo khA ta'i mgo :
g.yas g.yon zhing chen b+han+d+ha 'dzin :
sna chen ljang nag glang gi mgo :
g.yas g.yon thod khrag 'thung bar byed :
chu lha sngon mo sbrul mgo ma :
g.yas g.yon sbrul zhags b+han+d+ha 'dzin :
de ltar dbang phyug nyi shu brgyad :
phyogs rnams skyong zhing khyams bzhi dang :
rgal tshigs nyer brgyad la yang bzhugs :
shar sgo spyang gdong dkar mo ni :
g.yas pas lcags kyus 'gugs byed cing :
g.yon pa b+han+d+ha khrag bkang nas :
zhal du gsol zhing dzaHzhes sgrog :
lho sgo stag gdong ser mo ni :
g.yas pas zhags pa 'dzin byed cing :
g.yon pa phag rgod mche ba 'dzin :
hU~M gi sgra chen rab tu sgrog :
nub sgo seng gdong dmar mo ni :
g.yas pas lcags sgrog dam 'ching zhing :
g.yon pa b+han+d+ha khrag bkang gsol :
gnyis med byed phyir baM sgra sgrog :
byang sgo khyung gdong ljang gu ni :
g.yas pas dril bu rdung bar byed :
g.yon pa thod pa bdud rtsis bkang :
zhal du gsol zhing hoHzhes sgrog :
de ltar khrag 'thung lnga bcu brgyad :
'jigs pa'i rgyan can rang la bzhugs :
kun kyang chos nyid rang sgra ni :
'brug stong dus gcig ldir ba tsam :
snang srid kun kyang cham cham mer :
oM AHhU~M hrIHbo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
de'ang bdag gi rnal 'byor kho na'i skabs rang bzhin yongs grub chen po'i bskyed rim dang rlung sngags dbyer mi phyed pa'i bzlas brjod la brtson pas 'don grub na'ang /
sgrub mchod sogs kyi dus su las kyi rim pa lhag ma rnams kyis kha skong ba'ang 'gal ba med pas /
gnyis pa ni /
oM AHhU~M:
'gyur med chos dbyings pho brang nas :
skye med bla ma gshegs su gsol :
longs spyod rdzogs sku'i pho brang nas :
yi dam lha tshogs gshegs su gsol :
sprul pa sku yi pho brang nas :
thugs rje can rnams gshegs su gsol :
skye med chos dbyings pho brang nas :
ma gcig mkha' 'gro gshegs su gsol :
dur khrod chen po'i gnas brgyad nas :
ma dang mkha' 'gro gshegs su gsol :
legs nyes stangs 'dzin pho brang nas :
chos skyong srung ma gshegs su gsol :
snang srid rnam dag gzhal yas nas :
'khor 'das rang grol gshegs su gsol :
chos nyid ye shes ngang nyid las :
dus gsum sangs rgyas sku yi lha :
rnam snang yab yum gtso 'khor bcas :
khrag 'thung sprul par bcas te gshegs :
sor rtog ye shes ngang nyid las :
dus gsum sangs rgyas gsung gi lha :
snang mtha' yab yum gtso 'khor bcas :
khrag 'thung sprul par bcas te gshegs :
me long ye shes ngang nyid las :
dus gsum sangs rgyas thugs kyi lha :
mi bskyod yab yum gtso 'khor bcas :
khrag 'thung sprul par bcas te gshegs :
mnyam nyid ye shes ngang nyid las :
dus gsum sangs rgyas yon tan lha :
rin 'byung yab yum gtso 'khor bcas :
khrag 'thung sprul par bcas te gshegs :
bya grub ye shes ngang nyid las :
dus gsum sangs rgyas phrin las lha :
don grub yab yum gtso 'khor bcas :
khrag 'thung sprul par bcas te gshegs :
dzaHhU~M baM ho :
gsum pa ni /
hU~M 
dbyings dang rig pa'i dkyil 'khor 'dir :
dus gsum 'du 'bral med pa'i sku :
snang ba yab la stong pa yum :
rig pa'i lha tshogs bzhugs su gsol :
pad+ma tiSh+Tha sa ma ya satwaM:
bzhi pa ni /
hU~M 
dus gsum ma 'dres ye shes sku :
rgyun chad med pa gsang ba'i gsung :
'char dang nub pa mi mnga' ba'i :
kun bzang dbyer med gus phyag 'tshal :
a ti pu ho :
pra tIts+tsha ho :
lnga pa ni /
oM AHhU~M:
srid pa'i skyon gyis gos med chu :
ye shes gsal 'tsher me tog dang :
yon tan sprin tshogs bla res brgyan :
kun mkhyen kun rig sgron me mchog :
dus gsum dri ma las 'das spos :
zag med ye shes bde ba'i zas :
rang byung grags stong mchod pa 'bul :
sarba sa ma ya pU dza ho :
hU~M 
'od lnga'i thig le'i gzugs rnams dang :
A li kA li rang byung sgra :
lhun grub ye shes dri yi mchog :
ting 'dzin ro brgya ldan pa'i zas :
'od lnga rang gsal na bza' mdzes :
stong gsal 'dzin med chos kyi mchog :
rang byung zhi khro'i lha la 'bul :
rtog tshogs rang grol dngos grub stsol :
pany+tsa kA ma gu Na pU dza ho :
hU~M 
zab zhi spros bral ka pA lar :
lhun grub 'od lnga'i bdud rtsis bkang :
ka dag chen por byin brlabs pa :
ye sangs rgyas pa'i lha tshogs la :
rang grol chen por 'bul lags na :
dug lnga'i rtog pa'i sprin phung las :
rigs drug 'khor ba'i char phab pa :
ye shes lnga ldan nyi ma yis :
bde ba chen por bsgyur du gsol :
ma hA pany+tsa a mr-ita khA hi :
hU~M 
chos dbyings ma bcos gtor gzhong du :
rig pa rang gsal gtor ma bsham :
chos nyid mngon sum byin brlabs shing :
nyams snang gong 'phel rgyan gyis spras :
rig pa tshad pheb lha tshogs la :
chos nyid zad sar 'bul lags na :
ro rkyang las kyi rlung g.yos pas :
gzung 'dzin rtog pa'i bag chags rnams :
mtha' bral d+hU ti'i mkha' dbyings su :
thig le chen por bzlog tu gsol :
ma hA ba liM ta khA hi :
hU~M 
dbyings rig gdal ba'i b+han+d+ha ru :
mtha' bral gnyug ma'i dmar chen bskyil :
'od gsal chen por byin brlabs nas :
'khrul pa rang dag lha tshogs la :
rig rtsal rdzogs par 'bul lags na :
chags sdang 'khrugs pa'i dmag dpung rnams :
'dus ma byas pa'i ye shes kyis :
kun khyab chen por zhi bar mdzod :
ma hA rak+ta khA hi :
hU~M 
dbyings dang rig pa zung 'jug la :
bde dang stong pa gnyis su med :
las rlung dbu mar chud pa yi :
gzung 'dzin dag pa'i sbyor mchod 'bul :
ma hA su kha pU dza ho :
hU~M 
snying ga gru gsum mkha' dbyings su :
snang zhen rtog pa thig ler bstims :
rlung sems gnad kyi phur bus gdab :
sgron gsal chos skur bsgral pas mchod :
ma traM ru dra mA ra ya phaT:
'khor 'das ma lus rang gi sems :
ngo bo ma grub gdod nas dag :
dbyings dang ye shes dbyer med pa :
zhi khro rig pa'i lha la 'bul :
dz+nyA na d+hA tu bo d+hi tsit+ta pU dza ho :
drug pa ni /
hU~M 
sangs rgyas bzhi bcu rtsa gnyis dang :
khrag 'thung lnga bcu rtsa brgyad rnams :
zhi zhing khro bas 'gro ba 'dul :
zhi khro sku yi lha la bstod :
sa chu me rlung 'byung ba'i sgra :
A li kA li'i rol pa yis :
oM AHhU~M gis 'gro ba 'dul :
zhi khro gsung gi lha la bstod :
kun bzang dgongs pa mkha' la gsal :
nyag gcig zlum po mtha' dang bral :
dngos su snang bas 'gro ba 'dul :
zhi khro thugs kyi lha la bstod :
phyi nang snod bcud yongs la khyab :
bcud kyi bcud mchog bdud rtsi rgyas :
rgyas shing smin pas 'gro ba 'dul :
zhi khro yon tan lha la bstod :
skye med shes rab 'gags med thabs :
rang rig rang gsal 'gro 'dul zhing :
zhi rgyas dbang drag thugs rjes sgrol :
zhi khro phrin las lha la bstod :
bdun pa ni /
gtso bor 
chos nyid gnyug ma'i rang rtsal sku dang ye shes mkha' khyab tu shar ba la blo bzhag ste rlung sems dbyer med kyi ngang nas grags stong rdo rje'i sngags sgras zhing khams gang bar gyur pa'i mos pas bzla ba yin la /
ting nge 'dzin gyi rtsal sbyong ba'i phyir mtshan bcas kyi dzapa? dgongs spro na /
snying dbus badzra he ru ka'i :
thugs kyi ge sar dbus nyid du :
nyi zla'i ga 'u kha sbyor ba :
'od kyi gong bu'i nang dag tu :
mi shigs bcud kyi thig le ni :
stong nyid rang byung he ru ka :
sgyu ma 'od kyi gzugs brnyan te :
tshon gang 'od kyi klong na bzhugs :
thugs kar rdo rje nas 'bru tsam :
sngags phreng lu gu rgyud kyis bskor :
'od zer phar 'phros rgyal ba mchod :
byin rlabs dngos grub rang la thim :
snang ba sku la grags pa gsung :
dran rtog thugs su byin gyis brlabs :
snod bcud rang byung dkyil 'khor lha'i :
ye shes rol pa'i ngang nas bzlas :
zhes gsal btab /
gang ltar yang bzla bya'i sngags ni /
oM AHhU~M hrIHbo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
zhes chu bo'i rgyun bzhin du bzla'o //
thun las ldang ba na /
oM AHhU~M:
rig pa rang gsal lha tshogs la :
rang byung sgra 'od zer gsum gyis :
rgyun chad med par mchod pa 'bul :
rtag tu ma bskyang gzhan du bltas :
nyams chag sdig sgrib mthol lo bshags :
sku gsum rang ngo shes pa la :
rjes su yi rang 'bul bar bgyi :
glo bur 'khrul pa'i nyes zad nas :
yang dag rdo rje'i gnas thob shog :
ces dang yi ge brgya pa brjod /
skabs 'dir bka' gter srung ma'i gtor bsngo rgyas bsdus gang rigs bya /
gsum pa rjes kyi las rim la gnyis /
dngos dang /
zhar byung ngo //
dang po la /
nyams chag bshags shing thugs dam bskang //
dngos grub gsol zhing nongs pa mthol //
mtha' gnyis bsal zhing bsngo smon bya //
shis pa brjod pas mtha' brgyan no //
zhes bdun las /
dang po ni /
oM/
ye shes sku mchog rang bzhin dkyil 'khor ni //
zhes sogs brjod med don gyi bshags pas bshags yul spyan drangs te snyan gsan dbab /
lus kyi nyams chag sdig sgrib sbyong ba'i phyir /
rang dang sems can thams cad lus zhing gi rdul snyed du sprul te /
yul nam mkha'i mthas khyab pa'i bla ma rtsa gsum zhi khro rab 'byams kyi zhabs la sgo gsum gus pa chen pos phyag 'tshal bar gyur pa'i mos pas /
a la la ho :
chos rnams rnam dag ye nas lhun grub cing :
bya ba byed dang yid chos rnam par dag :
kun bzang yab yum gnyis la phyag 'tshal lo :
chos sku nam mkha' bzhin du dbyer med kyang :
gzugs sku 'ja' tshon bzhin du so sor gsal :
thabs dang shes rab mchog la mnga' brnyes pa'i :
rigs lnga bde bar gshegs la phyag 'tshal lo :
ngo mtshar pho brang bde bar gshegs pa'i yum :
dus gsum rgyal ba thams cad skyed mdzad ma :
rigs kyi yum gyur rnams la phyag 'tshal lo :
rnam shes dbang po dag pas sku gsung thugs :
bde bar gshegs pa rnams kyi sras mchog ste :
sems dpa' chen po brgyad la phyag 'tshal lo :
sgeg mo phreng thogs rin chen glu gar can :
nam mkha' mnyam pa'i mchod pas rgyal ba mchod :
byang chub lha mo'i tshogs la phyag 'tshal lo :
bdug pa me tog mar me dri chab ma :
rgyal ba rgya mtsho rnams la mchod 'bul ma :
mchod pa'i lha mo rnams la phyag 'tshal lo :
drag shul thabs kyis 'gro ba 'dul mdzad pa :
tshad med bzhi ldan sgo bzhi thub par srung :
ta kr-ita sgo ba bzhi la phyag 'tshal lo :
rtag chad mthar phyin gsang ba yum gyi ngang :
lcags kyu zhags pa lcags sgrog dril 'khrol ma :
sgo ma chen mo bzhi la phyag 'tshal lo :
steng 'og phyogs bzhi 'jig rten 'dul mdzad gtso :
nyon mongs drug 'joms rgyud drug dag par sbyong :
bcom ldan thub pa drug la phyag 'tshal lo :
'jig rten 'das pa'i dus na mngon byung ba :
gdug pa 'dul phyir dus las mi 'da' ba'i :
dpal chen he ru ka la phyag 'tshal lo :
khro mo dbang phyug sku la 'khril mdzad cing :
mkha' 'gro mi bzad 'bar ba'i sprin 'phro ma :
gdug pa 'dul mdzad yum la phyag 'tshal lo :
bskal pa me ltar 'bar ba'i klong dkyil na :
ye shes sku mchog 'jigs byed rgyan gyis bzhugs :
khro mo chen mo brgyad la phyag 'tshal lo :
nam mkha'i lus can gar yang thogs med cing :
'dod dgur bsgyur ba'i gzugs can 'phrul mo che :
phra men chen mo brgyad la phyag 'tshal lo :
rdo rje gdong mo pho nya mgyogs ma bzhi :
shar lho nub byang sgo bzhi thub par srung :
sgo skyong khro mo bzhi la phyag 'tshal lo :
dpal gyi 'khor tshogs badzra A ral+li :
mkha' la shugs 'gro ma tshogs dbang phyug ma :
rnal 'byor nyi shu brgyad la phyag 'tshal lo :
phyogs bcu'i dregs pa bsnol ba'i gdan steng du :
ye shes bskal pa'i me dpung 'bar ba'i sku :
bdud 'dul yab yum rnams la phyag 'tshal lo :
dmigs med chos kyi sku la phyag 'tshal lo :
longs spyod rdzogs pa'i sku la phyag 'tshal lo :
cir yang sprul pa'i sku la phyag 'tshal lo :
mi 'gyur rdo rje'i sku la phyag 'tshal lo :
mngon par byang chub sku la phyag 'tshal lo :
dus gsum rgyal ba kun gyis bsgrubs pa yi :
tshogs gnyis rdzogs nas yon tan mthar phyin pa :
sku dang ye shes tshogs la phyag 'tshal lo :
ngag gi nyams chag sbyong ba'i phyir /
a 
bdag gi spyi bor pad zla'i steng :
rtsa ba'i bla ma rdo rje sems :
dkar gsal rdo rje dril bu 'dzin :
rang 'od yum 'khyud longs sku'i chas :
zhabs gnyis rdo rje'i skyil krung bzhugs :
thugs kar zla steng hU~M dkar po :
sngags kyi phreng bas bskor pa las :
bdud rtsi'i chu rgyun dpag med babs :
rang gi tshangs pa'i sgo nas zhugs :
lus gang nad gdon sdig sgrib dang :
dam tshig nyams chag kun sbyangs nas :
dag cing dri ma med par gyur :
ces gsal btab la yi ge brgya pa ci nus bzlas mthar thal mo sbyar te /
rgyas par na /
oM 
thugs rje chen po bcom ldan rdo rje sems :
zhes sogs ru dra'i smre bshags sam /
bsdu na /
mgon po bdag ni mi shes rmongs pa yis :
dam tshig las ni 'gal zhing nyams :
bla ma mgon pos skyabs mdzod cig :
gtso bo rdo rje 'dzin pa ste :
thugs rje chen po'i bdag nyid can :
'gro ba'i gtso la bdag skyabs mchi :
sku gsung thugs rtsa ba dang yan lag gi dam tshig nyams chag thams cad mthol lo bshags so //
sdig pa dang sgrib pa nyes ltung dri ma'i tshogs thams cad byang zhing dag par mdzad du gsol /
zhes gsol ba btab pas rdo rje sems dpa' dgyes shing 'dzum pa dang bcas pas /
rigs kyi bu khyod kyi sdig sgrib nyams chag thams cad byang zhing dag pa yin no //
zhes gnang ba byin zhing 'od du zhu nas rang la thim par gyur pa'i mos pas gnas lugs ma bcos pa'i dbyings su mnyam par bzhag pa'i ngang /
yid kyi nyams chag sbyong ba'i phyir /
gdod nas ma skyes chos kyi sku zhes sogs chos nyid klong bshags bya /
slar yang thun mong du sdom pa gsum gyi bcas pa dang rang bzhin sogs dam tshig nyams chag thams cad sbyong ba'i phyir dam tshig nyer brgyad kyi bshags pa'am /
yang na spyi bshags 'di ltar bya ste /
dus gsum bde gshegs rgyal ba 'khor dang bcas //
rdo rje dam can ma lus dgongs su gsol //
dang po byang chub mchog tu sems bskyed de //
sgrub pa'i rig 'dzin byang chub go 'phang du //
sku gsung thugs kyi rdo rje bsgrub pa'i phyir //
yi dam lha dang rdo rje slob dpon dang //
gsang ba'i dam tshig grangs su mnos pa las //
dam bcas bka' las 'da' bar mi bgyi ste //
las dang skal pas dmyal bar skye bar 'gyur //
'dod chags zhe sdang gti mug nga rgyal dang //
phrag dog la sogs shor nas nongs bgyis pa //
rdo rje slob dpon ston pa sgron me la //
snying nas smad cing dam tshig nyams pa dang //
dam tshig gcig pa'i rdo rje spun rnams la //
ngan sems log par lta ba la sogs pa //
sku yi dam tshig nyams pa mthol lo bshags //
yi dam lha yi phyag rgya ma gsal zhing //
sngags kyi bsnyen pa grangs las chad pa dang //
dus drug las kyi mchod pa khyad par du //
bsnyen sgrub skong ba'i cho ga ma bgyis te //
bka' ltar ma lcogs gzhung bzhin rngo ma thogs //
gsung gi dam tshig nyams pa mthol lo bshags //
rdo rje slob dpon byams pa'i bka' drin gyis //
snyan khungs brgyud nas sems kyi dkyil du bzhag
/thugs kyi man ngag byin pas dam tshig 'dres //
gsang mtshams 'das nas 'chol bar smras la sogs //
thugs kyi dam tshig nyams pa mthol lo bshags //
chos rnams mnyam pa nyid du ma rtogs te //
yan lag dam tshig nyams pa mthol lo bshags //
le lo snyom las gnyid kyi dbang gyur te //
bsnyen sgrub dam tshig nyams pa mthol lo bshags //
lus ngag yid kyi bsrung bya 'das pa yis //
sku gsung thugs kyi dam tshig nyams pa bshags //
rje btsun bla ma rnams kyi spyan lam du //
yo byad 'byor tshogs chung ba mthol lo bshags //
yi dam lha tshogs rnams kyi spyan lam du //
mngon rtogs spong len bgyis pa mthol lo bshags //
mkha' 'gro sde bzhi rnams kyi spyan lam du /
khas blangs dam bcas nyams pa mthol lo bshags //
chos skyong srung ma rnams kyi spyan lam du //
gtor ma lo zlar 'gyangs pa mthol lo bshags //
dus gsum pha ma rnams kyi spyan lam du //
drin la lan gyis ma lon mthol lo bshags //
mched dang lcam dral rnams kyi spyan lam du //
dam tshig brtse gdung chung ba mthol lo bshags //
'gro drug sems can rnams kyi spyan lam du //
snying rje phan sems chung ba mthol lo bshags //
so sor thar pa rnams kyi sdom pa dang //
byang chub sems dpa' rnams kyi bslab pa dang //
rig pa 'dzin pa sngags kyi dam tshig sogs //
nyams pa thams cad mthol bshags mi 'chab bo //
mi sbed slan chad gcod cing bsdam par bgyid //
dus gsum byas bsags sdig sgrib mthol bshags na //
tshangs par mdzad nas sku gsung thugs la sogs //
mchog dang thun mong dngos grub bstsal du gsol //
zhes dang yi ge brgya pa bzla'o //
gnyis pa la /
sman raka gtor ma mar me dang //
tshogs kyi mchod pas bskang ba 'o //
zhes lnga las /
dang po ni /
oM 
phung po lnga yi b+han+d+ha ru :
rtsa rlung thig le'i bdud rtsis gtams :
chos nyid don gyi ye shes rgyun :
mtshon byed rtags kyi a mr-itas :
bla ma yi dam zhi khro dang :
mkha' 'gro chos skyong thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
ma hA pany+tsa a mr-ita khA hi :
gnyis pa ni /
AH
'byung 'dus lus kyi gtor gzhong du :
sha khrag drod dbugs gtor mar bshams :
dwangs ma lnga ldan longs spyod che :
'dod yon rgya mtsho'i ba liM tas :
bla ma yi dam zhi khro dang :
mkha' 'gro chos skyong thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
ma hA ba liM ta khA hi :
gsum pa ni /
hU~M 
'khor lo lnga yi b+hany+dza ru :
nyon mongs rtog tshogs bsgral pa'i khrag :
rang grol gshis kyi dmar chen po :
snang ba brda yi rak+ta 'dis :
bla ma yi dam zhi khro dang :
mkha' 'gro chos skyong thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
ma hA rak+ta khA hi :
bzhi pa ni /
hoH
sgron ma drug gi kong bu ru :
phung lnga rnam dag sdong bu btsug :
rang byung ye shes mar me sbar :
'od gsal snang bzhi'i mchod sprin 'dis :
bla ma yi dam zhi khro dang :
mkha' 'gro chos skyong thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
ma hA dz+nyA na dI paM pra tIts+tsha swA hA:
lnga pa tshogs kyi skong ba rjes 'brel dang bcas pa la dgu las /
dang po byin gyis brlab pa ni /
thabs shes kyi rdzas bdud rtsis bsang zhing /
oM AHhU~M:
'dod chags zhe sdang gti mug gsum :
bag chags tshogs kyi dri ma yin :
rang stong rang gsal rang grol gyis :
dug gsum chos kyi dbyings su sbyangs :
raM yaM khaM:
oM AHhU~M:
byin gyis rlob pa'i yi ge gsum :
spros kyang rang sems skye ba med :
bsdus kyang 'khor 'das rgya yan klong :
sku gsum ngang du bdud rtsir 'khyil :
oM AHhU~M:
gnyis pa phud dang po spros bral chos sku'i lha la 'bul ba ni /
oM AHhU~M:
zhal zas 'byor ldan dam pa 'di :
brtags shing brtags shing byung tshor stong :
dpag med dmigs med 'dzin pa med :
chos sku skye med dbyings su 'bul :
'gags med thabs kyi tshogs rdzogs nas :
dmigs med mchog gi dngos grub stsol :
ga Na tsakra pU dza ho :
gsum pa tshogs bar pas lhun grub longs sku'i lha la mchod pa ni /
oM AHhU~M:
snang srid ye sangs rgyas pa la :
rang snang duHkhas so sor bzung :
a 'thas dngos po bden par zhen :
rigs drug mu ru 'khyams pa kun :
lhun grub longs skur bskang zhing bshags :
sku gsum mngon gyur tshangs par stsol :
badzra sa ma ya A:
bzhi pa tshogs tha ma sna tshogs sprul sku'i zhal du sbyor sgrol zung 'jug chen por bstab pa ni /
oM AHhU~M:
nga dang bdag tu 'dzin pa'i sems :
mya ngan 'da' bya'i ru dra 'dir :
rig pa ye shes mtshon gyis bsnun :
bdag med chos nyid dbyings su bsgral :
rtog tshogs chos sku'i klong du rol :
ru dra sarba ha la pany+tsa pU dza ho :
spro na skong ba'i cho ga gzhan yang bya /
skabs 'dir dbang bzhi'i dam tshig dang bstun nas rdo rje phung po'i dkyil 'khor la tshogs mchod dbul /
lnga pa lhag ma ni /
oM AHhU~M:
gzugs phung sha khrag lhag ma ni :
skye med chos dbyings ngang du bzhes :
lus ngag yid gsum lhag ma 'di :
sku gsung thugs kyi ngang du bzhes :
nyon mongs dug lnga'i lhag ma 'di :
ye shes lnga yi ngang du bzhes :
sku gsum 'dzin med lhag ma 'di :
ka nas dag pa'i ngang du bzhes :
oM u ts+tshiSh+Ta ba liM ta khA hi :
zhes dor /
hU~M 
dur khrod gsang ba mchog gi dkyil 'khor du :
rdo rje slob dpon gnyan gyis dbu bzung nas :
rgyal ba'i gdung 'tshob mched dang lcam dral rnams :
zhi khro rab 'byams dkyil 'khor bsgrubs pa'i mthus :
deng nas byang chub snying por mchis kyi bar :
rdo rje theg pa'i rigs su skye ba dang :
snying rje che zhing bla mar mchog tu gus :
dbang gis smin cing dam tshig dag par shog :
snang srid gzhir bzhengs dkyil 'khor 'khor lor dag :
rtsa rlung thig le 'pho med phyag rgyar rdzogs :
dbyings rig zung 'jug ye shes chen por smin :
khams gsum dong sprugs phrin las mthar phyin shog :
ces sogs smon lam gdab /
drug pa thugs dam bskul ba ni /
lhun grub ye shes rol pa'i dkyil 'khor gyi 'khor lo rnams thugs ka dag zab zhi spros bral gyi klong las ma g.yos kyang 'gags med ye shes kyi rol rtsal gang 'dul der snang gi 'char sgo ma 'gags pa'i phrin las dpag tu med par ston par bltas la /
oM AHhU~M:
nga ni kun bzang yab yum la :
nga ni dpal chen he ru ka :
nga ni rang byung rang grol lha :
nga ni dus gsum sangs rgyas dngos :
rnam shes gnas dag shar phyogs na :
thig le dkar gsal gzhal yas su :
badzra zhi khro phrin las mdzod :
zhe sdang 'dul ba'i dus la babs :
tshor ba gnas dag lho phyogs na :
ser gsal thig le'i gzhal yas su :
rat+na zhi khro phrin las mdzod :
nga rgyal 'dul ba'i dus la babs :
'du shes gnas dag nub phyogs na :
dmar gsal thig le'i gzhal yas su :
pad+ma zhi khro phrin las mdzod :
'dod chags 'dul ba'i dus la babs :
'du byed gnas dag byang phyogs na :
thig le ljang gsal gzhal yas su :
karma zhi khro phrin las mdzod :
phrag dog 'dul ba'i dus la babs :
chos nyid mi 'gyur dbus phyogs na :
thig le mthing gsal gzhal yas su :
sangs rgyas zhi khro phrin las mdzod :
gti mug 'dul ba'i dus la babs :
bde chen 'khor lo'i gzhal yas su :
bzhi bcu rtsa gnyis zhi ba'i sku :
mnyen lcugs 'khril ldem 'od zer 'bar :
phung po lhag med phrin las mdzod :
chos kyi 'khor lo'i gzhal yas su :
lnga bcu rtsa brgyad khro bo'i sku :
sgeg cing dpa' ba 'jigs su rung :
rang snang rtogs pa'i phrin las mdzod :
snod bcud rgyan gyi gtor ma bzhes :
zhi bas chos nyid dbyings su sgrol :
khro bos dgra bgegs ma lus sgrol :
'khor ba dong sprugs phrin las mdzod :
bdun pa chad tho bsgrag pa ni /
hU~M 
dbyings las ye shes rang shar ba :
rang rig rgyal po sgra gcan 'dzin :
khyab 'jug chen po'i thugs dam bskang :
rang snang rtsal chen rgyas par mdzod :
snang la rang bzhin med pa'i yul :
kun tu bzang mo gnam zhal ma :
e ka dzA Ti'i thugs dam bskang :
dngos 'dzin dbu mar thim par mdzod :
dbyings rig gnyis med rdo rje 'dzin :
rdo rje sems dpa' dgyes mdzad pa :
sde brgyad dregs dpon thugs dam bskang :
mtha' brgyad spros pa chod par mdzod :
ma hA ba liM ta khA hi :
brgyad pa brtan ma skyong ba ni /
b+h+yo :
sna tshogs ma 'gags ma mo'i tshogs :
rten 'brel bcu gnyis yongs dag pa :
stong chen nyid kyi rang bzhin can :
brtan ma bcu gnyis 'khor dang bcas :
lugs 'byung bcu gnyis gtor ma 'bul :
lugs ldog bcu gnyis zad pa'i mthar :
rig pa'i ye shes rtogs par mdzod :
ma mA:
kha khA:
la lA:
le le :
ta tA:
te taM:
ma ma sring 'gro ma sarba pU dza khA hi :
dgu pa rta bro ni /
hU~M 
'dus ma byas shing lhun gyis grub :
rang byung ye shes chos kyi sku :
rdo rje ri rab lhun po'i 'og :
gzung 'dzin rtog pa'i rang byung bdud :
mnan te ldang bar ma gyur to :
satwam+b+ha ya nan :
rtsa ba'i sa bcad gsum pa ni /
mchod cing bstod la /
oM 
rang byung stong gsal dkyil 'khor lhas :
rig pa ye shes sgo phyes la :
rtsa rlung thig le rnam dag pa'i :
rdo rje sku yi dngos grub stsol :
'gags med mi shigs bde chen sgra :
grags stong gsung gi dngos grub stsol :
dga' bzhi 'gyur med lhan cig skyes :
'od gsal thugs kyi dngos grub stsol :
dbyings dang rig pa dbyer med pa :
snang bzhi mthar phyin dngos grub stsol :
sngags mthar kA ya wA ka tsit+ta dz+nyA na sarba sid+d+hi pha la hU~M:
bzhi pa ni /
ye nas glo bur dri bral la :
'khrul rtog bag chags mi 'tshal yang :
sgyu mar snang ba'i las rnams kun :
rang sar dag phyir bshags par bgyi :
yi ge brgya pa brjod /
lnga pa ni /
rten yod na brtan bzhugs dang /
skye ba med la 'gag pa med :
dus gsum 'pho 'gyur med pa la :
yid mig rlung gsum 'od gsal du :
'du 'bral med par thim zhing gsal :
kun kyang gnyis med badzra mu :
ye shes sgyu 'phrul shar ba ni :
dwangs pa'i mtsho la gza' skar ltar :
sku dang ye shes ma 'dres pa :
lhun grub dkyil 'khor 'khor lor ldang :
drug pa ni /
hU~M 
dmigs med cho 'phrul sgyu ma'i gar :
dge tshogs ma 'gag me long gzugs :
'dzin med chos dbyings dwangs pa'i sar :
'khor gsum dmigs pa bral bar bsngo :
hU~M AHoM:
skye ba med la cir yang snang :
'gag pa med pa'i ye shes kyis :
gnas med 'gro ba'i don byas nas :
dmigs med rdzogs sangs rgyas gyur cig :
bdun pa ni /
kun bzang bde chen snang mtha' yas :
thig le zang thal lu gu rgyud :
dbyings rig zung 'jug thod phreng rtsal :
ye sangs rgyas pa'i bkra shis shog :
gzung 'dzin bral ba'i zhing khams su :
lnga phung zad pa'i 'od po che :
chos dang ye shes ming 'dogs bral :
kun tu bzang po'i bkra shis shog :
rten 'brel chos kun ma 'gags pa :
byas dang byed pa chos sku'i rtsal :
'khor ba ming du zad pa yi :
rtogs pa'i gding thob bkra shis shog :
ces brjod cing me tog gi char sil mar bsnyil bas dge legs su bya'o //
gnyis pa lam gyi yan lag 'ga' zhig zhar byung du bshad pa la gsum /
bdag nyid 'jug pa /
gzhan rjes su 'dzin pa /
gnas lung gi cho ga'o //
dang po ni /
dngos gzhi'i bzlas pa'i mjug tu /
b+h+rU~M bi shwa bi shud+d+he dang sngags mthar /
phaT dzaHbtags pas /
bdag nyid rtsa ba'i dkyil 'khor las ye shes pa mdun du bye nas me ri 'dab 'byor gyi tshul du bzhugs par gyur ces brjod pas dzapa? khang phyes la bzlas pa ci nus dang /
bum pa rang byung gi gzhal med khang chen por kun bzang rdo rje sems dpa' sgyu 'phrul drwa ba'i lha tshogs dwangs pa'i mtsho la gza' skar shar ba bzhin lhag par gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur gnyis med ro gcig gyur //
ces brjod cing bsams la gzungs thag nas bzung ste sngags ci nus bzla /
las bum du rdo rje sems dpa' skad cig gis gsal ba'i sku las bdud rtsi'i rgyun babs pas bum pa gang bar gyur par bsams la yi ge brgya pa ci rigs bzla /
thun mthar mchod pa dang yi ge brgya pa'i rjes /
oM AHhU~M gis dung zhal gyi chu mchod yon du drangs pas bum pa'i lha bde stong chen po'i ngo bor 'od du zhu nas bum chu dang dbyer med ro gcig tu gyur par bsam /
bshags pa dang /
skong chog gi tshogs mchod yan grub nas /
ji ltar bltams pa sogs kyis khrus bya /
sa gzhi spos chus byugs shing sogs maN+Dal phul /
'jug pa'i ched du gsol ba gdab pa ni /
rdo rje slob dpon dgongs su gsol :
sngon chad lam log 'khor bar 'khyams :
srid pa'i mtsho las bsgral slad du :
bla ma zhi khro'i dkyil 'khor du :
bdag nyid 'jug par 'tshal bar bgyi :
lan gsum /
rgyud sbyong ba'i phyir /
hU~M 
rnam dag mnyam pa'i ngang nyid las :
bla ma zhi khro'i lha tshogs gshegs :
pad+ma nyi zla'i steng du bzhugs :
phyag 'tshal mchod 'bul sdig pa bshags :
dge la yi rang chos 'khor bskul :
bzhugs gsol 'debs so dge rtsa bsngo :
yang dag rdo rje 'chang thob shog :
lan gsum /
sdom pa bzung ba ni /
bla ma zhi khro skyabs kyi mchog tu 'dzin :
'gro ba'i don du smon 'jug sems bskyed de :
sku gsung thugs dang mnyam sbyor gsang sngags kyi :
dam tshig sdom pa rtag tu bskyang bar bgyi :
lan gsum /
nang 'jug gi dngos gzhi ye shes dbab pa'i slad du /
rang nyid dkyil 'khor gyi shar sgor dbang stegs kyi steng du 'khod pa la /
gtso bo kun bzang yab yum gyi thugs ka'i sa bon las 'od zer byung /
rnam smin gyi phung po sbyangs /
rnam par shes pa hU~M mthing gar gyur pa yab kyi zhal du drangs /
sku'i dbyibs brgyud /
yum gyi pad+mar babs /
phyir byung nas rang gi gdan la 'khod pas kun bzang rdo rje sems dpa' zhi khro rab 'byams kun 'dus su gsal ba'i gnas gsum du oM AHhU~M gis mtshan pa /
thugs ka'i sa bon las 'od zer 'phros /
phyogs bcu dus bzhi'i rtsa gsum rgyal ba rab 'byams thams cad bde gshegs zhi khro rab 'byams kyi sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin spyan drangs te snying ga nas sib sib thim pas rgyud byin gyis brlab par gyur pa'i mos pas /
hU~M 
thugs srog hU~M las 'od zer 'phros :
phyogs bcu dus gsum rgyal ba rnams :
mkha' la char ltar babs nas kyang :
rnal 'byor sgo gsum rdo rjer mdzod :
bla ma rig 'dzin lha tshogs rnams :
bar snang glog ltar 'khyugs nas kyang :
rtsa khams rlung la ye shes sbyor :
yi dam mkha' 'gro srung ma'i tshogs :
sa nas rlangs ltar rdol nas kyang :
rig pa'i rtsal chen rang la spor :
oM AHhU~M hrIHbo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
sarba sa ma ya e A ral+li pheM pheM pheM:
zhes dbab /
tiSh+Tha badzra sa ma ya hU~M gis brtan par bya'o //
des 'jug pa'i chos grub nas /
zhugs nas mngon par dbang bskur ba'i phyir maN+Dal phul /
gsol ba gdab pa ni /
byang chub rdo rjes sangs rgyas la :
ji ltar mchog chen bstsal pa bzhin :
bdag kyang yongs su bskyab pa'i phyir :
nam mkha'i rdo rje deng bdag stsol :
ces gsol ba btab pas /
mdun bskyed kyi gtso bo yab yum gyi thugs ka nas mar me gcig las gnyis mched kyi tshul du dbang rdzas rnams byung /
bdag la mngon par dbang bskur bar gyur par bsams te /
hU~M 
dbang bskur rdo rje chen po ste :
khams gsum kun gyis phyag byas pa :
sangs rgyas kun gyi gsang gsum gyi :
gnas las byung ba sbyin par bya :
oM hU~M trA~M hrIHA:
badzra ka lA sha a b+hi Shiny+tsa hU~M hU~M hU~M:
byang chub sems kyi bdud rtsis dbang bskur pas lus kyi nang thams cad gang /
sgrib gnyis bag chags dang bcas pa dag
/bde ba chen po'i ye shes nyams su myong /
chu'i lhag ma spyi bor brtan pa las de bzhin gshegs pa rigs lngas dbu brgyan par gyur /
spro na lha dbang rgyas bsdus ji ltar rigs pa bka' gter gyi zhi khro'i gzhung gang rung ltar sbyar /
dag pa brjod pa ni /
bum pa'i dbang bskur yongs su rdzogs :
lus kyi sgrib dag kun tu 'od :
sa non zhi ba'i las rnams 'grub :
sprul sku mngon du byas pa 'o :
zhes rtogs pa bskyed /
nam mkhar bzhugs pa'i de bzhin gshegs pa yab yum rnams snyoms par zhugs pa'i byang chub sems kyi bdud rtsi lce thog tu bzhag par gyur /
bdud rtsi myong la /
hU~M 
ji ltar sngon gyi sangs rgyas kyis :
dbang bskur sras la sbyin pa ltar :
gnyis med sbyar pa'i bdud rtsi'i chu :
gdan gsum ngo bos khyod dbang bskur :
sngags mthar /
bo d+hi tsit+ta a b+hi Shiny+tsa hU~M:
mgrin pa nas brgyud rtsa khams gang :
gsang ba'i dbang thob ngag sgrib dag :
rgyas pa'i las 'grub pad can non :
rang byung rnam bzhi mngon du gyur :
dkyil 'khor gyi gtso bo'i thugs ka nas gzugs dang lang tsho rdzogs pa'i rig ma rdo rje btsun mo'i ngo bo can spros te thar pa bsten par bskul bar gyur /
hU~M 
kun bzang thugs ka nas byung ba'i :
lha mo dga' ster gnas ster ma :
gzugs dang lang tsho kun ldan ma :
'di khyer rtag tu mchod pa gyis :
oM sarba ta thA ga ta a nu rA ga Na badzra swa b+hA wa At+ma ko\u0f85 haM/
lha mo rdo rje'i lam du zhugs :
snying gar brgyud de spyi bor thim :
mas brtan dga' bzhi'i mthar bskyal lo :
sher dbang thob nas yid sgrib dag :
dbang gi las 'grub tshogs chen non :
dga' bzhi'i ye shes mngon du gyur :
dbang bzhi pa'i slad du /
bla ma dang dkyil 'khor gyi gtso bo tha mi dad pa'i thugs ka nas rang 'dra'i ye shes kyi sku gnyis pa byung /
snying ga'i dbus su thim pa la brten nas byin rlabs 'pho ba'i rim pas don gyi lhan cig skyes pa'i ye shes rgyud la skyes par gyur /
rdo rje sems dpa'i me long gi brdas mtshon te /
hU~M 
bde la sems bzung stong nyid ngang :
srid pa ngo bo nyid dag pa :
snang stong zung 'jug mtha' las 'das :
rang bzhin dag pa'i don bsgom bya :
sngags mthar kA ya wA ka tsit+ta dz+nyA na a b+hi Shiny+tsa oM AHhU~M hrI:
bzhi pa'i dbang thob rba rlabs dang :
drag po'i las 'grub bla ma'i sa :
non zhing sgo gsum dam tshig 'dzin :
ngo bo nyid sku he ru ka :
ma bcos rdzogs pa chen po 'grub :
ces rtog pa bskyed /
gtang rag gi maN+Dal dang /
bdag gi lus dang longs spyod kun :
khyed la 'bul gyis yongs su bzhes :
khyed kyi thugs rjes bdag la zungs :
kun kyang ye shes mchog thob shog :
rtsa ba yan lag dam tshig rnams :
lus dang srog gi phyir mi gtong :
rin chen glang po nor bu rta :
bu dang bu mo yo byad rnams :
yul 'khor longs spyod bcas kun 'bul :
tshe gcig grol gyur gdams mchog stsol :
ces brjod /
dzaHhU~M baM ho :
nam mkhar bzhugs pa'i dbang gi lha rnams yi ge gsum gyi rnam pas rang la thim par gyur pa'i mos pas dbyings rig dbyer med kyi ngang du mnyam par bzhag go
/de nas tshogs la rol zhing lhag ma sogs gong ltar bya'o //
gnyis pa ni /
slob ma la khrus bya /
bgegs bskrad /
srung 'khor bsgom /
lo rgyus kyis byang drangs te maN+Dal phul ba sogs bdag 'jug gi cho ga la mtshams sbyor cung zad dang bcas rjes su 'dzin par bya'o //
gsum pa ni /
zhi khro spyi'i rgyud he ru ka galpo'i brtag pa las /
dang po rten bcas mi lus tshogs //
gnyis pa lha dbang sta gon gnas //
gsum pa dkyil 'khor dbang bskur nas //
bzhi pa zhi bas bsnyen par bya //
lnga pa khro bos bsgrub pa la //
drug pa a las chos sku 'thob //
bdun pa gzugs skus 'gro don mdzad //
bdun tshigs zhes ni mgon pos gsungs //
zhes pa'i don grub pa'i man ngag gis phye ba'i rjes su 'brangs te shin tu mdor bsdus su bya ba'i tshul la /
rgyud sbyong 'jug dang dbang bskur bya //
bsnyen sgrub gnas spar lam sbyong ngo //
zhes bdun las /
dang po ni /
sbyor ba'i skabs su ming byang dang brab rdzas sogs 'du byas la /
dngos gzhi'i skabs rnam bum dang las bum bsgrub pa gong ltar dang /
sngags kyi nus pa brab rdzas la'ang bstim /
rjes tshogs mchod yan grub nas bdag 'jug rgyas bsdus gang rigs bya /
de nas rten bskyed pa ni /
shUn+ya tAs sbyang /
stong pa'i ngang las pad+ma dang zla ba'i steng du ming byang nr-i las tshe 'das kyi gzugs kyi rnam pa ji lta bar gyur par bsams la rnam shes dgug pa ni /
na mo /
dkon mchog rtsa gsum zhi khro dang //
sngags rgya ting 'dzin bden pa'i mthus //
tshe 'das rnam shes skad cig gis //
dmigs pa'i rten 'dir mchis gyur cig
/nr-i badzra ang+ku sha dzaH
dzaHhU~M baM hoH
rnam par shes pa a dkar po'i rnam pas rten la thim par gyur par bsam /
bgegs sbyong ba'i gtor ma raM yaM khaM gis bsang /
oM AHhU~M gis brlab /
oM sarba big+h+nAn na mas+sarba ta thA ga te b+h+yo sogs lan gsum gyis bsngos la /
hU~M 
tshe 'das gson bdud gshin lcag bgegs /
thar lam bar du gcod pa kun //
gtor ma 'di longs gzhan du dengs //
bka' las 'das na brlag par 'gyur //
zhes dang /
drag sngags brjod pas bskrad /
oM badzra rak+Sha rak+Sha hU~MHzhes rdo rje'i srung 'khor bsgom /
de nas spro na mchog khrus sngon du 'gro bas las dang nyon mongs pa sbyong phyir gzugs brnyan la bkru zhing /
rnam shes phung po rnam dag pa'i //
me long lta bu'i ye shes chus //
zhe sdang nyon mongs bag chags bkrus //
mi bskyod rdo rje'i sku thob shog
/gzugs kyi phung po rnam dag pa'i //
chos kyi dbyings kyi ye shes chus //
ma rig gti mug bag chags sbyangs //
rnam par snang mdzad sku thob shog
/tshor ba'i phung po rnam dag pa'i //
mnyam pa nyid kyi ye shes chus //
nga rgyal dri ma dag gyur nas //
rin chen 'byung ldan sku thob shog
/'du shes phung po rnam dag pa'i //
so sor rtog pa'i ye shes chus //
'dod chags nyon mongs dag gyur nas //
snang ba mtha' yas sku thob shog
/'du byed phung po rnam dag pa'i //
bya ba grub pa'i ye shes chus //
phrag dog nyon mongs byang gyur nas //
don yod grub pa'i sku thob shog
/ye shes chu bo khrus kyi rdzing //
rnam rtog dri ma sbyong byed pas //
dug gsum sgrib pa dag gyur nas //
sku gsung thugs su lhun grub shog
/ces tshigs bcad so so'i mtshams su /
rtsa sngags dang yi ge brgya pa'i mthar /
hU~M hU~M ka lA sha khaM tshe las 'das pa'i nyon mongs pa bag chags dang bcas pa thams cad shAn+tiM ku ru ye swA hA/
zhes bkru /
de ltar ye shes lnga'i rang bzhin can gyi bdud rtsi'i chu rgyun gyis bkrus pas tshe las 'das pa'i nyon mongs pa dang sdig sgrib thams cad byang ste lus dag pa'i shel ltar gyur cing /
tshogs gsag pa'i slad du bla ma dang dkyil 'khor gyi lha la phyag 'tshal zhing mchod pa'i sprin rab 'byams su spros te skyabs su gsol bar gyur par bsams la /
phyogs bcur bzhugs pa'i bla ma dang //
mchog gsum zhi khro rab 'byams kyi //
dkyil 'khor lha tshogs thams cad la //
de ring nyid nas bdag skyabs mchi //
sgo gsum gus pas phyag 'tshal zhing //
lus dang longs spyod dge tshogs bcas //
kun bzang mchod pa'i sprin chen pos //
rtag par rgyun du mchod par bgyi //
mgon po thugs rje can rnams kyis //
'khor ba'i sems can bdag lta bu //
bar do'i gnas na mgon med cing //
'jigs pas mnar pa bdag la dgongs //
thog med dus nas spyad pa yi //
las ngan sgrib pas bcings pa bdag
/mtha' med 'khor ba'i sdug bsngal las //
bde chen gnas su drang du gsol //
bar do'i 'jigs pa gshin rje'i 'phrang //
nyam nga'i gnas su 'khyams pa'i 'gro
/nyon mongs gdung bas gzir pa rnams //
byams pa'i thugs rjes bskyab tu gsol //
zhes tshe 'das nyid gdung ba drag po skyes pa'i rkyen gyis dkyil 'khor du 'jug pa'i skal pa dang ldan par bsam /
gnyis pa la gnyis /
sbyor ba rigs drug gi gnas nas drangs shing rdo rje'i gral du 'god pa dang /
dngos gzhi dkyil 'khor chen por 'jug pa'o //
dang po ni /
rgyas par gzhan du shes la /
'dir 'bru gsum rdo rje'i bzlas pa'i ting nge 'dzin gyis drang ba'i tshul shin tu bsdus pa ni /
tshe 'das lus kyi gnas drug tu //
spyi bor lha yi sa bon dang //
bag chags 'dus pa'i a dkar po //
mgrin par lha min su ser po //
snying gar mi'i nr-i ljang gu
/lte bar dud 'gro'i du dud ka
/gsang gnas yi dwags pre dmar po //
rkang mthil dmyal ba'i tri nag po //
nyon mongs las dang sdig sgrib kun //
thams cad tshogs pa'i ngo bor gyur //
dud 'gro'i sa bon du dud ka dang /
dmyal ba'i sa bon tri nag por galpo'i rgyud nyid las gsungs /
mchan /
rang nyid zhi khro rab 'byams kyi //
spyi bor zla steng oM dkar po //
ljags steng pad+mar AHdmar po //
snying gar nyi mar hU~M mthing ga
/de bzhin gshegs pa thams cad kyi //
rdo rje gsum gyi ngo bor gsal //
bsgom zhing bzlas pas 'od zer sprin //
me lce lta bu rab tu 'phros //
rigs drug sa bon las nyon gyi //
bag chags ma lus bsreg par gyur //
ces brjod cing bsams la /
sku gsung thugs kyi gnas rnams nas //
spro ba rnam pa gsum dag bya //
rdo rje'i bzlas pa 'di yis ni //
rdo rje gsum gyi thugs 'drar gyur //
oM AHhU~M phaT dzaH
zhes 'od zer spros shing bsdus te 'bru gsum rdo rje'i bzlas pa dang ngag bzlas ci rigs pa'i mthar sngags bzlas pa'i bye mas brab cing /
sangs rgyas rnams kyi sku gsung thugs //
bsams nas gzugs kyi mchog brtag pa //
ye shes rdo rje rab tu bya //
'dis ni byang chub mchog thob pa'o //
zhes dang rtsa sngags yi ge brgya pa dang bcas pa'i mthar /
a su nr-i du pre tri sho d+ha ni sho d+ha ni /
sarba pA paM bi sho d+ha ne swA hA/
zhes brjod /
de ltar tshe 'das kyi rigs drug tu skye ba'i sa bon bag chags dang bcas pa dag ste dkyil 'khor dang nye bar rdo rje'i gral du 'khod par gyur par bsam /
gnyis pa ni /
maN+Dal nas bzung ye shes dbab brtan gyi bar dang /
gsum pa ni /
dngos gzhi'i maN+Dal nas dbang lha bstim pa'i bar gong ltar bya /
rjes 'brel mnga' dbul gyi tshul du 'dod yon raM yaM khaM gis bsang sbyang /
oM AHhU~M dang spro na nam mkha' mdzod kyi sngags rgyas brlab /
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
rdo rje sems dpa'i gnas thob khyod la 'bul //
zag med dga' bdes rtag tu tshim par shog
/oM badzra satwa pany+tsa kA ma gu Na pra tIts+tsha swA hA/
zhes dang /
spro na 'dod yon lnga so sor phral pas mchod /
bzhi pa ni /
bdag dang dmigs yul gyi snying ga'i steng khang zhi ba'i lha tshogs lhag par gsal ba las bde ba chen po'i 'od zer 'phros /
dbang don gyi ye shes brtan cing nus pa dang ldan par byas /
byang chub sems gnyis rgyud la skyes par gyur pa'i mos pas /
oM AHhU~M hrIHbo d+hi tsit+ta ma hA su kha dz+nyA na d+hA tu A:
zhes ci rigs bzla /
bsnyen pa'i mthar /
nyon cig tshe 'das rigs kyi bu //
rigs drug gnas na bde ba med //
sdug bsngal las la ma chags par //
ma yengs rtse gcig dran pas zungs //
'og min chos dbyings zhing khams su //
bcom ldan rdo rje sems dpa' bzhugs //
gnyis med sbyor ba'i mkha' dbyings su //
rang rig rtsal gyis 'gro bar gyis //
zhes lam bstan /
lnga pa ni /
zhi ba'i lha tshogs rnams 'od du zhu nas gtso bo rdo rje sems dpa' la thim /
de'i 'od zer gyis 'og khang khro bo'i lha tshogs lhag par gsal bar byas /
snyoms par zhugs pa'i bde ba'i sgra dang 'od zer gyis dga' ba bzhi'i ye shes rgyud la skyes par gyur pa'i mos pas /
oM ru lu ru lu hU~M b+h+yo hU~M:
zhes ci rigs pas bsgrub /
drug pa ni /
pad+mo 'dam gyis ma gos ltar //
srid gsum dri mas ma gos pa'i //
srid pa'i pad+mo las byung ba //
mngon dga'i zhing du skye bar shog
/'og khang khro bo'i lha tshogs rnams badzra he ru ka la thim /
de nyid spyi bo'i rdo rje sems dpa' dang dbyer med du gyur /
gzhi lus kyi sprul pa'i dkyil 'khor ji snyed pa'ang 'dus te mthar rlung rig dbyer med pa'i dwangs ma a dkar po gsal la 'tsher bar gyur pa /
rtsal po ches mda' 'phangs pa ltar tshangs pa'i lam nas thon /
'og min gyi zhing du song /
rdo rje sems dpa' yab yum gyi sbyor mtshams su thim par gyur pa'i mos pas dbyings rig bsres te mnyam par bzhag pas gnas spar /
snyigs ma'i phung khams ye shes kyi mes bsreg par bsams la /
hU~M/
chos nyid rnam dag thab khung du //
chos can mtshan ma'i phung khams bsreg
/dbyings rig zung 'jug 'od gsal ngang //
gzung 'dzin spros pa zhi gyur cig
/sngags mthar dz+nyA na dz+wa la raM zhes pas byang bu bsreg
/bdun pa ni /
dkon mchog bden pa'i byin rlabs dang //
lha dang snying po phyag rgya'i mthus //
lam lnga sa bcu skad cig la //
thogs pa med par bgrod gyur cig
/ces lam sbyangs pas 'od gsal gyi ngang las slob pa'i zung 'jug sgyu ma lta bu'i skur bzhengs te /
slar yang steng gi nam mkha' la ched du 'ong nas drin lan bsab pa'i phyir me tog 'thor bzhin pas rgyal ba'i phrin las la ched du brjod par gyur /
e ma sangs rgyas e sangs rgyas //
e ma sangs rgyas phrin las 'phags //
gang phyir bdag cag ngan song sbyangs //
byang chub spyod pa nyid la bzhag
/ces brjod de slar yang mngon par dga' ba'i zhing du song nas lam gyi lhag ma sbyangs te /
dbus phyogs me ri 'bar ba kun tu bzang po'i zhing khams su sangs rgyas par gyur ces brjod cing bsams la smon lam rgya cher gdab /
byang thal yig brgya bzla bzhin bum chus sbyang /
gzugs sku rgyun mi 'chad pas 'gro ba'i don mdzad phyir sAts+tsha gdab /
de'ang /
srog chags bral ba'i sa dang chu //
rin chen dri sna    rin chen lnga dang dri lnga   mchan   rab ldan pas //
zhes legs par sbyar ba'i 'jim pa sngags bzla bzhin 'bi 'bi bya /
oM d+harma d+hA tu gar+b+he swA hA/
zhes brjod cing rgyar gzhug
/rten 'brel snying po bzlas pa'i me tog nang du bcug
/oM badzra mung+ga ra A ko Ta ya swA hAs brdung /
oM d+harma ra ti swA hAs rgya nas dbyung /
oM AHpra ti tiSh+Tha badzra swA hAs stegs la bkod /
oM sarba ta thA ga ta ma Ni sha ta dIp+te dz+wa la dz+wa la d+harma d+hA tu gar+b+he swA hA/
zhes brjod cing me tog 'thor bas rab tu gnas /
oM badzra puSh+pe nas 
shab+da pra tIts+tsha swA hAs mchod /
dge ba 'di yis 'gro ba kun //
mthar thug 'bras bu'i sku gdung che //
sku gsum sa la gnas pa ni //
ye shes rnam lngas brgyan par shog
/ces smon lam gdab bo //
de lta bu'i cho ga'i rim pa'ang /
ji skad du /
rgyud sbyong 'jug pa tshogs lam gsum //
dbang bskur sbyor lam drod dang rtse //
bsnyen pa bzod pa sgrub pa mchog
/mthong ba'i lam du gnas spar nas //
sgom pa'i lam sbyangs mthar phyin pa'i //
gzugs sku'i 'gro don rtag pa'i phyir //
sku gdung chen po gdab par bya //
zhes gsungs pa ltar thar pa'i 'dra 'bag lam du byed pa'i gnas lung khyad par can te /
gzhung gi dgongs pa ltar na bdun phrag re rer sa bcad re re bya ba yin na'ang 'dir yongs grags dkyus gcig tu sbrel ba'i tshul ltar bkod pa'o /
!
/'di'i bsnyen pa byed na /
ji skad bshad pa'i sgrub thabs thun bzhir bsgom /
de'ang thor thun nam snga thun lta bur las gzhung rgyas par bsrang /
gzhan rnams la skyabs sems tshogs gsag tsam gyi rjes dngos gzhi'i rang bzhin yongs grub kyi bskyed rim gsal btab la bzlas pa la 'jug
/gang ltar yang gzhung rtsa ba las /
chos sku zhi khro rab 'byams ni :
dbyings kyi stong cha zhi bar bzhugs :
rig pa'i gsal cha khro bor bzhugs :
ye shes rtsa rlung thig le rnams :
yig 'bru sngags kyi tshul du bzhugs :
zhi khro dam pa rigs brgya sogs :
bzhugs kyang ma bsgom ma sprad na :
las kyi rtsa rlung thig les sgrib :
dbul po'i khyim gyi gter bzhin bzhugs :
phung po sangs rgyas lnga bdag la :
dpral bar 'jam dpal sku dkyil bzhugs :
mgrin par pad+ma gsung dkyil bzhugs :
snying gar yang dag thugs dkyil bzhugs :
lte bar yon tan che mchog bzhugs :
gsang bar phur pa phrin las bzhugs :
yan lag nying lag thams cad la :
dpa' bo mkha' 'gro ji snyed bzhugs :
dbyings rig dbyer med kun khyab tu :
du ma ro gcig da la bzhugs :
steng 'og phyogs mtshams thams cad du :
chos nyid sku zhing chen por bzhugs :
mnyam la ma 'dres 'ja' tshon ltar :
gsal la rtog med me long gzugs :
snang la gdos med chu zla ltar :
gdod nas ye rdzogs chen po'i sku :
sems can kun la rang chas su :
lhun gyis grub pa'i tshul du gnas :
bltar yod bzung du med par bzhugs :
sgra 'od zer gsum 'phro 'dur bzhugs :
rang bzhin dri med gtsang mar bzhugs :
bdag dang rang dbang dam par bzhugs :
bde mchog bde ba chen por bzhugs :
rang byung med min rtag par bzhugs :
kha dog sna tshogs 'bar bar bzhugs :
sgyu 'phrul chen po'i mig 'phrul bzhugs :
gting gsal chen po'i ngang du bzhugs :
de ltar rang gnas chen po la :
'dzin med ngang nas gtad de blta :
ma yengs rtse gcig gnas pa tsam :
cir snang rang rig chos sku ru :
shes na bar do rnams su grol :
zhes pa'i dgongs pa ltar /
gzod ma nas shin tu rnam par dag pa'i gnyug ma'i sgo gsum lha sngags chos sku'i ye shes rnam pa thams cad par bzhugs pa nyid bsgrub gzhir byas te /
ka dag gting gsal gyi dgongs pa las ma g.yos bzhin du /
lhun grub rang byung chen po'i bskyed bzlas la rtse gcig tu brtson pas glo bur gyi sgrib gnyis bag chags dang bcas pa byang ste /
rab skye gnas kyi bar do 'di nyid du 'ja' lus rdo rje'i sku 'grub /
'bring 'chi kha'i bar dor 'od gsal mngon du 'gyur ba'am /
chos nyid bar dor zhi khro longs spyod rdzogs pa'i skur grol zhing /
tha ma'ang srid pa bar dor rang bzhin sprul pa'i zhing khams su dbugs dbyung zhing lam gyi lhag ma sbyangs te grol bar 'gyur la /
gnas skabs las rung gi bsnyen pa tsam la 'bum phrag bco lnga'am spyir btang 'bum phrag bzhi bzlas pas kyang rung ngo //
zhi khro rab 'byams rang byung dkyil 'khor gyi //
zab gsal dbyer med lam las zung 'jug 'bras /
ye shes snying po'i thig ler 'gro ba kun //
rtag pa dam pa'i phrin las mthar phyin shog
/'gran zla dang bral ba'i sprul pa'i lo tsA ba chen po bai ro tsa na bsam bzhin du srid pa nye bar bzung pa'i gter chen chos kyi rgyal po 'gro 'dul shes rab 'od zer gyis spyan drangs pa'i zhi khro'i bskyed rdzogs lam 'bras snying po'i kun bzang don gyi phrin las khrigs su bsdebs pa 'di'ang rang gzhan mtha' yas pa'i yid can thams cad grol ba bzhi ldan gyi phrin las rlabs po ches 'od gsal snying po ye shes kyi sku sgrub pa'i cha rkyen du /
bla ma dang lhag pa'i lhas gnang ba'i byin rlabs kyi bdud rtsis blo gros kyi pad+mo bye ba mtsho skyes rdo rje 'chang dgyes pa'i 'bangs mkhyen brtse'i dbang pos gter gzhung rtsa ba la /
rdo rje'i gsung rigs mthun pa gzhan gyis kha bskangs te grub par sbyar ba gzhan don mkha' khyab tu rtag pa'i rgyur gyur cig
/sarba dA shrI yo b+ha ba tu //

//
