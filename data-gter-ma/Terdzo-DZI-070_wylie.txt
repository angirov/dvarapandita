@#//
rtsa gsum 'od gsal snying tig las /
phag mo'i me mchod phrin las snang ba'i rgyan zhes bya ba bzhugs so //
na mo gu ru dz+nyA na wa rA hI pa da ya /
'dir bsnyen pa las su rung ba'i rnal 'byor pas /
las sgrub pa me mchod kyi cho ga mdor bsdus te bya ba'i tshul la gsum /
sngon 'gro /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
gzhi ma dul ba yin na sa'i cho ga rgyas bsdus ji ltar rigs par bya /
gang ltar yang rang gi mdun du shis pa'i sa las 'jam zhing khod snyoms pa'i stegs bu gru bzhi pa byas pa'i ngogs su rdul tshon gyis chos 'byung bsnol ma rdor rwa me ri dang bcas pa'i lte bar pad+ma 'dab ma bzhi pa'i dbus su baM yig rigs kyi kha dog can dang /
'dab ma la 'bum phrag yangs pa'i mkha' 'gro'i srog gi mtshon byed ha ri ni sa'i yig 'bru bzhi dgod /
ma grub na me tog gi tshom bu'am rgyun gyi rnal 'byor lta bur sol mes bkang ba'i snod bzhag kyang rung /
thab kyi khar las gang gtso bor byed pa'i bud shing zlum po sogs dbyibs so sor brtsig pa'am las bzhi'i shing dbyibs so sor phyogs bzhir brtsig kyang rung zhing /
de la shing ni zhi ba la bal bu /
lcang ma /
'om bu sogs 'o ma can /
rgyas par star ga
/shug pa sogs 'bras bu can mdog ser zhing dri bzang ba /
dbang la seng ldeng ngam /
'o se /
mdzo mo shing sogs mdog dmar zhing ro skyur ba /
drag po la skyer pa sogs tsher ma can no //
dbyibs zhi ba la zlum po /
rgyas pa la gru bzhi /
dbang la zla gam /
drag po la zur gsum du bya /
mchog gi dngos grub gtso bor byed pa la ni rgyas pa dang mthun /
der ma zad thab khung yang zhi ba la dkar zlum khru gang /
rgyas par gru bzhi ser po khru do /
dbang la zla gam dmar po khru gang /
drag po la gru gsum nag po sor nyi shu
/dpangs su rang rang gi phyed cha /
sor bzhi'i mu ran dang kha khyer la /
zhi bar rdo rje dkar po /
rgyas par rin chen ser po /
dbang la lcags kyu dmar po /
drag po la gri gug nag po'i phreng bas bskor zhing /
de'i lte bar chos 'byung sogs gong ltar bri /
de dang nye bar rang gi mdun du dgang blug kha sbyar la /
rdor dril thod rnga /
bsang chu /
me tog gi snod sogs dang /
rang gi g.yas su sman gtor rak+ta nyer spyod tshogs kyi yo byad /
g.yon du bsreg rdzas mar khu /   drag po la mchod sreg gi rdzas go zlog ste bsham /mchan /
las mthun gyi yam shing /
khyad par gyi rdzas sdig sgrib zhi ba dang bsnyen pa'i kha skong sogs la til /
bgegs zhi ba la yungs dkar /
tshe rgyas pa la dUrbA/
shes rab rgyas pa la dri bzang po dang ldan pa'i me tog ser po /
bsod nams rgyas pa la zas mchog
/'byor pa rgyas pa la rin chen dar zab 'bru sna /
rigs rgyud rgyas pa la shing tog skyon med pa /
dbang la gar chang dang lan tshwas sbags pa'i me tog dmar po /
drag po la dug khrag dang lid+ga /
mchog gi dngos grub gtso bor byed na bdud rtsi chos sman dang mA da na sin+d+hu ra rnams bsres pa'i zas mchog bcas bsham /
spros pa la dga' na las so so dang mthun pa'i chas zhugs /   zhi ba la dar dang rin po che dkar po'i rgyan /
rgyas pa la ser /
dbang la dmar /
drag po la zhwa nag phod ka rus rgyan sogs /mchan /
kha blta phyogs /   zhi ba la shar /
rgyas pa la lho /
dbang la nub /
drag po la byang /
'dug stangs   zhi ba la sems skyil /
rgyas pa la bzang po'i 'dug stangs /
dbang la pad skyil /
drag po la rus sbal gyi 'dug stangs /sogs kyang spyi ltar ro //
gnyis pa cho ga'i sbyor ba ni /
skyabs sems nas gzung bzlas pa mchod bstod bar bdag bskyed rgyas bsdus gang rigs bya /
bsang chu la dmigs te /
oM karma DA ki nI hU~M phaT:
ces bgegs bsang ba'i nus pa dang ldan par byin gyis brlab /
gnyis pa dngos gzhi la /
oM ma hA badzra hU~M zhes pas rdo rje snying gar gsor /
oM badzra gaN+De AHsa dril bu dkur brten /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM gis rdor dril bsnol ba'i 'khyud rgya dang bcas dam tshig gsum gzung /
thog mar mchod sreg gi rdzas rnams la bsang chu 'thor zhing /
raM yaM khaM gis bsang sbyang /
stong pa'i ngang las bde chen gyi :
rnam rol mchod dang bsreg bya'i rdzas :
ye shes bdud rtsi 'dod yon sprin :
cir yang 'char zhing 'byung bar gyur :
oM AHhU~M:
lan bdun dang /
spro na nam mkha' mdzod kyi sngags rgyas kyang brlab cing spel /
thal mo sbyar ba'i bar du dpal 'bar thogs la thab la g.yas su bskor zhing /
oM badzra dz+nyA na DA ki nI dz+wa la raM:
zhes lan gsum gyis me spar /
ku sha'i 'thor yab kyis thab la bsang chu 'thor zhing /
oM karma DA ki nI hU~M phaT kyis bsang /
swa b+hA bas sbyang /
a :
'od gsal stong nyid dbyings kyi mkha':
thig le chen po'i klong yangs su :
rig pa'i ye shes rang snang ba :
las kyi dngos grub ji snyed kun :
mos pa bzhin du 'byung ba'i gnas :
mtshan nyid yongs rdzogs rdo rje'i thab :
gos dkar yum gyi ngo bo nyid :
rab 'bar me lce 'khyil ba'i dbus :
rigs kyi sa bon baM yig las :
zhes pa'i mtshams phag mo rigs lnga so so'am dril sgrub gang byed ltar lha bskyed pa nas gzung mchod bstod bar rgyas bsdus ci rigs pa dang /
thab kyi dbus su ye shes kyi mkha' 'gro ma la /
steng gi nam mkha' dang mtha' skor kun tu rtsa brgyud kyi bla ma /
yi dam dkyil 'khor gyi lha tshogs /
gnas gsum gyi dpa' bo dang rnal 'byor ma /
'bum phrag yangs pa'i mkha' 'gro'i tshogs dang bcas pas bskor ba sprin phung 'thibs pa ltar las kyi dngos grub stsol ba la dgyes bzhin du bzhugs par gyur /
ces brjod cing gsal gdab /
dgang blug thogs te /
oM AHhU~M:
shes rab dgang gzar e yi dbyings :
thabs mchog blug gzar waM yig gis :
zung 'jug bsreg rdzas bdud rtsir bskyil :
byang chub sems kyi mchod pa'i sprin :
dkyil 'khor lha tshogs zhal du thim :
zag med bde bas rab mnyes pa'i :
ye shes chen po'i 'od zer gyis :
las kyi dngos grub mchog stsol gyur :
ces brjod cing dmigs la /
lha sngags gang yin lan bdun dang /
mar khu blug gzar bdun gyis dgang gzar bkang la mthar kha sbyar nas thab la bskor zhing 'bul te /
spel tshig zhi ba spyir /
bdag cag dpon slob yon mchod 'khor dang bcas pa'i /
nad gdon sdig sgrib 'gal rkyen bar chad mi mthun pa'i phyogs thams cad shAn+tiM ku ru swA hA:
rgyas par /
tshe bsod dpal 'byor ye shes yon tan sogs mthun rkyen phun sum tshogs pa thams cad puSh+TiM ku ru oM:
dbang la /
khams gsum brtan g.yo'i phun sum tshogs pa thams cad wA sham ku ru ho :
drag po la /
gnod byed dgra bgegs thams cad mA ra ya phaT:
mchog la /
sa dang lam gyi nyams rtogs yon tan ye shes thams cad puSh+TiM ku ru oM:
zhes gdags /
bye brag gi spel tshig rnams 'og tu shes /
de lta bus mar khu nyer gcig dang /
yam shing de mtshungs phul /
de nas las so so'i khyad par gyi rdzas lha sngags brgya stong sogs kyi mtshams su spel tshig gdags pa grangs gzung /
de rnams kyi tshe /
thab kyi lha tshogs rnams kyis /
'od zer dkar po zla ba bdud rtsi'i rang bzhin can /
spro ba dang bsdu ba'i sgo nas /
nad gdon sdig sgrib thams cad zhi ba'i las mdzad pa dang /
de bzhin du 'od zer ser po gser
zhun ma'i mdangs can nyi ma 'char kha'i gzi byin lta bus tshe bsod sogs rgyas pa /
'od zer dmar po pad+ma rA ga'i mdangs can lcags kyu'i rnam pas dbang /
'od zer mthing nag tsha zhing rtsub pa mtshon cha dang nad mtshon dug gi char 'beb pas drag po /
'od zer dkar la dmar ba'i mdangs chags la dran pa tsam gyis bde stong gi ye shes bskyed pa spro bsdus mchog gi
/las thams cad rtsol med du 'grub par bsams la dmigs pa'i gsal snang la rtse gcig tu sems 'dzin pa ni rno la ngar gyis gdags pa bzhin no //
gsum pa rjes ni /
grangs rdzogs pa'i tshe spro na /
oM badzra wasatra ya swA hAs las mthun gyi gos zung dang /
oM badzra tam+bu lA ya swA hAs so rtsi 'bul /
raM yaM khaM:
rang byung pad+ma b+hany+dza'i sogs kyis tshogs brlab /
hrI:
ngo bo chos sku'i sogs kyis tshogs phud thab kyi dkyil dang /
oM AHhU~M ha ho hrI:
pheM pheM:
b+h+yo :
ye shes dbyings kyi sogs kyis lhag ma thab kyi zur du phul /
ye shes mkha' 'gro'i sogs smon lam gdab /
spro zhing nus na nang dang gsang ba'i tshogs mchod kyang ji ltar rigs pa bgyis pas nang gsang gi sbyin sreg kyang zhar la grub pa yin /
gang ltar yang gtang rag gi mchod bstod sngon du 'gro bas /
oM AHhU~M badzra dz+nyA na d+hA ki nI sarba sid+d+hi pha la hU~M gis dngos grub blang /
yi ge brgya pas nongs pa bshags /
dzaHhU~M baM hoHsa thab kyi ye shes pa rang la thim par bsam zhing /
oM AHhU~M badzra dz+nyA na d+hA ki nI At+ma ko\u0f85 haM:
zhes nga rgyal gzung /
dam tshig pa me 'bar ba'i rnam par gyur /
ces brjod cing bsam la /
ho :
bde chen byang chub sems kyi dkyil 'khor du :
zag med bdud rtsi'i sreg blug phul pa'i mthus :
bdag dang mkha' mnyam 'gro ba ma lus kun :
rdo rje btsun mo'i go 'phang myur thob shog :
ces bsngo smon dang /
oM:
dgongs brda snyan brgyud rig rtsal 'chang :
rig 'dzin bla ma'i bkra shis shog :
rab 'byams zhi khro'i phyag rgyar snang :
yi dam lha yi bkra shis shog :
rnal 'byor grogs mdzad bde chen spel :
phyi nang mkha' 'gro'i bkra shis shog :
legs nyes stangs 'dzin bar chad sel :
chos srung rgya mtsho'i bkra shis shog :
gnas skabs rnam bzhi'i phrin las kyis :
don gnyis mthar phyin bkra shis shog :
mthar thug 'chi med ye shes sku :
mngon sum 'grub pa'i bkra shis shog :
ces sogs shis pa brjod pa'i tshigs su bcad pa dang bcas me tog gi char dbab /
thal ba zhi rgyas dbang gsum la me rang zhir 'jog pa'am /
long med na zhi ba la 'o ma /
rgyas pa la dri ser po /
dbang la chang dang sbyar ba'i chus gzhil zhing /
drag po ni dug khrag gi chus cig car du gzhil te /
zhi ba'i thal ba chu klung chen por sbyang /
rgyas pa mdzod kyi phugs su sba /
dbang la ri mthon po'i rtser mthun pa'i rlung la bskur /
drag po la lam gyi bzhi mdor mnan pas mtshon las kyi rjes mi mngon par bya'o //
'phros don bye brag gi spel tshig ni /
bsnyen pa sogs kyi kha skong la /
gsang sngags kyi lhag chad sogs bzlas pa'i nyes skyon thams cad shAn+tiM ku ru swA hA:
dam tshig nyams chag zhi bar /
dam tshig nyams chag nyes ltung dpa' bo mkha' 'gro'i bka' chad thams cad shAn+tiM ku ru swA hA:
tshe rgyas pa la /
tshe phun sum tshogs pa thams cad puSh+TiM ku ru oM:
de bzhin du /
shes rab phun sum tshogs pa thams cad puSh+TiM ku ru oM:
bsod nams phun sum tshogs pa thams cad puSh+TiM ku ru oM:
'byor pa phun sum tshogs pa thams cad puSh+TiM ku ru oM:
chos dang rigs kyi brgyud 'dzin phun sum tshogs pa thams cad puSh+TiM ku ru oM:
zhes sogs gang 'dod dang /
dbang gi las dmigs bsal la /
khams gsum skye dgu'i bla yid wA shAM ku ru ho :
zhes sam /
ming 'di zhes bya ba'i bla yid sogs spel lo //
spyir phag mo rigs gang la bsten kyang las thams cad bsgrub tu rung mod /
gtso bor phag mo dkar mos zhi ba /
ser mos rgyas pa /
dmar mos dbang /
ljang mos drag po /
nag mos mchog gi las la sbyar ba legs shing /
!
rgyun gyi rnal 'byor la /
skyabs sems tsam gyi rjes /
rang nyid skad cig gis rdo rje phag mo'i skur gyur par mos la bsang chu dang mchod sreg gi rdzas brlab /
a :
'od gsal stong nyid dbyings kyi mkha':
zhes sogs gong ltar la /
dgang blug ma 'byor na lag gnyis rdo rje'i dgang blug tu mos te /
mar khu phud skyogs sogs kyis blug kyang rung zhing /
spyir mar dang yam shing sogs ma 'byor kyang /
phye mar dang 'bru sman rin po che shing tog dar zab sogs gang 'byor sbol rdzas su byas nas /
oM AHhU~M:
thabs dang shes rab dbyer med pa'i :
byang chub sems kyi mchod pa'i sprin :
zhes sogs gsal btab la phul bas kyang rung ste /
nyang gter phag mo'i me mchod las /
rdzas ni phye mar rat+na sman :
zas ni rnam pa sna tshogs dang :
rin po che dang 'bru sna dang :
dar zab gos la sogs pa bsreg :
ces dang /
bla ma gsang ba 'dus pa las /
tshogs gsog pa yi sbyin sreg ni :
phye dang sman gyis kyang 'grub bo :
zas 'dod pa la zas de bsreg :
gos 'dod pa la gos de bsreg :
nangs nub thab tu bsreg kyang chog :
ces sogs tshad mar gyur pa'i gzhung gzhan las kyang 'byung ba'i phyir ro //
rdzas rdzogs pa nas mchod bstod nongs bshags gong ltar bya'o /
!
/yang tshogs mchod dang 'brel bar me mchod 'bul bar spro na /
phyi'i tshogs mchod kyi rjes su bsang chu byin gyis brlab pa nas gzung cho ga rgyas bsdus gang rigs bya /
tshogs kyi mchod pa phud kyi cha shas sngags tsam gyis phul bas rung /
mthar me lha rang la bstim pa'i bar gyi rjes nang dang gsang ba'i tshogs mchod sogs dkyus ltar byas pas rung ngo //
zhes pa'ang gzhung rtsa ba la phyag len rgyas par phye ste bklag pas grub par mtsho skyes bla ma dgyes pa'i 'bangs 'od gsal sprul pa'i rdo rjes sbyar ba'i dge bas 'gro kun dngos grub rnam pa gnyis kyi dga' ston la 'dod rgur spyod pa'i rgyur gyur cig
/sarba dA shrI yo b+ha ba tu ///
/
