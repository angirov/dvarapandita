@#//
bla ma'i thugs sgrub gsang ba 'dus pa'i smin byed dbang bskur gyi yi ge rnam dag bdud rtsi'i chu rgyun zhes bya ba bzhugs so //
na mo gu ru pad+mA k+Sho b+h+ya badzra d+ha rA ya /
gdod nas gzhi thog rang grol phyir snang rtsal //
phyogs dus rgyal ba'i gsang ba 'dus pa'i sku
/mi bskyod rigs brgya'i bdag por bzhengs pa gang //
snying po'i mthar yang gtsug gi rgyan du mchod //
chos 'di rig 'dzin kun gyi mgrin rgyan phyir //
snga phyi'i yig cha khungs ldan mang na yang //
ha cang ma spros gzhung don ma tshang med //
rgyas bsdus skyon bral rang blor 'tsham 'di 'o //
gter ston grub brgya'i spyi mes gu ru rin po che chos kyi dbang phyug gi zab gter kun gyi yang bcud bla ma'i thugs sgrub gsang ba 'dus pa'i dkyil 'khor du dbang bskur ba'i tshul rtsa ba dbang gi sgrom dang zur bkol dbang gi gal byang rig 'dzin brgyud pa'i zhal rgyun sogs gung spros pa'i phyag len snying por dril ba la gsum /
sbyor ba /
dngos gzhi /
rjes kyi las rim mo //
dang po la gsum /
rten mchod bsham pa /
bsnyen sgrub bya ba /
slob ma lhag par gnas pa'o //
dang po ni /
rdo rje slob dpon bsnyen sgrub mthar phyin pa dang skal ldan slob ma snod bcud kyi rten 'brel tshogs pa na khyad par gyi dus chen yar ngo'i tshes bcu lta bu'i dus bzang por /
gu ru'i byin gyis brlabs pa'i gnas sam dben la nyams dga' bar gu ru'i sku gsung thugs rten bkram pa'i mdun du stegs bu gtsang mar dkar gtor dang gser skyems bsham /
bdag nyid lha'i nga rgyal dang ldan pas gzhi gnas kyi bdag po la gtor ma spyi ltar 'bul /
dkyil 'khor gyi gzhi la bdud rtsi lngas byug cing /
hU~M:
bka' gsang rmad du byung ba'i dkyil 'khor du :
bdud rtsi rnam lnga'i chag chag gdab :
'byung dang 'byung 'gyur dkyil 'khor mchog :
ye shes lnga rdzogs gzhal yas gsal :
oM sarba pany+tsa gu ya dz+nyA na maN+Da la trAM:
zhes khyem med par byas la /
bdag dang slob ma gtso bo yab yum du gsal ba'i mkha' gsang las spros pa'i byang chub sems kyis thig gdab pa dang tshon gyi tshogs dkyil 'khor rgyas pa las byang le'u gsum ma dang phyis mdzad dkyil 'khor rnam dag gi dgongs don sgo rdzogs can nam /
bsdus pa gzhung gi dngos bstan pho brang gnam babs mar grags pa mu khyud rim pa bzhi'i lte ba mthing ga ze'u 'bru ljang gu
/nang gi pad 'dab bzhi phyogs mdog
/de rgyab gzhi dmar ser la rin chen zur brgyad mthing ga
/phyi skor pad 'dab bcu drug mdzes tshon rdor ra me ri dang bcas pa bri ba'am ras bris bting /
gang yang ma 'dzom na maN+Dal bdud rtsis byugs pa la 'bru'i tshom bu lha grangs bkod pas kyang rung ngo //
de steng sgrub dus ltar na thod sku sogs dgos kyang 'dir dbang dus kho na'i lugs su khri'u'i khar bum pa so lnga'i bcud ldan kha rgyan mgul chings gzungs thag dang ldan pa'i khar ram mdun du lha tsaka tshang ma /
g.yas g.yon du gsang dbang rdzas thod pa mtshan ldan du chang la mngar gsum dang chos sman sbyar ba /
las rgya'i tsakli
/shel rdo me long /
mdun ngos su gtor ma rin chen 'bar ba sha mar zas sna spod kyis bran pa'i g.yas g.yon du sman raka
/mtha' skor du chu gnyis nyer spyod kyis bskor ba /
rgyan gyi bkod pa ci mdzes bya /
gzhan yang las bum /
so shing /
dung chu /
ku sha
/srung skud kha dog lnga bsgrigs /
mig dar me tog sogs mkho ba'i yo byad rnams dang /
gtor tshogs ji ltar dgos pa rnams lhag chad med par bya'o //
gnyis pa ni /
dngos sta nyin gnyis pa'i dbang du byas na /
las byang chog sgrig lugs srol gang la brten kyang chog mod /
khyer bde don tshang dbang gis smin lugs snying po rab gsal ltar na /
mtshams gcod nas brtsam tshogs mchod kyi bar du btang /
dgongs pa'i ting nge 'dzin gsal btab nas bsnyen sgrub las gsum gyi bzlas pa ci 'grub bya /
khyad par bsnyen pa'i skabs su mos gus kyis thugs rgyud bskul /
sku las 'od zer 'phros pas /
phyogs bcu'i rgyal ba sras bcas la sku gsung thugs mnyes pa'i mchod pa 'bul /
sems can thams cad kyi sgrib pa sbyang /
tshur 'dus bdag dang slob ma rnams la thim pas nyams chag rnam smin shes bya'i sgrib pa byang bar bsam /
bzlas pa grub nas rnam bum la dmigs te /
hrIH
bum pa b+h+rU~M las gzhal yas khang //
pad+ma rin chen 'bar ba spel //
'ja' tshon bres pa lta bu'i nang //
bla ma rtsa gsum lha tshogs gsal //
rang gi thugs ka'i 'od zer ni //
gzungs thag la 'khril bum nang song //
lha tshogs rnams kyi thugs rgyud bskul //
sku gsung thugs las 'od zer 'phros //
rigs lnga yab yum thugs rgyud bskul //
sbyor mtshams sku gsung thugs ye shes //
gnyis med byang chub sems rgyun byung //
bum nang lhar zhugs de rnams kyang //
mnyam sbyor byang sems bdud rtsi'i rgyun //
babs pas bum pa gang bar gyur /
ces mos la gzungs thag 'jus te rtsa sngags thod phreng rtsal gyi sham bur /
kA ya wA ka tsit+ta ba shang ku ru a b+hi Shiny+tsa A:
zhes brgya rtsa brgyad bzla /
sku gsung thugs kyi skong ba byas la dgongs pa bskyang /
oM AHhU~M gis dung zhal gyi chu mchod yon du phul bas lha rnams bde ba chen pos 'od du zhu nas bdud rtsi byang chub sems kyi rang bzhin du gyur /
ces mos /
las bum b+h+rU~M las gzhal yas khang du gsal ba'i dbus su pad zla'i gdan la hU~M las dpal rdo rje sems dpa' dkar po rdo rje dang dril bu 'dzin cing skyil krung gis bzhugs pa'i thugs kar zla ba'i steng du hU~M la yi ge brgya pas bskor ba las dag byed bdud rtsi'i rgyun babs bum pa yongs su gang bar gyur /
ces gsal btab la yig brgya nyer gcig las mi nyung ba bzlas la byin brlabs /
lha 'od du zhu nas rang la thim par mos /
dkyil 'khor gyi bcas rnams yol bas bsgrib bo //
gsum pa slob ma lhag gnas la brgyad /
khrus dang bgegs bskrad /
yon 'bul gsol gdab /
sems bskyed sdom bzung /
so shing /
khyor chu /
ku sha
/srung skud sbyin pa /
chos bshad pa'o //
dang po ni /
slob ma rnams las bum gyi chus sgo'i phyi rol du khrus bya /
bgegs gtor btang la bka' bsgo
/gu gul dud pa dang yungs thun brabs la nang du zhugs te mtshams bcad /
phyag bcas gral du 'khod do //
gnyis pa ni /
me tog bkye bsdu byas la /
'o /
ma gyur nam mkha'i mtha' dang mnyam pa'i sems can thams cad kyi don du sku bzhi'i dbang phyug khyab bdag bla ma gsang ba 'dus pa'i go 'phang thob par bya /
de'i ched du gu ru'i thugs sgrub kun gyi rgyal po gsang 'dus bla ma'i dkyil 'khor du dbang bskur zab mo gsan la lam rim pa gnyis nyams su blang bar bgyi'o snyam pa'i thugs bskyed gsal btab nas gsan par 'tshal /
de'ang bdag cag rnams kyi ston pa yang dag par rdzogs pa'i sangs rgyas thugs rje tshad med pa mnga' ba de nyid kyis gdul bya rnams kyi dbang po dang mthun par gnas skabs theg pa gsum dang mthar thug mi gnas pa'i myang 'das chen po la 'god pa'i slad du chos kyi sgo bsam gyis mi khyab pa bstan pa thams cad kyi mchog gam phul du gyur pa ni gsang chen 'od gsal rdo rje theg pa tshe gcig gis 'tshang rgya ba'i lam tshang la ma nor ba bstan pa 'di nyid yin la /
'di la'ang dbang po rim gyis pa sbyor ba'i brtson 'grus dang ldan pa rnams 'jug pa'i ched du yi dam lha'i dkyil 'khor du dbang bskur nas rim gnyis nyams su len pa dang /
dbang rnon gcig car ba sngon sbyangs las 'phro sad pa rnams 'jug pa'i ched du bla ma thugs kyi dkyil 'khor du dbang bskur nas rim gnyis nyams su len pa gnyis su gsungs pa las mchog tu gyur pa ni phyi ma nyid yin te /
dgongs pa 'dus pa'i rgyud las /
bskal pa stong gi sangs rgyas las //
bla ma gnyan par shes par bya //
ci phyir zhe na bskal pa yi //
sangs rgyas ma lus thams cad kun //
bla ma dag la bsten nas 'byung //
zhes dang /
rgyud gzhan las /
dkyil 'khor ma lus thams cad kyang //
bla ma'i dkyil 'khor nyid du 'dus //
bla ma mchog gis byin brlabs na //
rgyal ba kun gyis byin brlabs te //
dkyil 'khor kun gyi dbang bskur 'gyur //
ces sogs dkyil 'khor kun gyi khyab bdag yin pa'i lung mtha' yas pa gsang sngags gsar rnying gnyis ka las 'byung zhing /
de nyid sgrub pa'i tshul yang ji snyed cig mchis pa las khyad par du gyur pa /
phyogs dus rgyal ba rab 'byams kyi ye shes gcig tu bsdus pa o rgyan gyi gu ru pad+ma 'byung gnas zhes bya ba /
gdod nas thog ma'i mgon po dang rnam dbyer med par bzhugs shing sku dang zhing khams rgya mtsho'i sprin chen mngon par bkod de 'khor ba ma stong gi bar du 'gro ba'i don rtag khyab lhun grub tu mdzad cing /
de las kyang mi mjed 'jig rten 'di nyid 'dul ba'i phyir du bde ba can gyi zhing khams nas sangs rgyas snang ba mtha' yas kyi thugs las sprul pa'i tshul gyis sgyu 'phrul drwa ba'i rol gar gling bzhi bye ba phrag brgyar gcig car du bstan /
khyad par 'dzam gling 'di nyid kyi o rgyan rgya gar bod yul 'gro lding gtso bor gyur pa'i yul khams dang gling phran rnams su dngos dang brgyud nas 'dul ba bzhi'i cho 'phrul rgyun chad med pas sangs rgyas kyi phrin las chen po mdzad cing /
rdo rje'i skus bskal pa ji srid bar pad+ma 'od kyi gzhal yas khang chen por bzhugs te zab gsang chos 'khor rgyun chad med par bskor /
bod yul mun pa'i gling du 'jam mgon khri ldes dam pa chos kyi sgron me spor ba'i stongs dang grogs su phyag pheb ste rgyal ba'i bstan pa nyin mor mdzad pa'i skabs su /
las can rje 'bangs rnams kyis gsol ba btab pa la brten thun mong dang thun mong ma yin pa'i chos sgo zab cing rgya chen bsam las 'das pa bstsal nas ma 'ongs gdul bya'i don la dgongs nas bod yul mtha' dbus rnams su gter kha bye ba phrag brgya /
de dag gi gtso bo thugs dam snying po'i gter brgya dang bco lnga /
bcud 'dus thugs gter chen po lnga la sogs pa sbas te /
bka' gtsigs las /
o rgyan mkhan po pad+ma 'byung gnas ngas :
ri mtho sa gtsang gangs can bod yul 'dir :
bsam gyis mi khyab chos bsgyur gter du sbas :
phyi rabs las can snying gi bu don du :
nga yi thugs dam zab mo snying po'i gter :
brgya dang nyer lnga sbas pa de yi bcud :
thugs gter lngar 'dus lnga las khyad 'phags skor :
gnam skas brag gi thugs gter 'di kho na :
o rgyan nga yi thugs sgrub yi dam skor :
ma lus 'dir mchis ngo mtshar rmad kyi chos :
zhes gsungs pa'i nang nas khyad par du gyur pa'i thugs gter 'don pa po'ang /
ji skad du /
thugs gter gcig ni lho brag gnam skas brag la sbas :
khyad par bla ma'i sgrub skor yin :
mnga' bdag gsung gi sprul pas 'don par 'gyur :
zhes sogs lung du ma nas bstan pa mnga' bdag tshangs pa lha'i me tog mngon par rdzogs par sangs rgyas pa'i gsung gi rnam rol gu ru rin po che spang ston chos kyi dbang phyug gis zab mo'i gter kha bco brgyad spyan drangs pa rnams kyi gtso bo /
lho brag gnam skas can nas khro chu'i klu bdud kyi gzugs khru gang pa zhig gi sku stod nas dam chos bdud rtsi'i skor /
rked pa nas khyad 'phags sgrub thabs kyi skor /
sku smad nas phan gnod las tshogs kyi skor brgya rtsa brgyad de /
khyad par du /
yang gter zab phyir klu bdud dbu la gtam :
zhes klu bdud dbu'i nang nas yang gter khyad 'phags skor gsum /
de dag gi thems su ma bstan pa'i thems med /
gnyan gter gwa'u nag po'i skor bcas chos sde bsam las 'das pa byon cing /
spyir thugs gter chen po lnga la khyad par gyi chos re re bzhugs pa'i thugs gter 'di'i khyad chos ni bla ma'i sgrub thabs yin par gsungs pa'i bla sgrub kyi skor la'ang sku sked khyad 'phags sgrub thabs kyi nang tshan bla ma sku gsum gyi skor dang /
bla ma gsang ba yongs rdzogs kyi skor mang du bzhugs na'ang /
ji skad du /
bla ma'i sgrub thabs mos gus chos mang gi :
rang dang dbyer med sgrub thabs 'di na mchis :
de gang zhe na gsang ba 'dus pa'i skor :
mthar thug yin no snying gi dkyil du chongs :
zhes bsngags par mdzad pa'i bla sgrub gsang ba 'dus pa'i skor ni yang gter yin pas kyang khyad par du 'phags te /
thugs gter sbas pa lnga yod kyang :
yang gter sbas pa gcig las med :
ces thugs gter lnga la'ang yang gter 'di kho na yin par gsungs pa'i bla sgrub kun gyi yang snying 'di la'ang /
bka' gtsigs las /
bla ma'i skor la sgrub thabs rtsa ba lnga :
gsang ba bla med mchog gi sgrub pa dang :
khyad par gsol 'debs tshig bdun sgrub pa dang :
pad+ma thod phreng gsang mtshan sgrub pa dang :
pad+ma bcud bsdus thabs lam sgrub pa dang :
thugs sgrub mthar thug gsang 'dus sgrub skor ro :
zhes gsungs pa'i bla sgrub skor lnga'i rtsa bar gyur pa thugs sgrub gsang ba 'dus pa'i smin grol phyag len dang bcas pa sras slob brgyud pa'i bka' srol mang du gyes te gangs can 'dzin ma'i ljongs thams cad phrin las kyis khyab pa las /
'dir lho byang brgyud pa'i chu bo gcig 'dres kyi smin byed bsgrub par bgyi ba la slob dpon gyis bgyi bar 'os pa rnams sngon du song grub /
da khyed rang rnams kyi ngo skal du gyur pa sngon 'gro sta gon gyi rim pa dang /
dngos gzhi'i dbang bskur ba gnyis su yod pa las thog mar slob ma lhag par gnas pa'i chos rnams zhu ba'i yon du zhing khams 'bul 'tshal /
ces brda sbyar la maN+Dal 'bul du gzhug
/slob dpon dkyil 'khor gyi gtso bo dang dbyer med pa'i spyan sngar thal mo me tog dang bcas te gsol ba 'debs pa 'di'i rjes zlos /
ho :
bla ma sangs rgyas kun bdag dpal :
bdag la brtse bar dgongs nas kyang :
bla med gnas su bsgral ba'i phyir :
dkyil 'khor dam pa bstan du gsol :
lan gsum /
de ltar gsol ba btab pa la gnang ba sbyin zhing mos pa dri ba yin pas gsan 'tshal /
kye hoHdad ldan bu khyod nyon :
yang dag don gyi snying po 'di :
mthong thos lan gcig dran pas kyang :
nges par byang chub sar bgrod cing :
the tshom yid gnyis skyes gyur na :
rdo rje dmyal bar ltung bar byed :
legs nyes che bas bsam par gyis :
don dam blo nges ma thub na :
yang gsang dkyil 'khor bstan par bya :
gsang ba'i dam tshig tshul bzhin du bsrung snyam pas nan tan gyis gsol ba 'debs pa 'di'i rjes zlos /
dkyil 'khor gtso bo rdo rje 'chang :
pad+ma rgyal po dgongs su gsol :
bdag cag las ldan theg chen rigs :
gsang ba mchog tu blo nges shing :
lus dang srog la mi lta bar :
dam tshig bka' bstsal tshul bzhin bsgrub :
nges par gnang zhing bstsal du gsol :
lan gsum brjod /
gsum pa ni /
bla ma dang rtsa gsum rgyal ba rab 'byams kyi dkyil 'khor nam mkha' gang bar bzhugs pa'i spyan sngar /
deng nas byang chub ma thob kyi bar du gus pa chen pos skyabs su mchi zhing smon 'jug don dam pa'i bdag nyid can gyi sems bskyed pa dang /
spyi dang khyad par lhag pa'i dam tshig dang sdom pa rnams tshul bzhin blangs nas bsrung snyam pas 'di'i rjes zlos /
na mo :
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog rnam gsum la :
byang chub ma thob bar du ni :
skyabs kyi mchog tu bzung bar bgyi :
sngon nas bsags pa'i sdig sgrib bshags :
'gro don sangs rgyas thob bya snyam :
smon pa'i byang chub sems bskyed cing :
sems can yongs su smin bya'i phyir :
'jug pa'i byang chub sems bskyed de :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
lan gsum /
bzhi pa ni /
shing 'bras bu can nam dri ldan gyi so shing sor bcu gnyis pa gas chag med cing rtse mo sor gnyis zlum po la me tog dmar pos brgyan cing smad dbal ldan dri'i chus brlan pa dang /
maN+Dal ba byung dang dri'i chus byugs shing tshom bu lnga bkod pa 'du byas la /
las chus bsang /
mtshan nyid dang ldan pa'i slob ma rnams kyi dngos grub kyi ltas brtags pa'i nus ldan du gyur /
ces mos /
so shing 'di lag pa thal mo sbyar mthe bong phyir brkyang ba'i bar du bzung ste /
rtse mos so'i dri ma brud pas sdig sgrib thams cad phyir skyugs par bsgoms la maN+Dal gyi dbus su rtse mo gyen du bstan te drang por 'dor ba dang lhan cig 'di'i rjes zlos /
bla mas gnang ba'i so shing 'di :
maN+Dal dbus su bdag 'dor na :
sngon tshe nyid nas bsnyen pa'i lha :
gang yin skal ldan der 'bab shog :
oM badzra ha sa ha :
zhes maN+Dal du 'dor du gzhug
/de ltar dor bas maN+Dal gyi phyogs bzhi dbus lnga gang du babs pa'i rigs so so'i lha 'grub /
rtse mo steng du 'greng na mchog gi dngos grub /
phyogs bzhir phrin las bzhi /
mtshams su dngos grub phran tshegs 'grub pa yin no //
zhes lung bstan /
lnga pa ni /
khyor chu lan gsum khong du btung zhig lhag ma rgyab tu dor bas sgo gsum gyi sdig sgrib bag chags dang bcas dag par mos shig
/oM hrIHbi shud+d+he d+harma :
sarba pA paM nish+tse s+ya bi sho d+ha ya sarba bi ka wAn a pA na hU~M/
zhes pas dung chu lan gsum sbyin /
drug pa ni /
dngos grub kyi ltas rmi lam brtag pa la gdon grib bar chad srung zhing dag par byed pa'i phyir du ku sha'i chun po sngas dang che ba stan gyi don du zungs shig
/hU~M:
sngon tshe rgyal ba rgyal mchog gis :
rtswa yi steng na gnas pa bzhin :
do nub rigs kyi bu khyod kyis :
bdag nyid nyal ba'i sngas stan gyis :
zhes ku sha'i phon po gnyis lag g.yas g.yon du gtad /
bdun pa ni /
srung skud kha dog lnga ldan sum bsgril lus tshad mdud pa gsum ldan 'og gi sngags kyis btab la /
khams 'gyu ba la zhugs nas gegs dang bar chad srung ba'i don du sngags mdud 'di nyid pho'i dpung pa g.yon dang mo'i g.yas su 'ching mdzod /
hU~M:
ye shes lnga ldan srad bu 'di :
sku gsung thugs kyi mdud par ldan :
g.yon gyi dpung par bcings pa yis :
sgo gsum bar gcod bgegs bsrung shog :
oM AHhU~M hrIHgu ru de ba DA ki nI kA ya wA ka tsit+ta badzra rak+Sha rak+Sha swA hA:
zhes sbyin la mdud pa'i steng nang mchod kyis reg cing rgya gram gdab /
brgyad pa ni /
zab mo'i sgor zhugs nas phyir mi ldog pa'i phyir chos bshad pa 'di la gsan nas don thugs la bzhag par zhu /
u dum+ba ra'i me tog bzhin :
sangs rgyas 'jig rten 'byung ba dag :
brgya lam na ni res 'ga' las :
gzhan gyi tshe ni mi 'byung ltar :
de bzhin gsang sngags zab mo'i chos :
tshe 'di nyid la 'tshang rgya ba :
las can skal ldan ma yin pa :
skal med rnams kyi spyod yul min :
spro ba skyed la gus par gyis :
zhes dang /
de dag gis sta gon gyi rim pa rnams grub pa lags so //
zhes brjod la bsngo ba byas te slob ma rnams rang gnas su btang /
slob dpon gyis sngar gyi las byang 'phros mchod bstod tshogs la rol ba nas bkra shis kyi bar tshang bar gtang ngo //
gnyis pa dngos gzhi la gnyis /
dkyil 'khor sgrub mchod /
dbang dngos so //
dang po ni /
nyin gnyis par mchod pa kha gso /
tshogs gtor gsar du bshams la phrin las kyi gzhung bsrang /
bsnyen sgrub las sbyor gyi bzlas pa'i 'phros su sta gon skabs ltar bum pa'i bskyed bzlas bya /
de nas gsang dbang thod pa la dmigs te /
ban+d+ha rang byung gi gzhal yas khang du dbang chen rta mgrin yab yum /
de'i spyi bor bla ma gsang 'dus yab yum rnams gsal ba la bzlas pa'i rkyen gyis thugs rgyud bskul /
snyoms par zhugs pa'i sbyor mtshams nas byang sems dkar dmar gyi rgyun babs pas thod pa gang bar gyur /
ces dmigs la sgrub sngags sham bur /
kA ya wA ka tsit+ta gu h+ya sid+d+hi a b+hi Shiny+tsa A:
zhes btags pa ci 'grub bzla /
sku gsung thugs skong /
dgongs pa bskyang ba rnams dang bum lha 'od zhu rnams byas la /
rtsa sngags la dngos grub len pa'i sham bu btags pa cung zad bzla /
mchod bstod bskul ba'i bar du song nas las byang gsham gyi dngos grub len chog brjod la ting nge 'dzin gyi dbang blang /
spro na sgrub rdzas rnams spyi bor gtugs pa dang bum chu bdud rtsi myang /
slob ma gzhug par gsol ba gdab bo //
gnyis pa la gnyis /
dkyil 'khor du 'jug pa'i chos /
zhugs nas mngon par dbang bskur ba'o //
dang po ni /
khrus dang bgegs bskrad mtshams bcad rnams sngon du btang /
slob ma rnams gral du 'khod pa la chos bshad ci rigs kyis mtshams sbyar nas /
bla ma'i thugs sgrub bye ba phrag brgya'i mchog dang phul du gyur pa gsang ba 'dus pa'i dkyil 'khor du dbang bskur ba la sngon 'gro 'jug pa'i chos dang dngos gzhi dbang bskur ba gnyis su yod pa las thog mar 'jug pa'i chos rnams zhu ba'i yon du dmigs te maN+Dal phul /
mtshams sbyor spyi mthun dang /
oM tsak+Shu rban+d+ha sogs kyis mig dar /
A khaM bI ra hU~M gis me tog sprad /
bla ma dang dkyil 'khor gtso bo dbyer med pa la mi phyed gus pas gsol ba 'debs pa 'di'i rjes zlos /
slob dpon bdag la dgongs su gsol :
sngon chad lam log 'khor bar 'khyams :
srid pa'i mtsho las bsgral slad du :
bla mas dkyil 'khor bstan du gsol :
lan gsum /
bla ma dkyil 'khor kun gyi khyab bdag mchog gsum rtsa gsum kun 'dus kyi ngo bor bzhugs pa la bdag sogs nam mkha' dang mnyam pa'i sems can thams cad blo gtad ling bskyur gyis skyabs su 'gro bar mos la 'di'i rjes zlos /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro ba sems can rnams :
byang chub bar du skyabs su mchi :
lan gsum /
'khor ba'i rgya mtshor bying ba'i sems can thams cad bla ma sangs rgyas kyi go 'phang rin po che la 'god par bya /
de'i ched du lam zab mo bla ma'i dkyil 'khor du zhugs nas sgrub pa mthar dbyung bar bgyi'o snyam pas 'di'i rjes zlos /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
lan gsum /
de nas tshogs gsag 'grub na sgrub gzhung nas 'byung ba'i ku sA li'i tshogs gsag gi dmigs pa spod /
dkyus tsam du /
rgyud rnam par dag pa'i slad du bla ma dkyil 'khor ba'i spyan sngar tshogs gsag yan lag bcu pa tshul bzhin bya ba'i 'dun pas tshig don mthun pa'i ting nge 'dzin gsal thob la 'di'i rjes zlos /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag sdig sgrib mthol lo bshags :
gsang sngags sgrub la rjes yi rang :
smin grol gsang sngags chos 'khor bskor :
lhun gyis grub par bzhugs su gsol :
snying po sems can don du bsngo :
yang dag rdo rje'i don rtogs shog :
de nas rigs kyi lha skal brtag pa'i phyir me tog 'bul ba'i thog mar dkyil 'khor gyi sgo dbye bar gsol ba 'debs par mos la 'di'i rjes zlos /
ho :
ye shes bdag nyid sgo bzhi ni :
sngon chad ma rig rtog pas bcad :
tshad med bzhi yi rang bzhin dang :
ye shes thugs rje'i byin rlabs kyis :
rang gsal ye shes sgo phye zhig :
b+h+rU~M dz+nyA na pra be sha ya phaT:
ces gsol ba btab pas sgo srung dpa' bo mkha' 'gros dkyil 'khor gyi sgo shag gis phyes par mos shig
/de nas sngar byin pa'i me tog de nyid khyed rang dang tshe rabs sngon nas 'brel ba'i rigs kyi lha gang yin pa la phog par shog cig snyam pas 'di'i rjes zlos dang bcas te 'dor bar zhu /
hU~M:
bskal pa gong nas las kyi 'phro ldan pa'i :
yi dam rgyal ba'i gtso mchog thod phreng rtsal :
lha mchog khyed la rig pa'i me tog dbul :
gnyis med ngang du thugs rjes bzung du gsol :
pra tIts+tsha ho :zhes dkyil 'khor la dngos su dor ba'am /
phyag rgya'i dkyil 'khor du 'dor du gzhug
/dbus su babs na bud+d+ha gu ru /
shar badzra /
lhor rat+na /
nub pad+ma /
byang karma gu ru rtsal zhes gdags /
slar me tog de nyid sngags kyi phreng bar byas te khyed rang gi spyi bor bcings pa'i mos pa gyis /
hU~M:
rtsa ba sku gsung thugs kyi dkyil 'khor du :
rig pa'i me tog phul ba'i byin rlabs kyis :
sku gsung thugs su rab tu bstims nas kyang :
dngos grub rnam gsum khyod la sbyin par bya :
kA ya wA ka tsit+ta sid+d+hi hU~M zhes me tog dang lha gnyis su med par thim par gyur /
de nas bskyed rim 'bog pa yin pas dmigs pa 'di ltar mdzod /
khyed rang rnams skad cig gis bla ma gsang ba 'dus pa sku mdog mthing nag zhal gcig phyag gnyis pa /
g.yas rdo rje thugs kar bsnams shing g.yon dril bu dkur brten te yum la 'khyud pa /
zhabs gnyis rdo rje'i skyil mo krung gis bzhugs shing dar dang rus pa rin po ches brgyan pa'i skur gyur /
dri'i thig le 'god bzhin pas oM AHhU~M/
dpral bar 'khor lo'i lte bar oM dkar pos mtshan pa /
mgrin par pad+ma'i dbus su AHdmar po /
thugs kar rdo rje rgya gram gyi dbus su hU~M sngon pos mtshan pa bskyed /
yang mas rim gyis reg cing hU~M AHoM/
slar yas kyis oM AHhU~M/
de yang dang pos gsal gdab /
gnyis pas byin gyis brlabs /
gsum pas brtan par byas par mos shig
/dbang gi gzhi 'god pa'i phyir ye shes pa dbab pa la gsol ba 'debs pa 'di'i rjes zlos /
bla ma rdo rje 'dzin pa yis :
bdag cag ma rig sems can la :
rig pa ye shes chen po yis :
yongs su gang bar mdzad du gsol :
yongs su grol bar mdzad du gsol :
yongs su rgyas par mdzad du gsol :
gsum /
khyed rang rnams lus gnad drang por bsrang /
ngag gnad rlung kha sbyor du 'chings /
sems kyi gnad gzhan du ma yengs par dmigs pa rtse gcig tu mdzad 'tshal /
khyed rang bla ma rdo rje 'chang yab yum dwangs gsal 'od kyi sku can tu gsal ba'i thugs kar g.yung drung dmar po'i lte bar zla ba la yaM dang yan lag bzhi la ha ri ni sas mtshan par gyur /
slob dpon gyis yaM zhes brjod pas snying ga'i yaM bskul te rlung g.yos /
g.yung drung g.yon bskor du drag tu 'khor /
phyogs bcu'i rtsa gsum rgyal ba'i lha tshogs rnams dang khyad par pad+ma 'od kyi pho brang nas ye shes pa'i lha tshogs sku dang yig 'bru phyag mtshan gyi rnam pa 'od zer gyi gzi brjid can char chen bab pa ltar byon nas khyed rang gi sgo gsum la thim pas rgyud byin gyis brlab pa'i mos pa mdzod /
byas la /
'bebs pa'i spos sbyor bdug
/dbyangs rol gyis gzi byin bskyed la /
sngon bskal ma tsam mam /
spro na bde chen 'bar ba yan gyi spyan 'dren tshang bar brjod /
thod phreng rtsal las sngags bcas pa dang /
oM AHhU~M badzra gu ru ha ya grI ba badzra b+ha rA hI:
hrIHma ha ri ni sa ra tsa hri ya :
gu ru sarba DA ki nI tsit+ta hriM hriM dza :
sa ma ya ho :
sa ma ya satwaM:
ra rA tsa le tsa le hU~M a dz+heM A be sha ya A:
zhes drag tu brjod /
de ltar dbab pa'i byin rlabs kyi rgyun byang chub ma thob kyi bar du sgo gsum la brtan par byas pa'i mos pa mdzod /
me tog dang rdo rje rgya gram du mgor bzhag la /
tiSh+Tha badzra brjod /
slob dpon gyi thugs ka nas ye shes kyi 'od zer gser gyi thur ma lta bu byung nas khyed rang rnams kyi ma rig pa'i sgrib g.yogs dang mig dar lhan cig bsal bar mos shig
/legs 'ong bu khyod skal ba bzang :
ma rig ling tog nga yis bsal :
rtsa ba gsum gyi dkyil 'khor ltos :
dam tshig rtse gcig thub par srungs :
dz+nyA na tsak+ShuHpra be sha ya phaT:
ces brjod mig dar bsal /
de ltar glo bur gyi sgrib pa bsal nas rnam dag ye shes kyi mig thob pas bla ma gsang ba 'dus pa'i dkyil 'khor rten dang brten par bcas pa mngon sum du mthong bar mos la dad gus dang spro ba rgya chen po bskyed pa dang /
gzugs brnyan dpe'i dkyil 'khor 'dis mtshon byed du byas nas mtshon bya don dam rang rig bla ma chos sku'i dkyil 'khor ji bzhin du mthong zhing rtogs goms kyi sbyor ba la brtson par mdzod cig :
ltos shig ltos shig da ltos shig :
dkyil 'khor bzang po 'di la ltos :
da ni dad pa rab tu skyed :
khyod ni rnal 'byor rigs su 'khrungs :
sngags dang phyag rgyas byin gyis rlobs :
dngos grub bu khyod skal bzang 'gyur :
rdo rje'i dam tshig gi chu sbyin pa 'di nyid la gnas nas dam tshig bsrung na mgon skyob byed pa'i ye shes sems dpar 'gyur la /
nyams na yak+sha gnod sbyin du 'gyur nas snying khrag gzhib par 'gyur ba'i don go bar gyis shig
/dam chu bdud rtsi sbyin la /
hU~M:
'di ni dam tshig rdo rje'i chu :
dam tshig bsrung na dngos grub ster :
ye shes sems dpar 'di gyur nas :
sgrib gnyis byang ste sangs rgyas thob :
dam tshig nyams na na raka gnas :
lcags kyi sdig pa mgo dgu pas :
snying khrag gzhib ste dmyal bar ltung :
mchog tu dam tshig gtsang bar gces :
ji skad bsgos pa'i dam tshig gi rim pa rnams tshul bzhin bsrung snyam pas rdo rje'i bro bor ba 'di'i rjes zlos /
i daM sa ma ya na ra kan :
skabs 'dir spro na rnal 'byor srog shing dam tshig gi sgrom brjod la don bshad /
de rnams kyis dkyil 'khor du 'jug pa'i rim pa rnams grub pa lags /
gnyis pa ni /
dngos gzhi'i dbang bskur zhu ba'i yon du dmigs te maN+Dal phul /
de nas gsol ba 'debs pa 'di'i rjes zlos /
'khor ba 'dam rdzab rgya mtsho ru :
bying ba skyabs med bdag la skyob :
dbang bzhi'i rim pa rdzogs par skur :
mchog gi thugs rjes bskyab tu gsol :
lan gsum /
dbang bskur dngos gzhi bsgrub pa la bum gsang sher ye tshig dbang dang rnam pa bzhir yod pa las /
dang po bum pa'i dbang bskur ba yin pas 'dun pa 'di bzhin du mdzod cig
/bum pa 'di nyid phyi bum pa'i rnam pa la nang mtshan nyid yongs su rdzogs pa'i gzhal yas khang gi nang du bla ma gsang ba 'dus pa'i lha tshogs dngos su gsal ba'i sku las bdud rtsi'i rgyun babs /
khyed rang rnams kyi spyi bo nas zhugs lus kyi nang thams cad gang /
dug lnga dang phung lnga'i sgrib pa dag
/rig pa ye shes kyi dbang lnga thob /
phyi nang gsang ba'i dbang bskur yongs su rdzogs pa thob pa'i mos pa mdzod cig
/rnam bum spyi bor bzhag la /
hU~M:
bum pa spros bral chos sku la :
bde chen 'khor lo'i gzhal yas khang :
gsal la ma 'dres gzugs sku bde ba che :
ngo bo sprul pa'i chu rgyun 'od zer 'phro :
ma rig dug lnga 'dzin pa'i rnam rtog 'khrud :
de nyid phyi nang gsang gsum dbang rdzogs shog :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrIHma ha ri ni sa ra tsa hri ya tsit+ta hriM hriM dza :
kA ya a b+hi Shiny+tsa bi shud+d+he oM:
bum chu sbyin /
bum pa'i dbang bskur pas khyed rang rnams kyi gdos bcas kyi 'dzin pa rnam par dag nas rta phag yab yum gyi skur gyur pa'i dbu gtsug tu bla ma rdo rje 'chang yab yum /
rig rtsal sprul pa'i 'khor tshogs dang bcas pa du mar snang yang ro gcig pa'i rang bzhin du lam gyis gsal bar mos shig
/de nyid brtan pa'i slad du bum dbang gi rjes 'brel lha sku phyag rgya'i dbang bskur ba la /
dkyil 'khor gyi lha tshogs rnams las ye shes kyi sku gnyis pa re byon nas khyed rang rnams la thim pas gtso 'khor so so dang dbyer med du gyur par mos shig
/gtso bo'i tsakli spyi bor bzhag la /
hU~M:
chos sku ye nas rnam dag ngo bo las :
dbyer med dag pa longs sku'i phyag rgyar gsal :
rgyal ba'i spyi gzugs rdo rje 'chang chen sku :
rnam 'phrul dag pa pad+ma thod phreng zhes :
sku gsum yongs su rdzogs pa'i bde ba che :
'dzin rtog dag phyir phyag rgyas dbang bskur ro :
rtsa sngags brjod /
thod phreng rtsal rigs lnga'i tsakli rim par thogs la /
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku 'gro don rdzogs mdzad rdo rje thod phreng rtsal :
nad gdon zhi byed ngo bor dbang bskur lhun grub shog :
bar mtshams rtsa sngags brjod pa 'gre
/hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad rat+na thod phreng rtsal :
tshe bsod rgyas pa'i ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku 'gro don rdzogs mdzad pad+ma thod phreng rtsal :
khams gsum dbang sdud ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad karma thod phreng rtsal :
dgra bgegs tshar gcod ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad bud+d+ha thod phreng rtsal :
thams cad lhun grub ngo bor dbang bskur lhun grub shog :
mtshan brgyad tsakli thogs la /
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad pad+ma 'byung gnas sku :
mchog dngos grub pa'i ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad pad+ma saM b+ha ba :
yon tan rab rdzogs ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad blo ldan mchog sred sku :
shes rab blo ldan ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad pad+ma rgyal po'i sku :
'gro rnams dbang sdud ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad nyi ma 'od zer sku :
rmongs pa'i mun sel ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad shAkya seng ge'i sku :
bdud bzhi 'dul mdzad ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad seng ge sgra sgrog sku :
dam sri 'dul mdzad ngo bor dbang bskur lhun grub shog :
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad rdo rje gro lod sku :
dgra bgegs tshar gcod ngo bor dbang bskur lhun grub shog :
de nas rta mgrin gyi tsakli thogs la /
hU~M:
bya byed yid chos dag pa'i ngang nyid las :
'khor 'das gnyis med mtshon pa yab yum ste :
thabs shes 'gro 'dul dpa' bo rta mgrin dang :
rdo rje phag mor dbang bskur de nyid don :
skal ldan khyod la mngon du rdzogs par shog :
hrIHha ya grI ba ma hA badzra b+hA rA hI kA ya a b+hi Shiny+tsa hU~M:
mkha' 'gro ging bzhi'i tsakli thogs la /
hU~M:
me long ye shes gsal ba'i ngang nyid las :
thabs shes 'gro 'dul yid bzhin re skong la :
rdo rje ging chen rdo rje mkha' 'gror snang :
zhe sdang yul 'dzin dag par dbang bskur bas :
phrin las lhun grub ye shes don rtogs shog :
ra badzra ging ka ra ha badzra DA ki nI a b+hi Shiny+tsa hU~M:
hU~M:
mnyam nyid ye shes gsal ba'i ngang nyid las :
thabs shes 'gro 'dul yid bzhin re skong la :
rin chen ging chen rin chen mkha' 'gror snang :
nga rgyal yul 'dzin dag par dbang bskur bas :
phrin las lhun grub ye shes don rtogs shog :
tsa rat+na ging ka ra ri rat+na DA ki nI kA ya a b+hi Shiny+tsa hU~M:
hU~M:
sor rtog ye shes gsal ba'i ngang nyid las :
thabs shes 'gro 'dul yid bzhin re skong la :
pad+ma ging chen pad+ma mkha' 'gror snang :
'dod chags yul 'dzin dag par dbang bskur bas :
phrin las lhun grub ye shes don rtogs shog :
hri pad+ma ging ka ra ni pad+ma DA ki nI sa ma ya a b+hi Shiny+tsa hU~M:
hU~M:
bya grub ye shes gsal ba'i ngang nyid las :
thabs shes 'gro 'dul yid bzhin re skong la :
karma ging chen karma mkha' 'gror snang :
phrag dog yul 'dzin dag par dbang bskur bas :
phrin las lhun grub ye shes don rtogs shog :
ya karma ging ka ra sa karma DA ki nI kA ya a b+hi Shiny+tsa hU~M:
zhes lha dbang rim par bskur la dbang don ngo sprad cing rtogs pa brjod pa ni /
bum pas bskur ba phyi yi dbang :
lha tshogs bstim pa nang gi dbang :
rang lus bdud rtsis yongs gang nas :
dga' ba bskyed pa gsang ba'i dbang :
gsum pos bum pa'i dbang thob pas :
bskyed rim lha dbang lus sgrib dag :
sku yi dngos grub thob 'bras bu :
sprul sku mngon du byed par 'gyur :
ces brjod /
spro na zin tig gnad brgyad kyi dang po snang ba sku'i lam khyer bshad do //
gnyis pa gsang ba'i dbang bskur ba yin pas dmigs pa 'di bzhin du mdzod /
rang byung pad+ma b+hany+dza'i gzhal yas khang du lha tshogs yab yum snyoms par zhugs pa'i dkar dmar lhag pa'i byang chub sems kyi rgyun thod pa'i bdud rtsi dang dbyer med du gyur pa de nyid khyed rang rnams kyi mgrin par btung bas rtsa khams byin gyis brlabs /
bde gsal mi rtog pa'i ye shes nyams su myong bar mos shig
/ban+d+ha'i bdud rtsi sbyin la /
hU~M:
b+hany+dza ye shes gzhal yas khang chen du :
bdud rtsi gnyis med byang sems chu yis gtams :
gsang ba byang chub sems kyi dbang bskur bas :
dbyings dang ye shes gnyis med dbang thob shog :
rtsa sngags sham bur /
wA ka a b+hi Shiny+tsa A:
bdud rtsis khur ba bkang nas ma mid pa la phaT gyis shig
/ces bya /
de ltar byas pas smra 'dod pa la smrar mi btub pa bzhin gsang dbang gi don smra bsam brjod med du shes par gyis shig
/de'i rjes 'brel du snying po'i lung 'bog cing gsang mtshan gdags pa yin pas dmigs pa 'di ltar mdzod /
slob dpon gyi snying ga nas sngags kyi phreng ba thon zhal gyi sgo nas byung ste khyed rang rnams kyi khar zhugs snying ga'i sa bon la thim pas gsung gsang sngags kyi byin rlabs rgyud la zhugs par mos la sngags 'di rnams kyi rjes zlos /
zhes byas la bsnyen sgrub las sngags rnams lan gsum gsum rjes zlos byar gzhug
/sngar me tog phog pa'i gsang mtshan sbyar la /
kye dpal chege mo zhes bya ba'i gsang mtshan gyi dbang bskur pas khams gsum mchog gi rgyal ba'i zhing du chos kyi grags pa'i dbang dam pa thob par gyur cig
/ces me tog spyi bor bzhag la /
ngo sprod rtogs brjod ni /
thod pa phyi ste 'thungs pa nang :
rtog pa 'gag nas mchog dga' yi :
dga' ba skyes pa gsang ba ste :
gsum pos gsang ba'i dbang thob pas :
rtsa rlung thig le bsgom pa dang :
bzlas brjod la dbang ngag sgrib dag :
gsung gi dngos grub thob 'bras bu :
longs sku mngon du byed par 'gyur :
ces brjod /
spro na zin tig las sgra grags gsung gi lam khyer bshad do /
gsum pa shes rab ye shes kyi dbang bskur ba yin pas dmigs pa 'di ltar du mdzod /
slob dpon gyi thugs ka nas rig ma gzhon mdzes nu ma dang b+ha ga rgyas pa rdo rje rnal 'byor ma'i ngo bo zhig spros te phyag g.yon gyis bzung nas khyed rang rnams kyi lag g.yas su gtad par mos shig
/rig tsag gtad la /
e ma :
sna tshogs gzugs can yid 'ong ma :
khyer cig khyer cig sems dpa' che :
khyer la rtag tu mchod par gyis :
'gro ba gsum po 'di yi bdag :
rtsa sngags sham bur /
tsit+ta a b+hi Shiny+tsa hU~M:
de ltar gtad pa'i phyag rgya ma dang 'du shes gsum ldan gyis snyoms par zhugs pas yas bab thabs kyi dga' ba bcu drug dang mas brtan shes rab kyi dga' ba bcu drug lugs 'byung dang lugs ldog gi rim pas nyams su myong /
mthar zag med lhan cig skyes pa'i bde ba mngon du gyur par mos la de'i rang ngor ltos la ma bcos par zhog cig
/ho :
bde la ngos bzung stong la sbyongs :
gnyis med ngang du gnas bya zhing :
zag med ma bcos rang byung zhog :
sku gsum rang grol ngo mtshar che :
a ho ma hA su kha ho :
zhes brjod /
ngo sprod rtogs brjod ni /
phyag rgya ma dang brda sprad de :
bde ba g.yo ba phyi yi dbang :
'du shes gsum gyis snyoms par zhugs :
reg bya myong ba nang gi dbang :
bde ba rdzogs nas dga' bral gyi :
dga' ba skyes pa gsang ba ste :
gsum pos shes rab ye shes thob :
chags lam sgom dang ting nge 'dzin :
'phro 'du la dbang yid sgrib dag :
thugs kyi dngos grub thob 'bras bu :
chos sku mngon du byed par 'gyur :
zhes so //
bzhi pa tshig dbang rin po che bskur ba yin pas /
khyed rang rnams lus rnam par snang mdzad kyi chos bdun bca'/
yid dang ye shes gsang ba'i lam mig 'bras kyi dkyil du gtad la mi yengs mi sgom 'dzin med rtog bral ma bcos rang babs kyi ngang du mnyam par 'jog par zhu /
shel rdo me long snying gar bzhag la /
hU~M:
gsal stong dbyer med rang byung ye shes la :
tshig dang yi ges mi mtshon rang gi sems :
spros med ye nas ma bcos chos kyi sku :
rang sems lhun grub spros bral rtogs par shog
/rtsa sngags mthar /
bo d+hi tsit+ta dz+nyA na pany+tsa a b+hi Shiny+tsa a :
sngags lan gsum brjod /
de'i don ni rang rig byang chub kyi sems 'di'i mtshan nyid smra bsam brjod bral blo'i yul las 'das pa /
skye 'gag gnas gsum sogs spros pa'i mtha' thams cad dang bral bar shes nas de'i rang ngo la mnyam par gzhag pas /
phyi'i snang ba thams cad snang stong dbyer med /
nang gi rig pa thams cad rig stong dbyer med /
snang rig 'phrad pa'i tshor ba thams cad bde stong dbyer med /
mdor na 'khor 'das ro mnyam gdod ma'i zung 'jug sku lnga ye shes lngar lhun gyis grub par ngo shes par mdzod cig
/ngo sprod rtogs brjod ni /
tshig bshad brjod pa phyi yi dbang :
de don go ba nang gi dbang :
nyams myong lhan cig skyes pa yi :
dga' ba skyes pa gsang ba'i dbang :
gsum pos rig pa'i rtsal dbang thob :
rdzogs pa chen po sgom la dbang :
sgrib gsum bag chags bcas pa dag :
dngos grub kun thob 'bras bu ni :
bde ba chen po'i sku 'thob 'gyur :
ces brjod la spro na zin tig las thugs kyi lam khyer bshad do //
skabs 'dir mtha' rten gtor dbang gnad kyi shog gcig ma gzhan nas 'byung ba ltar sbyor ba phyag len no //
mthar /
khyed rang seng ge'i khri la 'khod /
steng nas gdugs dkar po phub /
g.yas g.yon du rgyal mtshan dang ba dan bsgrengs te brgyud pa gtad pa'i mos pa mdzod /
ces sgrub thabs kyi pusti gtad la /
kye :
dus 'di phyin chad rgyal ba'i sras :
khyod yin 'gro ba 'dul la brtson :
deng phyin chad rdo rje slob dpon du yang mnga' gsol ba yin pas chos 'di'i bdag po byas te rtogs pas bdag grol nas thugs rjes gzhan rgyud smin pa'i phrin las rab 'byams la dbang sgyur bar mdzod cig
/na mo rat+na tra yA ya /
oM ye d+harmA sogs rten 'brel snying po bzla bzhin me tog 'thor zhing smon lam gdab pa ni /
rdo rje'i slob bu 'di rnams dus 'di nas bzung ste 'khor ba ma stongs bar du sems can 'khor ba las sgrol ba'i ded dpon gu ru pad+ma thod phreng dang yi dam spyan ras gzigs zhi khro zung 'jug lta bur gyur cig
/sgrub pa'i grogs byed mkha' 'gro'i tshogs rnams kyis rtag tu bsrung zhing phrin las sgrub par gyur cig
/de ltar gyur nas kyang zang zing nyon mongs dri mas ma gos par dam chos phyogs ris med pa ston par gyur cig
/de ltar dam pa chos kyi rnga brdung /
chos kyi dung bus /
chos kyi ba dan dkar po bsgrengs te dam pa chos kyi rgyal mtshan tshugs par gyur cig
/ces brjod /
zhal nas gsungs pa'i tshigs su bcad pas thog drangs bkra shis rgyas par brjod cing me tog 'thor ba dang rol mo'i sgra bsgrag go
/de ltar na de dag rnams kyis bla ma'i thugs sgrub gsang ba 'dus pa'i rtsa ba'i dbang chen brgyud pa'i phyag bzhes las ji ltar 'byung ba bzhin legs par phul grub pa yin pas rdo rje theg pa'i rtsa ba dang yan lag gis bsdus pa'i sa ma ya 'bum sde spyi dang /
khyad par yab kyi dbang rtags su sku 'bag dang rdo rje rtse lnga pa /
yum gyi dbang rtags su me long dang ka pA la mtshan ldan /
yab yum gnyis su med pa'i dbang rtags su tshes bcu'i mchod pa ma chag par bgyid snyams pas 'di'i rjes zlos /
gtso bos ji ltar sogs gsum /
dbang bskur rdzogs par thob pa'i bka' drin gtang rag gi yon du maN+Dal phul /
gzhan yang rtsa ba'i gzhung las /
'di ltar dbang bzhi rdzogs pa'i bu :
rgyal bu rgyal sar phyung dang 'dra :
bu dang chung ma nor gyi dbyig :
rab tu gces dang yid 'thad dbul :
zhes gsungs pa ltar khyed rang rnams kyi lus longs spyod dge rtsa dang bcas pa blos blangs te ltos med du 'bul ba'i mos pas 'di'i rjes zlos /
deng nas brtsam ste sogs gsum /
mtshams sbyor spyi mthun byas la dge ba bsngo zhing slob ma rnams gyes so //
gsum pa rjes kyi bya ba ni /
tshogs la rol zhing rdo rje'i glu blang ba dang rgyud bklag pa sogs kyang nus na bya /
lhag ma gtang /
spro na lhan thabs yon tan kun 'byung du gsungs pa ltar gral mchod yon tan kun 'byung bya /
chos srung gter bdag gtor 'bul dang /
bla ma yongs rdzogs kyi las lde las 'byung ba'i chad tho brtan skyong gzhung gi rta bro /
nyams chag bskang zhing dkyil 'khor bsdu ba /
bsngo smon shis brjod kyi bar yang las byang bsgrigs ma gang la brten pa de las ji skad bshad pa rnams lhag chad med par bya'o //
gna' dus shing rta'i srol 'byed gyur pa dang //
tshig nyung don zab ngo mtshar rmad byung bas //
phrin las gangs can tsam du khyab cing rtag
/smin byed srol yang pod du bzhugs mod kyi //
ha cang rgyas dang bsdus pa'i mtha' spangs nas //
rang blor 'tsham pa'i legs bshad bdud rtsi'i bcud //
dam pa'i gzhung bzang klung rgyun dag las phyung //
skal mnyam skye bor dgyes pa'i skyes su 'bul //
rnam dkar 'bras bus srid pa rtsad chod nas //
mtsho skyes rdo rje 'chang gi dgongs klong dang //
dbyer med byang chub gang 'dul phrin las kyis //
'gro rnams ye shes bla ma'i sar sgrol shog
/ces pa'i gzhung 'di la rje khra tshang pa chen po dang chos rgyal gter bdag gling pa'i gsung sogs bklag chog tu bzhugs kyang dkyus su phyag len bde zhing rnam par gsal ba gtsor bzung nas /
sangs rgyas gnyis pa pad+ma 'byung gnas rigs bdag tu byed pa'i sngags rig 'dzin pa 'chi med bstan gnyis g.yung drung gling pas shrI de bI ko Ti'i sgrub gnas su bgyis pa dge legs 'phel //

//
