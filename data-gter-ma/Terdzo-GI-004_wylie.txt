@#//
klong gsal rdo rje snying po las /
yan lag gi sgrub skor bdud 'dul siM ha dmar mo'i bka' gtad mtshams sbyor gyis brgyan pa rdo rje'i zhun thigs zhes bya ba bzhugs so //
ma rungs bdud 'dul drag mo'i skur //
thugs rjes chos kyi dbyings nas bzhengs //
de la skyabs mchi byang chub bar //
bdud dang de yi las zlog mdzod //
seng gdong dmar mo'i srung zlog phrin las yang zab tu phyung pa 'di'i bka' gtad sgrub pa la maN+Dal tshom bu gcig ma'i khar zangs lcags snod du dmar gtor zur gsum me ri sku tsaka dar gdugs dmar pos brgyan pa dang /
g.yas g.yon du hU~M yig dmar po la nye snying gis bskor ba dang /
rdo rje gri gug thod khrag rtse gsum gyi tsaka li bzhag
/sman rag gtor gsum dang phyi mchod bsham /
phrin las la mkho ba'i gtor tshogs 'du byas la /
rdo rje snying po'i rtsa gsum spyi'i las byang du bla ma'i sgrub thabs btsud pas bdag bskyed dang /
mdun bskyed siM ha dmar mo'i rang gzhung bsrang ba dngos don yin yang /
skabs 'dir lag len bde zhing rtsa gsum ngo bo tha dad med pas don la mi 'gal ba'i phyir /
'di nyid kyi phrin las zur du gsal ba ltar bdag mdun gnyis tshig ris gcig gis tha dad du bskyed la bsnyen sgrub kyi bzlas pa ci 'grub dang /
tshogs bsgral bstab kyi bar du byas la slob ma gzhug par gnang ba zhu /
de nas 'khyil pa'i sngags kyis byin brlabs pa'i las chus dam tshig ldan pa'i slob ma la khrus bya /
bgegs bskrad cing mtshams gcad /
sems bskyed gsal btab la /
de'ang ye shes dang las dang 'jig rten pa'i rig sngags thams cad kyi nus stobs gcig tu dril ba /
phyi nang gi byad dgra glang snying bdud bgegs gdug pa can mtha' dag 'joms pa'i gshed ma /
'jig rten pa dang 'jig rten las 'das pa sus kyang zlog med bskal pa'i me chen bdud 'dul drag mo /
seng ge'i gdong pa can gyi rig sngags dang 'brel ba'i sgrub thabs man ngag gi bka' srol rgyas bsdus ci rigs pa mchis pa las /
'dir gu ru pad+ma'i thugs kyi 'od zer las sprul pa lang gro lo tsA ba'i yang srid sprul pa'i gter chen klong gsal snying pos khe mi 'gyur rdo rje'i gsang sgrom nas spyan drangs pa'i /
klong gsal rdo rje snying po bla med theg mchog dgongs pa yongs 'dus kyi skor la rtsa ba rtsa gsum spyi dang bye brag gi sgrub pa dang /
yan lag las bzhi ji ltar mkho ba'i sgrub thabs gnyis su bzhugs shing /
phyi ma rnams kyang thun mong las tshogs tsam ma yin par gnas skabs so so'i nus pa 'byin cing mthar thug lha de dang de'i mchog la sbyor ba'i zab gnad dang 'brel ba 'ba' zhig pa las /
'dir skabs su babs pa gter gzhung las /
ma 'ongs 'gro rnams bdag 'dzin dug lnga'i stobs :
rlangs pa ma rungs lha 'dre'i zug rngu dang :
mi rung mtha' dag zlog mdzad drag rtsal can :
siM ha mu kha'i rig sngags bcud 'di longs :
zhes bsngags pa don dang ldan pa snyigs dus nag phyogs mi dang mi ma yin gyis byad phur rbod gtong gi sbyor ba glo bur rkyen ngan bar gcod zlog pa la ches zab cing myur ba drag mo seng gdong dmar mo'i bka' gtad bgyi ba la sogs kyis mtshams sbyar nas maN+Dal 'bul gzhug
/thal mo me tog gis brgyan te gsol ba 'debs pa 'di'i rjes zlos /
e ma rgyal ba'i rgyal tshab dgongs :
dus mtha'i ma rungs zug rngu'i tshogs :
thugs rje'i dbang gis bskyab par 'tshal :
'gal rkyen bar chad las sgrol cig :
lan gsum /
slob dpon gyis /
tshul dang ldan pa'i dam tshig dang :
gnad dang ldan pa'i rim gnyis dang :
rtags dang ldan pa'i sgrub pa po :
don gyi srung ma seng gdong ma'i :
ji bzhin tshul la mkhas pa 'o :
zhes gnang ba sbyin /
skabs 'dir spyi mtshungs rgyud sbyong spro na /
rgyal ba thams cad skyed pa'i yum ye shes mkha' 'gro seng gdong ma la rtsa gsum chos skyong gi tshogs du mas bskor te bzhugs pa'i spyan sngar /
rgyun bshags yan lag brgyad pa tshul bzhin du bya ba'i mos pas so so'i sgom don gsal 'debs bzhin du 'di'i rjes zlos /
rdo rje slob dpon sangs rgyas dpal //
sogs lan gsum /
de nas dngos gzhi seng gdong drag mo'i gsang gsum phrin las dang bcas pa'i bka' gtad pa la /
slob dpon dang khyed rang gnyis ka gnyen po stobs kyi lha rtsa gsum yongs 'dus gu ru rdo rje thod phreng rtsal gyi gsal snang dang ma bral ba'i nga rgyal brtan por skyed cig
/slob dpon gu ru pad+ma 'byung :
brgyud rim thugs rje 'jug par bsgom :
slob ma slob dpon pad+ma 'byung :
khro 'dzum gzi brjid ldan pa yis :
snang srid zil gyis gnon par sgoms :
gtor ma sku gzugs can thogs la /
de la thog mar sku'i bka' gtad pa'i slad du dmigs pa 'di ltar du mdzod /
gtor ma sku gzugs dang bcas pa ye shes mkha' 'gro seng gdong mar dngos su gsal ba khyed rang la gtad pas /
byang chub ma thob kyi bar du thugs rjes dgongs nas lus dang grib ma ltar 'grogs shing srung skyob mdzad pa'i g.yar dam bzhes par mos shig
/hU~M:
dus gsum rgyal ba'i yum mchog seng gdong ma :
drag mo rab 'bar mi srun brjid pa'i skur :
mthu stobs yongs rdzogs don gyi gsang chen ma :
skal ldan brgyud 'dzin 'di dang ma bral cig :
lus dang grib ma 'grogs bzhin stongs grogs gyis :
rtsa sngags mthar /
kA ya a b+hi Shiny+tsa oM:
zhes gtor ma spyi bor bzhag cing lag tu gtad /
gnyis pa gsung gi bka' gtad pa la dmigs pa 'di ltar du mdzod /
hU~M yig dmar po sngags phreng gis bskor ba mkha' 'gro'i zhal nas byung khyed rang gi zhal dang mgrin par brgyud thugs ka'i sa bon la thim pas gsung rig sngags kyi nus pa yongs rdzogs thob par mos shig
/tsakli mgrin par gtugs shing lag tu gtad la /
hU~M:
rgyal ba'i yum gyur mchog gi gsang chen ma'i :
ye shes snying po nye ba'i snying po yi :
drag rtsal yongs rdzogs dam ldan bu la sbyin :
rtag tu srung skyob phrin las ma chung zhig :
rtsa sngags mthar /
wA ka a b+hi Shiny+tsa A:
gsum pa thugs kyi bka' gtad pa ni /
rang sems ngo bo stong pa'i nam mkha~X' la /
rig rtsal thogs med kun tu 'gro~X ba /
gdod nas dbyer med zung 'jug ye shes DA kI'i rang bzhin du shes pas mkha' 'gro ma'i stong srog gcig car du 'phrog pa thob pa yin pas don shes par gyis la mnyam par zhog cig
/rdo rje snying khar bzhag la /
hU~M:
dam tshig mchog gi gtso mo 'di :
bsten rnams dam tshig tshul ji bzhin :
ting 'dzin mchog tu ma yengs pa'i :
don gyi drag mo'i skur zungs shig :
rtsa sngags mthar /
tsit+ta a b+hi Shiny+tsa hU~M:
bzhi pa phrin las sgrub pa'i bka' gtad pa la dmigs pa 'di ltar du mdzod /
rdo rje'i gri gug dang thod pa dmar chen gyis gtams pa /
rtse gsum 'bar ba'i phyag mtshan rnams kyis mnga' gsol bas bdud 'dul seng gdong drag mo dang dbyer med pa'i mthu stobs phrin las thogs med du grub par mos shig
/gri thod lag g.yas g.yon /
rtse gsum mchan du gtad la /
hU~M:
ma rtogs 'khor ba bsgral mdzad pas :
thugs rje rngams pa'i khrag chen rol :
log rtog drung nas 'byin mdzad pa'i :
mthu stobs phrin las yongs rdzogs rnams :
ma lus khyod kyis thob par shog :
rtsa sngags mthar /
kA ya wA ka tsit+ta sarba shAn+tiM puSh+TiM wA shaM mA ra ya a b+hi Shiny+tsa hU~M:
shis brjod gang 'os bya /
des klong gsal rdo rje snying po'i yan lag las bzhi sgrub pa'i thabs kyi bye brag drag po mngon spyod dang rjes su 'brel ba /
bdud 'dul siM ha dmar mo'i bka' gtad zab mo legs par grub pa yin pas khyad par gyi dam tshig bsnyen sgrub phrin las la 'bad pa sogs /
spyi dang bye brag gi yal gam gnyan po tshul bzhin du bsrung snyam pas 'di'i rjes zlos /
gtso bos ji ltar sogs dang /
gtang rag maN+Dal gyis mtshon dbang gi rjes spyi ltar dang /
slob dpon gyis tshogs la rol pa nas bkra shis brjod pa'i bar yang las byang dkyus ltar bya'o //
rdo rje snying po'i man ngag bcud //
srung zlog snying po'i rno mtshon 'di //
snying po'i bstan pa 'dzin kun dang //
'phrad nas bar chad g.yul 'joms shog
/ces pa'ang pad+ma gar dbang blo gros mtha' yas pa'i sdes gter gzhung rdo rje'i gzhung mdzes pa'i rgyan du yang khrod kun bzang bde chen 'od gsal gling du bgyis pa dge legs 'phel ///
/
