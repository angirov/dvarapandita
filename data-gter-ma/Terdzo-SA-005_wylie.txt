@#//
gsang thig skor gsum las yang dag phyag rgya gcig pa'i gtor dbang gi cho ga 'bar ba'i thig le zhes bya ba bzhugs so //
mchog gi dngos grub myur stsol ba //
he ru ka dpal la btud nas //
byin rlabs snying po gtor ma'i dbang //
'di yis ye shes sgo 'byed do //
thod pa   ma rnyed na snod gtsang ma la der mos pas 'thus /
mchan /
mtshan ldan gyi nang du dpal gyi gtor ma skyu gu brgyad ldan rgyan gyis spras la sha chang gis sbags la stegs gtsang mar bkod /
pad+ma gtsug tor gyi skyabs 'gro sems bskyed yan lag bdun pa bcas sbyar /
bla ma thugs rje chen po zhes par /
bla ma he ru ka dpal sogs kha bsgyur /
bdag bskyed dang bzlas pa ci 'grub bya /
gtor ma bran la gtor 'bul sngags bsngos lan gsum phrin bcol dbang blang ba bcas mthar chags su btang /
gtor lha 'od zhu ma byas pa'i gong der las bum mam bsang chu rdor sems phyag rgya gcig pa'i skabs su smos pa ltar bsgrub /
slob ma rnams ji ltar bltams pa sogs kyis khrus bya /
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la ha la hU~M:
dang /
sum+b+ha ni drag tu brjod cing gu gul yungs thun rol mo'i sbyor bas bgegs bskrad /
rdo rje'i rang bzhin gyi srung ba'i 'khor lo mtshon cha khro chung me phung gi dkyil 'khor rngam drag brtan par mtshams bcings par gyur /
badzra pany+tsa ra rak+Sha rak+Sha hU~M b+h+rU~MH
me tog bkye bsdu byas la /
nam mkha' dang mnyam pa'i sems can thams cad rigs kun khyab bdag bcom ldan 'das dpal he ru ka'i go 'phang la 'god par bya /
de'i ched du byin rlabs dbang bskur zab mo gsan la lam nyams su len par bgyi'o snyam pa'i thugs bskyed pa gsal btab nas gsan 'tshal /
de'ang ji skad du /
yang dag grub pa gcig pu nyid //
sangs rgyas bde chen kun 'dus pa //
rnal 'byor zab mo sku gsum rdzogs //
mkha' 'gro sgyu ma bde mchog bde //
zhes 'byung ba ltar /
gzhi gdod nas yang dag mchog gi grub pa gnyis med gcig pu sangs rgyas thams cad kyi bde chen ye shes ma lus pa 'dus pa de nyid /
lam yo ga gsum gyi rnal 'byor zab mo stong gsal zung 'jug sku gsum rang chas su rdzogs pa'i tshul gyis nyams su blangs pas /
'bras bu thabs shes mnyam sbyor mkha' 'gro sgyu ma bde mchog bde ba chen po'i 'khor lo mngon du 'gyur bas na /
tshe gcig lus gcig la mchog dngos grub par 'dod pa'i skal pa can rnams kyis bsgrub bya'i gtso bo /
rdo rje hU~M mdzad dang paN chen bi ma la o rgyan gyi slob dpon chen po gnubs kyi dge slong nam mkha'i snying po sogs rgya bod kyi grub thob rtsod pa med pa rnams kyi thugs dam gsang ba'i lha mchog dpal yang dag 'di nyid yin te /
ji skad du /
phyag rgya chen po yang dag pa'i //
mchog gi dngos grub tshe gcig la //
thob phyir rgyal ba'i gsang lam mchog
/yang dag snying po bsgrub par bya //
zhes gsungs shing /
snang tshul du'ang bcom ldan 'das dpal rdo rje sems dpa' nyid gdul dka' 'dul ba'i slad du he ru ka'i rnam par bzhengs pas /
'dod pa'i don sgrub pa la zhi ba las kyang khro bo'i rnal 'byor gyis zab cing dam tshig nyams chag sbyong ba sogs la lhag par bsngags pa yin te /
rad gling zab gter las /
gsang sngags rnal 'byor 'di la sus brtson pa :
khyad par rtsa ba yan lag dam tshig dang :
sdom gsum tshul khrims nyams sogs ma lus pa :
thams cad 'di yis sor chud nyams chag skong :
dngos grub rnam gnyis ye nas nges thob cing :
khyad par nyams chag skong ba'i mthar thug yin :
rig 'dzin tshe yi mchog kyang 'dis 'grub bo :
ci phyir zhe na gsang ba'i thugs sgrub yin :
zhes gsungs pa ltar la /
de'i sgrub thabs rgyas bsdus bka' gter dag snang gi srol ka mang du mchis pa thams cad kyi don snying bcud du dril ba /
zla gam dgu pa dang lnga bcu rtsa brgyad la sogs pa dkyil 'khor thams cad kyi 'phro gzhi /
zab pa'i mthar thug pa ni phyag rgya gcig pa 'di nyid yin te /
snga ma las /
yang dag thugs kyi sgrub pa phyogs gcig dril :
zab don nyung dril nyams su blang ba bde :
'di las zab pa'i thugs sgrub mthar thug pa :
'jig rten 'di na 'byung ba ga la srid :
kye :
sngon nas bsod nams bsags pa'i las 'phro yis :
'di dang 'phrad par gyur pa ma lags pa :
btsal bas 'jig rten 'di nas ga la rnyed :
de phyir 'di la brtson pa rtag tu skyed :
dngos grub gzhan las myur ram bsgrubs la ltos :
zhes gsungs /
de lta bu'i sgrub thabs brgyud pa nye zhing byin rlabs kyi gzi byin dang mkha' 'gro'i kha rlangs ma yal ba /
rtsod bral dus bab kyi zab chos /
sprul pa'i gter 'byin rgya mtsho'i 'khor los sgyur ba o rgyan mchog gyur bde chen gling pas lug lo sprel zla'i tshes bcu la gnas chen de bI ko Ti'i snying po'i shar phyogs kyi cha /
tsa 'dra rin chen brag ri dpal chen po'i sku'i rnam par chags pa'i phrag g.yas gu ru'i gsang phug nas spyan 'dren par mdzad pa gsang thig skor gsum las /
yang dag he ru ka zla gam gcig ma'i byin rlabs gtor ma'i dbang bskur bsgrub par bgyi ba la slob dpon gyi bya ba rnams grub zin pa lags pas /
khyed rang slob ma rnams kyi ngo skal du gyur pa thog mar maN+Dal 'bul bar zhu /
zhes maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzad 'tshal /
bla ma he ru ka dpal che :
mkha' 'gro'i gtso bo dgongs su gsol :
bla med sa la drangs nas su :
sku gsung thugs mchog bstsal du gsol :
lan gsum /
bla ma dang bcom ldan 'das badzra he ru ka gnyis su med pa mchog gsum rtsa gsum kun 'dus kyi ngo bor bzhugs pa'i drung du /
bdag sogs nam mkha' dang mnyam pa'i sems can thams cad deng nas byang chub ma thob kyi bar du sgo gsum rtse gcig gus pas skyabs su mchi'o snyam pa'i blos 'di'i rjes zlos mdzod /
na mo :
bdag sogs sems can sdug bsngal grol don du :
byang chub bar du skyabs su bzung ba'i gnas :
bla ma he ru ka dpal dkon mchog gsum :
yi dam mkha' 'gro'i tshogs la skyabs su mchi :
lan gsum /
mkha' khyab kyi pha ma rigs drug thams cad bcom ldan 'das dpal chen he ru ka'i go 'phang la 'god par bya /
de'i ched du smin byed kyi dbang bskur zhu ba dang /
lam nyams su len pa la brtson 'grus brtsam par bya'o snyam pa dang /
gnas lugs ma rtogs pas 'khor bar 'khrul pa'i pha ma sems can rnams la byams snying rje dga' ba btang snyoms tshad med pa bzhi'i ting nge 'dzin la blo bzhag ste 'di'i rjes zlos mdzod /
bdag ni sngon gyi rgyal ba'i mdzad pa bzhin :
sems can kun gyi don rab brtson par bya :
sems can ma brgal bsgral dang ma grol sgrol :
sems can dbugs dbyung mya ngan 'das 'god 'jug :
'gro rnams bde ldan sdug bsngal bral ba dang :
'phags pa'i bde thob btang snyoms la gnas shog :
gsum /
bla ma yi dam mkha' 'gro chos skyong srung ma dang bcas pa'i tshogs kyi zhing rab 'byams rgya mtsho'i sprin chen po /
dpal ldan bla ma he ru ka'i thugs chos dbyings khyab brdal chen po'i rtsal las rang shar ba'i tshul du mkha' khyab kyi 'khor lor sad pa'i spyan sngar /
phyag 'tshal ba la sogs pa gsag sbyong gi snying po bsdus pa yan lag bdun pa'i don re re nas rjes su dran pas 'di'i rjes zlos mdzod /
phyogs bcu'i rgyal ba sras bcas 'dir byon la :
'pho 'gyur 'bral med klong du bzhugs su gsol :
ye nas rnam dag ngang du phyag 'tshal lo :
chos nyid rnam rol mchod sprin rgya mtshos mchod :
ma rig sdig pa'i las bgyis mthol lo bshags :
dbyings rig 'du 'bral med la yi rang ngo :
khyab brdal phyogs lhung bral ba'i chos 'khor bskor :
dus gsum rtag par mya ngan mi 'dar bzhugs :
dmigs med dge tshogs mkha' mnyam 'gro la bsngo :
he ru ka dpal go 'phang myur thob shog :
de ltar rgyud sbyong ba sngon du song nas byin rlabs kyi gzhi 'god pa la ye shes pa dbab cing bstim pa'i slad du khyed rang lha'i sku 'di ltar du gsal thob mdzod /
rang bzhin dag pa'i de bzhin nyid :
ma bcos bde chen rtsal mdangs ni :
rig pa hU~M gi sgra gdangs las :
rdo rje'i gur khang me 'bar ba :
dbus su 'byung ba rim brtsegs steng :
pad+ma 'dab stong lte ba ru :
b+h+rU~M las zla gam gzhal yas khang :
nang du rdo rje'i brag chen dang :
pad+ma nyi ma ru dra'i steng :
hU~M las rdo rje hU~M gis mtshan :
'od 'phros rgyal mchod 'gro rgyud sbyangs :
byin rlabs 'od zer tshur 'dus pas :
khyed rnams dpal chen he ru ka :
mthing nag zhal gcig phyag gnyis pa :
khro gtum mi bzad gar dgu ldan :
phyag g.yas rdo rje g.yon dril bu :
zhabs gnyis rol pa'i stabs kyis bzhengs :
rdo rje'i gshog pa drag tu brgyangs :
dpal dang dur khrod chas kyis brgyan :
yum chen kro d+hI shwa rI ma :
kha T+wAM dang ni dung dmar stob :
yab yum bde chen 'khril sbyor rol :
rdo rje pad+ma mnyam par sbyar :
sku las ye shes me phung 'bar :
de ltar gsal ba'i spyi bor oM dkar po /
mgrin par AHdmar po /
thugs kar hU~M sngon po /
sangs rgyas thams cad kyi rdo rje gsum gyi ngo bos mtshan pa de dag dang /
slob dpon gyi thugs ka nas 'od zer dpag tu med pa 'phros pas /
chos dbyings me ri 'bar ba'i dur khrod /
mthing nag rang byung e'i dkyil 'khor la sogs pa nas phyogs bcu dus bzhi'i rgyal ba sras dang bcas pa thams cad dpal he ru ka'i sku phyag rgya /
gsung yig 'bru /
thugs phyag mtshan gyi rnam par nyi zer la rdul 'khrigs pa ltar byon nas khyed rang rnams kyi sgo gsum la sib sib thim pas rdo rje gsum gyi rang bzhin du byin gyis brlabs par gyur pa'i mos pa mdzod /
snying po'i sham du /
dz+nyA na A be sha ya a AH
btags pa drag tu brjod cing spos rol gyi sbyor bas byin dbab /
ye shes pa rgyud la dbab pa de nyid byang chub ma thob kyi bar du rab tu gnas par byas par gyur /
oM su pra tiSh+Tha badzrA ya swA hA/
zhes rdo rje mgor bzhag
/gtor snod chos dbyings rang byung zla gam 'bar ba'i gzhal yas khang ye shes rang gsal 'ja' 'od zer thig me phung 'khyil pa'i pho brang du /
gtor ma bcom ldan 'das dpal he ru ka yab yum gnas yul sgo skyong dbang phyug mkha' 'gro'i 'khor dang bcas pa sprin gtibs pa ltar bzhugs pa'i sku las sku phyag rgya'i rnam pa dpag tu med pa 'phros te byung /
khyed rang rnams kyi dpral ba nas zhugs /
lus kyi sdig sgrib thams cad bsal /
sku'i dbang dang byin rlabs thob /
rtsa khams snang stong sku rdo rje mngon du 'gyur ba'i skal ba can du byas par mos mdzod /
hU~M:
chos dbyings b+hany+dza zla gam gzhal yas nas :
dpal chen he ru ka yi lha tshogs rnams :
sku ni ye shes 'bar ba'i gar dgu ldan :
mi g.yo mnyam nyid sku gsung thugs kyi ngang :
chos kyi dbyings la spros pa mi mnga' yang :
'gro ba'i don du thugs rje'i skur sprul pa :
mos pa'i snang tshul bzhin du cir yang ston :
dpal chen yab yum thugs dam dus la bab :
sku yi dbang mchog lus la bskur du gsol :
snang stong lha ru rtogs par byin gyis rlobs :
'chi med tshe yi dngos grub bstsal du gsol :
oM ru lu ru lu hU~M b+h+yo hU~M:
kA ya a b+hi Shiny+tsa sarba sid+d+hi pha la ho :
zhes gtor ma spyi bor bzhag
/gtor snod chos dbyings rang byung zla gam 'bar ba'i gzhal yas khang ye shes rang gsal 'ja' 'od zer thig me phung 'khyil pa'i klong du /
gtor ma bcom ldan 'das dpal chen he ru ka yab yum gnas yul sgo skyong dbang phyug mkha' 'gro'i 'khor dang bcas pa sprin gtibs pa ltar bzhugs pa'i gsung las gsung sngags kyi yig 'bru dpag tu med pa 'phros te byung /
khyed rang rnams kyi mgrin pa nas zhugs /
ngag gi sdig sgrib thams cad bsal /
gsung gi dbang dang byin rlabs thob /
rlung khams grags stong gsung rdo rje mngon du 'gyur ba'i skal ba can du byas par mos mdzod /
hU~M:
chos dbyings b+hany+dza zla gam gzhal yas nas :
dpal chen he ru ka yi lha tshogs rnams :
gsung ni 'gro ba sgrol mdzad sngags kyi sgra :
mi g.yo mnyam nyid sku gsung thugs kyi ngang :
chos kyi dbyings la spros pa mi mnga' yang :
'gro ba'i don du thugs rjes skur sprul pa :
mos pa'i snang tshul bzhin du cir yang ston :
dpal chen yab yum thugs dam dus la bab :
gsung gi dbang mchog ngag la bskur du gsol :
sgra grags rtsa rlung sngags su rtogs pa dang :
tshangs dbyangs drug cu'i dngos grub bstsal du gsol :
oM ru lu ru lu hU~M b+h+yo hU~M:
wA ka a b+hi Shiny+tsa sarba sid+d+hi pha la ho :
zhes gtor ma mgrin par bzhag
/gtor snod chos dbyings rang byung zla gam 'bar ba'i gzhal yas khang ye shes rang gsal 'ja' 'od zer thig me phung 'khyil ba'i klong du /
gtor ma bcom ldan 'das dpal chen he ru ka yab yum gnas yul sgo skyong dbang phyug mkha' 'gro'i 'khor dang bcas pa sprin gtibs pa ltar bzhugs pa'i thugs las thugs phyag mtshan gyi tshogs dpag tu med pa 'phros te byung /
khyed rang rnams kyi snying ga nas zhugs /
yid kyi sdig sgrib thams cad bsal /
thugs kyi dbang dang byin rlabs thob /
thig le rig stong thugs rdo rje mngon du 'gyur ba'i skal ba can du byas par mos mdzod /
hU~M:
chos dbyings b+hany+dza zla gam gzhal yas nas :
dpal chen he ru ka yi lha tshogs rnams :
thugs ni 'od gsal bde chen zang thal le :
mi g.yo mnyam nyid sku gsung thugs kyi ngang :
chos kyi dbyings la spros pa mi mnga' yang :
'gro ba'i don du thugs rje'i skur sprul pa :
mos pa'i snang tshul bzhin du cir yang ston :
dpal chen yab yum thugs dam dus la bab :
thugs kyi dbang mchog sems la bskur du gsol :
shar grol mtha' bral 'dzin med rtogs pa dang :
bde stong thugs kyi dngos grub bstsal du gsol :
oM ru lu ru lu hU~M b+h+yo hU~M:
tsit+ta a b+hi Shiny+tsa sarba sid+d+hi pha la ho :
zhes gtor ma snying gar bzhag
/mthar gtor ma la brten pa'i bka' bsgo spyi 'gre bya bar spro na /
gtor ma dpal chen po 'khor bcas su gsal ba'i steng gi cha la rig 'dzin grub thob brgyud pa'i bla ma /
bar gyi cha la yi dam zhi ba dang khro bo /
'og rol du mkha' 'gro dam can srung ma rnams sprin gtibs pa ltar bzhugs pa'i gsang ba gsum las 'bru gsum dang byin rlabs 'od zer bdud rtsi'i rgyun dpag tu med pa byung /
khyed rang rnams la thim pas mchog thun mong gi dngos grub thams cad stan thog 'di nyid la thob pa'i mos pa mdzod cig
/chos sku kun tu bzang po /
longs sku rdo rje sems dpa'/
sprul sku dga' rab rdo rje /
slob dpon rdo rje hU~M mdzad /
o rgyan pad+ma thod phreng /
lo chen bai ro tsa na /
mkha' 'gro ye shes mtsho rgyal /
o rgyan mchog gyur gling pa la sogs pa rtsa ba dang brgyud par bcas pa'i dpal ldan bla ma dam pa rnams dang /
dpal chen badzra he ru ka
/yum kro d+hI shwa rI ma /
gnas kyi ma mo brgyad /
yul gyi phra men brgyad /
sgo ma gdong can bzhi /
dbang mo nyi shu rtsa brgyad /
ma mo mkha' 'gro dam can rgya mtsho'i tshogs dang bcas pa thams cad kyis rdo rje'i slob ma 'di rnams la sku gsung thugs rdo rje'i ye shes chen po'i byin rlabs dbab par mdzad du gsol /
las dang nyon mongs pa'i sdig sgrib /
khyad par rtsa ba yan lag gi dam tshig nyams chag thams cad mun khang la nyi ma shar ba bzhin bsal bar mdzad du gsol /
phrin las bzhi dang grub pa chen po brgyad /
khyad par 'chi ba med pa tshe la dbang ba'i rig pa 'dzin pa myur du thob par mdzad du gsol /
mi slob pa'i zung 'jug bde chen phyag rgya chen po mchog gi dngos grub tshe 'di nyid la gegs med du thob nas don gnyis lhun gyis grub par mdzad du gsol /
oM ru lu ru lu hU~M b+h+yo hU~M:
kA ya wA ka tsit+ta sarba sid+d+hi pha la ho :
zhes gtor ma gnas gsum du bzhag
/mthar /
gtor ma'i lha tshogs 'od du zhu nas ye shes kyi bdud rtsi /
grub pa'i bcud len /
rdo rje sems dpa'i thig ler 'khyil ba de nyid zos pa tsam gyis dngos grub rnam pa gnyis gcig char du thob par mos 'tshal /
zhes byas nas gtor ma'i cha shas sbyin /
gal te dbang brgya sogs grangs gsog dgos na rgyas pa tshar gcig grub pa'i rjes su /
slar yang gtor dbang zab mo zhu ba'i slad du maN+Dal 'bul 'tshal /
zhes pa tsam gyis brda sbyar nas /
maN+Dal /
gsol gdab /
slob ma skad cig gis he ru kar gsal ba la ye shes pa char bab pa ltar thim par gyur /
byin 'beb sngags dang brtan pa'i sngags brjod /
gter gzhung dngos gsal kha ma phral ba'i tshigs bcad brjod la gtor ma gnas gsum du bzhag
/slar maN+Dal sogs la 'jug
/grangs gang 'os grub mthar gtor ma'i bka' bsgo dang 'od zhu bya'o //
gang ltar dbang bskur grub mthar shis brjod bya /
de ltar yang dag he ru ka phyag rgya gcig pa la bsten pa'i byin rlabs gtor ma'i dbang bskur legs par grub pa yin pas /
gsang ba gsum gyis bsdus pa'i dam tshig rtsa ba dang yan lag thams cad legs par bsrung bar bgyi'o snyam pas 'di'i rjes zlos mdzod /
gtso bos ji ltar sogs /
gtang rag maN+Dal /
deng nas brtsam ste sogs /
dge bsngo bcas kyis grub bo //
snang srid 'od zhu rang la thim :
rang yang thugs ka'i hU~M la thim :
hU~M yang dmigs med ngang la bzhag :
ka dag spros bral ngang la blta :
slar yang chu las nya 'phar ltar :
he ru ka yi sku ru blta :
bdag bskyed bsdu ldang bya /
smon lam bkra shis spyi ltar ram /
dmigs su spro na /
ho :
bla med ye shes las byung ba'i :
bsod nams mtha' yas dam pa des :
mkha' mnyam sems can ma lus kun :
he ru ka dpal thob par shog :
'gyur ba med pa rang gi gshis :
rtag cing brtan pa rdo rje'i gnas :
rang rig ye shes dbyer med par :
mngon sangs rgyas pa'i bkra shis shog :
ces pa tsam bya'o //
grub mchog kun gyi yi dam lha //
sgrub thabs yon tan 'bum ldan 'di //
nyams len skal ba ldan pa yis //
rgya mtsho'i mthar thug gang bar shog
/ces pa 'di'ang lung rtogs kyi yon tan phul du byung bas spras pa rdor slob karma rat+nas ched du bskul ba'i ngor /
zab chos 'di nyid rang skal du thob pa'i las 'phro dge ba pad+ma gar gyi dbang phyug rtsal gyis gter gnas nyid dang 'dabs 'byor ba'i bsam gtan khang bur bris pa dge legs 'phel //

//
