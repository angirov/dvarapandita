@#//
mchog gling thugs sgrub sgrol chog bkra shis char 'beb kyi lhan thabs rigs dkyus gcig bkod pa bzhugs //
'phags pa dkon mchog gsum rjes su dran pa'i mdo ni /
thams can mkhyen pa la phyag 'tshal lo //
'di ltar sangs rgyas bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba'i kha lo bsgyur ba /
bla na med pa /
lha dang mi rnams kyi ston pa /
sangs rgyas bcom ldan 'das te /
de bzhin gshegs pa de ni bsod nams dag gi rgyu mthun pa /
dge ba'i rtsa ba rnams chud mi za ba /
bzod pa dag gis rab tu brgyan pa /
bsod nams kyi gter rnams kyi gzhi /
dpe byad bzang po rnams kyis spras pa /
mtshan rnams kyi me tog rgyas pa /
spyod yul ran par mthun pa /
mthong na mi mthun pa med pa /
dad pas mos pa rnams la mngon par dga' ba /
shes rab zil gyis mi gnon pa /
stobs rnams la brdzi ba med pa /
sems can thams cad kyi ston pa /
byang chub sems dpa' rnams kyi yab /
'phags pa'i gang zag rnams kyi rgyal po /
mya ngan las 'das pa'i grong khyer du 'gro ba rnams kyi ded dpon /
ye shes dpag tu med pa /
spobs pa bsam gyis mi khyab pa /
gsung rnam par dag pa /
dbyangs snyan pa /
sku byad blta bas chog mi shes pa /
sku mtshungs pa med pa /
'dod pa dag gis ma gos pa /
gzugs dag gis nye bar ma gos pa /
gzugs med pa dag dang ma 'dres pa /
sdug bsngal las rnam par grol ba /
phung po dag las rab tu rnam par grol ba /
khams rnams dang mi ldan pa /
skye mched rnams bsdams pa /
mdud pa rnams shin tu bcad pa /
yongs su gdung ba dag las rnam par sgrol ba /
sred pa las grol ba /
chu bo las brgal ba /
ye shes yongs su rdzogs pa /
'das pa dang /
ma byon pa dang /
da ltar byung ba'i sangs rgyas bcom ldan 'das rnams kyi ye shes la gnas pa /
mya ngan las 'das pa la mi gnas pa /
yang dag pa nyid kyi mtha' la gnas pa /
sems can thams cad la gzigs pa'i sa la bzhugs pa ste /
'di dag ni sangs rgyas bcom ldan 'das kyi sku che ba'i yon tan yang dag pa rnams so /

/dam pa'i chos ni thog mar dge ba /
bar du dge ba /
mtha' mar dge ba /
don bzang po /
tshig 'bru bzang po /
ma 'dres pa /
yongs su rdzogs pa /
yongs su dag pa /
yongs su byang ba /
bcom ldan 'das kyis chos legs par gsungs pa /
yang dag par mthong ba /
nad med pa /
dus chad pa med pa /
nye bar gtod pa /
'di mthong ba la don yod pa /
mkhas pa rnams kyis so so rang gis rig par bya ba /
bcom ldan 'das kyis gsungs pa'i chos 'dul ba la legs par ston pa /
nges par 'byung ba /
rdzogs pa'i byang chub tu 'gro bar byed pa /
mi mthun pa med cing /
'dus pa dang ldan pa /
brten pa yod pa rgyu ba bcad pa'o /

/theg pa chen po'i dge 'dun ni /
legs par zhugs pa /
rig par zhugs pa /
drang por zhugs pa /
mthun par zhugs pa /
thal mo sbyar ba'i 'os su gyur pa /
phyag bya ba'i 'os su gyur pa /
bsod nams kyi dpal gyi zhing /
yon yongs su sbyong ba chen po /
sbyin pa'i gnas su gyur pa /
kun tu yang sbyin pa'i gnas su gyur pa chen po'o /

/sangs rgyas yon tan bsam mi khyab //
chos kyi yon tan bsam mi khyab //
dge 'dun yon tan bsam mi khyab //
bsam mi khyab la dad byas pa'i //
rnam par smin pa'ang bsam mi khyab //
rnam dag zhing du skye bar shog //
/
!
bzang spyod yan lag bdun pa ni /
ji snyed su dag phyogs bcu'i 'jig rten na //
dus gsum gshegs pa mi yi seng+ge kun //
bdag gis ma lus de dag thams cad la //
lus dang ngag yid dwangs bas phyag bgyi 'o //
bzang po spyod pa'i smon lam stobs dag gis //
rgyal ba thams cad yid kyis mngon sum du //
zhing gi rdul snyed lus rab btud pa yis //
rgyal ba kun la rab tu phyag 'tshal lo //
rdul gcig steng na rdul snyed sangs rgyas rnams //
sangs rgyas sras kyi dbus na bzhugs pa dag
/de ltar chos kyi dbyings rnams ma lus pa //
thams cad rgyal ba dag gis gang bar mos //
de dag bsngags pa mi zad rgya mtsho rnams //
dbyangs kyi yan lag rgya mtsho'i sgra kun gyis //
rgyal ba kun gyi yon tan rab brjod cing //
bde bar gshegs pa thams cad bdag gis bstod //
me tog dam pa phreng ba dam pa dang //
sil snyan rnams dang byug pa gdugs mchog dang //
mar me mchog dang bdug spos dam pa yis //
rgyal ba de dag la ni mchod par bgyi //
na bza' dam pa rnams dang dri mchog dang //
phye ma phur ma ri rab mnyam pa dang //
bkod pa khyad par 'phags pa'i mchog kun gyis //
rgyal ba de dag la ni mchod par bgyi //
mchod pa gang rnams bla med rgya che ba //
de dag rgyal ba thams cad la yang mos //
bzang po spyod la dad pa'i stobs dag gis //
rgyal ba kun la phyag 'tshal mchod par bgyi /
'dod chags zhe sdang gti mug dbang gis ni //
lus dang ngag dang de bzhin yid kyis kyang //
sdig pa bdag gis bgyis pa ci mchis pa //
de dag thams cad bdag gis so sor bshags //
phyogs bcu'i rgyal ba kun dang sangs rgyas sras //
rang rgyal rnams dang slob dang mi slob dang //
'gro ba kun gyi bsod nams gang la yang //
de dag kun gyi rjes su bdag yi rang //
gang rnams phyogs bcu'i 'jig rten sgron ma rnams //
byang chub rim par sangs rgyas ma chags brnyes //
mgon po de dag bdag gis thams cad la //
'khor lo bla na med par bskor bar skul //
mya ngan 'da' ston gang bzhed de dag la //
'gro ba kun la phan zhing bde ba'i phyir //
bskal pa zhing gi rdul snyed bzhugs par yang //
bdag gis thal mo rab sbyar gsol bar bgyi //
phyag 'tshal ba dang mchod cing bshags pa dang //
rjes su yi rang bskul zhing gsol ba yi //
dge ba cung zad bdag gis ci bsags pa //
thams cad bdag gis byang chub phyir bsngo 'o ///
/
!
de nas spyod 'jug nas gsungs pa'i mchod 'bul bya ste /
de yang thog mar /
rin chen sems de gzung bar bya ba'i phyir //
de bzhin gshegs pa rnams dang dam pa'i chos //
dkon mchog dri ma med dang sangs rgyas sras //
yon tan rgya mtsho rnams la legs par mchod //
ces mchod pa kun byang chub kyi rdzas dam par yongs su spel ba'o //
de nas don yid la bsam bzhin pas /
me tog 'bras bu ji snyed yod pa dang //
sman gyi rnam pa gang zhig yod pa dang //
'jig rten rin chen ji snyed yod pa dang //
chu gtsang yid du 'ong ba ci yod dang //
rin chen ri bo dang ni de bzhin du //
nags tshal sa phyogs dben zhing nyams dga' dang //
ljon shing me tog rgyan spras spud pa dang //
shing gang 'bras bzang yal ga dud pa dang //
lha sogs 'jigs rten na yang dri dang ni //
spos dang dpag bsam shing dang rin chen shing //
ma rmos 'khrungs pa'i lo tog rnam pa dang //
gzhan yang mchod par 'os pa'i rgyan rnams ni //
mtsho dang rdzing bu pad+mas brgyan pa dang //
ngang pa shin tu skad snyan yid 'ong ldan //
nam mkha' rab 'byams khams kyi mthas gtugs pa //
yongs su bzung ba med pa de dag kun //
blo yis blangs nas thub pa skyes kyi mchog
/sras dang bcas pa rnams la legs 'bul na //
yon gnas dam pa thugs rje che rnams kyis //
bdag la brtser dgongs bdag gi 'di dag bzhes //
bdag ni bsod nams mi ldan bkren chen te //
mchod pa'i nor gzhan bdag la cang ma mchis //
des na gzhan don dgongs pa'i mgon gyis 'di //
bdag gi don slad nyid kyi mthus bzhes shig
/rgyal dang de sras rnams la bdag gis ni //
bdag gi lus kun gtan du dbul bar bgyi //
sems dpa' mchog rnams bdag ni yongs bzhes shig
/gus pas khyed kyi 'bangs su mchi bar bgyi //
bdag ni khyod kyis yongs su bzung bas na //
srid la mi 'jigs sems can phan par bgyid //
sngon gyi sdig las yang dag 'da' bgyid cing //
sdig pa gzhan yang slan chad mi bgyid do /
khrus kyi khang pa shin tu dri zhim pa //
shel gyi sa gzhi gsal zhing 'tsher ba bstar //
rin chen 'bar ba'i ka ba yid 'ong ldan //
mu tig 'od chags bla bre bres pa der //
de bzhin gshegs dang de yi sras rnams la //
rin chen bum pa mang po spos kyi chu //
yid 'ong legs par bkang ba glu dang ni //
rol mor bcas pa du mas sku khrus gsol //
de dag sku la mtshungs pa med pa'i gos //
gtsang la dri rab bgos pas sku phyi 'o //
de nas de la kha dog legs bsgyur ba'i //
na bza' shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag de dang de dag gis //
'phags pa kun tu bzang dang 'jam dbyangs dang //
'jig rten dbang phyug sogs la'ang brgyan par bgyi //
stong gsum kun tu dri ngad ldang ba yi //
dri mchog rnams kyis thub dbang rnams kyi sku
/gser sbyangs btso ma byi dor byas pa lta'i //
'od chags 'bar ba de dag byug par bgyi //
thub dbang mchod gnas mchog la yid 'ong ba'i //
me tog man dA ra dang pad+ma dang //
ut+pal la sogs dri zhim thams cad kyi //
phreng ba spel legs yid 'ong rnams kyis mchod //
spos mchog yid 'phrog dri ngad khyab pa yi //
bdug pa'i sprin tshogs rnams kyang de la dbul //
zhal zas bza' btung sna tshogs bcas pa yi //
lha bshos rnams kyang de la dbul bar bgyi //
gser gyi pad+ma tshar du dngar ba yi //
rin chen sgron me rnams kyang dbul bar bgyi //
sa gzhi bstar ba spos kyis byugs pa der //
me tog yid 'ong sil ma dgram par bgyi //
gzhal med pho brang bstod dbyangs yid 'ong ldan //
mu tig rin chen rgyan 'phyang mdzes 'bar ba //
dpag yas nam mkha'i rgyan gyur de dag kyang //
thugs rje'i rang bzhin can la dbul bar bgyi //
rin chen gdugs mdzes gser gyi yu ba can /
khor yug rgyan gyi rnam pa yid 'ong ldan //
dbyibs legs lta na sdug pa sgreng ba yang //
rtag tu thub dbang rnams la dbul bar bgyi //
de las gzhan yang mchod pa'i tshogs //
rol mo dbyangs snyan yid 'ong ldan //
sems can sdug bsngal sim byed pa'i //
sprin rnams so sor gnas gyur cig
/dam chos dkon mchog thams cad dang //
mchod rten rnams dang sku gzugs la //
rin chen me tog la sogs char //
rgyun mi chad par 'bab par shog
/ji ltar 'jam dbyangs la sogs pas //
rgyal ba rnams la mchod mdzad ltar //
de bzhin bdag gis de bzhin gshegs //
mgon po sras dang bcas rnams mchod //
yon tan rgya mtsho rnams la bdag
/bstod dbyangs yan lag rgya mtshos bstod //
bstod dbyangs snyan sprin de dag la //
nges par kun tu 'byung gyur cig //
/
!
de nas maN+Dal 'bul ba ni /
oM badzra b+hu mi AHhU~M/
gzhi yongs su dag pa dbang chen gser gyi sa gzhi /
oM badzra re khe AHhU~M/
phyi lcags ri khor yug gis bskor ba'i dbus su hU~M/
ri'i rgyal po ri rab /
shar lus 'phags po /
lho dzam bu gling /
nub ba lang spyod /
byang sgra mi snyan /
lus dang lus 'phags /
rnga yab dang rnga yab gzhan /
g.yo ldan dang lam mchog 'gro
/sgra mi snyan dang sgra mi snyan gyi zla /
rin po che'i ri bo /
dpag bsam gyi shing /
'dod 'jo'i ba /
ma rmos pa'i lo tog
/'khor lo rin po che /
nor bu rin po che /
btsun mo rin po che /
blon po rin po che /
glang po rin po che /
rta mchog rin po che /
dmag dpon rin po che /
gter chen po'i bum pa /
sgeg pa ma /
phreng ba ma /
glu ma /
gar ma /
me tog ma /
bdug spos ma /
snang gsal ma /
dri chab ma /
nyi ma /
zla ba /
rin po che'i gdugs /
phyogs las rnam par rgyal ba'i rgyal mtshan /
lha dang mi'i dpal 'byor phun sum tshogs pa ma tshang ba med pa 'di nyid rtsa ba dang brgyud par bcas pa'i dpal ldan bla ma dam pa rnams dang yi dam dkyil 'khor gyi lha tshogs sangs rgyas dang byang chub sems dpa'i tshogs dang bcas pa rnams la dbul bar bgyi'o //
thugs rjes 'gro ba'i don du bzhes su gsol //
bzhes nas byin gyis brlab tu gsol //
sa gzhi spos kyis byugs shing me tog bkram //
ri rab gling bzhi nyi zlas brgyan pa 'di //
sangs rgyas zhing du dmigs te phul ba yis //
'gro kun rnam dag zhing la spyod par shog
/i dam rat+na maN+Da la kaM nir+YA ta yA mi ///
/
!
bsdu na /
oM AHhU~M:
khams gsum snod bcud dpal 'byor dang :
bdag lus longs spyod dge tshogs kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Dal pU dza ho :
zhes 'bul zhing me tog 'thor la /
oM na mo b+ha ga wa te puSh+pe ke tu rA dzA ya /
ta thA ga tA ya /
ar+ha te samyak+saM bud+d+ha ya /
tad+ya thA/
oM puSh+pe puSh+pe ma hA puSh+pe /
su puSh+pe /
puSh+pe a+N+bu we /
puSh+pe sam+b+ha we /
puSh+pe a ba ka ra Ni swA hA/
zhes lan bdud dang /
spro na mkhan chen bo d+hi satwa'i gsung byang chub sems kyi shis pa brjod pa 'di'ang bya ste /
dkon mchog gsum gyi byin rlabs dang //
'phags pa kun gyi thugs rje dang //
chos nyid dag pa'i mthu dang ni //
bsam dang sbyor ba dag pa yis /
khams gsum rgyud lnga gnas bzhi na //
gzugs can gzugs can ma yin dang //
'du shes med dang yod min dang //
sems can rigs rnams ji snyed pas //
so so skye bo rtog pa'i sa //
sdug bsngal thams cad myur spangs te //
'phags lam bde ba mya ngan 'das //
nges par legs pa rtogs gyur cig
/'phags lam brnyes pa thams cad kyi //
gong ma'i yon tan mchog thob cing //
bla med rdzogs pa'i byang chub kyi //
bde ba dag la gzhol gyur cig //
/
!
dge slong ma dpal mos mdzad pa'i yan lag bdun pa ni /
rje btsun 'phags ma sgrol ma dang //
phyogs bcu dus gsum bzhugs pa yi //
rgyal ba sras bcas thams cad la //
kun nas dang bas phyag 'tshal lo //
me tog bdug spos mar me dri //
zhal zas rol mo la sogs pa //
dngos 'byor yid kyis sprul nas 'bul //
'phags ma'i tshogs kyis bzhes su gsol //
thog ma med nas da lta'i bar //
mi ge bcu dang mtshams med lnga //
sems ni nyon mongs dbang gyur pa'i //
sdig pa thams cad bshags par bgyi //
nyan thos rang rgyal byang chub sems //
so so skye bo la sogs pa'i //
dus gsum dge ba ci bsags pa'i //
bsod nams la ni bdag yi rang //
sems can rnams kyi bsam pa dang //
blo yi bye brag ji ltar bar //
che chung thun mong theg pa yi //
chos kyi 'khor lo bskor du gsol //
'khor ba ji srid ma stongs bar //
mya ngan mi 'da' thugs rje yis //
sdug bsngal rgya mtshor byings pa yi //
sems can rnams la gzigs su gsol //
bdag gis bsod nams ci bsags pa //
thams cad byang chub rgyur gyur nas //
ring por mi thogs 'gro ba yi //
'dren pa'i dpal du bdag gyur cig //
/
!
rje btsun sgrol ma'i thugs dam gnad nas bskul ba'i gsol 'debs bzhugs so //
na mo gu ru b+h+ya :
rje btsun sgrol ma la thugs dam gnad nas bskul zhing smre sngags kyis gsol ba gdab pa ni :
rje btsun 'phags ma'i rten gyi drung du thal sbyar pus btsugs lus ba spu g.yo bas :
gdong mchi ma 'byin cing bu ma la dungs nas ngu ba'i tshul du 'di ltar bya'o :
kyi hud 'phags ma byams ldan thugs rje can :
rgyal ba'i yum khyod gnas mchog gang na bzhugs :
skyabs med bdag la dgos pa'i dus byung ngo :
thog med dus nas da ltar thug gi bar :
rigs drug 'khor ba'i g.yang sa dong ring 'dir :
skye ba grangs med sha khrag lus blangs kyang :
byas pa'i las la don med chud re zos :
skye ba lan gcig tsam zhig thar pa'i lam :
sgrub pa'i 'brel yang bdag gis ma zhogs sam :
'phags ma'i thugs rjes bdag nyid gtang srid dam :
thugs rjes zungs dang 'phags ma rgyal ba'i yum :
bdag nyid ma rig las ngan sdig sgrib can :
mgon med bdag ni ma yis ma gzigs sam :
dungs pa'i nga ros 'o dod bos lags na :
ma khyed brtse ba'i thugs rjes mi 'dzin nam :
rigs drug 'khor ba'i dong du lhung lags na :
'phags mas thugs rje'i zhags pas mi 'dren nam :
ma rig mun pa'i yul du gtan 'khyams na :
'phags mas thugs rje'i sgron me mi spor ram :
las kyi yul du dbang med 'khyams lags na :
ma gcig thugs rje'i lcags kyus mi 'dzin nam :
dge ba'i myu gu lo thog skam lags na :
'phags mas thugs rje'i char rgyun mi 'bebs sam :
zhe sdang dug lnga'i me chen 'bar lags na :
ma khyed thugs rje'i chu yis mi brlan nam :
dug gsum 'khrul pa'i nad kyis gdungs lags na :
ma khyed thugs rje'i sman gyis mi gso 'am :
dus 'dir ma khyed thugs rjes ma gzung na :
deng nas phyin chad nges pa'i gnas med do :
kye ma kyi hud 'phags ma thugs rje can :
bdag la re ltos skyabs gnas gzhan na med :
skyid sdug re ltos gcig gyur khyed shes na :
thugs rje'i dpa' tshan skyed cig rje btsun ma :
'khor ba'i gnas su yun ring gtan 'khyams nas :
nam zhig las zad 'bras bu thob pa'i tshe :
'phags ma'i thugs rje'i ci 'tshal don ma mchis :
las dbang btsan zhes bdag nyid bor gyur na :
thugs rje che zhes skyabs gnas su la byed :
'phags ma khyed la thugs rje'i stobs mnga' zhing :
sngon 'brel gsol btab bden pa mi bslu na :
thugs la le lo btang snyoms ma mdzad par :
skad cig nyid la thar par 'dren du gsol :
tshe 'dir mi mthun rkyen ngan bar gcod dang :
rgyal po me chu lcags sgrog dug dang mtshon :
rims nad sna tshogs chom rkun dus min 'chi :
dgra dang bgegs sogs rmi lam mtshan ltas ngan :
chag che nyam nga 'jigs pa brgyad la sogs :
ma lus zhi zhing zlog par mdzad du gsol :
tshe dbang longs spyod dpal 'byor phrin las rnams :
gong nas gong du 'phel zhing rgyas par mdzod :
khams gsum srid gsum snang srid thams cad kyi :
snang ba dbang du 'du bar mdzad du gsol :
bdud dang dgra bgegs 'byung po'i tshogs rnams kun :
tshar gcod drag po'i phrin las mdzad du gsol :
bdag ni rtse gcig zol zog med pa yis :
kha tsam ma yin snying nas gsol btab pas :
'gro 'dug las byed gang gi phyogs dag tu'ang :
bu gcig ma bzhin brtse bas bskyang du gsol :
'di dang phyi ma bar do'i gnas skabs su :
'bral med rtag tu thugs rjes gzung du gsol :
bdag gi rgyud la mi rtag byams snying rje :
dad dang brtson 'grus nges 'byung skyo shas dang :
zab mo'i don dang stong nyid lta ba'i mchog :
rtag tu nyams len skyo ngal med pa dang :
tshe dang sgrub pa mtha' ru phyin par shog :
ces pa 'di ni gter chen chos kyi rgyal po rig 'dzin rat+na gling pa'i zab gter mtsho rgyal skor gsum gyi nang sgrub sgrol ma'i cho ga las byung ba'o ///
/
!
rje btsun bcom ldan 'das ma thugs rje can //
bdag dang mtha' yas sems can thams cad kyi //
sgrib gnyis byang zhing tshogs gnyis myur rdzogs nas //
rdzogs pa'i sangs rgyas thob par mdzad du gsol //
de ma thob kyi tshe rabs kun tu yang //
lha dang mi yi bde ba mchog thob nas //
thams cad mkhyen pa sgrub par byed pa la //
bar chad gdon bgegs rims dang nad la sogs //
dus min 'chi bar gyur pa sna tshogs dang //
rmi lam ngan dang mtshan ma ngan pa dang //
'jigs pa brgyad sogs nye bar 'tshe ba rnams //
myur du zhi zhing med par mdzad du gsol //
'jig rten 'jig rten las ni 'das pa yi //
bkra shis bde legs phun sum tshogs pa rnams //
'phel zhing rgyas pa'i don rnams ma lus pa //
'bad med lhun gyis grub par mdzad du gsol //
sgrub la brtson zhing dam chos 'phel ba dang //
rtag tu khyed sgrub zhal mchog mthong ba dang //
stong nyid don rtogs byang sems rin po che //
yar ngo'i zla ltar 'phel zhing rgyas par mdzod //
ces 'dod pa'i don la gsol ba 'debs pa sh+lo ka lnga rje btsun grags pa rgyal mtshan gyis mdzad pa'o //
bdag gis tshe rabs kun tu bsgrubs pa'i lha //
dus gsum sangs rgyas kun gyi phrin las ma //
sngo ljang zhal gcig phyag gnyis myur zhi dpa'//
yum gyur ut+pal bsnams pa'i bkra shis shog
/'phags pa rin po ches mdzad /
rgyal yum sgrol ma khyed sku ci 'dra dang //
'khor dang sku tshe'i tshad dang zhing khams dang /
khyed kyi mtshan mchog bzang po ci 'dra ba //
de 'dra kho nar bdag sogs 'gyur bar shog
/mdo sde las byung ba'i tshig kha bsgyur ba'o /
khyed la bstod cing gsol ba btab pa'i mthus //
bdag sogs gang du gnas pa'i sa phyogs su //
nad gdon dbul phongs 'thab rtsod zhi ba dang //
chos dang bkra shis 'phel bar mdzad du gsol //
chos rgyal khri srong gi gsung du grags par snang /
zhes pa rnams kyi sgo nas 'dod pa'i don la rtse gcig tu gsol ba gdab pas dge legs kyi don thams cad yongs su 'phel bar 'gyur ro ///
/
!
gtor ma dang po dkyus bzhin rjes /
gnyis pa gong bzhin byin gyis brlabs te /
chos skyong spyi la /
oM a kA ro mu khaM sarba d+harmA NAM Ad+ya nut+pan+na twA ta oM AHhU~M phaT swA hA/
zhes lan gsum mam bdun brjod de 'bul /
rdzogs pa'i sangs rgyas bcom ldan 'das kyi bstan pa nye bar bsrung ba'i phyi nang gi dpal mgon dam can rgya mtsho yab yum lcam dral sras 'khor sde rigs sde dpung gi tshogs ma lus pas /
gtor ma 'di bzhes la sangs rgyas kyi bstan pa rin po che dar ba dang /
sems can thams cad bde zhing skyid pa dang /
bdag cag dpon slob pha ma sbyin bdag bcas pa'i 'dod don yid bzhin 'byor pa mngon par mtho zhing /
dam pa'i chos kyi nges pa'i bde legs phun tshogs ma lus rgyas shing grub par mdzad du gsol /
gtor ma gsum pa gong ltar byin gyis brlabs nas /
a kA ro dang /
kha 'bar ma yi sngags na maHsarba ta thA ga ta a wa lo ki te oM sam+b+ha ra sam+b+ha ra hU~M/
lan gsum gyis gzhi bdag rnams la bsngos /
bcom ldan 'das de bzhin gshegs pa rin chen mang la phyag 'tshal lo //
de bzhin gshegs pa gzugs mdzes dam pa la phyag 'tshal lo //
de bzhin gshegs pa sku 'byams klas la phyag 'tshal lo //
de bzhin gshegs pa 'jigs pa thams cad dang bral ba la phyag 'tshal lo //
mchod sbyin gyi gtor ma rgya chen po 'di /
sa yi lha mo brtan mas gtso byas mi mjed 'jig rten gyi khams 'dzam gling spyi dang khyad par bod kha ba can /
bye brag sa phyogs yul ris 'di skor gyi gzhi bdag gnas bdag grong bdag gnyug mar gnas shing glo bur du 'dus pa'i tshogs ma lus pa la 'bul gyis /
'di bzhes la bdag cag dpon slob sbyin pa'i bdag por bcas pa'i 'gal rkyen bar chad thams cad zhi zhing /
bsam sbyor dam pa'i chos dang mthun pa /
'dod dgu yid bzhin du 'grub pa'i stongs grogs dam pa mdzod cig
/ces dang /
sdig pa ci yang mi bya zhing //
dge ba phun sum tshogs par spyad //
rang gi sems ni yongs su 'dul //
'di ni sangs rgyas bstan pa yin //
zhes chos sbyin kyang bya /
de nas gtor ma bzhi pa gong bzhin byin gyis brlabs nas /
kha 'bar ma'i sngags /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
zhes lan bdun gyis rigs drug mtha' dag par bsngos /
de bzhin gshegs pa bzhi yi mtshan brjod /
mchod sbyin gyi gtor ma rgya chen po 'di /
khams gsum gyis bsdus pa'i skye ba bzhi /
lam rgyud lnga /
rigs drug gi sems can ma lus par bsngo zhing 'bul bas /
sems can thams cad zag pa med pa'i bde bas rgyud tshims nas myur du sangs rgyas kyi go 'phang thob pa'i skal ba dang ldan par gyur cig
/de'i mthar gong ltar chos sbyin bya /
tshe nor sgrol chog las so ///
/
!
da ni bkra shis pa'i tshigs su gcad pa rnams kyis bde legs su bya ba ni /
oM ye d+harmA he tu pra b+ha wa he tun+te ShAn+ta thA ga to h+ya wa data /
te ShAny+tsa yo ni ro d+ha e waM bA di ma hA shra ma Na swA hA/
phun sum tshogs pa mnga' ba gser gyi ri bo 'dra //
'jig rten gsum gyi mgon po dri ma gsum spangs pa //
sangs rgyas pad+ma rnam rgyas 'dab 'dra'i spyan mnga' ba //
des ni khyod la de ring zhi byed bkra shis shog
/de yis nye bar bstan pa'i mchog rab g.yo med pa //
'jig rten gsum na grags shing lha dang mis mchod pa //
chos kyi dam pa skye rgu rnams la zhi byed pa //
des ni khyod la de ring zhi byed bkra shis shog
/dam chos ldan pa thos pa'i bkra shis kyis phyug cing //
dge 'dun mi dang lha dang lha min yon gyi gnas //
tshogs kyi mchog rab ngo tsha shes dang dpal gyi gzhi //
des ni khyod la de ring zhi byed bkra shis shog[ <!TCC Tibetan character 4,37 undefined in unicode!> ]/che ba'i che mchog ston mchog bla na med //
chos rje nyi ma rgyal ba'i byin rlabs kyis //
bdud dang bgegs rigs gnod pa'i dgra zhi ste //
rtag tu dpal gnas nyin mtshan bkra shis shog
/chos nyid bden pa'i chos mchog bla na med //
dam chos bdud rtsi bden pa'i byin rlabs kyis //
nyon mongs dug lnga gdung ba'i dgra zhi ste //
rtag tu dpal gnas nyin mtshan bkra shis shog
/dge 'dun yon tan rin chen dpal 'bar ba //
rgyal sras phan mdzad bden pa'i byin rlabs kyis //
nyes pa'i skyon bral dge tshogs rnam par 'phel //
rtag tu dpal gnas nyin mtshan bkra shis shog[ <!TCC Tibetan character 4,37 undefined in unicode!> ]/sems can gang dag 'gro dang mi 'gro ba //
de dag thams cad deng 'dir bde gyur cig
/ston mchog dam pa lha mi'i mchod 'os pa //
sangs rgyas phyag 'tshal deng 'dir bde legs shog
/sems can gang dag 'gro dang mi 'gro ba //
de dag thams cad deng 'dir bde gyur cig
/zhi ba chags bral lha mi'i mchod 'os pa //
chos la phyag 'tshal deng 'dir bde legs shog
/sems can gang dag 'gro dang mi 'gro ba //
de dag thams cad deng 'dir bde gyur cig
/tshogs kyi dam pa lha mi'i mchod 'os pa //
dge 'dun phyag 'tshal deng 'dir bde legs shog[ <!TCC Tibetan character 4,37 undefined in unicode!> ]/rgyal ba sras bcas bsod nams mthu dag dang //
lha rnams kun gyis legs par bsam pa dang //
gsang sngags rig sngags kun gyi mthu stobs dang //
bden par smra ba rnams kyi bden tshig gis //
bsod nams ri bo bzhin du brtan pa dang //
brgyud 'dzin nyi zla bzhin du gsal ba dang //
snyan grags nam mkha' bzhin du khyab pa ste //
gsum po des kyang deng 'dir bde legs shog
/bgegs rigs stong phrag brgyad cu zhi ba dang //
mi mthun gnon pa'i rkyen dang bral ba dang //
mthun pa 'grub cing phun sum tshogs pa ste //
bzhi po des kyang deng 'dir bde legs shog
/lo brgya thub cing ston brgya mthong ba dang //
tshe ring nad med bde skyid phun sum tshogs //
theg pa mchog la nges par 'byung ba ste //
lnga po des kyang deng 'dir bde legs shog
/sbyin pa gtong zhing tshul khrims srung ba dang //
bzod pa bsgom zhing brtson 'grus brtsam pa dang //
mnyam par 'jog cing gnas lugs rtogs pa ste //
drug po des kyang deng 'dir bde legs shog[ <!TCC Tibetan character 4,37 undefined in unicode!> ]/nyin mo bde legs mtshan bde legs //
nyi ma'i gung yang bde legs shing //
nyin mtshan rtag tu bde legs pa //
dkon mchog gsum gyis deng 'dir stsol //
dpal ldan bla mas deng 'dir stsol //
yi dam lha yis deng 'dir stsol //
chos skyong srung mas deng 'dir stsol //
gzhi bdag rnams kyis deng 'dir stsol //
'byung po gang dag 'dir ni lhags gyur tam //
sa 'am 'on te bar snang 'khod kyang rung //
skye rgu rnams la rtag tu byams byed cing //
nyin dang mtshan du chos la spyod par shog
/'dir ni rgyal ba dgra rgyal bden gang gis //
shin tu bden par gsungs shing rdzun med pa //
bden pa des kyang deng 'dir bde legs shog
/deng kun 'jigs pa che las thar gyur cig
/deng 'dir rnal 'byor pa bdag cag dpon slob yon mchod 'khor dang bcas pa thams cad nyi ma dang zla ba gza' sgra can gyi gnod pa las grol ba bzhin du bdud dang spang bya bar chad mi mthun pa'i phyogs thams cad las rnam par rgyal te shin tu bkra shis par gyur cig
/dza ya dza ya su dza ya /

dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis rlabs dang tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis de de bzhin du 'grub par gyur cig
/dge'o //
sarba mang+ga laM///
/
