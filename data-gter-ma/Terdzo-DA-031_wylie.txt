@#//
tshig bdun bla sgrub zab mo'i yum bka' mkha' 'gro 'dus pa'i dbang bskur mtshams sbyor gyis brgyan pa bde chen grub pa'i zil mngar zhes bya ba bzhugs so //
na mo gu ru d+he ba d+hA ki nI ye /
'chi med bcud kyi thig le ni //
bde chen ro yis rtag tu dgyes //
dngos grub mchog gi skal pa che //
sbyin mdzad bla ma mkha' 'gror 'dud //
'dir sngon chad sa steng du ma grags shing khyad par 'phags pa'i chos sde tshig bdun bla sgrub kyi yum bka' mkha' 'gro 'dus pa'i dkyil 'khor du dbang bskur ba'i lag len zin thun du bsdeb pa la gnyis /
sbyor ba dang /
dngos gzhi'o //
dang po ni /
dkyil 'khor stegs bu'i dbus maN+Dal lha grangs kyi tshom bu can gyi khar khri'u la rnam bum steng thod pa'i bdud rtsi /
de steng sin+d+hu ra'i me long la dbus su hrIHyig dang /
mthar oM badzra wA rA hI hrIHsogs sgrub sngags kyis bskor ba bzhag la dar dmar gyis bkab /
dbang rdzas sku tsaka
/sngags byang /
shel rdo /
mar me /
gri thod DA dril kha T+wAM rus rgyan rnams kyi tsaka li /
mdun rgyab gang bder sgrub gtor zla gam rgyan ldan dar gdugs can bkod /
mdun g.yon du bka' srung bde chen rgyal mo mched gsum gyi gtor ma snod gcig tu /
dbus su dkar zlum /
g.yas su dmar gtor zla gam /
g.yon du mthing nag gru gsum so sor mtheb skyu dang zas snas brgyan cing rang mdog gi dar gdugs tsaka li bcas gzug
/gzhan yang sman raka
/nyer mchod /
tshogs gtor /
bgegs gtor /
chad brtan /
gul yungs /
bsang chu /
maN+Dal sogs dang /
skong chog spro na de'i dkyil 'khor yang bshams /
slob dpon gyi mdun du nang mchod /
DA ma ru /
rdor dril /
me tog sogs nyer mkho rnams tshogs par bya'o //
gnyis pa la gsum /
bdag don sgrub mchod /
gzhan don dbang bskur /
rjes bsdu'i rim pa rnams so //
dang po ni /
skyabs sems nas bzungs /
bgegs gtor la nga rgyal bskyed pa /
byin brlab /
mgron dgug
/bsngo ba rnams spyi ltar sbyar /
gzhan las byang nyid mthar chags su gtang /
bzlas pa'i dbur dzapa? khang phyes nas /
sku gsum /
bsnyen dang nye bsnyen sku gsung thugs sgrub /
sgrub chen las sbyor chig dril bcas kyi bsnyen pa rnams ci nus dang /
bum bzlas mthar stong tshig kyang dbul /
bka' srung gtor chog
/tshogs byin brlab nas mchod bshags bstab pa'i mthar skong chog spro na sbyar /
bdag 'jug spyi ltar blang ba'am rig me dor bas lha bdag gnyis su med par bltas la slob ma gzhug pa'i gnang ba'ang zhu /
las bum du las lha gang rung bskyed bzlas 'od zhu bcas bya'o //
gnyis pa ni /
zung du ma gyur pa'i slob ma rnams dkyil 'khor gyi khang pa'i phyi rol du khrus nas dbyungs /
phyag bcas gral du 'khod zin pa na sngon gtor nas mtshams gcod bar las byang bzhin btang /
srung 'khor brtan por bsgoms /
las rdor gyis maN+Dal bkye bsdu zin nas /
'o /
nam mkha'i mtha' mnyam gyi mar gyur 'gro ba thams cad srid zhi'i sdug bsngal dang 'jigs pa mtha' dag las bsgral te mtha' gnyis la mi gnas pa'i ye shes kun bzang rdo rje btsun mo'i go 'phang la 'god par bya /
de'i ched du gsang ba'i dkyil 'khor dam par 'jug pa'i thog mar rgyud smin byed kyi dbang bskur gsan nas bskyed rdzogs rim gnyis kyi grol lam nyams su blang bar bgyi'o snyam pa'i kun slong bzang po byang chub mchog tu thugs bskyed pa gsal btab te gsan par zhu /
'dir gang gsan par bya ba ni rgyu la lam du byed pa phar phyin theg pa las gong du 'phags pa 'bras bu la lam du byed pa gsang sngags rdo rje'i theg pa yin /
de la'ang gsar rnying gnyis su grags pa'i gsang sngags rnying ma la bka' gter dag snang gi babs so gsum du bzhugs pa las /
'dir zab mo dgongs pa'i gter dang dag snang zung du 'jug pa'i chos sde rtsa ba gsum gyi man ngag dang 'brel ba'i sgrub skor mtha' yas pa bzhugs pa rnams las /
zab lam bla ma sgrub pa'i chos sde'i gsang ba yum gyi man ngag
/bla ma ye shes kyi mkha' 'gro gu ru'i thugs su byon pa'i gsang ba'i yum mchog rnam pa lnga'i sgrub thabs dang 'brel ba'i dbang bskur sgrub pa'i skabs su bab pa ste /
de'ang ngo bo 'khor 'das thams cad kyi skyed yum shes rab kyi pha rol tu phyin ma'am /
chos dbyings brjod bral kun bzang dbyings kyi yum chen nyid /
rnam pa ye shes mkha' 'gro'i dkyil 'khor gyi snang cha dus bzhi mnyam pa nyid kyi dbyings su rgyun gyis rtag pa las thabs mkhas gang 'dul phrin las kyi rol gar cir yang   ston pa ste /
ji skad du /
sngon byung srid pa'i dang po la :
mkha' gsang bde gsal dkyil 'khor shar :
ma 'gag rol rtsed rten 'brel las :
bcom ldan kun tu bzang mo shar :
phyi ltar phar phyin rgyal kun yum :
nang ltar rdo rje phag mo khros :
gsang ltar d+hA ki seng ge'i gdong :
sprul pa mkha' 'gro sde lnga shar :
bcom ldan thub pa'i spyan snga ru :
sring mo gang+ga'i lha mos kyang :
byang chub mchog tu sems bskyed cing :
bstan pa'i rgyal mtshan legs par btsugs :
'gro kun thar pa'i lam du bkod :
za hor rgyal sras man+d+hA ra :
'khor bar zhen log bram ze mo :
pad 'byung gsang yum d+hA ki ma :
me chu dug mtshon gzhom gzhig bral :
'byung ba'i dbang bsgyur sid+d+hi brnyes :
ye shes mkha' 'gro 'bum gyi rgyal :
pad 'byung bdag dang dgongs pa mnyam :
rtsal ldan bsil khang brag phug tu :
'chi med tshe yi rig 'dzin sgrub :
tshe dpag med dang dngos su mjal :
skye 'chi med pa'i ye shes sku :
mkha' spyod gnas bgrod dngos grub brnyes :
gdong dmar srin po'i yul ljongs su :
rigs gsum mgon po'i rnam 'phrul gyis :
sangs rgyas bstan pa'i rgyal mtshan btsugs :
lo paN rnams kyi nyi 'od brdal :
pad 'byung bdag gis bdud sde bcom :
'jam dpal sprul pas dar rgyas mdzad :
phyag rdor sprul pas srol kha gtod :
rje 'bangs nyer lngas grub pa brnyes :
de dus lha lcam man d+hA ra :
'gro ba'i don la sprul skur bzhengs :
mkhar chen mtsho rgyal zhes su grags :
mon kha ne ring gnas mchog tu :
phrin las phur pa'i lha tshogs bsgrubs :
zhal mjal sid+d+hi rnam gnyis thob :
bsad pa gso nus dngos grub brnyes :
de 'og zangs mdog dpal ri'i rtser :
pad+ma 'od kyi gzhal yas su :
pad 'byung bdag kyang gshegs pa'i rjes :
lho nub srin yul 'dul ba'i phyir :
bde chen dbang gi rgyal mo zhes :
srin tshogs chos la 'dzud par gyur :
sprul pas 'khor ba dong nas sprugs :
rjes 'jug bu slob thams cad la :
zhal bstan lung ston dngos grub ster :
mkha' spyod gnas su 'dren mdzad ma :
ye shes lus thob pha rol phyin :
de yi sku gsung thugs yon tan :
phrin las sprul pa sna tshogs te :
gcig tu ma nges rab 'byams sku :
zhi rgyas dbang drag phrin las ston :
zhes gsungs pa ltar /
gsang ba'i cho 'phrul bsam gyis mi khyab pa'i phrin las dang /
bod 'bangs yongs la tshad med pa'i bka' drin gyi bdag nyid bla ma ye shes mkha' 'gro'i dkyil 'khor chen po 'di nyid du /
ma hA gu ru thod phreng rtsal dang rnam dbyer med pa'i 'khor lo'i mgon po 7mtshan brjod par dka' ba mchog gi zhal snga nas bod khams bstan 'gro'i don du grub pa'i gnas chen rnams su rtsa gsum rig 'dzin mchog sgrub la brten pa'i tshig bdun gsol 'debs 'bum phrag mdzad pa'i skabs /
dag pa'i gzigs snang khyad par can gyi brdas bskul ba'i rkyen la brten te /
klong yangs thugs kyi sgrom las dbyung bar mdzad pa zab mo dgongs pa'i gter gyi chos sde /
gu ru rin po che nyid sna tshogs nor bu'i rgyal po ltar 'gro ba so so'i mos snang dang 'tsham par sku'i gsang ba rab 'byams su shar ba'i sgrub thabs snga na med pa'i ngo mtshar can gyi yum bka' mkha' 'gro 'dus pa'i dkyil 'khor du dbang bskur ba'i skabs su babs pa ste /
rtsa ba rdo rje'i gsungs las /
mkha' 'gro 'dus pa'i dkyil 'khor du :
smin byed gsang chen gsang ba'i bcud :
'brel tshad mkha' spyod gnas su 'dren :
nyams blangs bde chen ye shes 'grub :
lam gyi bar chad nges par sel :
zhes bsngags par mdzad cing /
rno myur zab 'dril byin rlabs kyi tshan kha mchog dang ldan pa 'di nyid kyi dbang bskur zab mo sgrub pa la sogs mtshams sbyor bcas maN+Dal 'bul du gzhug
/bla ma ye shes mkha' 'gro'i dkyil 'khor gyi dbang phyug ma'i ngo bor bzhugs pa la dbang bskur dam pa stsol bar gsol ba 'debs pa 'di'i rjes zlos mdzod //
ces brda' sbyar nas /
mkha' 'gro'i dbang phyug dkyil 'khor gtso :
rdo rje slob dpon bdag la dgongs :
ye shes mkha' 'gro'i dkyil 'khor du :
bdag rgyud smin grol mdzad du gsol :
zhes lan gsum rjes zlos byar gzhug
/de ltar gsol ba btab pa la slob dpon gyi mkhyen pa'i sgo phyes te gnang ba sbyin pa dang /
brtse bas dam tshig gi gnas la spro ba dri ba lags te /
mkha' 'gro 'dus pa'i dkyil 'khor 'di :
zab cing gnyan la khe nyen che :
mi ldog dam tshig srung nus na :
rjes su bzung bya gzhan du min :
de skad bsgrags pa'i lan du dam tshig bsrung bar khas blang ba dang /
dkyil 'khor du 'jug par nan tan gyis zhu ba'i blos 'di'i rjes zlos mdzod /
bla ma'i gsung ni rdo rje'i tshig :
nam yang 'da' bar mi bzod pas :
dam tshig tshul bzhin bsrung lags na :
dkyil 'khor gnyan por gzhug tu gsol :
lan gcig rjes zlos bya /
rgyud sbyong ba'i slad du mdun mkhar mchod sprin rgya mtsho'i dbus su bla ma ye shes kyi mkha' 'gro 'dus pa'i dkyil 'khor la /
phyogs dus rtsa gsum rab 'byams kyis bskor ba mngon sum bzhin du bzhugs pa'i drung du /
deng nas byang chub bar du skyabs su 'gro ba'i blos 'di'i rjes zlos mdzod /
na mo :
kun bzang rdo rje rnal 'byor ma :
lhan skyes ye shes DA ki la :
deng nas dbyer med gcig gyur bar :
'bral ba med par skyabs su mchi :
lan gsum /
ma rtogs 'khrul pa'i dbang gis 'khor ba'i rgya mtshor bying ba'i ma rgan thams cad rnam grol bde chen gyi sa la 'god par bya ba'i phyir /
bla ma ye shes mkha' 'gro'i lha tshogs bsgrub par bgyi'o snyam pa'i blos 'di'i rjes zlos mdzod /
rtog 'khrul dbang gis 'khor bar 'khyams :
las nyon drwa bas bcings pa rnams :
rnam grol bde chen sar 'god phyir :
ye shes mkha' 'gro bsgrub par bgyi :
lan gsum /
tshogs kyi zhing mchog de dag dang gzhan yang phyogs dus kyi bla ma rgyal ba sras bcas mkha' khyab kyi 'khor lor sad pa'i spyan sngar /
gsag sbyong gi gnad 'dus pa yan lag bcu pa'i ting nge 'dzin gsal 'debs bzhin pas 'di'i rjes zlos mdzod /
chos dbyings yum gyi klong nas gshegs :
ma bcos mnyam pa chen por bzhugs :
rang zhal mngon gsum mjal bas 'dud :
bde stong zung 'jug mchod sprin 'bul :
gzhi med rtsa bral ngang du bshags :
lhan cig skyes la rjes yi rang :
bde chen chos 'khor bskor bzhin du :
gdod nas ma skyes rdzogs par bzhugs :
shes rab pha rol phyin bsngos pas :
dbyings kyi yum chen myur 'grub shog :
lan gsum /
rig pa 'dzin pa'i sde snod kyis bsdus pa spyi dang /
khyad par rigs lnga mkha' 'gro'i dam tshig dang sdom pa las khyed rnams nam yang 'da' bar mi rung bas /
de'i dpang por rdo rje'i mna' chu byin pa 'di nyid dam tshig bsrung na ye shes sems dpa' dang /
ma bsrung na rdo rje srin por 'gyur bas khe nyen gyi skyon yon shes pas 'jug ldog gi gnad ma nor bar tshul bzhin du 'jug par mdzod cig
/rdo rje mgo bor bzhag nas nang mchod kyi bdud rtsi lce thog tu bzhag la /
ho :
spyi dang khyad par dam tshig las :
nam yang 'da' bar ma byed cig :
rdo rje bdud rtsi srog gi chu :
rtag tu dpang por dran par gyis :
badzra sa ma ya a mrita hU~M:
zhes brjod /
ye shes dbab pa ni /
dbang gi dngos gzhi ye shes kyi byin dbab pa'i slad du dmigs pa 'di bzhin ma yengs par rtse gcig tu gsal 'debs par zhu /
slob mas sgo gsum gnad bcings la :
lhan cig skyes ma'i sku ru gsal :
dkar dmar mdangs ldan khro 'dzum nyams :
g.yas pas cang te'u gri gug phyar :
g.yon pas b+han+d+ha tshe bum brgyan :
gru mor thabs kyi kha T+wAM bsten :
rna ltag rdo rje'i phag zhal ngur :
dar dang rin chen rus pas brgyan :
pad+ma'i phreng ba'i do shal 'phyang :
brkyang bskum gar gyis pad nyir rol :
slob dpon dgongs pa'i rtsal bskyed de :
thugs srog 'od kyi lcags kyu yis :
mkha' spyod gnas nas spyan drangs bstim :
zhes dmigs pa phog la spos rol dbyangs dang bcas pas /
hU~M:
o rgyan yul gyi sogs tshig bdun sham bur /
ye shes d+hA ki'i rnam par byon :
bde chen dga' bzhi'i dbang mchog skur :
gzung 'dzin dbu mar thim pa dang :
lhan skyes ye shes mngon gyur mdzod :
hrIM pheM:
bzhengs shig sogs las byang gi spyan 'dren sngags bcas brjod cing byin dbab /
pheb pa'i rtags byung na nyams thad kar skyong du gzhug
/tiSh+Tha badzras spyi bor rdo rje rgya gram du bzhag pas brtan par bya /
des 'jug pa'i rim pa rnams song zhing /
de ltar slob ma'i sgo gsum la rdo rje gsum gyi byin dbab pa ni dbang gi rtsa ba yin la /
de'i byin rlabs kyi rgyun brtan zhing rgyas pa'i ched du bum pa la sogs pa'i dbang rnams so so'i rjes 'brel dang bcas pa 'byung bas /
dang po bum pa'i dbang gi don du dmigs pa 'di ltar du mdzod /
slob dpon thugs ka'i 'od zer gyis :
dbang lha nam mkhar spyan drangs te :
bum pa'i bdud rtsis dbang bskur bas :
bdud rtsi'i rgyun gyis lus kun gang //
las nyon ma rig sgrib pa dag
/byin rlabs ye shes dbang thob bsam /
oM:
snang stong yum gyi bum pa ru :
thabs mchog bde chen bcud du 'khyil :
zung 'jug ye shes chu rgyun gyis :
sgrib dag dbang bzhi yongs rdzogs shog :
oM dz+nyA na sarba d+hA ki nI ka la sha a b+hi Shiny+tsa mi :
bum pa mgor bzhag bum chu sbyin /
de ltar bum pa'i dbang bskur pas //
dngos mtshan 'dzin rtog rags pa bcom //
rgyud dag snang stong lha skur smin :
dbang lha slob ma la thim bsam :
rjes 'brel sku yi dbang bskur phyir //
dkyil 'khor bdag po rnal 'byor ma'i //
ye shes sku las gnyis pa 'phros :
dgyes pa'i gzi byin 'bar ba bcas //
lus thim lha dang dbyer med bsam :
oM:
gsal stong sku yi dkyil 'khor nas :
gzi brjid chen po'i byin dbab pas :
khyod lus ye shes phyag rgyar gyur :
sku yi dbyig tu smin par shog :
dz+nyA na sarba d+hA ki nI kA ya badzra oM:
zhes brjod cing sku brnyan spyi bor bzhag
/de ltar ye shes sku yi dbang //
thob pas tha mal snang zhen sbyangs //
snod bcud dag pa'i 'khor lor rtogs //
bskyed pa'i rnal 'byor bsgom par dbang //
sprul sku 'grub pa'i skal ldan gyur /
zhes dag pa brjod /
gnyis pa gsang dbang ni /
bde chen gsang ba'i dbang gi slad //
slob dpon dkyil 'khor dbang phyug ma :
rang 'od dpa' bor mnyam sbyor ba'i :
byang sems bdud rtsi spros pa'i rgyun :
thod pa'i rdzas dang ro gcig pa //
bu yi lce la bzhag par bsam //
thod pa'i bdud rtsi lce la bzhag :
A:
thabs kyi byang sems bde ba rgyas :
shes rab rak+ta chags pa che :
zung 'jug lhan skyes bdud rtsi'i bcud :
dam tshig chen po dang du longs :
oM bo d+hi tsit+ta a hoHma hA su kha a b+hi Shiny+tsa mi :
byang sems dkar dmar bdud rtsi yis //
lus gang bde stong ye shes 'phel //
rjes 'brel zlas pa'i lung sbyin slang //
dpon slob gnyis ka rnal 'byor mar //
gsal ba'i thugs dbus 'od lnga'i klong //
thabs shes nyi zla kha sbyor lter //
hrIHyig dkar 'tsher 'bar bas mtshan //
slob dpon thugs srog gsang sngags kyi //
phreng bas bskor las gnyis pa 'phros //
sku yi dbyibs brgyud zhal nas byung /
khyed rang slob ma'i zhal du zhugs //
srog yig mtha' mar 'khor ba yi //
'od zer zhing khams rab 'byams khyab //
rgyal ba kun mchod byin rlabs dang //
'khor 'das tshe bcud rang la bsdus //
mkha' khyab 'od zer slar spros pas //
snang ba lha yi 'khor lor sbyangs //
grags stong rdo rje'i sngags su rdzogs //
dran rtog 'od gsal dbyings kyi ngang //
bde chen ye shes mchog tu 'bar //
bdag gzhan don gnyis bsgrub par bsams //
gsang sngags rnams kyi rjes zlos mdzod //
ces pas dmigs pa phog nas /
chos sku'i bsnyen sngags /
oM AHhU~M:
lan gsum /
longs sku'i nye bsnyen sngags /
oM hrIHd+hA ki tsan+d+ha lI ha ri ni sa a mA ra Ni dzI ban+ti ye swA hA:
lan gsum /
sprul sku'i sgrub sngags /
oM gu h+ya dz+nyA na bo d+hi tsit+ta ma hA su kha ma ma d+hA ki nI sarba sid+d+hi hU~M hU~M:
lan gsum /
snying po /
oM badzra wA rA hI d+hA ki nI swA hA:
lan gsum /
nye snying /
a ha ri ni sa hU~M dza :
lan gsum /
yongs rdzogs sgrub chen las sbyor chig dril sngags /
oM badzra wA rA hI hrIHma d+hA ki nI ha ri ni sa sarba sid+d+hi pha la hU~M AH
lan gsum rnams so sor rjes zlos byar gzhug
/de ltar lung phog gsang sngags kyi //
byin rlabs rgyud la brtan pa'i phyir //
bsgrang phreng yi ge 'khor lo'i gzugs //
A li kA li'i zer phreng can //
bu yi mgrin par thim par bsgom /
A:
grags stong gsung gi dkyil 'khor nas :
nus pa sngags kyi bcud dbab pas :
khyod ngag gzhom med dbyangs su gyur :
gsung gi dbyig tu smin par shog :
wA ka badzra A:
zhes brjod phreng ba mgrin par bzhag
/byang chub sems dang gsang sngags kyi //
dbang mchog ngag la bskur pa yis //
g.yo rtsol rlung gi 'gro 'ong 'ching //
gzhom bral mi shigs nA da'i srog
/rang byung rdo rje'i sngags su 'grub //
longs sku 'grub pa'i skal ldan gyur //
zhes dag pa brjod //
gsum pa sher dbang ni /
shes rab ye shes dbang bskur phyir //
slob ma pad+ma dpa' bor gyur :
sin+d+hu'i dal las phyag rgya mo :
lhan skyes d+hA ki'i ngo bo spros :
lha sngags chos kyi rnal 'byor gyis //
snyoms zhugs dga' bzhi skyes par bsams :
me long dkyil 'khor lag tu gtad :
smin mtshams snying gar thig le bkod :
hU~M:
chos 'byung las rgya'i chu skyes dbus :
yig 'bru chos dang snyoms 'jug gi :
dmar 'od dam tshig gtum mo 'bar :
gsal stong phyag chen mtshon par byos :
oM karma mu dra sarba dz+nyA na ma hA su kha a b+hi Shiny+tsa mi :
de ltar byin pa'i lha mo dang //
rol pa'i sgyu rtsal mthar son pa'i //
bde ba'i rlung gis gtum mo sbar //
thig le zhu btul 'bar 'dzag gis //
dga' ba bcu drug mngon du byas //
rten 'brel thugs kyi byin rlabs phyir //
dkyil 'khor gtso mo'i thugs ka nas //
phyag mtshan rdo rje rtse lnga pa //
spros pa slob ma'i snying gar thim //
rdo rje snying gar bzhag ste /
hU~M:
rig stong thugs kyi dkyil 'khor nas :
ye shes dgongs pa'i rtsal 'phos pas :
khyod yid 'od gsal chos skur gyur :
thugs kyi dbyig tu smin par shog :
tsit+ta badzra hU~M:
de ltar bde chen thugs kyi dbang //
bskur pas thig le 'pho med brtan //
lhan cig skyes pa'i rang zhal mjal //
gnyis 'dzin rtog tshogs dbyings su grol //
chos sku 'grub pa'i skal ldan gyur //
zhes dag pa brjod /
dbang bzhi pa ni /
de ltar dpe las skyes pa yi //
gnas lugs rang ngo sprod pa'i phyir //
rig pa rtsal gyi dbang skur ni //
rdo rje sems dpa'i me long gis //
brda' yis lhan gcig skyes pa'i don //
zung 'jug kha sbyor yangs pa'i rtsal //
blo 'das dbyings rig ro mnyam pa //
lhun grub chen por mnyam par zhog
/rdo rje sems dpa'i me long bstan :
hrI:
ngo bo stong pa lhan skyes yum :
rang bzhin gsal ba thabs mchog yab :
zung 'jug mdangs rtsal 'khor 'das su :
snang yang rang bzhin med par ltos :
oM d+harma d+hA tu dz+nyA na badzra a a a :
zhes brjod cing dgongs nyams bskyangs nas mnyam par 'jog tu gzhug
/de ltar don gyi dbang bskur pas //
'khor 'das gnyis su 'dzin pa'i blo //
shes bya'i sgrib sbyangs gnyis med dbyings //
ka dag chos sku mngon du gyur //
sku gsum lhun grub rdzogs pa'i sku
/ye shes rdo rje mngon byed pa'i //
sa bon rgyud la bzhag pa 'o //
zhes dag pa brjod /
rjes 'brel bde stong ye shes kyi //
rang zhal mngon du byed pa'i thabs //
myur lam gtum mo'i rnal 'byor gyi //
dbang bskur byin rlabs sbyin pa ni //
gtso mo'i lte ba'i raM dmar las :
ye shes me lce tshon gang spros :
lte bar thim pas byin brlabs bsam :
mar me bskor zhing lte bar bzhag
/hrI:
bde stong ye shes dkyil 'khor nas :
lhan skyes dga' ba'i rlabs g.yos pas :
sgo gsum mi 'gyur bde ba che :
rdo rje'i dbyig tu smin par shog :
dz+nyA na badzra hrI:
de ltar ye shes tsaN+Da lis //
gzhi yi gtum mo gsos btab pas //
bde drod 'bar bas gnyug ma'i dbyings //
lhan skyes stong nyid mkha'i rdo rje //
'gyur med dgongs pa mngon byas pa'i //
rig rtsal phyogs med sbar ba'i slad //
zhing dang nye ba'i zhing rnams su //
thams cad bde chen nyid rtogs pas //
blang dor re dogs bral ba'i ngang //
phyogs las rnam rgyal spyod pa yis //
mkha' 'gro rnams dang skal mnyam pa'i //
dngos grub dam par dbang byed phyir //
brtul zhugs spyod pa'i chas gos rnams //
bu yi phyag tu byin par mos //
rgyan dang phyag mtshan rnams byin la /
ho :
gzung 'dzin rtsad gcod gri gug 'bar :
bde skyong b+han+d+ha dam tshig snod :
thabs shes cang te'u dril bu dang :
zung 'jug rdo rje'i kha T+wAM ga :
phar phyin rus pa'i phyag rgya bcas :
zungs la brtul zhugs ci bder spyod :
sa ma ya tsar+Ya a b+hi Shiny+tsa mi :
de ltar zab mo'i dbang bskur pa'i //
byin rlabs mi 'gyur rab gnas phyir //
yongs rdzogs byin rlabs sbyin pa ni //
gtor ma mkha' 'gro'i dkyil 'khor gsal :
rdo rje bzhi yi ye shes kyis :
smin cing grol bar byin brlabs bsam :
gtor chen btegs la /
hrI:
gtor snod bde chen 'khyil ba'i gzhal yas khang :
gtor ma sku gsum yum mchog gtso dang 'khor :
ye shes gzi byin 'od zer lams se lam :
bde stong rol pa'i byin rlabs thibs se thib :
dngos grub bdud rtsi'i char rgyun sha ra ra :
ma g.yel thugs rje chen po'i rtsal skyed la :
skal ldan lus ngag yid gsum smin par mdzod :
sgo gsum sgrib pa'i rtsa ba drungs nas phyungs :
mi phyed rdo rje bzhi yi dbang mchog skur :
tshe dang ye shes mchog gi dngos grub stsol :
thabs shes dga' ba bcu drug gsang lam bgrod :
'gyur med lhan skyes ye shes mngon gyur mdzod :
oM badzra wA rA hI d+hA ki nI ba liM ta e waM mu dra kA ya wA ka tsit+ta dz+nyA na badzra a b+hi Shiny+tsa oM AHhU~M hrI:
zhes brjod bzhin gnas bzhir dbang bskur /
mthar gtor ma'i lha tshogs 'od du zhu nas khyed rang rnams la thim pas ye shes mkha' 'gro'i rdo rje gsum dang dbyer med du gyur /
gtor zan bdud rtsi'i dbyig du 'khyil ba zhal bsro'i dga' ston du byin pas /
bde stong gi ye shes rgyud la skyes shing dngos grub mchog gi dpal la rtag tu spyod pa'i rten 'brel bsgrigs pa yin no //
zhes brjod cing gtor zan bdud rtsi dang bcas rol du gzhug
/'di su thod la mi sbyin /mchan /
!
srung ma'i bka' gtad ni /
bka' srung gtor ma mdun lcog steng bkod par sman raka gis bran te /
gal te brgyud 'dzin dam ldan la :
gsang ba'i srung ma mched gsum gyi :
bka' gtad byed na gtor ma gsum :
lhar gsal slob ma'i lag tu gtad :
ces gsungs pa bzhin bka'i srung ma bde chen rgyal mo zhi chags khros pa'i rnam par bzhengs pa'i bka' gtad bsgrub pa ni /
sngar bskyed zin pa'i gtor ma 'di nyid slar yang gsal 'debs pa'i slad /
bdag gis brjod pa'i tshig ris dang mthun par bskyed cing spyan 'dren mchod pa rnams kyi ting nge 'dzin gsal 'debs par zhu /
zhes brda' sprad de /
mdun gyi dbus su sogs bde chen rgyal mo'i gsol mchod nyid kyi mchod pa'i mtha'i /
ma hA sarba pU dza ho :
bar gtang /
de nas gtor mar dpal 'bar sgron zhing lag tu thogs nas /
khyed rang rnams mkha' 'gro'i dbang mo dbyings phyug man d+hA ra ba'i skur gsal ba la /
gtor ma bde chen rgyal mo mched gsum du gsal ba phyag tu gtad cing bka' bsgos pas dgyes pa dang bcas phrin las sgrub par zhal gyis bzhes par mos mdzod /
hrI:
lhan skyes ye shes mkha' 'gro ma :
thabs kyi cha lugs sna tshogs kyis :
mkha' 'gro gsang ba'i brda' chos ston :
las dang skal par ldan pa la :
dkar 'dzin bde chen mkha' klong nas :
mchog dang thun mong dngos grub ster :
sgrub pa'i rig 'dzin grogs mdzad cing :
dam nyams srog gi dwangs ma ni :
thabs kyi sgo nas len par byed :
zhi chags 'bar ba'i nyams ldan ma :
sprul pa mngags gzhug bcas pa rnams :
sku gsum bla ma'i spyan snga ru :
zhal bzhes g.yar dam ma bsnyel bar :
dam tshig ldan pa'i bu 'di la :
mi 'bral ma bu lta bur 'grogs :
phrin las rnam bzhi thogs med sgrubs :
bde chen mchog gi ye shes spel :
dngos grub 'grub pa'i sdong grogs mdzod :
hrIHma hA su kha dz+nyA na d+hA ki nI hU~M phaT:
baM ma hA su kha wa shaM de wi hU~M phaT:
b+h+yo ma hA su kha kro d+hI kA li hU~M phaT:
sarba pA paM dz+wa ra ro ga mr-it+yu a pa kA ra shAn+tiM ku ru swA hA:
AHyuHpuN+ye shrI mang+ga la swasti puSh+TiM ku ru b+h+rU~M:
e waM su kha d+ha ra b+h+rU~M hriM A hriM dzaHdza :
sha trUM big+ha nAn bi nA ya ka mA ra ya hU~M rbad phaT:
ces sngags rnams spel nas brjod cing gtor ma lag tu gtad /
mthar /
de ltar bdag gis bka' bsgos pas :
dgyes bzhin zhal gyis bzhes par bsam :
zhes brjod /
shis pa'i tshig phreng ji ltar 'os pas dge legs su rgya cher spel ba'ang bya /
de rnams kyi sgo nas mkha' 'gro 'dus pa'i dkyil 'khor du dbang bzhi'i rim pa rnams legs par grub pa lags /
de dag gi skabs su khas blangs pa'i gsang ba spyi'i dam tshig bza' bca'/
spyad srung gi gnas mtha' dag yal bar mi 'dor zhing /
mar ngo'i tshes bcu la brtson pa sogs bya dgos pa rnams tshul bzhin srung sdom bgyi'o snyam pa'i 'dun pa dang bcas 'di'i rjes zlos mdzod /
gtso bos ji ltar sogs gtang rag
/maN+Dal phyin spyi ltar bgyis pas grub bo //
gsum pa rjes rim ni /
tshogs la rol zhing lhag ma gtang /
chad brtan /
rta bro'i mthar mchod bstod mdor bsdus dang /
nongs bshags mthar las byang bzlas pa'i rjes kyi /
hU~M hrI:
bde chen dgyes rol sogs sngags dang bcas pa brjod cing dngos grub blangs /
ye shes pa brtan bzhugs sogs skabs dang sbyar /
bsdu ldang phyin bkra shis bar las byang bzhin mthar dbyung bar bya'o //
zab lam mchog gsang mkha' 'gro'i dkyil 'khor 'dir //
skal ldan dngos grub ya mtshan che thob nas //
shes rab btsun mo'i dbyings su byang chub cing //
mtha' yas 'gro ba sgrol ba'i mthu thob shog
/ces pa'ang nyer mkho'i zhabs tog tu dmigs te ye shes mkha' 'gro dgyes pa'i 'bangs mkha' khyab rdo rjer 'bod pa'i sngags btsun pas chu byi gro zhun zla ba'i dmar phyogs kyi rdzogs pa gnyis pa mkha' 'gro 'du ba'i dus chen nyin shar mar bris pa sid+d+hi rastu //

//
