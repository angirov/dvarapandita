@#//
rtsa gsum zab mo kun 'dus las /
smin byed gtor ma'i dbang bskur gyi phyag len pad+ma'i do shal zhes bya ba bzhugs so //
na mo gu ru tri mU lA ya /
mchog gsum gcig tu bsdus pa'i mgon //
rtsa ba gsum gyi spyi dpal che //
rje btsun pad+ma thod phreng rtsal //
'bral med snying gi ze'u 'brur bzhugs //
bla ma rtsa gsum kun 'dus kyi gtor dbang byin rlabs sgo 'byed bsgrub par 'dod pas /
sbyor ba stegs gtsang ma'i steng du khri'u'i khar thod pa dum bu gsum pa'i nang gtor ma rin chen 'bar ba bkod /
de'ang zan gtsang ma la 'bras bu gsum dang ga bur pi ling rnams bsres pas ri rab bang rim bzhi brtsegs pa'i steng rin chen phye ma bsres pas rin chen zur brgyad /
de steng sbrang rtsi sha chang bsres pas pad+ma 'dab brgyad /
de steng cong zhi ser chen rgya skyeg rtswa rnams bsres pas pad+ma 'dab bzhi /
de steng brag zhun bsres pas nyi ma /
cong zhi bsres pas zla ba'i gdan /
de steng rtsa brgyad stong sbyar bsres pas gtor ma rin chen 'bar ba bcas bzo dbyibs spyi mthun la dkar thig dmar gur sku tsaka dar gdugs kyis spras pa'i g.yas g.yon du sman raka
/mdun du phyi mchod /
rgyab tu bka' srung gtor 'bul dkar dmar dang gser skyems rnams bsham /
gzhan yang phrin las la dgos pa'i gtor tshogs rigs sogs ma tshang ba med par gsag go
/de nas brgyud 'debs dang skyabs sems nas brtsam /
las byang chog khrigs pad+ma'i dgongs rgyan ltar bdag mdun gcig rdzogs su bsgrub /
bsnyen sgrub las gsum las sgrub pa'i skabs su dzapa? khang dbye zhing de'i bzlas pa bung bskyed /
las sbyor de'i bcu cha bzlas pa'i mthar /
mdun dkyil gtor ma la dmigs te /
oM ma hA shUn+ya tA At+ma ko\u0f85 haM:
gtor ma'i dngos 'dzin gdod nas rnam par dag :
ye shes 'od zer thugs rjes byin gyis rlobs :
oM AHhU~M las gang 'dod der snang bsgyur :
phyi snod kA li rin chen gzhal yas khang :
nang bcud gtor ma rtsa gsum dkyil 'khor rdzogs :
gsang ba gang 'dul der snang mchod pa'i sprin :
rab 'byams rtsa gsum dgyes skong dam par gyur :
ma hA ba liM ta dz+wa la raM e s+pha ra Na phaT:
ces gsal btab /
las byang gi spyan 'dren brjod la ye shes pa bstim /
de nyid la dmigs te bsnyen sgrub las gsum gyi sngags sbrel ba'i sham du /
ma hA ba liM ta sarba oM AHhU~M:
zhes ci 'grub bzla /
las byang ltar mchod bstod bya zhing yig brgya brjod /
rtsa gsum lha rnams gtor mar thim :
phyi ni mdzes pa mchod pa'i gtor :
nang bcud brjid pa dngos grub gte+er :
gsang ba byin rlabs kun gzhir gyur :
ces mos /
srung ma'i gtor 'bul dang tshogs mchod tshang ma bskul ba nas rta bro'i bar btang /
dngos grub blang ba'i tshig brjod la ting nge 'dzin gyi bdag dbang blang /
las bum rta mgrin bskyed bzlas kyis byin brlab bo //
dngos gzhi dbang gi thog mar slob ma rnams khrus nas dbyung /
bgegs gtor btang /
srung 'khor bsgom /
mtshams sbyor gyi khyad par /
de'ang sangs rgyas snang ba mtha' yas kyi sgyu 'phrul /
'phags mchog 'jig rten dbang phyug dang ngo bo gcig la rnam pa tha dad du snang ba /
rgyud dang dkyil 'khor thams cad kyi bdag po rdo rje'i slob dpon chen po pad+mA ka ra de nyid kyis gdul bya'i zhing khams thun mong ma yin pa kha ba can gyi yul ljongs su sku dngos su byon /
gdul bya las can rnams kyi snang ngor bgrang bya brgya dang bcu gcig gi bar du bzhugs nas gsang chen nges pa'i chos 'khor bsam gyis mi khyab pa bskor /
bod khams mtha' dbus ma lus pa zhabs kyis bcag nas byin gyis brlabs /
chos nor dam rdzas kyi gter kha brjod kyis mi long ba sbas /
'don pa'i las can skyes bu du ma lung bstan te ma 'ongs rnam 'dren lnga pa'i bstan pa ma shar gyi bar du 'gro don rgya che la rgyun mi chad par mdzad pa'i nang tshan /
la gsum rgyal ba byang chub kyi dbang skal 'ga' zhig kong po rtsa nang bde chen gsang ba phug tu rgyas btab pa /
phyis 'dul ba'i dus su son pa na de nyid kyi skye mtha' grub pa'i dbang phyug kun bzang bde chen rgyal po'am /
rig 'dzin smon lam rdo rjes spyan drangs te chos bdag gi gtso bo rgyal mchog 'jig rten dbang phyug nas smin grol gyi bdud rtsi bzhes pas mtha' rgyas rten 'brel gyi sgo lhun grub tu tshugs pa 'di nyid kyi smin byed snying po gtor dbang byin rlabs sgo 'byed sgrub pa la sogs brjod nas maN+Dal 'bul du gzhug
/bla ma dkyil 'khor gyi gtso bo tha mi dad pa'i spyan sngar gus pa'i yid kyis gsol ba 'debs pa 'di'i rjes zlos /
e ma ho :
dus gsum rgyal ba'i spyi dpal che :
rtsa gsum bla ma rdo rje 'dzin :
bdag la nye bar dgongs su gsol :
bdag cag 'dir tshogs bu rnams la :
rtsa gsum phrin las sgo 'byed zhu :
lan gsum /
slob dpon gyis /
kye hoHnyon cig 'dus pa'i 'khor :
khyod rnams rtsa gsum rnal 'byor la :
'jug par spro ste gsang sngags kyi :
dam tshig srog la bsdo i nus :
the tshom bral zhing khas blangs na :
rtsa gsum byin rlabs 'jug par bya :
zhes dris pa'i lan gdab pa 'di'i rjes zlos /
ho :
dgongs su gsol lo slob dpon rjeH
gsang sngags rtsa gsum kun 'dus kyi :
smin grol bdag la byin rlobs na :
rtsa gsum srog dang bsdos nas bsgrub :
'di phyi kun gyi skyabs gcig pu :
bla ma sems kyi dkyil du bcang :
gsol 'debs snying gi klong nas byed :
byin rlabs thugs kyi be 'ur stsol :
ces zhu /
de nas srung ma la gnang ba zhu ba'i gtor 'bul ni /
rgyab phyogs kyi gtor ma gser skyems /
raM yaM khaM gis bsang sbyang /
oM AHhU~M ha ho hrIH
lan gsum gyis byin brlab /
oM sarba d+harma pA la ni d+hi pa ti ma hA kA la siM ha mu kha badzra 'bar ba rtsal sa pa ri wA ra i daM ba liM ta kha kha khA hi khA hi /
lan gsum /
gsur dud btang la /
hU~M:
nga nyid rig 'dzin rgyal ba'i gdung :
bka' la btags pa'i bstan srung che :
ye shes 'jig rten dregs pa'i tshogs :
thugs rjes bdag la dgongs 'tshal lo :
dngos bshams mchod gtor gser skyems 'bul :
rtsa gsum phrin las sgo 'byed pas :
khyod rnams ko long phrag ma dog :
zab chos 'di yi mel tshe mkhan :
brgyud 'dzin bu yi phrin las sgrubs :
bstan pa phyogs bcur rgyas par mdzod :
gal te dam med log lta can :
gsang sngags khyad gsod slob dpon gshe :
mched 'gras chos la bsre bslad byed :
don brgyud g.yel zhing dpe rgyud 'chal :
rtsa gsum dam med bdud blo can :
nye ring phyi nang ma nges pa :
gza' klu rgyal po'i zas skal yin :
zhing skyong mgon pos chad pa chod :
rdo rje 'bar bas srog dbugs longs :
dam tshig gnyan gyi bya ra mdzod :
legs nyes gnyis kyi shan phyes la :
bden rdzun gnyis kyi phrin las mdzod :
dam ldan pad+ma'i brgyud 'dzin la :
deng nas khyod kyis rogs dan dang :
mthun rkyen ci bsam lhun grub kyis :
bran dang pho nya rtsal ma zhan :
bcol ba'i phrin las bsgrub par mdzod :
ces rol mo dang bcas gtor ma gser skyems phyi rol du 'bul /
thog mar rgyud dag par bya ba'i slad du bla ma rtsa gsum rgyal ba'i dkyil 'khor gyi spyan sngar sgo gsum gus pas skyabs su 'gro ba'i 'dun pas 'di'i rjes zlos /
na mo :
rtsa ba mchog gsum sogs las byang ltar lan gsum /
mar gyur sems can mtha' dag 'khor ba sdug bsngal gyi rgya mtsho las bsgral te byang chub chen po'i go 'phang la 'god pa'i phyir du smin grol zab mo nod par sems bskyed la 'di'i rjes zlos /
kye ma :
'khor bar 'khyams pa'i sogs gsum /
byin rlabs kyi gzhi 'god cing ye shes pa dbab pa la yid gzhan du ma yengs par dmigs pa 'di ltar mdzad 'tshal /
a mr-itas bsang /
swa b+hA bas sbyang /
khyed rang rnams a 'thas kyi lus mi dmigs pa stong pa nyid du gyur :
stong pa'i ngang las gnas khang dbang drag rol pa'i gzhal yas khang gi bkod pa rdzogs pa'i dbus su :
khyed rang rnams skad cig gis rta mchog pad+ma he ru ka rdo rje drag po sku mdog dmar smug :
dbu dgu srid pa'i dbyings su snyegs pa :
g.yas zhal gsum dkar la bzhad pa :
g.yon zhal gsum mthing la khro ba :
rtsa zhal gsum dmar la rngam pa :
zhal gdangs ljags 'dril mche ba gtsigs shing ag tshom dang smin ma las me stag 'phro ba :
spyan gsum gsum gdangs mig bgrad cing nyi zla'i zer sgrib pa :
phyag drug g.yas gsum gri gug dang ral gri me :
g.yon gsum thod khrag dang lcags kyu zhags pa 'dzin pa :
dbu skra ral pas nam mkha'i dbyings gang zhing thod skam dang rtse bran gyis brgyan pa :
dpal chas dur khrod kyi cha lugs yongs su rdzogs shing :
zhabs bzhis bdud bzhi mnan zhing rngam pa'i gar stabs can me ri'i tshwa tshwa 'phro ba :
yum rdo rje phag mo dang mnyam par sbyor ba :
dbu'i gtsug nas rta mgo ljang zhur rta skad 'tsher ba :
khams gsum dbang du sdud cing srid gsum zil gyis gnon pa :
rta dbu'i spyi bor 'od kyi dal la 'o ma'i mtsho dbus pad+ma'i sdong po ge sar ze'u 'bru nyi zla dang bcas pa'i steng du :
rgyal ba thams cad 'dus pa'i bdag nyid rje btsun chen po pad+ma 'byung gnas la 'khor sangs rgyas dang byang sems dpa' bo mkha' 'gro zhing rdul gyi grangs mnyam gyis bskor te bzhugs pa :
de'i spyi bor 'khor lo dkar po oM gyis mtshan pa :
mgrin par pad+ma dmar por AHsa mtshan pa :
thugs kar rdo rje sngon po hU~M gis mtshan pa de gsum las 'od zer dkar dmar mthing gsum 'phros te :
slob dpon gyi thugs dam bskul :
slob dpon gyi gnas gsum las 'od zer de las kyang ches cher 'tsher pa lnga ldan drag tu 'phros :
'og min chos kyi dbyings :
rnga yab pad+ma 'od :
o rgyan mkha' 'gro'i gling sogs zhing khams rab 'byams dpag tu med pa nas :
bde bar gshegs pa thams cad rtsa gsum lha tshogs kyi rol par spyan drangs te khyed rang rnams lhar gsal ba dang gnyis 'dres te mtsho la kha ba bab pa ltar gyur to snyams pa'i mos pa mdzod /
'bebs pa'i rdzas bdug
/dbyangs rol mo'i skul dang ldan pas las byang ltar spyan 'dren dang sngags drag tu brjod do //
de nas gtor ma thogs la /
gtor snod pad+ma 'od phung 'khyil pa'i gzhal med khang du gtor ma nyid bla ma rtsa gsum kun 'dus kyi dkyil 'khor yongs su rdzogs par gsal ba'i gnas bzhi nas oM AHhU~M hrIHdkar dmar mthing ser 'od kyi thig le zer thag dang bcas pa 'phros /
khyed rang rnams kyi gnas bzhir thim pas sku gsung thugs ye shes chen po'i dbang bzhi'i byin rlabs rtsal rdzogs su thob pa'i mos 'dun mdzod cig
/e ma ho :
chos sku skye med spros dang bral ba'i ngang :
ma 'gag sna tshogs der ston longs spyod rdzogs :
tshad med thugs rje'i mnga' bdag o rgyan rje :
sku gsum pad+ma rgyal pos byin gyis rlobs :
kun bzang rgyal ba dgongs brgyud bla ma dang :
dga' rab shrI siM rig 'dzin brda yi brgyud :
pad 'byung gang zag snyan brgyud bla ma yis :
skal ldan bu la dbang skur byin gyis rlobs :
theg dgu'i gsang mdzod klong chen brda yi brgyud :
rtsa gsum dbang bskur bka' gtad smon lam bstsal :
las 'phro gter brgyud bla ma thams cad kyis :
skal ldan bu la dbang skur byin gyis rlobs :
dag pa rdo rje'i zhing mchog 'od gsal rtser :
theg dgu'i don rdzogs a ti rdzogs pa che :
bla med don gyi rig 'dzin thams cad kyis :
skal ldan bu la dbang skur byin gyis rlobs :
oM AHhU~M:
rje btsun bla ma pad 'byung rdo rje 'chang :
rig 'dzin yi dam mkha' 'gro'i gtso bo mchog :
khyod skur snang srid rab 'byams zhing kun rdzogs :
'khor 'das kun gyi spyi dpal mgon gcig pu :
khyod la snying nas bdag cag gsol ba 'debs :
sku gcig sku lnga mtshan brgyad sgyu 'phrul kyang :
rang rang mos ngor thugs rje der snang las :
don la kun 'dus mgon po khyod nyid rang :
mchog gsum rtsa gsum sku gsum dbang bskur stsol :
deng sang bskal ngan lnga brgya'i mthar nye bas :
sems can las ngan dug lnga btsan po'i mthus :
sdug bsngal rnam smin duHkhar spyod skabs 'dir :
rje btsun pad 'byung khyod min re sa bral :
thugs rjes gzigs shig ma hA gu ru rje :
bar chad sol cig rdo rje drag po rtsal :
dngos grub stsol cig ma sring mkha' 'gro'i tshogs :
las dang rnam smin ngan pa kun bsal nas :
rtsa gsum kun 'dus ngo bor bdag gyur cig :
mchog dang thun mong dngos grub bstsal du gsol :
bsnyen sgrub las gsum sngags mthar :
ba liM ta kA wA tsi a b+hi Shiny+tsa hU~M:
zhes brjod gtor ma gnas gsum bzhag :
dbang don ngo sprod gdab pa ni :
'o skal ldan bu rnams ma yengs par gsan la dbang don sems la zungs shig :
gtor ma rin chen 'bar ba spyi bor bzhag pa bum pa'i dbang yin te :
lus sgrib dag :
sku'i byin rlabs zhugs :
deng nas ting nge 'dzin gzhal yas dang lha sku sgom pa la dbang :
rtsa ba gsum gyi spyi gtsug nas zhi khro thams cad kyi sku'i ngo bo byang sems oM dkar de nyid khyod rang gi spyi bor thim pas snang ba sku ru rgyas thebs :
'bras bu sprul pa'i sku thob pa yin no :
de bzhin mgrin par bskur ba gsang dbang yin te :
ngag sgrib dag :
gsung gi byin rlabs zhugs :
deng nas snying po gyer tshig chos bshad dang :
rtsa rlung thig le bsgom pa la dbang :
rtsa ba gsum gyi mgrin pa nas bde stong gnyis med kyi bdud rtsi AHdmar po de nyid khyed rang gi mgrin par thim pas grags stong gsung du rgyas thebs :
thos tshad chos nyid kyi sgrar 'char :
'bras bu longs spyod rdzogs pa'i sku thob pa'o :
de bzhin snying khar bskur ba shes rab ye shes kyi dbang yin te :
yid kyi sgrib pa dag :
thugs kyi byin rlabs zhugs :
deng nas bskyed rdzogs zung 'jug bsgom pa la dbang :
rtsa ba gsum gyi thugs ka nas zag med ye shes ngo bo hU~M mthing ga de nyid khyed rang gi snying gar thim pas :
yid dran skyes chos nyid du grol :
skye med thugs su rgyas thebs :
'bras bu chos kyi sku thob pa'o :
de bzhin lte bar bskur ba yang dag pa'i dbang ste :
bdag gzhan thams cad kyi sdig sgrib byang rtsa ba gsum gyi byin rlabs zhugs :
brjod bya las 'das pa'i dbang thob :
gang 'dul der ston gyi phrin las la dbang sgyur ba rdo rje 'dzin pa nyid du 'gyur ro :
de nas khyed rang rnams lus gnad rnam snang gi chos bdun dang ldan par gyis la tshig dbang ngo sprad pa 'di la gsan par zhu /
kye ho :
skal ldan rigs kyi bu rnams dgongs dang :
de ltar dbang zhu ba'i yul :
zhu byed kyi mkhan po :
skur thabs kyi gdams pa thams cad byang chub sems kyi cho 'phrul kho na ste :
a 'thas kyi mtshan ma can so sor grub pa gang 'dug :
'dug na 'tshol dang :
ma rnyed na byed po sems kho na'i rtsal te :
snang ba'am stong par ngos bzung gang rnyed :
snang na gang nas byung :
gang du gnas :
ga ru song :
dbyibs kha dog che chung dngos po ci 'dug :
'dug na ston dang :
ma rnyed na stong pa'i ngos bzung ci i gda':
stong bya stong byed kyi shes pa ngos bzung ste :
snang ba stong :
stong pa snang :
snang stong gnyis med smra brjod bral :
gtor na gtor byed kyi rtsis gdab med pa :
chos nyid kyi ma dang mjal bas gtor ma zhes pa'i sgra don bden 'dzin zhen pa med pa'i don la tshig dbang rin po che zhes bya'o :
chos thams cad kyi rtsa ba ngos zin :
'khor 'das kyi stong srog chod :
des ni dbang chen rab 'byams thams cad thob pa yin no :
zhes ngo sprod gdab /
de dag rnams kyis gtor dbang dngos gzhi grub nas rjes kyi rim pa ni /
gzhung las /
dngos grub rin chen gtor ma ni :
thabs shes gnyis med sid+d+hir spyod :
ces gsungs pas /
gtor ma'i lha tshogs rnams rang gsal rang rig gi klong du thim /
gtor ma nyid dngos grub bdud rtsi'i rgya mtshor 'khyil pa khyed rang rnams kyi rang lus yi dam /
spyi bor bla ma /
rtsa khams mkha' 'gror gsal ba la mchod pa'i tshul du rol pas thabs shes gnyis med zung 'jug bde ba chen po'i dngos grub stan thog 'di ru thob par mos shig
/rtsa sngags mthar /
ba liM ta a la la ho :
zhes brjod la gtor zan lag g.yas dang bdud rtsi g.yon du sbyin /
deng nas brtsam ste rang lus rgyal ba'i dkyil 'khor du mos la rjes shes chos nyid kyi ngang nyams rtag tu skyongs shig
/me tog 'thor la las gzhung ltar bkra shis brjod /
ho :
deng nas brtsam ste bu khyod nyid :
rtsa gsum lha dang gnyis su med :
mchog thun dngos grub ma bsgrub 'grub :
ma mo mkha' 'gro bran du khol :
'jig rten dregs pa zil gyis non :
rtsa gsum kun 'dus chos la dbang :
'gro don nyid la brtson par bya :
zhes gnang ba sbyin /
de dag gis bla ma rtsa gsum kun 'dus kyi smin byed gtor ma la brten pa'i byin rlabs legs par grub pa lags pas sogs kyis mtshams sbyar nas dam tshig bsgrag bzung /
gtang rag 'bul ba sogs mthar dbyung /
slob dpon gyis dkyil 'khor la mchod bstod nongs bshags nas smon lam gyi bar yang las byang ltar byas pas 'grub bo //
pad+ma'i byin rlabs zla shel bdud rtsi yis //
skye kun snying gi ku mud kha phyes te //
smin grol zil dngar ci yang sbyin pa yis //
lus can nyer 'tshor bdag la smin gyur cig
/ces pa'ang kun mkhyen bla ma dkyil 'khor rgya mtsho'i khyab bdag mchog gis bka' yis rjes su gnang ba ltar /
pad+ma gar dbang blo gros mtha' yas pa'i sdes tsa 'dra rin chen brag gi sgrub gnas su bsdebs pa dge legs 'phel ///
/
