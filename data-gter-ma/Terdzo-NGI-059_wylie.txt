rdzogs chen ma rgyud mkha' 'gro gsang ba lam khyer gyi+i bstod bskul khol du phyung ba bzhugs so //
hU~M:
ma bcos chos dbyings skye ba med pa las :
rang byung longs sku thugs rje khros ma'i sku :
sku mdog mthing nag khro mo'i cha byad can :
gcer bu rtog bral dbu skra thur du grol :
khro gnyer spyan gsum mche ba rab tu gtsigs :
spyi gtsug phag zhal srid gsum rtse nas gdengs :
phag mo'i ngur sgras stong gsum zil gyis gnon :
gri gug thod khrag g.yas dang g.yon na bsnams :
dur khrod chas brgyad kha T+wAM gru mor brten :
phyag rgya lnga dang dur khrod chas kyis brgyan :
me dpung klong na zhabs gnyis brkyang bskum gyis :
nyi zla dus mtshan ro yi steng du mnan :
bde stong nyams ldan 'bar ba'i gar dang ldan :
thugs rje khros ma'i sku la phyag 'tshal bstod :
hU~M:
stong nyid rang sgra rnam par dag pa yi :
A li kA li'i ngo bor yongs rdzogs pa'i :
A ral+li zhes bzhad pa'i gad rgyangs sgrog :
pheM gyi sgra sgrog mkha' 'gro dbang du sdud :
hU~M gi nga ros bdud dpung zil gyis gnon :
stong nyid chos sgras 'khor ba dbyings su sgrol :
phaTaHkyi 'brug sgras log lta tshar gcod mdzad :
bde ba rgyas pa'i ha he'i sgra 'byin cing :
gsung dbyangs drug cus 'gro ba thabs kyis 'dul :
thugs rje khros ma'i gsung la phyag 'tshal bstod :
hU~M:
don dam stong nyid bde chen gsal dag sku :
dbyibs dang kha dog mtshan ma brjod las 'das :
nyon mongs rnam dag ye shes chen po nyid :
gdod nas ma skyes spros bral don ston ma :
'khor ba'i skyon bral shes rab pha rol phyin :
bde stong gnyis med zung 'jug rang bzhin can :
mthong thos dran pas 'gro ba thams cad la :
'bar ba gsum gyi dngos grub khyab mdzad cing :
dga' bde ye shes gnyis med 'char bar mdzad :
thugs rje khros ma'i thugs la phyag 'tshal bstod :
hU~M:
don dam chos nyid ngang las ma g.yos kyang :
sna tshogs gnyis med 'ja' lus gzugs sku'i tshul :
rnam dag sku la yon tan rab brgyan cing :
'gag med gsung gi gdul bya'i 'gro ba smin :
grol mdzad spros bral 'khor ba'i rgya mtsho skem :
yon tan phun tshogs sgrub la dngos grub ster :
phrin las thugs rjes 'gro ba thabs kyis 'dul :
thugs rje khros ma bde chen rnal 'byor ma :
'khor lo lnga rdzogs phrin las kun gyi bdag :
mchog dang thun mong dngos grub gter 'chang ma :
ye shes mkha' 'gro bde gshegs kun gyi yum :
rdo rje phag mo'i sku la phyag 'tshal bstod :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
ha las byung ba'i bde chen dkar mo ni :
zhe sdang rnam dag me long ye shes sku :
zhi ba'i las mdzad rdo rje rnal 'byor ma :
dkar mo dung mdog rdo rje rigs kyi gtso :
rdo rje'i rigs mtshon rdo rjes dbu la brgyan :
rdo rje gri gug thod khrag phyag na bsnams :
zhe sdang rtsad gcod nyon mongs zhal du gsol :
bcu drug lo lon kha T+wAM gru mor brten :
gcer bu skra grol rus pa'i rgyan gyis brgyan :
thod skam dbu rgyan thod rlon do shal byas :
zhabs gnyis brkyang bskum ro yi gdan la bzhugs :
badzra DA ki ha yi sgra 'byin cing :
rdo rje mkha' 'gro 'bum gyi 'khor dang bcas :
bde chen dkar mo'i sku la phyag 'tshal bstod :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
ri las byung ba'i ser mo don grub ni :
nga rgyal rnam dag mnyam nyid ye shes sku :
rgyas pa'i las mdzad rin chen rnal 'byor ma :
ser mo gser mdog rin chen rigs kyi gtso :
rin chen rigs mtshon rin chen dbu la brgyan :
rin chen gri gug thod khrag phyag na bsnams :
nga rgyal rtsad gcod nyon mongs zhal du gsol :
bcu drug lon tshul kha T+wAM gru mor brten :
gcer bu skra grol rus pa'i rgyan gyis brgyan :
thod skam dbu rgyan thod rlon do shal can :
zhabs gnyis brkyang bskum ro yi gdan la bzhugs :
rat+na DA ki ri yi sgra 'byin cing :
rin chen mkha' 'gro 'bum gyi 'khor dang bcas :
ser mo don grub sku la phyag 'tshal bstod :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
ni las byung ba'i dmar mo sgra sgrog ni :
'dod chags rnam dag kun rtog ye shes sku :
dbang gi las mdzad pad+ma'i rnal 'byor ma :
dmar mo zangs mdog pad+ma rigs kyi gtso :
pad+ma'i rigs mtshon pad+mas dbu la brgyan :
pad+ma gri gug thod khrag phyag na bsnams :
'dod chags rtsad gcod nyon mongs zhal du gsol :
bcu drug lon tshul kha T+wAM gru mor brten :
gcer bu skra grol rus pa'i rgyan gyis brgyan :
thod skam dbu rgyan thod rlon do shal can :
zhabs gnyis brkyang bskum ro yi gdan la bzhugs :
pad+ma DA ki ni yi sgra 'byin cing :
pad+ma mkha' 'gro 'bum gyi 'khor dang bcas :
dmar mo sgra sgrog sku la phyag 'tshal bstod :
dam rdzas 'dud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
sa las byung ba'i sna tshogs mthar phyin ni :
phrag dog rnam dag nan tan ye shes sku :
drag po'i las mdzad las kyi rnal 'byor ma :
sngon mo g.yu mdog las kyi rigs kyi gtso :
las kyi rigs mtshon rgya gram dbu la brgyan :
rgya gram gri gug thod khrag phyag na bsnams :
phrag dog rtsad gcod nyon mongs zhal du gsol :
bcu drug lon tshul kha T+wAM gru mor brten :
gcer bu skra grol rus pa'i rgyan gyis brgyan :
thod skam dbu rgyan thod rlon do shal can :
zhabs gnyis brkyang bskum ro yi gdan la bzhugs :
karma DA ki sa yi sgra 'byin cing :
las kyi mkha' 'gro 'bum gyi 'khor dang bcas :
sna tshogs mthar phyin sku la phyag 'tshal bstod :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
'khor lo gsum gyi dpa' bo dpa' mo bskul ba ni /
hU~M/
mkha' spyod thugs kyi 'khor lo nas /
pu dzA o a go rA dang //
de ma'i sa bon las skyes pa'i //
dpa' bo dpa' mo thams cad kyang //
zhal gcig phyag gnyis spyan gsum pa //
sku mdog in+d+ra nI ltar sngo //
dar dang rin chen rus pas brgyan //
stag gi pags pa'i sham thabs grol //
yab rnams DA ru dril bu 'khrol //
g.yas brkyang pad nyi ro steng bzhengs //
yum rnams kha T+wAM thod khrag gis //
yab la 'khyud cing brkyang bskum rol //
ye shes me dpung 'phro ba'i dbus /
khro 'dzum zhi chags nyams 'gyur rdzogs //
rang rang rigs kyi tshom bu 'bum //
nyi dang 'od zer bzhin du 'phro //
thugs kyis dgongs te gshegs su gsol //
dam rdzas bdud rtsi 'bar ba 'di gsol la //
zhi rgyas dbang drag mngon spyod la sogs pa //
rnal 'byor bcol pa'i phrin las 'grub par mdzod //
hU~M/
sa steng gsung gi 'khor lo nas //
kA o tri ko ka la dang //
ka hi'i sa bon las skyes pa'i //
dpa' bo dpa' mo thams cad kyang //
zhal gcig phyag gnyis spyan gsum pa //
sku mdog pad rag mdog ltar dmar //
dar dang rin chen rus pas brgyan //
stag gi pags pa'i sham thabs grol //
yab rnams DA ru dril bu 'khrol //
g.yas brkyang pad nyi ro steng bzhengs //
yum rnams kha T+wAM thod khrag gis //
yab la 'khyud cing brkyang bskum rol //
ye shes me dpung 'phro ba'i dbus /
khro 'dzum zhi chags nyams 'gyur rdzogs //
rang rang rigs kyi tshom bu 'bum //
nyi dang 'od zer bzhin du 'phro //
gsung gis dgongs te gshegs su gsol //
dam rdzas bdud rtsi 'bar ba 'di gsol la //
zhi rgyas dbang drag mngon spyod la sogs pa //
rnal 'byor bcol pa'i phrin las 'grub par mdzod //
hU~M/
sa 'og sku yi 'khor lo nas //
pre gr-i sau su na si dang //
ma ku'i sa bon las skyes pa'i //
dpa' bo dpa' mo thams cad kyang //
zhal gcig phyag gnyis spyan gsum pa //
sku mdog zla ba'i 'od ltar dkar //
dar dang rin chen rus pas brgyan //
stag gi pags pa'i sham thabs grol //
yab rnams DA ru dril bu 'khrol //
g.yas brkyang pad nyi ro steng bzhengs //
yum rnams kha T+wAM thod khrag gis //
yab la 'khyud cing brkyang bskum rol //
ye shes me dpung 'phro ba'i dbus /
khro 'dzum zhi chags nyams 'gyur rdzogs //
rang rang rigs kyi tshom bu 'bum //
nyi dang 'od zer bzhin du 'phro //
sku yis dgongs te gshegs su gsol //
dam rdzas bdud rtsi 'bar ba 'di gsol la //
zhi rgyas dbang drag mngon spyod la sogs pa //
rnal 'byor bcol pa'i phrin las 'grub par mdzod //
de nas dur khrod kyi mkha' 'gro sde brgyad bskul ba ni :
hU~M:
shar phyogs gtum drag dur khrod nas :
mi phyed rdo rje mkha' 'gro ma :
gcer bu'i lus la dkar ba'i mdog :
rus pa'i 'khor lo rtsibs drug la :
zla phyed rdo rjes mtshan pas brgyan :
thal bas byugs pa'i zhing dag la :
dkar dmar thig le brtsegs pas spras :
skyil krung phyed pa'i gar dang ldan :
'dod yon byed pa gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin la 'grub par mdzod :
hU~M:
lho phyogs gad rgyangs sgrog pa'i dur khrod nas :
rin chen mkha' 'gro gzi brjid can :
btso ma gser gyi mdangs ldan zhing :
gcer bu'i lus la skra grol ma :
rtsibs brgyad mu khyud ldan pa yi :
rin chen gser gyi nor bu 'dzin :
thal bas byugs pa'i zhing dag tu :
rgyan ldan rgyas byed gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
nub phyogs pad+ma 'khyil pa'i dur khrod nas :
dri med pad+ma mkha' 'gro ma :
shes rab pha rol phyin snyems ma :
bde ba nges par grol byed ma :
b+ha ga'i gnas la gcer bu ste :
skra grol mu tig cod pan can :
pad+ma rA gas dbu la brgyan :
bcu drug mdangs ldan gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
byang phyogs kI la sgrog pa'i dur khrod nas :
las kyi mkha' 'gro bde ba can :
brtson 'grus pha rol phyin snyems shing :
zhi rgyas dbang drag mngon spyod dang :
phrin las thams cad mthar phyin mdzad :
gcer bu skra grol brkyang bskum tshul :
sna tshogs mthar phyin dur khrod lus :
bzang po'i dbu rgyan cod pan can :
sna tshogs byin rlabs gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
shar lho rab 'jigs dur khrod nas :
dam tshig mkha' 'gro mi 'da' ma :
bdud rtsi lnga la longs spyod cing :
mi ro sha la rol mdzad ma :
gcer bu rus pa'i rgyan gyis brgyan :
ha he'i gad mo chen mo sgrog :
khrag dang mtshan mas lus la byug :
sna tshogs rgyan ldan gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
lho nub gtum pa'i dur khrod nas :
sna tshogs mkha' 'gro mi thub ma :
'od zer rnam pa stong 'gyed cing :
dur khrod shun pa gos su gyon :
me thul pad+ma rA ga'i mdog :
thal bas byugs pa'i zhing dag tu :
khrag gi tshom bu thig les brgyan :
ut+pal mdangs ldan gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
nub byang rab rgyu'i dur khrod nas :
thams cad mkha' 'gro kun rgyu ma :
legs par ster byed rab tu rol :
'byung bzhi dbang sdud dri ma med :
rus pa'i thor tshugs cod pan can :
gar stabs mkha' la 'gro byed ma :
mar gad mdog can yid 'ong gzugs :
dbang mdzad dbang bsgyur gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
byang shar drag shul dur khrod nas :
brgyud 'dzin 'jig rten mkha' 'gro ma :
phrin las thams cad rdzogs byed cing :
dbang du sdud cing dgug cing bskrad :
dbye dang gsad mnan las kun sgrub :
sna tshogs mdog can kha dog sgegs :
gsang ba'i rgyud rnams nges mdzad ma :
sna tshogs skyod byed gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
kun dga' 'bum pa'i zab gter las byung ba 'di nyid mkha' 'gro gsang 'dus la sbyar du rung ba 7'jam mgon pad+ma gar dbang gi bka' lung gi nges pa yang dag pa'o //
gong gi gnas yul nyer bzhi'i dpa' bo dpa' mor bstod bskul ni rig sngags 'dzin pa pad+ma ye shes rdo rjes rdo rje'i gsung la rigs mthun du sbyar ba bla ma ye shes d+hA kis bzod par mdzod cig
/dge'o //
dge'o //
dge'o ///
/
