@#//
thugs rje chen po ngan song rang grol las gshin po rjes 'dzin khrigs su bsdebs pa mkhyen brtse rgyas pa'i 'dzum zer zhes bya ba bzhugs so //
thugs rje bdud rtsi'i dkyil 'khor rab rgyas pas //
ngan 'gro'i tsha gdung mtha' dag bcil ba la //
rgyal dang rgyal sras kun gyi stobs 'dus pa //
'jig rten dbang phyug bla mas rjes 'dzin mdzod //
srid pa bar dor las kyi rlung po ches //
bdas te gar 'gro gtol med nyam thag rnams //
ngan song g.yang las skyob pa'i thabs mchog 'di //
byang chub sems ldan rnams kyis dang du longs //
rang 'dod med pa'i lhag bsam gyis gshin la phan gdags pa'i cho ga 'di lta bu bsgrubs na phan yon che bas de nyid lag tu blang ba'i tshul ni /
rten gyi mdun du stegs gtsang mar ras bris kyi dkyil 'khor yod na bkram /
med na maN+Dal la tshom bu lha grangs bkod pa'i steng many+dzi la bum pa nyer lnga'i bcud ldan mgul chings dkar po kha rgyan gzungs rdor dang bcas pa bkod /
bcu gcig zhal dang /
yig drug tsakli /
me long rnams gar bder bzhag
/mdun du gtor 'bul zlum po dkar dmar spungs pa /
gter srung gtor 'bul /
phyi mchod phreng tshar du bsham /
las bum mgul chings dmar po can byang shar dang /
mtshan byang dri rten bcas lho ru bkod /
sngon gtor tshogs mchod /
bye ma til yungs /
glud gtor /
zas bsngo /
zhal zas /
lan chags gtor ma /
khrus chas sogs mkho ba'i yo byad rnams tshogs par bya'o //
de nas bdag mdun sgrub pa ni /
brgyud 'debs /
sngon 'gro dkar gtor /
skyabs sems nas brtsam las byang ltar mthar chags su gtang zhing /
blo rab kyis snang srid dkyil 'khor gcig rdzogs su bsgom par gsungs pas bdag mdun gyi spros pa mi dgos la /
rtogs pa klong du ma gyur pa'i dbang po tha mas rnam pa 'char bde ba'i phyir bdag mdun bum gsum go sar dkyil 'khor cha gsum tshig ris gcig gis bsgom /
de tsam yang mi gsal na /
bdag bskyed nam mkha'i rgyal po gtso rkyang /
mdun bskyed dkyil 'khor yongs rdzogs bum bskyed bsnyen pa'i mthar skad cig gis mos bskyed gsal 'debs spyi ltar byas kyang chog
/gang ltar bskyed chog spyan 'dren mchod bstod kyi bar song nas /
spro bsdu gsal btab la gzungs ring dang yig drug ci nus bzla /
bum pa sngar gsal ma thebs na skabs 'dir /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
gzungs thag blangs la /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces mos la bzlas pa bya /
las bum nang du pad nyi'i steng //
rta mgrin dmar po be con dang //
tho ba gdengs shing dur khrod chas //
zhabs gnyis 'dor thabs dbu yi gtsug
/rta zhal dam ye dbyer med gsal //
bzlas pas rgyud bskul bdud rtsi'i rgyun //
babs pas bum pa gang bar gyur //
oM ma hA kro d+ha hU~M/
oM ha ya grI ba hU~M/
oM pad+mAn+ta kr-ita hU~M hrIHhrIHhrIHhU~M hU~M hU~M phaT phaT phaT/
ces ci nus bzla /
mthar sngags bzlas pa'i yungs dkar blugs la /
khro bo chen pos dkyil 'khor gyi bya ba ma rdzogs kyi bar du rkyen phyi nang gi bar chad thams cad srungs shig
/ces phrin las bcol /
de nas las byang ltar mchod bstod gtor 'bul rnams dang /
srung ma'i gtor 'bul sger du spro na'ang 'dir byas la /
mdun bskyed kyi gnas gsum nas 'od zer dkar dmar mthing gsum bdag la thim pa tsam gyis 'gyur med sku 'gag med gsung 'khrul med thugs kyi byin rlabs nus pa thams cad rang la thim ste mkhyen rtogs yon tan thams cad mngon du gyur par mos pa'am /
yang na /
las byang ltar dngos grub len chog brjod la bum pa sogs gnas gsum du gtug go
/de nas gnas lung dngos la bdun yod pa'i dang po gzugs rten bskyed pa ni /
byang bu slob dpon gyi mdun du pad+ma 'dab drug la rigs drug gi sa bon bris pa'i dbus su bzhag
/las chus bran /
oM ha ya grI ba hU~M/
oM swa b+hA ba sogs kyis bsang sbyang /
stong pa'i ngang las nr-i las tshe 'das de nyid gson po'i gnas skabs dang 'dra ba la :
bkrag mdangs 'od dang ldan pa :
lag na me tog pad+ma 'dab brgyad bsnams nas :
phyogs bcu'i bla ma dang dkon mchog la skyabs zhu ba'i 'dun pa mdzad par gyur :
gnyis pa rnam shes bkug cing brtan par bya ba ni /
lcags kyu'i phyag rgya bya zhing byams pa'i sems bskyed la /
rang nyid 'phags mchog thugs rje chen por gsal ba'i thugs ka nas snying rje'i 'od zer lcags kyu lta bu 'phros pas tshe las 'das pa'i rnam par shes pa a dkar po'i rnam par bkug ste rten la thim par gyur /
na mo :
drin can rtsa ba dang brgyud par bcas pa'i dpal ldan bla ma dam pa rnams kyi bka' bden pa dang :
sangs rgyas kyi bka' bden pa dang :
chos kyi bka'\u0f8e
dge 'dun gyi bka'\u0f8e
yi dam dkyil 'khor gyi lha tshogs rnams dang :
khyad par du yang thugs rje chen po spyan ras gzigs kyi lha tshogs rnams kyi bka' bden pa dang :
chos nyid rnam par dag cing rgyu 'bras bslu ba med pa'i mthu dang nus pa la brten nas :
'jig rten 'di nas pha rol du tshe las 'das pa :
ming 'di zhes bya ba :
sa 'og sa steng sa bla :
mtho srid pa'i rtse mo nas :
dma' na raka dmyal khams yan chad gar gnas gar yod kyang :
rang dbang med par gzugs rten 'di dang gnyis su med par :
badzra aM ku sha dza :
badzra pA sha hU~M:
badzra s+pho Ta baM:
badzra A be sha ya ho :
lan gsum gyi mthar /
hrI:
skyabs gnas dkon mchog bden pa'i byin rlabs dang :
rtsa gsum dkyil 'khor lha yi thugs rje dang :
las 'bras bslu ba med pa'i rten 'brel dang :
sngags 'chang rtse gcig bsgrubs pa'i nus mthu yis :
tshe 'das rnam shes skad cig 'dir khug cig :
de nyid yi ge a yi tshul du gyur :
gzugs dang gnyis med badzra sa ma ya satwAM
brtan par gyur cig dzaHhU~M baM hoHhrI:
zhes dang /
hrI:
tshe 'das lus brjes rigs kyi bu khyod kyang :
byams gdung brtse ba'i gnyen bshes grogs rnams dang :
rtag tu 'grogs pa'i skal dang dbang med pas :
mi lus tshe 'phos 'jig rten snang ba nub :
rnam shes sems ni mi rtag tshul bstan te :
las kyi dbang gis pha rol lus shig blangs :
nyon mongs 'khor ba'i sdug bsngal skyed pa yi :
skye gnas bzhi por ltung ba'i sar skyes kyang :
gar skyes gang na gnas pa'i sa phyogs nas :
brtse gdung yid la bcags pa'i gnyen 'brel gyis :
dkon mchog gsum la skyabs song mthu rtsal gyis :
lus med stong gzugs bar do'i rnam shes khyod :
las dang nyon mongs dbang gis gar 'khyams kyang :
skad cig yud tsam thang cig 'dir 'dus shig :
ces pa rnams kyis bkug
/brtan par dbugs dbyung ba ni /
kye ma :
dbang med las kyis pha rol tshe 'phos khyod :
dal 'byor mi lus thob pa grangs med kyang :
las kyis 'brel ba'i 'dug sa 'di yin pas :
'phan phran srog shing 'di ni lus kyi rten :
gser byang ming bris 'di ni ngag gi rten :
gsal ba'i me long 'di ni sems kyi rten :
ras dkar dri med 'di ni gos kyi rten :
gdugs chen lding ba 'di ni tshad pa'i skyabs :
gur khang yangs pa 'di ni skyabs kyi mchog :
dri med mda' dar 'di ni rnam shes rten :
mdangs gsal mar me 'di ni 'od gsal rten :
nye drung sha nye 'di ni sngar 'dris mi :
me tog pad+ma 'di ni sdod pa'i gdan :
bza' btung longs spyod 'di ni zas kyi mchog :
mi zad nam mkha'i mdzod la dbang sgyur shog :
thogs med 'ja' tshon 'dra ba'i yid lus khyod :
dmigs pa'i rten gzug 'di la gnas par gyis :
gsum pa gshed gdon phral ba ni /
glud gtor chab bran /
oM AHhU~M/
lan gsum gyis byin brlab /
oM sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba liM ta swA hA lan gsum gyis glud gtor g.yas g.yon du bskor la bsngo /
hrI:
gtor ma 'dod yon lnga dang ldan pa 'di :
tshe 'das srog la lan chags bsnyag pa yi :
gson bdud gshin gcags lan chags khyod la sbyin :
gtor ma 'di yis mgu zhing tshims gyis la :
tshe 'das 'di yi thar pa'i gegs ma byed :
ces phyir dor ro //
rang nyid skad cig gis khro rgyal rta mgrin dmar po dpal gyi rta skad sgrog cing ye shes kyi me phung 'bar ba'i klong na 'gying bar gyur /
sa dang lam la bar du gcod byed pa'i :
srog gcod mdangs 'phrog gshed ma'i bgegs tshogs rnams :
mthu stobs byin rlabs zil gyis gzhan du dengs :
hU~M hrI:
nga nyid dpal gyi rta skad sgrog pa yis :
steng 'og phyogs bcu khro bo'i rang bzhin can :
'od dang 'od zer yig 'bru mtshon cha dang :
'ja' tshon me 'od dpag med 'thab cing 'khrugs :
tshe 'das 'di la gnod byed pa :
srog gcod gdon bgegs 'byung po rnams :
rgyu drug 'khor ba'i lam bsgag phyir :
'di ru ma 'dug gzhan du dengs :
oM ma Ni pad+me hU~M:
pad+mAn+ta kr-ita hU~M:
oM ha ya grI wa hU~M:
oM sum+b+ha ni sum+b+ha hU~M hU~M phaT:
oM gr-ih+Na gr-ih+Na hU~M hU~M phaT:
oM gr-ih+Na pa ya gr-ih+Na pa ya hU~M hU~M phaT:
oM A na ya ho :
b+ha ga wAn bid+yA rA dza ya hU~M hU~M phaT:
rdo rje gsor zhing yungs thun gu gul dud pa sogs kyis srog gcod 'byung po bskrad cing brlag par bsam /
bzhi pa sdig sgrib sbyong zhing las ngan zad thabs ni /
las bum thogs la khrus khang bskyed pa nas khrus gsol sku phyi na bza' 'bul ba'i bar spyi mthun byas la khrus chu las bum du blugs pas mtshan byang la me long ngos su khrus bya zhing /
hrI:
'di ni pha rol phyin drug chu :
dug lnga'i dri ma sbyong mdzad pa :
phar phyin drug la legs 'god chu :
phar phyin chu yis dag gyur cig :
khrus legs mdzad la phyag 'tshal lo :
yig brgya'i rjes su /
sdig sgrib thams cad sarba pA paM shAn+tiM ku ru ye swA hA:
zhes pas phyi khrus dang /
tshe 'das kyi spyi bor jo bo thugs rje chen po phyag stong spyan stong bzhugs pa'i sku las bdud rtsi'i chu rgyun babs pas :
sdig sgrib thams cad 'ja' sngon dmar gyi rnam pa dang :
dud khu lta bu nag nu ru ru dbang po'i sgo dang ba spu'i bu ga thams cad nas :
sa rim pa dgu'i 'og tu don par bsam la :
yig drug brgya rtsa 'dren /
dug sbyong ba ni /
sngags btab pa'i yungs dkar dang bye mas brabs la /
hrI:
'dod chags zhe sdang gti mug gsum :
'jig rten kun gyi dug yin pas :
sangs rgyas sku gsum dug mi mnga':
sku gsum rgyal bas dug bcom mo :
'dod chags zhe sdang gti mug gsum :
'di dag 'jig rten dug gsum ste :
spyan ras gzigs dbang dug mi mnga':
dkon mchog bden pas dug bcom mo :
dug gsum rang bzhin dag gyur cig :
yig brgya dang kaM ka ni brjod /
sa chu me rlung gis byabs la /
sa chu me rlung 'di dag ni :
dug gi pha ma yin pas na :
bden pa'i bden tshig 'di brjod pas :
dug khyod 'byung ba bzhi la thim :
tshe 'das dug ni dug med shog :
dkon mchog gsum gyi bden pa dang :
ting 'dzin sngags kyi byin rlabs kyis :
tshe 'das dus las 'das pa khyod :
dug rnams ma lus dag gyur cig :
yig brgya dang kaM ka ni brjod do //
lnga pa rigs drug gi gnas nas drang zhing chos bshad dbang bskur ba ni /
bdag nyid rgyal ba thams cad kyi ngo bo thugs rje chen po yin pa la rnam pa thub pa drug gi sprul pa'i sprin phung cir yang 'phro ba'i skur gyur par bsam la /
hU~M hrIH
nga ni bde gshegs yongs rdzogs spyan ras gzigs //
'gro kun ma lus thugs rjes bzung slad du //
rigs drug 'dren pa thub chen drug po yin //
gang 'dul sku dang phyag mtshan cir yang ston //
tshe 'das lus bor rigs drug sdug bsngal sbyong //
oM ma Ni pad+me hU~M hrIH
zhes yi ge bdun pa dang /
kaM ka ni'i rjes su /
tshe 'das rigs drug gi sdug bsngal thams cad shAn+tiM ku ru ye swA hA/
zhes brgya rtsa brgyad dam ci 'grub bzla /
bdag dang dkyil 'khor pa'i thugs rje'i 'od zer gyis rigs drug gi las sgrib sdug bsngal sbyang bar mos la bye mas brab /
gnas nas 'dren pa ni /
hU~M/
nyon cig tshe 'das lus brjes rigs kyi bu //
sngon tshe nyon mongs dbang gis sdig spyad pas //
rigs drug skyes sam sdug bsngal ya re nga //
'dir shog skyabs gsol mchog gi thugs rjes bzung //
oM ma Ni pad+me hU~M hrIH
a su nr-i tri pre duHA kar+Sha ya dza dzaH
gsum mam bdun brjod /
sdig sgrib bkru ba ni /
me long dang las bum thogs la /
hU~M/
rang bzhin chos sku'i bum pa bzang po nas //
yan lag brgyad ldan dri med dge ba'i chus //
tshe 'das khrus gsol nyon mongs sgrib dag nas //
ye shes rnam drug gsal ba'i don rtogs shog
/oM ma Ni pad+me hU~M hrIH
tshe 'das rigs drug gi sdug bsngal las sgrib thams cad shud+d+he shud+d+he bi shud+d+he shAn+tiM ku ru ye swA hA/
lan chags 'jal ba ni /
thog mar zhal zas /
oM AHhU~M gis byin brlabs la /
hU~M/
bcom ldan thub chen drug po la //
dri med dag pa'i zhal zas dang //
longs spyod rgyan gyi mchod gtor 'bul //
tshe 'das sdug bsngal sbyang du gsol /
oM nai bid+yA pU dza me g+ha sa mu dra s+pha ra Na hU~M/
zhes 'bul /
glud gtor 'bru gsum dang /
sam+b+hA ra'i sngags kyis spel zhing bsgyur la /
hU~M/
'dod yon lnga ldan glud gtor bzang po 'di //
rigs drug lan chags bu lon sbyang phyir bsngo //
tshe 'das bsod nams tshogs rdzogs chos spyod cing //
rnam grol 'bras bu'i don la spyod par shog
/oM sarba b+hU ta ba liM ta khA hi /
glud gtor phyir dor /
chos bshad pa ni /
hrI:
nyon cig tshe 'das rigs kyi bu :
dang po skyes kyang las las skyes :
bar du gnas kyang las la gnas :
tha ma 'chi yang las kyis 'chi :
skye 'chi'i 'du bral dus bab na :
gdung zhing brtse ba'i nye drung dang :
skad cig 'grogs pa'i dbang med de :
lus ni sgyu ma'i phung po zhig :
sems ni dge sdig las dang 'grogs :
lus ni sems kyi rten yin te :
sems ni mtshan ma'i ming la chags :
ma yengs gzung 'dzin zhen pa spongs :
phyag 'tshal du gzhug pa ni /
nye drung gis byang bu thogs shing phyag 'tshal la /
hrI:
ston pa bla med sangs rgyas rin po che :
skyob pa bla med dam chos rin po che :
'dren pa bla med dge 'dun rin po che :
dkon mchog rin chen gsum la phyag 'tshal lo :
'phags pa spyan ras gzigs la skyabs su mchi :
zhes pa tsam mam /
spro na cung zad rgyas pa spyi ltar bya chog
/ming byang dbang stegs su bzhag la 'brel thag bcad pa ni /
hU~M/
sa 'di bcad pa man chad rigs drug gnas //
sdug bsngal rnam gsum tshan che dar re drags //
skye 'chi ya nga las dbang kha re drags //
ma chags ma zhen rigs drug 'khor ba spongs //
oM da ha da ha sarba na ra ka ga te he tuM hU~M phaT/
oM pa tsa pa tsa sarba pre ta ka ga te he tuM hU~M phaT/
oM ma tha ma tha sarba tir+Ya ka ga te he tuM hU~M phaT/
oM sarba duHkha sarba kle sha hU~M phaT/
oM spa ra bi d+yan kh+ny+kha ts+tshin+d+ha su hU~M phaT/
oM spa ra bi d+yan kh+ny+kha ts+tshin+d+ha a hU~M phaT/
zhes sngags rnams lan gsum gsum bzlas te rigs drug gi dal phyags la skye sgo bcad /
dkon mchog bden pa'i byin rlabs dang //
lha dang sngags kyi thugs rje dang //
rten 'brel zab mo'i nus mthu yis //
tshe 'das rigs drug gnas las thar //
bla med sku gsum myur thob shog
/ces smon lam gdab bo //
de nas las chu dang las sngags kyis bsang /
swa b+hA bas sbyang /
stong pa'i ngang las oM ma Ni pad+me hU~M:
zhes pa'i sgra la brten nas tshe las 'das pa skad cig gis 'phags pa spyan ras gzigs nam mkha'i rgyal po'i skur gyur pa'i gnas gsum du 'bru gsum dang thugs kar hrIHyig gis mtshan pa dang /
slob dpon dkyil 'khor pa'i thugs ka nas 'od zer dpag tu med pa 'phros /
rang bzhin gyi gnas dang sangs rgyas kyi zhing rab 'byams nas bsgoms pa dang 'dra ba'i ye shes pa dpag tu med pa byon te thim pas dam ye gnyis su med par gyur /
sgo gsum sku gsung thugs su byin gyis brlabs par mos shig
/sku tsaka spyi bor bzhag la /
ma lus sems can kun gyi mgon gyur cing :
bdud sde dpung bcas mi bzad 'joms mdzad lha :
dngos rnams ma lus ji bzhin mkhyen gyur pa'i :
bcom ldan 'khor bcas gnas 'dir gshegs su gsol :
oM ma Ni pad+me hU~M:
dzaHhU~M baM hoHa b+hi Shiny+tsa hU~M:
bum pas dbang bskur la /
hrI:
ji ltar bltams pa tsam gyis ni :
lha rnams kyis ni khrus gsol ltar :
lha yi chu ni dag pa yis :
de bzhin bdag gis dbang bskur ro :
oM sarba ta thA ga ta a b+hi She ka ta sa ma ya shrI ye hU~M:
bum pas dbang bskur /
sku gang /
dri ma dag
/chu'i lhag ma yar lud pa las 'od dpag med sprul sku'i rnam pa can gyis dbur brgyan /
yig drug thogs la /
hrI:
yi ge 'bru drug nyon mongs drug bcom nas :
sku drug pha rol phyin drug thob nas ni :
rigs drug gnas drug stongs nas thub drug ldan :
gsung mchog yi ge drug pa'i dbang thob shog :
oM ma Ni pad+me hU~M:
dzaHhU~M baM hoHa b+hi Shiny+tsa hU~M:
me long thogs la /
hrIHhU~M:
rang rig rang gsal me long gzugs brnyan ltar :
snang srid 'khor 'das chos kun sgyu ma'i gzugs :
ma bcos lhun grub ka dag rin po che :
mnyam nyid byang chub sems kyi dbang thob shog :
oM ma Ni pad+me hU~M:
dzaHhU~M baM hoHa b+hi Shiny+tsa hU~M:
drug pa zas skom sbyin zhing lam bstan pa ni /
bza' btung 'dod yon ci 'byor bshams pa bran /
raM yaM khaM/
stong pa'i ngang las lha rdzas dang ting nge 'dzin gyi mthu las byung ba'i 'dod yon gyi longs spyod bar do'i 'khrul snang gi 'dod sred 'jigs skrag zhi zhing zag pa med pa'i bde ba skyed nus pa mi 'dzad nam mkha' mdzod kyi gter chen por gyur /
na maHsarba sogs nam mkha' mdzod kyi sngags rgya dang /
oM AHhU~M:
lan gsum brjod pas byin brlab /
yig drug mang du bzlas la /
phud kyis dkon mchog dang chos skyong mchod /
bar pa tshe 'das 'dod yon du bsngo /
lhag ma rigs drug bgegs rigs la byin par mos la /
na mo :
rgyal ba mchod pas mnyes gyur cig :
dam can thugs dam bskang gyur cig :
rigs drug 'dod pa tshim gyur cig :
lan chags bu lon 'khor gyur cig :
thams cad nam mkha'i mdzod bzhin du :
longs spyod zad pa med par shog :
rtsod pa med cing 'tshe med par :
rang dbang du yang spyod par shog :
na maHsarba ta thA ga ta a ba lo ki te oM sam b+hA ra sam b+hA ra hU~M:
bdun brjod /
hU~M/
nga ni 'phags mchog thugs rje'i gter //
sangs rgyas kun dang mnyam sbyor ba'i //
ye shes chen po'i 'phro 'du las //
'dod pa thams cad tshim byed pa //
bcud chen ro mchog brgya ldan pa'i //
bza' dang btung ba'i tshogs rnams dang //
'dod dgu'i 'byor pa rgya mtsho yis /
khyod kyi re ba bskang bar bya /
khyad par brtse gdung gnyen rnams kyis //
gdung ba'i skad kyis khyod bos nas //
'dod yon bza' bca' btung ba'i tshogs //
ting 'dzin sngags rgyas spar te bsngo //
dga' dang spro ba'i sems kyis ni //
zhen pa med par longs spyod cig
/bkres skom gdung ba kun zhi nas //
'dod yon dpal la spyod par shog
/'jig rten 'di nas tshe las 'das pa 'di nyid la sbyin no :
bsngo'o :
mig gi yul du gzugs mdzes pa :
rna ba'i yul du sgra snyan pa :
sna'i yul du dri zhim pa :
lce'i yul du ro bro ba :
lus kyi yul du reg bya 'jam pa :
yid kyi yul du bde bas tshim pa :
bar dor longs spyod rdzogs sku mtshan dang dpe byad kyis brgyan par gyur cig :
ces 'dod yon bsngos la lam bstan rgyas bsdus gnyis las /
rgyas pa lcogs na /
'di nas shar gyi phyogs rol na :
mngon par dga' ba'i zhing mchog yod :
thams cad sa yi rang bzhin te :
sa la shi zhes bya ba med :
sems can srog ni sa yin te :
sa yi snying po suM zhes bya :
de la brten nas bu khyod kyang :
byang chub mchog tu sems bskyed nas :
zhing mchog de ru skyes nas kyang :
sangs rgyas spyan dang gnyis med shog :
'di nas lho yi phyogs rol na :
dpal dang ldan pa'i zhing mchog yod :
thams cad chu yi rang bzhin te :
chu la shi zhes bya ba med :
sems can srog ni chu yin te :
chu yi snying po baM zhes bya :
de la brten nas bu khyod kyang :
byang chub mchog tu sems bskyed nas :
zhing mchog der ni skyes gyur te :
mA ma kI dang gnyis med shog :
'di nas nub kyi phyogs rol na :
bde ba can gyi zhing mchog yod :
thams cad me yi rang bzhin te :
me la shi zhes bya ba med :
sems can srog ni me yin te :
me yi snying po raM zhes bya :
de la brten nas bu khyod kyang :
byang chub mchog tu sems bskyed nas :
zhing mchog der ni skyes gyur te :
gos dkar mo dang gnyis med shog :
'di nas byang gi phyogs rol na :
las rab rdzogs pa'i zhing khams yod :
thams cad rlung gi rang bzhin te :
rlung la shi zhes bya ba med :
sems can srog ni rlung yin te :
rlung gi snying po yaM zhes bya :
de la brten nas bu khyod kyang :
byang chub mchog tu sems bskyed nas :
zhing mchog de ru skyes gyur te :
dam tshig sgrol dang gnyis med shog :
'di nas dbus kyi phyogs rol na :
stug po bkod pa'i zhing khams yod :
thams cad nam mkha'i rang bzhin la :
nam mkha' shi zhes bya ba med :
sems can srog ni nam mkha' te :
nam mkha'i snying po e zhes bya :
de la brten nas bu khyod kyang :
byang chub mchog tu sems bskyed nas :
zhing mchog der ni skyes gyur te :
dbyings phyug ma dang gnyis med shog :
bsdus pa ni /
'di nas shar gyi phyogs rol na :
ri bo ta la'i zhing khams yod :
thams cad 'od kyi rang bzhin la :
'od dang 'od zer 'gyur ba med :
sems can srog ni rlung sems te :
de yi snying po yi ge a :
de la brten nas bu khyod kyang :
byang chub mchog tu sems bskyed nas :
spyan ras gzigs dang dbyer med shog :
'di gnyis ka 'don kyang chog la bsdus pa kho nas kyang skabs 'dir 'thus so //
mar me bstan la /
mar me 'di yang phyi ltar mar me'i rnam pa la :
ngo bo ye shes lnga'i rang mdangs shin tu 'bar bas rang snang dag pa'i zhing khams khra lam gyis gsal bar mos shig
/hrI:
rang bzhin shugs kyis drangs pa'i dran pas nyon :
'khor ba'i rba rlabs rlung ltar 'khyams pa la :
thugs rje'i shugs kyi sgron me 'di bstan pas :
ye shes 'od la rtag tu 'de bar shog :
thar pa'i zhing du 'gro ba la :
gal te mun pa 'thoms na yang :
sgron me 'di yis gsal gyur cig :
gal te ma rig rmongs na yang :
sgron me 'di yis gsal gyur cig :
gal te ma shes 'khrul na yang :
sgron me 'di yis gsal gyur cig :
gal te dag pa'i lam stor yang :
ye shes 'di yis rnyed gyur cig :
ye shes snang ba chen po ste :
sngags 'chang rgyal pos sgron me sbyin :
'di la brten nas bu khyod kyang :
'og min chos dbyings zhing khams su :
ye shes lha dang 'phrad par shog :
spyan ras gzigs dang mjal bar shog :
tshe 'das phung po lnga po 'di :
rigs lnga bcom ldan thub drug dang :
mgon po spyan ras gzigs la 'bul :
yon 'di bzhes la lam ston mdzod :
nyon cig tshe 'das rigs kyi bu :
khyod sems dug lnga'i dbang song nas :
sngon chad dug lngas khyod re bslus :
dug lnga spongs shig rigs kyi bu :
kye ma nyon cig tshe 'das rigs kyi bu :
nyon mongs 'dod pas kun nas bslangs nas su :
zag bcas 'dod pa'i dge ba bcu spyad kyang :
'dod khams gling bzhi'i mi ru skye ba tsam :
de yang 'jig rten 'khor ba'i gnas yin pas :
'khor ba 'di ni khab kyi rtse tsam yang :
bde ba nam yang yod pa ma yin zhing :
cung zad bde yang 'gyur ba'i sdug bsngal yod :
kye ma :
nyon cig tshe 'das rigs kyi bu :
da ni bar do 'jigs pa'i gnas :
log pa'i snang ba mang du 'char :
ya nga'i 'phrang la 'gro tsam na :
khyod kyi pha ma nga yin zer :
khyod kyi gnyen bshes nga yin zer :
khyod kyi zla grogs nga yin zer :
khyod kyi bu tsha nga yin zer :
'o dod lhang lhang 'bod pa yod :
de la skad lan ma byed cig :
de la phyi mig ma blta zhig :
de 'dra'i rigs la ma chags shig :
de 'dra la ni sems chags na :
nyon mongs 'khor ba'i gnas su 'khyams :
slar yang sdug bsngal bzod med myong :
spyan ras gzigs dbang dran par gyis :
hrI:
nga ni dpa' bo chen po ste :
tshe 'das rigs kyi bu khyod nyon :
khyod kyi slob dpon nga yin pas :
chos bshad dbang bskur dran par gyis :
lha dang snying po dran par gyis :
mtho ris thar lam bgrod bya'i phyir :
dran pa brten pa'i dus la bab :
gdams ngag dran pa'i dus la bab :
bdun pa gnas spar zhing snyigs ma sbyong ba ni /
mda' gzhu'i phyag rgyas dbyings su 'phen pa'i tshul byas la /
hrI:
thabs kyi gzhu la shes rab mda' bkang ste :
ye shes thugs rje'i shugs kyi rgyud dang ldan :
bla na med pa'i zhing mchog dam pa ru :
tshe 'das mda' 'phangs bzhin du skye bar shog :
zhing khams 'di nas shar gyi phyogs rol na :
pho brang ri bo ta la zhes bya yod :
de na 'phags pa spyan ras gzigs dbang la :
bcom ldan rigs lnga thub pa drug gis bskor :
sprul pa'i skyes mchog grangs las 'das pa yod :
nyon mongs sdug bsngal zhes bya'i ming yang med :
yon tan thams cad shugs las skye ba'i gnas :
shar phyogs ri bo ta la'i zhing de ru :
tshe 'das lus brjes rigs kyi bu khyod kyang :
rdzogs pa'i sangs rgyas de yi sras mchog tu :
rtsal chen mda' 'phangs bzhin du skye bar shog :
phaT:
tshe 'das kyi rnam shes de yi ge a dkar po dri ma med pa gcig tu gyur te :
rtsal po ches mda' 'phangs pa lta bur 'phags pa spyan ras gzigs kyi thugs kar thim pas rgyal ba'i sras su gyur te sangs rgyas par gyur nas :
slar yang nam mkha' dang mnyam pa'i sems can thams cad kyi don thogs pa med pa 'byung bar gyur cig :
byang bu sreg pa ni /
mar me bsang sbyang /
stong pa'i ngang las kong bu zhi ba'i thab khung mtshan nyid rdzogs pa'i nang du mar me dam tshig pa'i me lha 'phags mchog thugs rje chen po'i skur gsal /
badzra sa mA dzaH
ye shes pa spyan drangs /
gnyis su med par gyur pa'i sku las ye shes lnga'i me lce 'phros /
tshe 'das kyi phung po lnga po sreg par gyur /
hU~M:
tshe 'das rigs kyi bu khyod kyi :
kun gzhi'i rnam shes thab khung du :
gzugs kyi phung po'i yam shing la :
chos dbyings ye shes me sbar bas :
gti mug rgya mtsho skem par shog :
yan lag rnam shes thab khung du :
tshor ba'i phung po'i yam shing la :
mnyam nyid ye shes me sbar bas :
nga rgyal rgya mtsho skem par shog :
nyon mongs rnam shes thab khung du :
'du shes phung po'i yam shing la :
sor rtog ye shes me sbar bas :
'dod chags rgya mtsho skem par shog :
sgo lnga'i rnam shes thab khung du :
'du byed phung po'i yam shing la :
bya grub ye shes me sbar bas :
phrag dog rgya mtsho skem par shog :
bdag 'dzin rtog pa'i thab khung du :
rnam shes phung po'i yam shing la :
me long ye shes me sbar bas :
zhe sdang rgya mtsho skem par shog :
bdag tu 'dzin pa'i phung po la :
stong pa nyid kyi me sbar bas :
gnas lugs ji bzhin rtogs par shog :
dug gsum 'dus pa'i phung po la :
sku gsung thugs kyi me sbar bas :
sku gsum lhun gyis grub par shog :
dug lnga 'dus pa'i phung po la :
rgyal ba rigs lnga'i me sbar bas :
ye shes lnga dang ldan par shog :
'byung bzhi 'dus pa'i phung po la :
yum chen bzhi yi me sbar bas :
tshad med bzhi dang ldan nas kyang :
phrin las rnam bzhi lhun grub nas :
'khor ba'i rgya mtsho skem par shog :
yig brgya dang kaM ka ni brjod la ming byang bsreg
/thal bas sAts+tsha gdab /
theg pa chen po'i bsngo smon gyis rgyas btab /
tshogs mchod sogs rjes kyi rim pa rnams las byang ltar bya'o //
'phags mchog tshad med thugs rje'i shugs chen pos //
'jigs pa'i dgra bzhi ya nga'i 'phrang gsum las //
bde blag sgrol nas thar mchog nyams dga' ba'i //
grong khyer chen por 'gro kun dbugs dbyung shog
/ces bslab gsum ldan pa rdor slob bla ma 'gyur med don grub dbang gi rgyal pos maN+Dal bcas che thang du bskul pa dang /
nye bar mkho bas mtshams sbyar te lha 'di'i rnal 'byor la mos pa lam du byed pa pad+ma gar dbang blo gros mtha' yas pa'i sdes /
'phags pa'i bzhugs gnas ri bo glang chen 'gying 'dra'i bsti gnas su sbyar ba dge legs 'phel //

//
