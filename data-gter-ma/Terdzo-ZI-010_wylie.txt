@#//
sAts+tsha la brten nas 'gro 'dul bstan pa rgyas pa'i gdams ngag gi lag len dpyid kyi dbyangs snyan bzhugs so //
bla ma thub pa'i dbang po dang //
bka' drin mnyam med gu ru rjer //
gus pas btud nas bya sla zhing //
don che'i gdams pa'i gsal byed dgod //
sprul pa'i gter ston o rgyan las 'phro gling pa'i zab gter las byung ba 'gro ba mtha' dag dam pa'i chos sgor gzhug pa'i man ngag lag tu len pa'i tshul la gsum /
sbyor ba sAts+tsha gdab pa /
dngos gzhi de sgrub pa'i tshul /
rjes ji ltar bya ba'o //
dang po ni /
gzhung rtsa ba las /
yang rnal 'byor pas yul khams chos la gzhug par 'dod na :
shog gu la sngags 'di bri :
oM mu ni mu ni ma hA mu ni ye swA hA:
ma nu ka li sarba d+harma wA shaM ku ru ye swA hA:
'dod gsol :
yul de'i sde dpon :
dge bshes :
skyes pa :
bud med :
byis pa la sogs pa'i ming bris la :
bdag gi dbang du 'du bar gyur cig :
ces bris pa de sAts+tsha dmar po nyer
gcig gi nang du bcug :
de'ang bkra shis pa'i sa la bya'o :
zhes gsungs pa'i don lag tu len pa la tshes grangs gza' skar bzang por bkra shis pa'i phyogs nas sa blang /
'jim pa bsgrubs nas gdab pa'i rim pa sAts+tsha'i cho ga spyi ltar la 'jim pa'i nang du gnas rten bkra shis byin chen gyi sa sna /
sman sna /
rin chen phye ma rnams bsres la sAts+tsha sgros ldan nyer gcig btab /
nang gzhug rgya shog la mtshal lam rgya snag gis gong gsal sngags dang /
'dod gsol spel tshig dmigs bsal yod na de'i ming bcug
/spyi tsam du /
yul khams kyi sde dpon /
dge bshes /
skyes pa /
bud med /
byis pa sogs thams cad dam pa'i chos dang mthun par bdag gi dbang du 'dus par gyur cig
/ces sbyar /
dri bzang dang chos sman byug
/srog shing dang bcas legs par dril /
dar dmar ser gyi na bza' gsol la mgo gzhug ma log par bcug
/phyi nas mtshal dang li khri sogs kyis kha dog dmar por bsgyur /
sbyong khrus dang rab gnas rgyas bsdus gang 'os byas la /
gnas gtsang mar stegs bu byi dor ldan pa'i steng me tog sil ma dgram par sAts+tsha rnams bkod /
mthar nyer spyod spyi dang /
khyad par spos /
mar me /
zhal zas sogs mchod pa gtsang zhing gya nom pa bsham mo //
gnyis pa dngos gzhi la /
skyabs sems tshad med bzhi bsgoms nas /
bdag bskyed thugs rje chen po'i rigs gang yang rung ba sngon du btang nas bzlas pa yan grub par bya /
gnas dang yo byad byin gyis brlab pa ni /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis brlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rang bzhin rnam par dag cing bsam gyis mi khyab pa'i stobs kyis /
deng 'dir 'khor yug gi sa gzhi 'di dag bde ba can gyi zhing gi bkod pa lta bu phun sum tshogs pa'i rgyan thams cad kyis rnam par brgyan pas mdzes shing yid du 'ong ba bsam gyis mi khyab par gyur /
thams cad du yang sa gzhi dag
/gseg ma la sogs med pa dang //
lag mthil ltar mnyam bai DUr+Ya'i //
rang bzhin 'jam por gnas gyur cig

/phun sum tshogs pa'i zhing 'di dag tu lha dang mi'i yo byad dam pa gzugs dang /
sgra dang /
dri dang /
ro dang /
reg bya la sogs pa rnam par dag cing yid du 'ong ba'i mchod pa'i sprin rgya mtsho bsam gyis mi khyab pas nam mkha'i khams thams cad gang bar gyur /
de las gzhan yang mchod pa'i tshogs //
rol mo dbyangs snyan yid 'ong ldan //
sems can sdug bsngal sel byed pa'i //
sprin rnams so sor gnas gyur cig
/oM sarba bit+pU ra pU ra su ra su ra A warta ya A warta ya hoH
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
mdun rten bskyed pa ni /
swa b+hA was stong par sbyang /
stong pa'i ngang las sku gdung rnams seng ge brgyad kyis btegs pa'i khri lha rdzas kyi gos kyis bkab pa /
de'i steng du pad+ma dang nyi zla'i gdan la hU~M ser po de las 'od zer 'phros /
'phags pa rnams mchod /
sems can gyi don byas /
tshur 'dus pa las thub pa'i dbang po'i skur gyur pa ni /
sku mdog gser btso ma lta bu zhal gcig phyag gnyis pa chos 'chad kyi phyag rgya mdzad pa /
zhabs rdo rje'i skyil mo krung gis bzhugs pa /
tshangs par spyod pa'i cha lugs can mtshan bzang po sum cu rtsa gnyis dang dpe byad bzang po brgyad cu yongs su rdzogs shing /
chos gos rnam gsum gsol zhing 'od zer dpag tu med pa 'phro ba'i bdag nyid can du bzhugs par gyur /
de yi dpral bar oM/
mgrin par AH
thugs kar hU~M/
hU~M las 'od zer 'phros pas thub pa'i dbang po rgyal ba rgya mtsho ye shes sems dpa'i tshogs 'khor dang bcas pa badzra sa mA dzaH
spyan 'dren pa ni /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
bcom ldan bskal pa grangs med du ma ru //
'gro la brtse phyir thugs rje rnam sbyangs shing //
smon lam rgya chen dgongs pa yongs rdzogs pa'i /
khyed bzhed 'gro don mdzad dus 'di lags na //
de phyir chos dbyings pho brang lhun grub nas //
rdzu 'phrul byin rlabs sna tshogs ston mdzad cing //
mtha' yas sems can tshogs rnams bsgral ba'i phyir //
yongs dag 'khor dang bcas te gshegs su gsol //
chos rnams kun gyi dbang phyug gtso //
btso ma gser gyi mdog 'dra zhing //
nyi ma las lhag gzi brjid che //
dad pas spyan ni drang bar bgyi //
zhi zhing thugs rje che ldan pa //
dul zhing bsam gtan sa la gnas //
chos dang ye shes chags bral ba //
kun tu mi zad nus par ldan //
tshur byon tshur byon zhi dag lha //
thub pa skyes mchog thams cad mkhyen //
shin tu legs byas gzugs brnyan ni //
mchod pa'i gnas 'dir gshegs su gsol //
oM sarba ta thA ga ta sa pa ri wA ra e h+ye hi badzra sa mA dzaH
bzhugs su gsol ba ni /
bcom ldan 'dir ni byon pa legs //
bdag cag bsod nams skal bar ldan //
ji srid mchod pa bdag 'bul na //
de srid bcom ldan bzhugs su gsol //
pad+ma ka ma lA ya satwaM/
khrus gsol 'bul ba ni /
khrus kyi khang pa shin tu dri zhim pa //
shel gyi sa gzhi gsal zhing 'tsher ba bstar //
rin chen 'bar ba'i ka ba yid 'ong ldan //
mu tig 'od chags bla re bres pa der //
de bzhin gshegs pa rnams dang de sras la //
rin chen bum pa mang po spos kyi chus //
yid 'ong legs par bkang ba glu dang ni //
rol mor bcas pa du mas khrus bgyi 'o /

/ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus bgyi 'o //
oM sarba ta thA ga ta a b+hi She ka te sa ma ya shrI ye hU~M/
rgyal ba'i sku gsung thugs mchog la //
nyon mongs sgrib pa mi mnga' yang //
sems can sgo gsum sgrib sbyang phyir //
gtsang ma'i chab kyis khrus bgyi 'o //
oM sarba ta thA ga ta a b+hi She ka te sa ma ya shrI ye hU~M/
de dag sku la mtshungs pa med pa'i gos //
gtsang la dri rab bsgos pas sku phyi 'o //
oM hU~M trAM hrIHAH
kA ya bi sho d+ha na ye swA hA/
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyang phyir 'bul //
bzod pa dam pa'i gos kyis brgyan par shog
/pany+tsa li ka pU dza AHhU~M/
phyag 'tshal ba ni /
ji snyed su dag sogs nas /
bdag gis bstod /
bar dang /
gang tshe rkang gnyis gtso bo khyod bltams tshe //
sa chen 'di na gom pa bdun bor nas //
nga ni 'jig rten 'di na mchog ces gsungs //
de tshe mkhas pa khyod la phyag 'tshal lo //
rnam dag sku lnga mchog tu gzugs bzang ba //
ye shes rgya mtsho gser gyi lhun po 'dra //
grags pa 'jig rten gsum na lham me ba //
mgon po mchog gyur khyod la phyag 'tshal lo //
gang tshe thub chen zhing pa'i grong bzhud tshe //
dzaM bu'i grib mas sku lus ma btang zhing //
lha bu gzhon nu drug gis btud gyur pa //
de tshe mchod 'os khyod la phyag 'tshal lo //
mtshan mchog ldan pa dri med zla ba'i zhal //
gser mdog 'dra ba khyod la phyag 'tshal lo //
rdul bral khyod 'dra srid pa gsum ma mchis //
mnyam med mtshan can khyod la phyag 'tshal lo //
mi mchog 'dul ba kha lo sgyur mdzad cing //
kun sbyor 'ching ba gcod mdzad de bzhin gshegs //
dbang po zhi zhing nyer zhi zhi la mkhas //
mnyan yod bzhugs pa de la phyag 'tshal lo //
mchod pa ni /
me tog dam pa sogs nas /
kun la phyag 'tshal mchod par bgyi /
bar /
maN+Dal tshigs bcad lhug rgyas par 'bul la /
'dod chags zhe sdang sogs nas /
phyir bsngo 'o'i bar yan lag lhag ma rnams kyang bya /
sangs rgyas rjes su dran pa'i mdo 'don /
de nas /
bdag nyid kyi thugs ka nas 'od zer gyis thub pa 'khor bcas thugs dam rgyud bskul te :
thub pa de rnams las 'phros te thub pa grangs med pas 'jig rten gyi khams thams cad ser lam lam nyi ma stong gi 'od lta bur gyur nas :
skye 'gro pho mo thams cad kyi spyi bor zhugs shing :
bden bzhi'i chos 'khor bskor nas 'gro ba sems can dbang du 'dus par gyur /
ces bsgom la /
oM mu ni mu ni ma hA mu ni ye swA hA:
ma nu ka li sarba d+harma wA shaM ku ru ye swA hA:
gzhung nas stong phrag gcig gis bsgrub par gsungs kyang ji tsam mang na legs /
thun mthar mchod bstod rgyas bsdus ci rigs bya /
'dod gsol smon lam ni /
dkon mchog rtsa gsum rgya mtsho'i thugs rje dang //
thub pa'i dbang po'i thugs bskyed smon lam dang //
lha sngags ting 'dzin rdzas kyi rten 'brel mthus //
bdag gi rlung sems snang ba dbang 'dus nas //
tshe gcig sangs rgyas thob par mdzad du gsol //
mkhas grub bshes gnyen thams cad dbang 'dus nas //
thub bstan dar zhing rgyas par mdzad du gsol //
rigs bzang blo gsal thams cad dbang 'dus nas //
bshad sgrub bstan pa dar bar mdzad du gsol //
tshul khrims ldan pa thams cad dbang 'dus nas //
dge 'dun sde chen tshugs par mdzad du gsol //
rgyal po rgyal phran thams cad dbang 'dus nas //
yul khams chos la tshud par mdzad du gsol //
'byor ldan sbyin bdag thams cad dbang 'dus nas //
dge 'dun bkur sti 'phel bar mdzad du gsol //
lha klu gzhi bdag thams cad dbang 'dus nas //
bkra shis bde legs 'phel bar mdzad du gsol //
skye 'gro pho mo thams cad dbang 'dus nas //
lus sems dge la sbyor bar mdzad du gsol //
bdud rigs log lta can kun dbang 'dus nas //
bstan la bar chad med par mdzad du gsol //
'bru nor mkho dgu longs spyod dbang 'dus nas //
dpal 'byor 'bad med lhun gyis grub par mdzod //
phyogs bcu'i 'gro kun 'dir ni yongs 'du zhing //
rnam mang thabs tshul dge bar rab spyod de //
chos dang chos mdzad dge 'dun sde 'phel nas //
bstan pa dar zhing yun ring gnas gyur cig
/dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis brlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis de de bzhin du 'grub par gyur cig
/dkon mchog gsum la phyag 'tshal lo //
tad+ya thA/
pany+tsan+d+ri ya a wa bo d+ha na ye swA hA/
smon lam 'grub pa'i gzungs so //
de nas me tog 'thor ba ni /
oM mu ni mu ni ma hA mu ni ye swA hA:
ma nu ka li sarba d+harma wA shaM ku ru ye swA hA:
zhes sngags nyer gcig brjod nas me tog ser po la bzlas shing 'thor /
dmigs pa'i rten sangs rgyas su gsal ba'i sku gsung thugs kyi 'od zer gyis phyogs bcu'i rgyal ba sras bcas kyi byin rlabs bsdus shing thim par bsam /
rten la byin rlabs bsdu ba'i dmigs pa dang bcas /
'dir ni gzugs dang lhan cig tu /sogs mthar rten 'brel snying pos rab tu gnas pa bya /
nongs pa bzod par gsol ba ni /
yi ge brgya pa brjod /
gang yang bdag blo gti mug pas //
legs byas 'di la nyes gyur pa //
gang de lus can skyabs gyur pas //
de kun mgon pos bzod par mdzod //
bsngo smon ni /
bsod nams 'di yis thams cad gzigs pa nyid /sogs sam /
theg pa chen po'i bsngo smon ji ltar rigs pa brjod /
bkra shis ni /
che ba'i che mchog ston mchog bla na med /sogs zhal nas gsungs pas thog drangs shis pa brjod pa'i tshig phreng rgyas par spel bar bya'o //
rjes ji ltar bya ba ni /
gter gzhung las /
de nas sAts+tsha rnams yul phyogs grong pa so so'i dgon gnas dang bcas pa rnams kyi rgyab ri'am :
sa mtho dbyibs legs pa'i sa rtags can rnams su gter du sba zhing smon lam rgya chen po btab bo :
de ltar byas na mu stegs pa dang bshan pa'i grong khyer yin na'ang dam pa'i chos sgor 'du bar 'gyur ro :
re re so so la byed na khyim dang nye ba'i tha dad dam :
yang na mal sa dang nye bar sba'o :
des ni skye bo phal pa thams cad chos la btsud par 'gyur ro :
man ngag 'di'i rgyab chos su :
dge 'dun la mang ja dang dkar gro 'dren :
chab gtor dang bsang mchod la 'bad do :
gsung rab klog :
sprang ston btang ngo :
de ltar byas na skye 'gro thams cad dam pa'i chos su 'du ba the tshom med do :
zhes gsungs pa ltar sAts+tsha rnams rdza ma chu thub lta bu'i nang du mgo gzhug mi ldog pa dang rlan gyis mi 'jig pa'i tshas dang bcas te gzhug
/kha gcod dam par brgyabs /
gong gsal gyi gnas rnams sam /
yang na mi mang bgrod pa'i rgyal sgo'i steng lta bur sbas kyang rung /
de'ang gza' skar tshes grangs bzang po la rgyab chos gong smros rnams ci 'grub dang /
khyad par bsang brngan gser skyems rgyas par btang la lag tshags dam par sba zhing smon lam dang bkra shis rgyas par byas pas ji skad gsungs pa'i don bde blag tu 'grub par 'gyur ro //
'dis kyang skye dgu ris med pa //
bstan la snying nas 'dun pa dang //
de las thub bstan 'dzam gling khyab //
bstan pa'i rdzogs ldan gsar tshes shog
/ces pa'ang lhag pa'i bsam pas thub bstan tshul bzhin du skyong ba'i dam pa rnams kyi phyag mtshan du dgos par bsams nas blo gros mtha' yas kyis sgrub gnas kyi rgyal po rdzong shod bde 'dus pho brang du bris pa dge legs 'phel //
mang+ga laM/
dge'o ///
/
