@#//
'jam dpal gshin rje gshed pha rol rgol 'joms kyi dbang chog bdud bzhi'i g.yul 'joms zhes bya ba bzhugs so //
na mo gu ru ya mAn+ta ka ya /
gshin bu rje yang 'jigs mdzad pa'i //
dus chen gshin rje las 'jigs pa //
der btud pha rol rgol 'joms kyi //
dbang bskur yig rnying khrigs su bsdeb //
'dir bcom ldan 'jam dpal gshin rje gshed po'i dkyil 'khor du don dbang mdor bsdus bskur bar 'dod pas /
ras bris kyi dkyil 'khor ram /
'bru'i tshom bu gtso 'khor lnga bkod pa'i steng du many+dzi'i khar bum pa bcud ldan mgul chings mthing nag gis spras pa /
rgyab tu dpal gtor 'khor bzhi dang bcas pa'i g.yas g.yon sman raka
/mdun du chu gnyis nyer spyod /
dkyil 'khor gyi mdun du gtso bo go cha lha lnga gshed chen bzhi dang bcas pa'i tsakli /
g.yas su dbu rgyan rdor dril dpal chas phyag mtshan bcu dgu
/rgyud dam sgrub thabs kyi pusti /
rgyab tu ka pA la bdud rtsis bkang ba dang rig tsaka
/shel rdo /
me long /
mar me /
g.yon du hom khung /
ling+ga /
gdab phur /
ral gri
/phyag rgya bzhi /
thun rdzas sna tshogs /
mnan thod /
phung re /
tshon skud /
sAts+tsha ri rab dang bcas pa /
dmar gtor nyungs dkar gyis brgyan pa /
gtor chung sha khrag gis brgyan pa slob ma'i grangs mnyam /
dkyil 'khor gyi phyogs bzhir gshin rje ma mo bdud btsan gyi gtor ma /
'dzom na sku tsaka btsugs pa /
gzhan yang sngon gtor /
zhal zas /
tshogs kyi yo byad sogs nyer mkho'i chas spyi ltar 'du bya /
zur mkhar gyi gzhung dngos sam /
chags med zhabs kyis mdzad pa'i las byang dug ri lta bus bdag mdun bskyed bzlas mchod gtor tshogs skong yan grub pa dang /
las bum bskyed bzlas spro na bdud rtsi 'khyil ba spyi mtshams bskyed bzlas bya /
rig pa'i me tog dor la gnang ba nod /
slob ma rnams 'dus nas /
khrus /
bgegs gtor /
mtshams gcod srung 'khor /
me tog bkye bsdu zin nas /
nam mkha' dang mnyam pa'i sems can thams cad kyi don du gnas skabs su dam pa'i chos sgrub pa'i 'gal rkyen mtha' dag zhi zhing /
mthar thug bcom ldan 'das 'jam dpal gshin rje gshed kyi go 'phang thob par bya /
de'i ched du 'jam dpal pha rol rgol 'joms kyi dkyil 'khor du mngon par dbang bskur ba zab mo gsan par bgyi'o snyam pa'i thugs bskyed gsal btab nas gsan 'tshal /
de'ang gangs can gyi ljongs 'dir dam pa'i chos kyi sgron me gsal snga phyi'i dbang gis gsang sngags gsar rnying gnyis su grags pa'i snga 'gyur rnying ma'i chos tshul /
de la theg dgu'i mthar thug yo ga chen po gsum gyi bskyed pa ma hA yo ga'i chos sde la rgyud sde dang sgrub sde gnyis las /
'dir sgrub pa chen po sde brgyad kyi thog ma 'jam dpal sku'i rigs la nang gses su /
phyag rgya zil gnon de bzhin gshegs pa'i rigs /
'joms byed nag po rdo rje'i rigs /
kha thun rin po che'i rigs /
'jigs byed ru mtshon dmar po pad+ma'i rigs /
shor sang nyi ma khros pa las kyi rigs te rigs lngar dbye ba'i de bzhin gshegs pa'am las kyi rigs su gtogs shing /
ye shes dang /
las dang /
'jig rten pa'i gshin rje gshed po gsum du dbye ba'i tshe ye shes pa'i phyogs yin la /
sngon gyi bka' gter thun mong ba'i gshin rje tshe bdag rna cha brgyad du bgrangs pa'i ya gyal king kang mnan pa'i rna cha ru grags pa 'di nyid khro bo chen po mi g.yo ba dang ngo bo gcig par yang bshad cing /
shor sang nyi ma khros pa dang zor ba dmar nag gi rgyud sogs la brten nas slob dpon 'jam dpal bshes gnyen gyis bkral ba'i lugs rgya gar nas 'gyur ba dang /
rtsis rgyud 'byung ba lnga'i ya gyal pA la pa tra lcags kyi rgyud sogs la brten nas bkral ba lo chen bai ro tsa nas rgya nag nas bsgyur ba dang /
rgyud du ma'i dgongs pa sangs rgyas gnyis pa slob dpon chen po pad+ma saM b+ha was bkral ba sogs /
gdams ngag gi chu bo ma lus pa gnubs chen sangs rgyas ye shes rin po che la babs te sras mchog khu lung pa yon tan rgya mtsho sogs nas rim par brgyud pa'i bka' ma dang /
zab mo'i gter du sbas pa rnams sprul pa'i gter ston chen po gru gu yang dbang /
rgya zhang khrom rdo rje 'od 'bar /
gu ru chos kyi dbang phyug
/pad+ma las 'brel rtsal /
nyi zla sangs rgyas sogs kyis spyan drangs pa lugs srol tha dad pa'i dbang dang gdams ngag ma lus pa zur mkhar a bo chos rje la bka' babs pa ste /
de'ang lung bstan chen mo bka' rgya ma las chos kyi spyan can drug gi nang tshan du lung bstan par grags pa'i mtshan dngos chos rgyal dpal bzang po /
gsang ba'i mtshan mnyam nyid rdo rje zhes bya ba 'jam dpal 'chi bdag gi rigs nA ga rak+sha la grub pa thob pa des /
bka' gter mang po'i bcud gcig tu bsdus pa'i king kang zur mkhar lugs zhes khungs btsun cing byin rlabs kyi drod dang ldan pa 'di'i smin byed tshad ma bka'i gzhung dang bcas pa'i rgyun dang /
gzhan yang brgyud pa mang po las 'ongs pa'i smin grol gyi gdams pa mang po'i rgyun grub chen karma chags med la 'dus shing /
de nyid kyis kyang thugs dam gyi gtso bor mdzad pa'i brgyud pa sel med las byung ba 'di lta bu'i dbang bskur ba sgrub par byed pa la /
slob dpon gyis bgyi bar 'os pa rnams sngon du grub nas /
khyed rang slob ma'i ngo skal du gyur pa dbang bskur zab mo zhu ba'i yon du maN+Dal 'bul bar zhu /
zhes brda sbyar la maN+Dal 'bul gzhug
/de nas snyim pa me tog dang bcas te thal mo sbyor la bla ma dang dkyil 'khor gyi gtso bo dpal chen gshin rje gshed dbyer med pa'i spyan sngar gsol ba 'debs pa 'di'i rjes zlos mdzod /
kye ho rgyal ba thams cad kyi //
sku gsung thugs kyi gsang 'dzin pa'i //
slob dpon bdag la brtser dgongs la //
tshad med thugs rje'i lcags kyu yis //
sdug bsngal mtsho las drang du gsol //
sku mchog 'jam dpal lha tshogs kyi //
dkyil 'khor chen por gzhug tu gsol //
zhes lan gsum /
sngon chad dkyil 'khor 'dir ma zhugs pa'i mtshon byed du ras yug dmar pos gdong 'ching 'tshal /
oM tsak+Shu r+b+han+d+ha bA ra ma NA ya hU~M/
dkyil 'khor lha dang mjal ba'i phyag rten du mchog gi me tog kha dog lnga pa'i phreng ba re byin par mos mdzod /
A khaM bI ra hU~M/
dkyil 'khor du 'jug pa'i thog mar rgyud dag pa gal che bas mdun bskyed dpal chen gshin rje gshed kyi dkyil 'khor la phyogs bcu dus gsum gyi rtsa gsum rab 'byams sprin ltar gtibs nas bskor te bzhugs pa'i spyan sngar /
sdig pa bshags shing skyabs su 'gro ba dang /
sems bskyed tshogs gsag sdom bzung bsngo ba rnams rim par bya snyam pas 'di'i rjes zlos mdzod //
skyon dag yon tan ma lus rdzogs //
mkhyen brtse ldan rnams dgongs su gsol //
bdag gzhan sems can thams cad kyi //
sdig sgrib nyes ltung gnong 'gyod bshags //
bslu med mgon la skyabs su mchi //
byang chub mchog tu sems bskyed do //
bsod nams ye shes tshogs mchog gsog
/sdom pa ma lus brtan por bzung //
kun kyang byang chub chen por bsngo //
zhes lan gsum /
de nas slob dpon gyis /
thar pa chen po'i grong khyer gang //
sku mchog rgyal ba'i dkyil 'khor 'dir //
su yin 'jug pa'i skabs med kyi /
khyod kyis dam tshig bsrung nus sam //
zhes dris pa'i lan du 'di'i rjes zlos mdzod /
bar mtshams med par sdug bsngal ba'i //
chu bo che las rab sgrol te //
rnam grol thar grong bgrod gyur na //
dam tshig srog la babs kyang bsrung //
de lta na spro ba skyed pa 'di la gsan 'tshal /
log pa'i lam dang dman pa'i lam //
ma rdzogs lam las khyad 'phags pa //
tshe 'dir nges par 'tshang rgya'i lam //
bla mas ston gyis spro dga' byos //
ces brjod /
tshom bu'i dkyil 'khor du me tog 'dor du gzhug pa ni /
tshom bu'i dkyil 'khor 'di nyid me long la gzugs brnyan 'phos pa bzhin du gshin rje gshed po'i dkyil 'khor gnyis par gsal ba ngo bo ye shes gcig gi rnam rol la bzang ngan gyi spu ris med kyang /
rnam par rang rang gi las kyis 'brel ba'i rigs kyi lha gang yin pa zhig la phog par shog cig snyam du tshig 'di'i rjes zlos dang bcas te me tog 'dor 'tshal /
rnam dag rig pa'i me tog 'di //
dkyil 'khor lha la dad pas 'bul //
sngon sbyangs las 'phro dang 'brel ba'i //
yi dam lha la bab par shog
/puSh+pe pra tIts+tsha hoH
zhes dor du gzhug la rigs dang mthun pa'i gsang mtshan gdag cing yi dam du phog
/spyi tsam du /
khyed rang rnams me tog dbus su phog pas gsang mtshan zhe sdang rdo rje zhes bya ba lhag pa'i lha 'jam dpal gshin rje gshed po yin pas yi dam gyi lhar zungs shig dang 'di phyi bar do'i 'jigs pa skyob cing myur du 'tshang rgya bar 'gyur ro //
zhes brjod /
ma rig pa'i sgrib g.yogs mig dar dang lhan cig bsal bar mos /
thog med dus nas da lta'i bar //
bu khyod ma rig rab rib kyis //
gnas lugs mthong ba'i mig bsgribs pas //
de ring ye shes spyan du dbye //
dkyil 'khor 'di ltos don chen 'grub //
tsak+ShuHpra be sha ya phaTaH
ces mig dar bkrol /
lha ngo bstan pa ni /
'byung bzhi ri rab dang bcas pa'i steng bskal pa'i me dpung 'bar zhing rdo rje'i ra ba dang dur khrod chen po brgyad kyis yongs su bskor ba'i dbus su /
sna tshogs pad+ma'i lte bar dur khrod 'bar ba'i gzhal yas khang rgya khyon bkod pa tshad med pa'i dbus su 'khor lo rtsibs bzhi chos 'byung dang bcas pa'i lte bar /
chu glang pad+ma nyi zla dregs pa dgra bgegs kyi gdan la dpal chen gshin rje gshed po mthing nag phyag drug dpal dang dur khrod kyis brgyan cing sbyor yum bai tA li dang gnyis med du 'khril ba gnas lngar go cha'i lha dang bcas pa /
rtsibs bzhir rdo rje rin chen pad+ma las kyi rigs kyi gshin rje gshed po bzhi yum dang 'khril ba /
phyogs skyong gshin rje'i tshogs dang ging bdud rtsis pa shan pa sogs sprul pa'i bran g.yog pho mo mang po nyi ma dang 'od zer bzhin shar ba /
phyi rol gyi khor yug la 'bum phrag mkha' 'gro
/ging dang lang+ka /
dbang phyug 'bar ma ma sring la sogs pa dregs pa'i tshogs bsam gyis mi khyab pa kha dog dang rdzu 'phrul ma nges cir yang 'char ba /
mthu stobs nus pa'i rtsal gyis srid pa gsum yang skad cig gis 'jig nus pa /
de lta bu'i rten dang brten par bcas pa'i dkyil 'khor mngon sum bzhin du mthong ba'i mos pa mdzod /
dam chu bdud rtsi sbyin la /
hU~M/
'da' ka rdo rje'i dam tshig chu /
khyod la ngas sbyin snying dkyil bab //
ye shes sems dpar de gyur nas //
mchog thun dngos grub myur thob shog
/dam tshig mchog las khyod 'das na //
'chi bdag sdig pa mgo dgur 'gyur //
snying khrag 'jib cing dmyal bar bsreg
/de bas dam tshig srog ltar srungs //
sa ma ya rak+Sha thaM/
dam tshig bdud rtsi'i chu de snying gi dbus su babs nas ye shes sems dpa'i rang bzhin du bzhugs par mos la bro bor ba 'di'i rjes zlos mdzod /
sa ma ya i dan+tu na ra kan /
ye shes pa dbab pa'i slad du dmigs pa 'di bzhin du mdzod /
badzra a mr-i tas bsang /
swa b+hA bas sbyang /
khyed rang rnams kyi phung khams skye mched kyis mtshon pa'i ma dag pa'i snang ba thams cad sbyangs te stong par gyur /
stong pa'i ngang las gru gsum mthing nag 'bar ba'i sogs nas /
slob ma'i sems nyid kyi ngo bo hU~M mthing nag ces bsgyur la /
gtso bo yab yum go cha sras mchog bzhi bcas bskyed la /
de dag gi spyi bor oM/
mgrin par AH
thugs kar hU~M/
hU~M las 'od zer 'phros pas 'jam dpal gshin rje gshed yab yum /
go cha'i lha lnga sras mchog rigs bzhi yab yum dang bcas pa sangs rgyas kyi zhing khams thams cad nas sku che chung sna tshogs pa kha ba bu yug ltar byon nas khyed rang rnams la sib sib thim par sgoms shig
/rol mo dang bcas /
hU~M:
chos dbyings mkha' ltar rtog bral ngang nyid las :
longs spyod rdzogs dang mchog gi sprul pa'i sku :
sprin dang char ltar skye 'gro'i re ba skong :
bde gshegs sku mchog yongs rdzogs lha tshogs rnams :
spyan 'dren thugs dam dbang gi brtse bas gshegs :
sgrub mchog 'di la khyed kyi thugs rjes gzigs :
dbang bskur dam pa da lta bstsal du gsol :
skal ldan slob ma rnams la byin phob cig :
oM AHhU~M gu ru ya mAn+ta ka DA ki nI sa ma ya A be sha ya a A:
zhes mang du brjod /
rdo rje mgor bzhag la /
ye shes pa brtan par gyur cig
/tiSh+Tha badzra /
dbang bskur dngos gzhi zhu ba'i phyir gsol ba 'debs pa 'di'i rjes zlos /
kye hoH
bla ma dpal chen gshin rje gshed //
dmigs med thugs rje chen po yis //
bdag la brtse bas nyer dgongs gsol //
sku gsung thugs kyi sgo phyes la //
'jam dpal khro bo'i lha tshogs kyi //
phyi nang gsang ba de kho na'i //
bskyed rdzogs bsnyen sgrub las sbyor la //
ci dgar 'jug pa'i dbang rdzogs stsol //
ces zhu /
dbang gi lha nam mkha' gang bar sad pa rnams dang bla ma dkyil 'khor gyi gtso bo'i thugs ka nas sprul pa'i dbang gi lha rnams kyis dbang bskur ba'i bya ba mdzad de /
bum pa ye shes kyi bdud rtsis gang bas dbang bskur bas dri ma gtor /
yon tan blugs par gyur pa'i mos pa mdzod /
bum pa thogs la /
hU~M/
blo 'das chos sku'i ngo bo bum pa'i klong //
rang bzhin longs spyod rdzogs sku bum pa'i lha //
thugs rje bum pa 'gro 'dul sprul pa'i sku
/skyon dag yon tan yongs rdzogs dbang bskur ro //
oM badzra ka lA sha
/kA ya wA ka tsit+ta a b+hi Shiny+tsa hU~M/
su ra satwaM AHhU~M/
bum pas dbang bskur bum chu blug
/dbu rgyan khang bu rigs lngas mtshan pa dbu la bskon zhing /
thabs shes kyi rang bzhin rdor dril phyag tu gtad pas sku lnga lhun gyis grub /
gsang sngags kyi brtul zhugs rdzogs par spyod pa'i dbang thob par mos mdzod /
dbu rgyan bskon /
rdor dril lag g.yas g.yon du gtad la /
hU~M/
dad pa dam tshig skal ldan bu khyod la //
bde gshegs rgyal ba rigs lngas dbur brgyan cing //
ye shes lnga ldan rdo rje sangs rgyas kyi //
gsung gi rjes 'gro'i dril bu 'di byin pas //
dug lnga gnas dag sku lnga mngon gyur pa'i //
zung 'jug thabs shes longs spyod dbang thob shog
/oM AHhU~M swA hA/
badzra ma gu ta la dz+nyA na badzra hU~M/
g+hAN+Ta pA la AH
a b+hi Shiny+tsa hU~M/
rdo rje gsor zhing dril bu dkrol la 'di'i rjes zlos /
a d+hi pa ti satwaM/
a b+hi Shiny+tsa mi tha satwaM/
badzra sa ma ya AH
sman raka gtor gsum gtad la /
hU~M/
bla ma yi dam bsten cing mchod //
nyan 'chad bsnyen sgrub mthar skyol zhing //
dam can bu bzhin 'khor ba'i phyir //
dam rdzas dbang bskur de thob shog
/sman raka gtor gsum sngags sham du /
sa ma ya a b+hi Shiny+tsa A be sha ya AHAH
dpal chas gtad la /
khyed rang rnams dpal chen gshin rje gshed po rten dang brten pa'i dkyil 'khor yongs su rdzogs par gsal ba la dpal gyi chas dang phyag mtshan rnams kyis rim par mnga' gsol bar mos mdzod /
hU~M/
thod pa skam rlon phreng ba glang chen lpags //
sbrul chun zhing lpags stag sham khrag zhag thal //
go khrab me dpung rus rgyan gzig sham ste //
dpal chas yab yum chas kyi dbang bskur bas //
nga rgyal gti mug zhe sdang phrag dog chags //
ma spangs rang grol dpa' ba'i 'gro don mdzad //
dbyings dag 'khor bcud sgrol mdzad ma rig sel //
mi shigs phyin drug don rtogs dbang thob shog
/shrI he ru ka a b+hi Shiny+tsa sa ma ye hU~M swA hA d+harma d+ha ra dz+nyA na a b+hi Shiny+tsa hU~M/
phyag mtshan so sor gtad la /
hU~M/
shes rab ral gri me 'bar bas //
bdag 'dzin rtsad gcod dbang bskur ro //
rdo rje tho lum me 'bar bas //
'dod chags dgra 'joms dbang bskur ro //
rdo rje gtun shing me 'bar bas //
zhe sdang dgra 'joms dbang bskur ro //
rdo rje lcags kyu me 'bar bas //
gti mug dgra 'joms dbang bskur ro //
rdo rje zhags pa me 'bar bas //
nga rgyal dgra 'joms\u0f8e
rdo rje thong gshol me 'bar bas //
phrag dog dgra 'joms\u0f8e
rdo rje shak+ti me 'bar bas //
lha bu'i bdud 'joms dbang bskur ro //
rdo rje dbyug to me 'bar bas //
nyon mongs bdud 'joms\u0f8e
rdo rje rtse lnga me 'bar bas //
phung po'i bdud 'joms\u0f8e
rdo rje be con me 'bar bas //
'chi bdag bdud 'joms\u0f8e
rdo rje rgya gram me 'bar bas //
bdud rigs kun 'joms\u0f8e
rdo rje 'khor lo me 'bar bas //
rnam rtog dgra 'joms\u0f8e
rdo rje sdigs mdzub me 'bar bas //
gnyis 'dzin dgra 'joms\u0f8e
gri gug phur bu me 'bar bas //
rtag chad dgra 'joms\u0f8e
lcags drwa b+han+d+ha me 'bar bas //
mtha' dbus dgra 'joms\u0f8e
rdo rje be con 'khor lo me 'bar bas //
thogs bcas bdud 'joms\u0f8e
rin chen be con me 'bar bas //
thogs med bdud 'joms\u0f8e
pad+ma be con me 'bar bas //
dga' brod bdud 'joms\u0f8e
rgya gram be con me 'bar bas //
snyems byed bdud 'joms dbang bskur ro //
oM ma hA mu dra sarba a b+hi Shiny+tsa hU~M/
gtso 'khor rnams kyi sku tsaka rim par thogs la /
dkyil 'khor ba gtso 'khor rnams las rang 'dra'i ye shes sems dpa' mar me gcig las gnyis mched tshul du byung /
khyed rang dam tshig sems dpar gsal ba'i snying gi gor thim pa'i mos pa mdzod /
hU~M:
dus gsum rgyal ba'i sku mchog kun 'dus pa :
bcom ldan khro rgyal 'jam dpal gshin rje gshed :
gnyis med dgyes pa'i yum chen bai tA 'khril :
dbu gsum phyag drug zhabs bzhi khro chas rdzogs :
g.yas dkar g.yon dmar dbus mthing rigs lngas brgyan :
ral gri tho ba gtun shing lcags kyu dang :
sbrul zhags thong gshol g.yas g.yon phyag na bsnams :
gar dgu'i nyams ldan yum chen khro mo'i tshul :
yongs rdzogs khro 'dzum phur bu gri gug g.yas :
lcags drwa b+han+d+ha 'dzin pa me klong bzhugs :
yab yum gnyis su med pa'i byin rlabs kyis :
skal ldan bu la dbang bskur smin grol shog :
oM hrIHSh+TiHwI kr-i tA na na hU~M phaT:
bai tA li kro tI shwa rI kA ya wA ka tsit+ta a b+hi Shiny+tsa hU~M:
hU~M:
dus gsum rgyal ba'i sku mchog rigs kyi lha :
'jam dpal dkar gsal zhal gcig phyag gnyis pa :
khro chas yongs rdzogs ral gri sdigs mdzub phyar :
gti mug chos dbyings rang grol dbang bskur ro :
oM many+dzu shrI a b+hi Shiny+tsa hU~M:
hU~M:
dus gsum rgyal ba'i gsung mchog rigs kyi lha :
rta mgrin dmar nag zhal gcig phyag gnyis pa :
khro chas yongs rdzogs thod dbyug sdigs mdzub phyar :
'dod chags sor rtog rang grol dbang bskur ro :
oM h+ya grI wa a b+hi Shiny+tsa hU~M:
hU~M:
dus gsum rgyal ba'i thugs mchog rigs kyi lha :
phyag rdor mthing nag zhal gcig phyag gnyis pa :
khro chas yongs rdzogs rdo rje sdigs mdzub phyar :
zhe sdang me long ye shes dbang bskur ro :
oM badzra pA Ni a b+hi Shiny+tsa hU~M:
hU~M:
dus gsum rgyal ba'i yon tan rigs kyi lha :
chos rgyal ser nag zhal gcig phyag gnyis pa :
khro chas yongs rdzogs be con sdigs mdzub phyar :
nga rgyal mnyam nyid ye shes dbang bskur ro :
oM ya ma rA dza a b+hi Shiny+tsa hU~M:
hU~M:
dus gsum rgyal ba'i phrin las rigs kyi lha :
bdud rtsi ljang gsal zhal gcig phyag gnyis pa :
khro chas yongs rdzogs rgya gram sdigs mdzub phyar :
phrag dog bya grub ye shes dbang bskur ro :
oM a mr-ita a b+hi Shiny+tsa hU~M:
hU~M:
badzra ya mAn+ta ka mthing nag khros :
dur khrod chas rdzogs sbyor sgrol yum dang bcas :
rdo rje be con sdigs mdzub gar dgu'i nyams :
zhe sdang 'joms mdzad sras mchog dbang bskur ro :
oM badzra ya mAn+ta ka kro d+hI shwa rI a b+hi Shiny+tsa hU~M:
hU~M:
rat+na ya mAn+ta ka ser nag khros :
dur khrod chas rdzogs sbyor sgrol yum dang bcas :
khro chas yongs rdzogs rin chen sdigs mdzub mdzad :
nga rgyal 'joms mdzad sras mchog dbang bskur ro :
oM rat+na ya mAn+ta ka kro d+hI shwa rI a b+hi Shiny+tsa hU~M:
hU~M:
pad+ma ya mAn+ta ka dmar nag khros :
dur khrod chas rdzogs sbyor sgrol yum dang bcas :
khro chas yongs rdzogs pad+ma sdigs mdzub mdzad :
'dod chags 'joms mdzad sras mchog dbang bskur ro :
oM pad+ma ya mAn+ta ka kro tI shwa rI a b+hi Shiny+tsa hU~M:
hU~M:
karma ya mAn+ta ka ljang nag khros :
dur khrod chas rdzogs sbyor sgrol yum dang bcas :
khro chas yongs rdzogs rgya gram be con 'dzin :
phrag dog 'joms mdzad sras mchog dbang bskur ro :
oM karma ya mAn+ta ka kro tI shwa rI a b+hi Shiny+tsa hU~M:
de rnams kyis bum dbang thob /
lus sgrib dag
/bskyed rim bsgom pa la dbang /
'bras bu sprul sku thob pa'i skal pa can du byas pa yin no //
bla ma dkyil 'khor gyi gtso bo yab yum mnyam par sbyor ba'i byang sems bdud rtsi lce'i dbang por byin pas rtsa khams byang chub sems kyis gang ste bde bar smin par mos mdzod /
thod pa'i bdud rtsi byin la /
hU~M/
bla ma yi dam lha tshogs yab yum rnams //
gnyis med bde chen sbyor ba'i byang chub sems //
skal ldan ngag la bskur bas ngag sgrib dag
/bde chen gsang ba'i dbang mchog thob gyur cig
/oM dz+nyA na pany+tsa a mr-ita ma hA su kha sarba a b+hi Shiny+tsa AHAHAH
des gsang dbang thob /
ngag sgrib dag
/rtsa rlung bsgom pa la dbang /
'bras bu longs sku thob pa'i skal pa can du byas pa yin no //
rigs ldan lang tshos gang ba'i phyag rgya ma gtad par mos mdzod /
hU~M/
mtshan ldan yid 'ong bkra shis gzungs ma 'di /
khyer la mchod pa chen po rtag tu gyis //
rgyal ba kun gyi gnyis med ye shes thugs /
khyod la mngon sum ster bar the tshom med //
karma mu dra ma hA su kha dz+nyA na sid+d+hi a d+hiSh+Thi te hU~M/
de ltar gtad pa'i rig ma des kyang spro ba sbyin par mos 'tshal /
e ma skal ldan bu khyod skad cig la //
grol bar 'dod na kho mo gus pas bsten //
nga yi pad+ma dus gsum rgyal ba yi //
dkyil 'khor chen por 'jug la dga' bar byos /
khyed rang dang rig ma 'jam dpal gshin rje gshed yab yum du gsal ba lha'i 'du shes /
mkha' gsang rdo rje pad+ma yig 'bru bcas gsal ba sngags kyi 'du shes /
thabs 'di la brten nas bde ba chen po mngon du bya'o snyam pa chos kyi 'du shes dang ldan pas snyoms par zhugs pas dga' bzhi lugs 'byung dang lugs zlog gi rim pa las lhan cig skyes pa'i ye shes ngos zungs mdzod /
hU~M/
phung khams skye mched snod bcud ye nas dag
/gdod ma'i rgyal ba yab yum rang byung dpal //
sku gsung thugs kyi rol pa bsam mi khyab //
rtsa thig rlung gi gsang lam mkha' 'gro'i srog
/dga' dang mchog dga' dga' bral lhan cig skyes //
'khor lo'i gnas bzhir rim pas 'char ba 'di //
rang ngo shes na ye shes gzhan med pas //
dbab bzung zlog dgram snod ldan e ma hoH
a ho su kha b+hany+dza mok+Sha hoH
a nu rA ga badzra At+ma ko\u0f85 haM/
des shes rab ye shes kyi dbang thob /
yid sgrib dag
/thig le bsgom pa la dbang /
'bras bu chos kyi sku thob pa'i skal pa can du byas pa yin no //
rdo rje sems dpa'i me long gi mdangs kyis mtshon nas rang rig ye shes spros bral rang gsal chen po'i rang bzhin ngo shes par gyis shig
/man shel nyi zer la bstan te /
hU~M/
sha khrag drod dbugs bu ga lnga //
sa chu me rlung nam mkha' lnga //
sra brlan tsha g.yo go 'byed lnga //
dkar ser dmar ljang mthing gsal lnga //
'dod khro rmongs rgyal phrag dog lnga //
kun sems nyon yid sgo shes lnga //
chos me mnyam sor nan ye lnga //
gzugs 'du rnam tshor 'du byed lnga //
rdor rnam rin mtha' don rigs lnga //
'khor rdor rad pad rgya gram lnga //
sangs mA gos sgrol dbyings yum lnga //
sangs rgyas la sogs mkha' 'gro lnga //
rdo rje ging sogs dpa' bo lnga //
snang gsal rig byed grol stong lnga //
ye nas dbyer med ngang gis grol //
spang blang re dogs dgag sgrub bral //
mtha' dbus phyogs lhung der 'dzin zhig
/yid dpyod blo 'das dbang bskur bas //
rang ngo mthong sgom dbang thob shog
/dz+nyA na a b+hi Shiny+tsa hU~M/
des rig pa rtsal gyi dbang thob pa yin no /
khyed rang rnams lus gnad rnam snang chos bdun dang ldan pas sems gang la'ang mi rtog par mnyam par bzhag
/'phro na rtsad bcad /
gnas na ngos bzung /
gzhi med rtsol bral nam mkha'i dkyil lta bur shes par gyis shig
/sdigs mdzub nam mkhar bstan la /
hoHa snang srid shes byas ye khyab chos //
rtsa ba rang sems gcig pu'i cho 'phrul yin //
sems nyid ma gtogs sems las ma shar ba'i //
chos gzhan rdul tsam e 'dug skal ldan kye //
sems kyis sems la rtsad mthar ded pas kyang //
'ded mkhan sems yin gzhi med rtsa ba bral //
gzhi rtsa 'dug na gzhi rtsa'i gzhi rtsa gang //
'tshol mkhan kho na'i gzhi rtsa ji ltar grub //
rtsa ba bral bas ngo bo ngos bzung dang //
bzang ngan 'khrul grol re dogs ji ltar dmigs //
rig rtsal gsal tsam wal wal tur tur 'di //
sems rang sems kyi rtsal shar sems kyis gtad //
sems la sems kyis don bzung a 'thas pas //
nam mkha'i mdud pa rmi lam byis pa'i gtam //
bde gsal mi rtog bying rmugs 'phro rgod dang //
rtag chad ji ltar snang yang kho rang las //
gzhan med gang shar steng du lhug par zhog
/spang sgyur rgyas 'debs ngo shes bcos mi dgos //
'gro drug sdug bsngal mtha' dag bcos mas len //
rang ngo shes nas rang sar sdod du chugs //
ji ltar gzhon nus bde ba'i ro myong bzhin //
smra bsam brjod 'das 'di ka chos sku yin //
tha mal shes pa ma bcos gsal le ba //
rang gis lhug pa'i rang bab 'di nyid la //
'khor 'das bzang ngan med do snying gi bu //
da lta'i rig pa zang thal skad cig ma //
gang gis ma reg gang du'ang grub ma myong //
'gyu ba dwangs sang shar thim rang sar dag
/'od gsal stong pa rgyal ba'i yum chen yin //
'di las gzhan pa'i chos sku yod re kan //
bu ltos bar snang 'di la ngos bzung gang //
rnam rtog snga phyi bar der su zhig 'dug
/gnas 'gyu sus btags stong par su yis mthong //
gnyid sad mdang gi mdza' mo khrid la shog
/e ma rang mgo rang gis ma bskor bar //
chu rlabs chu yin rang gis rang ma spongs //
rang ngo shes tshe rang sar klod la zhog
/bu chung lha khang mthong ba der 'dzin gang //
dur khrod mi ro'i tshogs drug 'dzin rtog tshol //
nam mkha'i bu ram myong na ro mchog 'byung //
a a a /
des lta ba 'khor 'das gzhi rdzogs kyi dbang bskur thob pa yin no //
'od gsal gyi mar me 'dis mtshon nas 'dzin med rang gsal ngang sgom lhug pa'i ngang du zhog cig
/mar me gsal ba bstan la /
e ma /
'khor 'das srid zhi'i rtsa ba rang gi sems //
sems kyi rang gshis rang bab ngo shes na //
de la ma yengs skyong ba sgom pa yin //
gsal stong gnyis med rlung bral mar me bzhin //
sems ngo shes pa'i rang bab gshis lugs la //
rang sar mi 'jog bcos shing su sgom pa //
byis pas 'ja' tshon ded mtshungs a thang chad //
sems las gzhan du bsgom bya sgom byed tshol //
de la btsan sa zin pa'i skabs med de //
gnas skabs zhen 'dzin nyams kyi zhags pas bcings //
sku dang zhing khams rab 'byams mthong thob dang //
dmyal mer lhung ba gnyis ka sems kyi mdangs //
sems la bzang ngan gdod nas ma grub phyir //
rang bab ma yengs mi bsgom gshis la zhog
/rnam rtog mi dgag rtog pa rang zhir klod //
'di la bcos na sgom pa'i dam tshig nyams //
snang srid yongs grol bsgom pa'i dbang thob shog
/sa mA d+hi a ti hoH
des bsgom pa snang srid gzhi grol gyi dbang bskur thob pa yin no //
de nas khyed rang rnams lus gnad bzhugs stangs gsum /
mig gnad gzigs stangs gsum gang rung dang sbyor la dbyings snang rig pa ngos zungs mdzod /
hU~M/
ye dag mnyam yangs rang grol ma rtogs na //
seng ge glang chen drang srong 'dug stangs kyis //
mig gnyis smin mtshams nam mkha'i dbyings su ltos //
rlung dang sems gcun brtson 'grus drag po yis //
dbyings rig 'od thig rgyal ba yab yum mthong //
ma yengs bskyang bas chos nyid mngon sum de //
nyams snang gong 'phel rig pa tshad la phebs //
chos nyid zad sar skyol nas tshe 'dir grol //
zag med 'ja' lus thob pa'i dbang thob shog
/a ti hoH
des thod rgal 'od gsal khor yug bsgom du rung ba'i dbang bskur thob pa yin no /
khyed rang rnams tshogs drug ma bcos lhug pa'i ngang du gar bsgyur ba sogs lus ngag gi rnam 'gyur ci bde bar byos shig
/hU~M/
ka dag lhun grub gzhi yi bzhugs tshul de //
gtan 'beb khregs chod thod rgal lam gyi mchog
/'bras bu sku dang ye shes kun tu bzang //
de nyid bskyang ba'i spyod yul ci phyir med //
rab 'bring mtha' ma dbang po'i bye brag gis //
rang gi nyams myong 'char tshul shes byas nas //
nyams gong 'phel ba'i spyod brten sgrib pa spongs //
shugs 'byung rang grol ma bcos spyod dbang bskur //
sa ma ya a ti hoH
des spyod pa rang bab shugs 'byung gi dbang thob pa yin no //
bdud rtsi 'dis mkhur ba bkang la phaT brjod cig
/bdud rtsi blud la /
hU~M/
gzhi lam 'bras sogs snang srid shes bya'i chos //
tha dad ming btags blos bzung log shes nyid //
kun rdzogs rang rig ye shes kha gang ma //
ma bcos 'di la sangs rgyas 'bras bu zer //
don la sangs rgyas sems can gnyis su med //
skad cig grol ba 'di nyid chos kyi sku
/'di las gzhan du 'bras bu sangs rgyas med //
mkhur bkang smra 'dod dpe yi don mthong shog
/oM AHhU~M/
d+harma kA ya swa b+hA wa a b+hi Shiny+tsa AH
des 'bras bu ma btsal lhun grub kyi dbang thob pa yin no //
de ltar lta sgom spyod pa 'bras bu dang bcas pa rang byung rang shar rang grol rang chas su ngo 'phrod pa'i don go bar der grol dgos pas de'i don ngo sprad pa ni ma yengs par gsan 'tshal /
shel dang me long mar me la sogs pa'i zer dang zhi khro'i sku bstan la /
hU~M/
gdod nas 'khrul ma myong ba'i kun bzang thugs //
shar dus 'od gsal ma bu ma 'dres na //
rang rtsal 'khrul snang shar ba'i sems can rnams //
'khrul nas ma grol bar du bar ma dor /
khyad par 'di 'phos phyi lus ma blangs par //
don la 'khrul dang ma 'khrul ma mchis kyang //
snang log kun rdzob 'khrul ngor rang gi sems //
ma rig rang rtsal 'di la a 'thas pas //
rang la rang skrag rang nyid sdug bsngal myong //
rang lus gdod nas rnam dag rgyal ba'i sku
/zhi khro'i lha tshogs ma lus lhun rdzogs pa //
sgra 'od zer dang sna tshogs skur 'char bas //
ma 'jigs rang ngo shes grol dbang thob shog
/a a a /
de rnams kyis dbang bzhi pa thob /
sgo gsum cha snyoms kyi dri ma dag
/rdzogs pa chen po bsgom pa la dbang /
'bras bu ngo bo nyid kyi sku thob pa'i skal pa can du byas pa yin no //
dpal gtor thogs la /
de dag gis dbang gi dngos gzhi grub nas mtha' rten drag po mthu'i dbang sbyin pa'i thog mar gtor dbang dang rjes su 'brel bar dregs pa'i srog dbang sbyin pa'i slad du dmigs pa 'di bzhin du mdzod //
dpal gyi gtor ma 'di nyid dpal chen gshin rje gshed po 'khor dang bcas pa dngos su gsal ba khyed rang rnams kyi spyi bor byon /
rgyud byin gyis brlab pa'i mos pa mdzod /
hU~M/
chos dbyings zhi ba'i ngang las ma g.yos kyang //
ma rungs gdug pa'i khro chen rngam pa'i sku
/rab 'jigs mi bzad 'bar ba'i gshin rje gshed //
thugs dam dbang gis 'dir gshegs mchod pa bzhes //
'khor gyi dregs pa srid gsum brlag nus rnams //
dbang bsdus zil gnon las la bsngags pa yis //
dgra bgegs ma lus rtsad nas gcod pa'i phyir //
mngon spyod nus mthu thogs med dbang bskur mdzod //
oM ya mAn+ta ka ya ma rA tsa badzra sarba duSh+TAM a mu ka mA ra ya a b+hi Shiny+tsa hU~M/
gtor ma spyi bor bzhag
/gtor ma'i ye shes pa khyed rang rnams la thim pas khyed rang rnams dpal chen gshin rje gshed yab yum go cha'i lha 'khor sras mchog rigs bzhi dang bcas pa /
khyad par thugs ka'i phyag rdor gyi thugs kar gser gyi mchod rten khri 'phang lnga pa'i bum par 'jam dpal gzhon nur gyur pa bzhugs pa /
gzi brjid nus stobs 'gran zla dang bral bar gyur pa la /
dregs pa'i sde dpon chen po bzhi bran du gtad pas /
sde brgyad 'khor dang bcas pas deng phyin chad ci bcol phrin las sgrub pa'i chos skyong du khas blangs par sgoms shig
/g.yas kyi dmar gtor slob ma'i g.yas ngos su gtad la /
hU~M/
snang srid gshin rje'i sde dpon ni //
ya ma rA tsa 'khor dang bcas //
de ring 'di la bran du gtad //
bka' nyan ci bcol las sgrubs shig
/ya ma rA tsa ya dzaHb+h+yo /
shA trUM hur thuM dzaH
dgra bo'i srog nr-i mA ra ya rbad /
pa shaM ku ru hU~M phaT/
g.yon gyi dmar gtor g.yon ngos su gtad la /
hU~M/
snang srid ma mo'i sde dpon ni //
e ka tsA ti 'khor dang bcas //
de ring 'di la bran du gtad //
bka' nyan ci bcol las sgrubs shig
/e ka tsA ti traka dzaHb+h+yo /
sha trUM hur thuM dzaH
dgra bo'i srog nr-i mA ra ya rbad /
pa shaM ku ru hU~M phaT/
mdun gyi gtor ma mdun ngos su gtad la /
hU~M/
snang srid bdud kyi sde dpon ni //
bskos rje drang dkar 'khor dang bcas //
de ring 'di la bran du gtad //
bka' nyan ci bcol las sgrubs shig
/du traka du dzaHb+h+yo /
sha trUM hur thuM dzaH
dgra bo'i srog la nr-i mA ra ya rbad /
pa shaM ku ru hU~M phaT/
rgyab kyi dmar gtor rgyab ngos su lag pa brkyang ba la gtad de /
hU~M/
snang srid btsan gyi sde dpon ni //
srog zan dmar po 'khor dang bcas //
de ring 'di la bran du gtad //
bka' nyan ci bcol las sgrubs shig
/a b+hi tsak+Shu dzaHb+h+yo /
sha trUM hur thuM dzaH
dgra bo'i srog nr-i mA ra ya rbad /
pa shaM ku ru hU~M phaT/
de nas mngon spyod gtso bor gyur pa'i phrin las rab 'byams sgrub pa'i rjes su gnang ba la /
las sgrub phal mo cher bsngags pa'i gtor ma shes pa gsum ldan du sgrub pa'i rjes su gnang ba thob par mos mdzod /
dpal gtor lag tu gtad la /
hU~M/
sha khrag gtor mas bka' srung mchod //
dam rdzas gtor ma yi dam lha //
dug khrag mtshon cha'i gtor ma yis //
dgra bgegs tshar gcod dbang thob shog
/ma hA ba liM ta sarba a b+hi Shiny+tsa hU~M phaT/
bsgral dbang ni /
lcags hom dang ling+ga gtad la /
hU~M/
bdag 'dzin ling+ga bdag med phur bus sgrol //
rnam rtog ling+ga rtog med phur bus sgrol //
nyon mongs ling+ga ye shes phur bus sgrol //
ling+ga bri 'gugs sgrol ba'i dbang thob shog
/a mu ka mA ra ya hU~M phaT/
a b+hi Shiny+tsa hU~M/
ling+ga 'grims la mdun du bkod /
phyag rgya bzhi dang thun rdzas sogs dngos sam ri mor bris pa gtad la /
hU~M/
gru gsum dmyal ba'i btson khang brub khung du //
grangs med sprul pas 'gugs pa pho nya'i dbang //
dbang med snying nas 'dren pa lcags kyu'i dbang //
dam nyams thar med bcing ba zhags pa'i dbang //
dam nyams dbang po 'ching sdom lcags sgrog dbang //
dam nyams rnam shes myos byed dril bu'i dbang //
dgra bo lha dang phral byed rdzas sngags dbang //
dgra bo thibs grir gsod pa sa yi dbang //
dgra yul rjes med khyer byed chu yi dbang //
dgra bgegs thal bar sreg byed me yi dbang //
dgra bgegs lus sems gtor byed rlung gi dbang //
sna tshogs mtshon cha'i char 'beb thun rdzas dbang //
ma lus thogs pa med pa'i dbang thob shog
/dzaHhU~M baM hoH
dgra bgegs mA ra ya satwam+b+ha ya a b+hi Shiny+tsa hU~M/
spro na 'gugs mnan sngags ring bzla bar gsung /
mtshon cha rnams ling+ga la 'debs tshul byar gzhug
/phur pa gtad de /
hU~M/
sras mchog rdo rje kI la ya //
gang la btab kyang rdul du rlog
/srid gsum dgra bgegs kun gyi gshed //
'dril zhing 'debs pa'i dbang thob shog
badzra kI la ya dgra bgegs mA ra ya hU~M phaT/
a b+hi Shiny+tsa hU~M/
khyed rang bcom ldan 'das 'jam dpal gshin rje gshed pos /
phur pa sras mchog ling+ga dgra bgegs su gsal ba la btab pas kho'i tshe bsod kyi dwangs ma phur rtses blangs te rang srog gi gsos su thim /
rnam shes a'i rnam pas 'jam dpal ye shes sems dpa'i thugs kar thim par mos mdzod //
ces phur pa 'debs su gzhug
/mnan gtad kyi dbang ni /
mnan thod tshon skud phung re gtad la /
hU~M/
mtshan ngan thod rlon sde brgyad 'khrugs pa'i khyim //
dam nyams brub nas 'chi bdag kha ru gtad //
sngon dmar byad bcug phung res dril byas te //
bstan bshig rtsad nas gcod pa'i dbang thob shog
/ka pA la b+han+d+ha sarba rU pa Ta mA ra ya phaT/
a b+hi Shiny+tsa hU~M/
sAts+tsha ri rab kyi gzugs thun rdzas gtad la /
hU~M/
'byung lnga rim brtsegs 'das pa'i 'og rol du //
gnod byed dgra bgegs 'chi bdag kha ru gtad //
'byung lnga'i dkyil 'khor steng du ri rab brtsegs //
'khor 'das zil gyis gnon pa'i dbang thob shog
/gnod byed satwam+b+ha ya nan /
a b+hi Shiny+tsa hU~M/
zlog pa'i dbang ni dmar gtor yungs dkar gyis brgyan pa gtad la /
hU~M/
dmar gyi gtor chen yungs dkar rgyal pos brgyan /
khyod la sbyin pas nus mthu mchog thob ste //
lha sngags ting 'dzin rno mtshon spu gri'i char //
drag pos pha rol rbod zor zlog pa'i dbang thob shog
/ya mAn+ta ka ya ma rA dza /
rbod zor sarba b+h+yo b+h+yo zlog zlog
/a b+hi Shiny+tsa hU~M phaT/
bsad pa'i dbang ni /
slar ling ro la 'gugs gzhug bya /
khyed rang rnams skad cig gis las kyi gshin rje 'jigs su rung ba /
lto ba mun pa'i klong du dregs pa sde brgyad kyis gang ba /
phyag gi mtshon chas dgra bgegs dngos su bsad /
sha khrag rus gsum lhag med chems chem gsol bar mos shig
/phur bu ral gri gtad la sgrol du gzhug pa'i mthar ling ro rnams gtor chung sha khrag gis brgyan pa'i nang du blugs pa rol du gzhug la /
hU~M/
khyod ni za byed las gshin 'chi bdag ste //
lto bar za byed dregs pa'i tshogs kyis gang //
mi sha khrag gi dri tshor bzod glags med //
las su bstan srung zhal du sha khrag rol //
rab 'jigs rngams pa'i zhal phye mche gtsigs te //
phur bu shang lang spu gri 'bar ba yis //
dam nyams 'khor bcas srog chod snying phyungs shig
/gzhan du ma g.yengs brnag pa'i sems kyis ni //
dmar gtor 'di dang dam nyams gzugs phung gnyis //
mnyam du rol cig dam tshig dus la babs //
sha khrag dron mo bdud rtsi bas kyang zhim //
bstan bshig rtsad gcod bsad las dbang thob shog
/dam nyams zhing bcu ldan pa'i sha khrag srog dbugs la khA hi //
gnod byed mA ra ya hU~M phaT/
a b+hi Shiny+tsa hU~M/
de dag gis mngon spyod drag po mthu'i dbang yongs su rdzogs pa grub pa yin no //
de nas khyed rang rnams seng ge'i khri'i steng du bzhag
/steng du gdugs phub /
g.yas g.yon du rgyal mtshan dang ba dan bsgreng /
phyag tu rgyud kyi glegs bam dang rdor dril gtad de khams gsum chos kyi rgyal po chen por mnga' gsol ba'i mos pa mdzod /
ces brda sprad /
dngos su'ang de dag gang 'dzom byas la /
hU~M/
ji ltar bye ma las ni mar btsir ltar //
dbang med dngos grub thob pa mi srid pas /
khyod la dus gsum rgyal ba'i dgongs pa yi //
dbang mchog yongs su rdzogs pa de ring byin //
da ni sangs rgyas rnams dang khyod dbyer med //
phrin las rnam bzhi gang la gang 'dul byos //
skal ldan slob ma smin grol lam la bkod //
rtag tu 'gro ba 'dren pa'i dbang thob shog
/oM AHhU~M/
badzra d+ha ra sid+d+hi a b+hi Shiny+tsa hU~M/
de ltar rdo rje slob dpon du dbang bskur pa thob pa yin pas deng phyin chad slob dpon gyi las rab 'byams bsgrub pa la brtson par gyis shig
/dbang de dag gi skabs su thob pa'i rtsa ba dang yan lag gi dam tshig ci nus su bsrung bar bgyi'o snyam pas 'di'i rjes zlos /
gtso bos ji ltar sogs gsum /
dbang bskur yongs su rdzogs pa'i gtang rag tu maN+Dal 'bul 'tshal /
slar yang lus longs spyod 'bul snyam pas 'di'i rjes zlos /
deng nas brtsam ste sogs /
de dag gis 'jam dpal pha rol rgol 'joms kyi dkyil 'khor du don dbang rjes 'brel bcas zur mkhar chos kyi rje'i bka' srol las ji ltar byon pa legs par gsan grub pa yin zhing /
spyir 'jam dpal gyi mtshan tsam thos pa'am /
de'i rjes su slob pa'i blo skad cig skyes pa tsam yang bsod nams bsam gyis mi khyab pa dang /
snyigs ma'i dus 'dir 'jam dpal zhi khro rnams 'grub thag nye zhing mthu rtsal che la /
khyad par king kang gi gzhung mang po las /
nyin gcig bsgrub na lo gsum dgra mi sdang //
zhes gsungs pas chos byed khos dman snyigs dus dmu rgod kyi dpung las skyob pa'i yi dam mchog tu gyur pa yin pas spro ba skyed la rang gzhan gyi don rgya chen po sgrub mdzod //
dge ba bsngo /
slob ma grol /
tshogs rol zhing lhag ma gtong ba man chad rjes kyi bya ba las byang ltar rdzogs par bya'o //
sngags spyod kun gyi snying gi bcud //
chos ldan nyam chung skyob pa'i go
/'di yi smin grol 'gro kun gyi //
rgyud 'byor 'jam pa'i dbyangs 'grub shog
/ces pa 'di ni /
da lta'i sngags shes phal mo cher gyer mo tsam dar srol che yang smin byed kyi rkang 'di dkon pa dang /
rtsa ba zur mkhar gyi yi ge mtshams sbyor gzhan la ltos dgos ma zad lung rgyun chad pa la phan pa'i bsam pas /
'jam mgon karma si tu'i bka' 'bangs pad+ma gar gyi dbang phyug rtsal gyis dpal spungs yang khrod du bris pa dge legs 'phel ///
/
