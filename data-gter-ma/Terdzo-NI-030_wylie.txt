@#//
sangs rgyas sras gcig gi rgyud zab mo rgyun khyer du bya ba'i yan lag mdor bsdus pa 'khrul snang rang grol zhes bya ba bzhugs so //
na mo gu ru sa man+ta b+ha dra ya /
grol ba bzhi ldan rang byung gi rgyud sangs rgyas sras gcig la sogs pa btags grol gyi glegs bam rnams gtso che ba la dgongs te /
rgyud las nyi zla gzas zin sgra 'od sa g.yos sogs gzhan don bye brag tu klog pa'i dus brgyad dam dgu /
de dag so so'i ting nge 'dzin bcas gsungs pa ni snying tig rnams dang bla ma dgongs 'dus rdzogs chen gser gyi yang zhun gtsos gzhung rnams su shin tu gsal zhing /
spyi khyab rgyun gyi rnal 'byor lta bu la ji ltar bya ba'i tshul la gnyis /
cung zad rgyas pa dang /
mdor bsdus pa'o //
dang po ni /
spyir zhi khro dang dgongs 'dus lta bu gzhung gang dang 'brel ba de dang de'i phyi dkyil lus dkyil tshang ma'am gtso rkyang kho na dbang po dang bstun te bsgom pa'i gsal snang dang ma bral bar phyag mtshan gyi ljags kyis bklag par bya ba yin mod kyi /
'dir spyir tsam du thog mar kun bzang don gyi phrin las ni /
A+o~M AHhU~M:
kun bzang rdo rje sems dpa' che :
dga' rab 'jam dpal bshes gnyen dang :
shrI siM ha bi ma la :
pad 'byung mtsho rgyal bai ro rje :
khri srong rtsa brgyud bla ma rnams :
skal ldan bu la byin gyis rlobs :
rang byung ngo bo nyid kyi sku :
yang dag rtogs par byin gyis rlobs :
A+o~M AHhU~M:
rang rig don gyi sangs rgyas dang :
bstan pa rang rig 'od lngar gdal :
'khrul dag dge 'dun dkon mchog la :
dad gsum gcig tu skyabs su mchi :
ye nas sangs rgyas don gyi lha :
rang ngo ma shes kun tu brtags :
nyes zad sku ru smin bya'i phyir :
dam pa don gyi sems bskyed do :
snang ba rnam dag zhing khams su :
stong sgron rig pa tshom bur shar :
ma 'dres yongs rdzogs lhun gyis grub :
rang byung zhing khams nyid du 'bul :
dag pa 'od lnga'i zhing khams su :
rig pa rdo rje kun tu bzang :
ma bskyed ye shes chen po'i lha :
rtag tu snying gi dkyil du bsgom :
'byung 'jug gnas gsum gsang ba'i sngags :
'ur ting sing khrol rgyun chad med :
sangs rgyas kun gyi gsang ba'i sngags :
ma yengs grags stong bsnyen sgrub bzla :
bsgom du med cing yengs su med :
ka dag lug rgyud btson du bzung :
snang bzhi'i mthar thug gyur pa'i rtser :
bsnyen sgrub las gsum mthar dbyung ngo :
sku gsum rang la gsal ba'i gnas :
zag bcas mi dmigs zag pa med :
dus gsum med cing dge ba med :
khyab bdal chen po'i klong du bsngo :
bsgrubs pas grub pa cang med cing :
ma bsgrub ye sangs rgyas pa'i dpal :
dus gsum mi 'gyur rdo rje sems :
kun bzang klong du sangs rgyas shog :
a /
gzhi dbyings ka dag thig le chen po'i klong //
gzhi snang rig pa ma 'khrul gdod ma'i mgon //
nam mkha'i mdog can mnyam gzhag skyil krung bzhugs //
bzang mo yum 'khril rdo rje'i ljags la a //
mdun du rnam snang shar lho nub byang du //
mi bskyod rin 'byung snang mtha' don yod grub //
rang rang yum 'khril longs spyod rgyan rnams rdzogs //
'khor lo rdo rje rin chen pad+ma dang //
rgya gram ljags la so so'i sa bon   A+o~M hU~M trAM hrIHAHmtshan //
dug lnga rnam dag chags med thabs shes khrir //
rang snang 'ja' zer thig le'i klong du bzhugs //
rdo rje'i rgyud kyi sgra dbyangs zhing rgya mtsho'i //
brtan g.yo kun khyab de dag sgra skad kyang //
rang byung gzhom med rgyud kyi rang sgrar shar //
'khrul snang las nyon ma skyes gzhi thog grol //
'od gsal dbyings su 'khor ba dong nas sprugs //
kun byed kun tu bzang po'i mdzad pa rdzogs //
zhes gsal btab la /
snang srid gzhir bzhengs kyi dkyil 'khor /
rang byung rdo rje'i rgyud kyi sngags sgra /
ka dag khyab brdal chen po'i ngang du mnyam par bzhag la /
sangs rgyas sras gcig gis mtshon gsang chen nges pa'i tshig gi rgyud so so gsal dag snyan pas bklags te /
mthar dbyangs gsal yig brgya rten snying bzla /
smon lam bla ma dgongs 'dus las 'byung ba ni /
e ma ho :
gdod nas rnam dag kun bzang yab yum klong :
dkyil 'khor yongs rdzogs pad+mor 'khyil ba'i sku :
rang byung grags stong snying po'i sgra sgrog cing :
thugs rdol nyag gcig mngon sum lham me ba :
snang srid 'khor 'das ma lus spyi dpal gtso :
ye shes mkha' mnyam nyon mongs rang sar dag :
phyi nang gsang ba de nyid mtha' bral ba :
mthong thos reg grol khyod la phyag 'tshal lo :
bdag sogs 'gro ba sems can gang dag gis :
skad cig khyed dran nges pa'i don rtogs shing :
yud tsam mthong bas zhing khams tshom bur 'brel :
thengs gcig reg pas zag bcas 'od du yal :
mtshan thos tsam gyis 'khrul snang ka nas dag :
gang 'brel khyod dang skal pa mnyam par mdzod :
khyod kyi thugs rje'i rtsal las 'od 'phros pas :
rigs drug gnas sogs sangs rgyas zhing du brdal :
gti mug la sogs ye shes dbyings su snang :
phung po khams dang skye mched phyi nang kun :
gang yang ma spang kun 'das de nyid klong :
thams cad ye grol chen por snang bar mdzod :
khyed kyi dpal la phyogs dus gnas skabs med :
nye ring thang lhod phyi nang 'khrul snang bral :
kun snyom chen po khyod kyi klong yangs su :
bla med byang chub gdod ma'i sa thob cing :
phyir mi ldog pa'i don 'bras 'grub par mdzod :
de 'bras 'grub par ma gyur bar du yang :
gnas skabs yul ris rgyal khams sa phyogs su :
bkra shis bde legs dpal la longs spyod cing :
kun kyang lus ngag yid dge chos la gnas :
bsam 'grub yid bzhin gter la longs spyod shog :
tshe ring nad med bde skyid phun sum tshogs :
bdag gzhan don 'grub zab don nyams su len :
'jig rten 'khrul pa'i rnam g.yeng 'dun bral nas :
rtsol med rang byung shugs kyi don la spyod :
khyod dang rtag tu 'du 'bral med par shog :
mthar /
'khrul snang gdod ma'i zad sar rang grol nas //
ka dag khyab brdal thig le chen por a //
zhes 'khor gsum mi dmigs pa'i ngang du mnyam par bzhag go /
!
//gnyis pa de las kyang mdor bsdu bar 'dod na /
thog mar skyabs sems ni /
nam mkha'i gnas su nam mkha' gang ba yi //
bla ma yi dam mkha' 'gro'i tshogs rnams dang //
sangs rgyas chos dang 'phags pa'i dge 'dun la //
bdag dang 'gro kun gus pas skyabs su mchi //
zhes dang /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
a /
pad zla'i gdan la bdag nyid skad cig gis //
dang po'i sangs rgyas 'od mi 'gyur ba'i sku
/dmar gsal rgyan med skyil krung mnyam gzhag mdzad //
ljags la pad+ma dmar po AMHgis mtshan //
'ja' 'od klong du zhing kun khyab par bzhugs //
rdo rje'i rgyud kyi sgra dbyangs 'khor 'das khyab //
grags pa thams cad rgyud kyi rang sgra sgrog
/'khor ba dong sprugs gzhi rdzogs chen por gyur //
zhes mos la btags grol sogs rgyud bklags la dbyangs gsal sogs bzla /
smon lam ni /
kye ho :
phyogs bcu'i bla ma yi dam mkha' 'gro dang :
sangs rgyas byang chub sems dpa'i tshogs rnams kun :
ma lus brtse bas bdag la dgongs su gsol :
bdag gis 'gro ba sems can kun don du :
rgyud 'di btags 'chang klog pa'i byin rlabs kyis :
bdag nyid mthong ngam thos dang dran pa dang :
mchod dang bstod pa la sogs smra yang rung :
reg cing 'brel bar gyur pa'i sems can kun :
myur du mngon par rdzogs par 'tshang rgya shog :
kun bzang rdo rje 'chang chen man chad nas //
drin chen rtsa ba'i bla ma yan chad kyis //
'gro ba'i don du smon lam gang btab pa //
de dag thams cad bdag gis 'grub par shog
/ces brjod /
'di ni klong gsal snying thig gi rang byung rig pa'i tan+t+ra las /
gal te phyi nang gsang ba yi :
dbang rdzogs bla ma mchod byas nas :
nya stong tshes brgyad la sogs par :
pad+ma'i lce yis skyes bu des :
lhag chad med par lan gsum bklag :
nam mkha' dag nas thos pa yi :
srog chags rnams kyang grol 'gyur na :
rnal 'byor de nyid smros ci dgos :
rigs drug 'bros khung 'gags nas ni :
rdo rje 'dzin pa'i sa non no :
zhes gsungs pa sogs kyi don to //
thos pas grol ba rdo rje'i rgyud //
rnal 'byor ldan pas bklags gyur na //
yon tan bsam yas dge des kyang //
'gro rnams 'bad med rang grol shog
/ces pa'ang sgrub bla karma mthu stobs nas 'gro phan ched du bskul ngor /
karma ngag dbang yon tan rgya mtshos kun bzang bde chen 'od gsal gling du bris pa dge legs 'phel ///
/
