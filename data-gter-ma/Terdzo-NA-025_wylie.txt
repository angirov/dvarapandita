@#//
byang gter drag po dbu dgu ye shes rang gsal gyi las byang bklag chog tu bkod pa ye shes 'od kyi 'khor lo zhes bya ba bzhugs so //
na mo gu ru badzra kro d+hA ya /
rtag tu zhi yang gdul dkar 'bar ba'i sku
/dus mtha'i zhugs chen las lhag gzi byin gyis /
khams gsum bdud 'joms pad+ma drag po rtsal //
bde chen 'khor lor rtag bzhugs byin gyis rlobs //
o rgyan thugs rje mi zad pas //
zab mo'i chos la mtha' med kyang //
rig 'dzin snying gi bcud mchog 'di //
bdud las rgyal 'dod rnams kyis zungs //
'di'i phrin las brtsam pa la sbyor ba /
dngos gzhi /
rjes gsum gyi dang po ni /
dpal gyi gtor ma /
sman raka
/phyi mchod /
gter srung gi gtor 'bul /
tshogs kyi yo byad sogs nyer bsdog grub nas /
phyi sgrub las /
tshogs kyi zhing la gsol gdab skyabs 'gro bya :
tshad med byang chub sems bskyed sdom pa bzung :
bla ma'i maN+Dal gsol 'debs 'di ltar bya :
zhes dang /
gzhung las /
mtshams bcad sgo dbye brda' phyag dam bca' byin :
mchod 'bul rdzas brlab bshags pa sngon 'gro'i chos :
zhes 'byung ba'i thog mar brgyud pa'i gsol 'debs ni /
tshig bdun sngon du 'gro bas /
gu ru pad+ma sid+d+hi hU~M/
chos sku kun bzang khrag 'thung gdod ma'i mgon //
longs sku zhi khro pad+ma dbang chen sku
/sprul sku o rgyan pad+ma drag po rtsal //
gsol ba 'debs so mchog thun dngos grub stsol //
rje 'bangs grogs gsum nam snying mu khri btsan //
bdud 'joms rnam sprul gter ston legs ldan zhabs //
lung zin chos bdag dbang phyug rab brtan la //
gsol ba 'debs so mchog thun dngos grub stsol //
rdo rje 'chang dngos mgon po bsod nams zhabs //
zur chen rigs kun bdag po pad+ma dbang //
kun mkhyen rgyal dbang bla med rdo rje rtsal //
gsol ba 'debs so mchog thun dngos grub stsol //
rig 'dzin chen po pad+ma phrin las zhabs //
d+harma kIrti kun bzang rdo rje snying //
pad+ma bshes gnyen bstan 'dzin phun tshogs la //
gsol ba 'debs so mchog thun dngos grub stsol //
kun bzang 'jigs med 'jam dbyangs mkhyen brtse'i dbang //
ring brgyud nye brgyud gdams pa'i bka' srol 'dzin /
khyab bdag dpal ldan rtsa ba'i bla ma la //
gsol ba 'debs so mchog thun dngos grub stsol //
rtsa gsum kun dngos khro rgyal drag po rtsal //
dkyil 'khor 'khor lo bka' skyong gter srung tshogs //
zab gter gnas mchog 'on phu stag tshang bcas //
gsol ba 'debs so mchog thun dngos grub stsol //
dbang gis rgyud smin bskyed rdzogs mtha' ru phyin //
rdo rje'i tshe brnyes bdud las rnam par rgyal //
zung 'jug kun bzang go 'phang mchog thob nas //
srid mtsho sgrol ba'i bkra shis kun khyab shog
/skyabs su 'gro ba ni /
mdun gyi nam mkhar gu ru pad+ma zhi ba dang drag po mchog gsum rtsa gsum kun 'dus kyi ngo bor gsal bar gyur /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
sems bskyed ni /
na mo :
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro drug sgrol bar dam bca' 'o :
lan gsum /
maN+Dal ni /
e ma ho :
lhun grub 'od lnga gsal ba'i zhing khams su :
lhun grub rgyun chad med par bzhugs pa yi :
lhun gyis grub pa'i bla ma dkon mchog la :
lhun gyis grub pa'i zhing khams rgya chen 'bul :
lhun grub rang byung gdod ma'i mgon po de :
bdag gi rgyud la gnas pa'i don mthong shog :
gsol 'debs ni /
oM AHhU~M:
kun mkhyen rig pa chos kyi sku :
kun rig ston pa longs spyod rdzogs :
kun bzang rnam 'phrul bla ma rje :
gsol ba 'debs so byin gyis rlobs :
dbang bzhi len pa ni /
sku gsung thugs las yi ge gsum :
dkar dmar mthing mdangs 'od du 'phro :
phyogs bcu'i rgyal ba'i thugs dam bskul :
slar yang bdag gi gnas gsum du :
zhugs nas dbang bzhis sgrib bzhi sbyangs :
gang bas dbang thob sku gsung thugs :
ye shes lnga ldan 'bras bu thob :
oM AHhU~M ma hA gu ru sarba sid+d+hi hU~M:
brgya rtsa bzlas la dbang len pa'i dmigs pa bskyang /
rjes su snang grags bla ma gsal :
thams cad 'od dmar rab 'byams zhu :
bdag lus la thim de yang zhu :
rig pa 'od lnga'i gong bur gsal :
ma bcos rig pa byang chub sems :
thams cad klong gsal 'od du 'bar :
lhan ne lhang nge lham mer bzhag :
ces rang rig gi ngo bo bskyang /
de dag ni bskyed rim bsgom pa spyi'i sngon 'gro'o //
de nas sgrub pa'i phrin las kyi sngon 'gro bgegs gtor gtang ba ni /
rang nyid skad cig gis khro rgyal ye shes drag po rtsal gyi skur gyur /
bgegs gtor chab bran la /
raM yaM khaM/
bsregs gtor bkrus /
oM AHhU~M:
gsum /
bdud rtsi'i rgya mtsho ci 'dod 'byung ba'i gter du gyur /
ces byin brlab /
oM sarba big+h+nAn na maHsarba ta thA ga te b+h+yo bi shwa\u0f8e
sogs nam mkha' mdzod kyi sngags rgya lan gsum gyis bsngos la bgegs gtor phyir dor /
hU~M hU~M hU~M:
yang dag don la mi mos pa'i :
rang snang log pa'i bdud sde kun :
song zhig gal te 'da' gyur na :
ye shes rang gsal ngang du bsgral :
hU~M hU~M hU~M:
bka' bsgo ba'o :
hU~M hU~M hU~M:
don dam chos la bar chad bral :
snang srid dag pa yum gyi mkha':
bde chen g.yu drung thig le'i sku :
klong yangs chen por mtshams bcad do :
hU~M hU~M hU~M:
mtshams bcad pa'o :
hU~M hU~M hU~M:
snang srid gdal ba chen po la :
'khor 'das gnyis su rtog pa'i blo :
blo 'das rig pa rang gsal gyi :
ye shes chen por sgo dbye 'o :
hU~M hU~M hU~M:
brda sgo dbye'o :
hU~M hU~M hU~M:
thams cad rig pa rang byung gi :
ye shes nyid las ma g.yos na :
ma rig rtog pa'i sgrib bsal nas :
rang zhal mjal la brda phyag 'tshal :
hU~M hU~M hU~M:
brda phyag 'tshal ba'o :
hU~M hU~M hU~M:
dus gsum 'gyur med thig le la :
dus dang phyogs su gang brtags pa :
skad cig 'du 'bral med pa'i phyir :
rtag tu yid ches dam bca' 'o :
hU~M hU~M hU~M:
dam bca' ba'o :
hU~M hU~M hU~M:
'od lnga gsal ba'i rig pa la :
'gag med thugs rje'i 'od zer 'phro :
kun khyab byin rlabs rmad po che :
gdal ba chen por dbab tu gsol :
hU~M hU~M hU~M:
byin dbab pa'o :
hU~M hU~M hU~M:
rang rtsal 'od kyi cho 'phrul las :
rang byung rig pa kun tu snang :
kun mkhyen kun rig bla na med :
hU~M hU~M hU~M:
mchod pa'o :
hU~M hU~M hU~M:
snod bcud dag pa'i snod nang du :
ye shes gsal ba'i lha dang sngags :
thams cad mchog gi thig ler gsal :
byin rlabs rab tu gnas par shog :
hU~M hU~M hU~M:
mchod rdzas gnas khang yo byad byin gyis brlab pa'o :
hU~M hU~M hU~M:
ye nas glo bur dri bral la :
'khrul rtog bag chags mi 'tshal yang :
sgyu mar snang ba'i las rnams kun :
rang sar dag phyir bshags par bgyi :
hU~M hU~M hU~M:
bshags pa bya ba ste de dag ni sgrub pa'i sngon 'gro bsnyen pa'i rim pa'o //
gnyis pa sgrub pa'i phrin las dngos gzhi ni /
gzhung las /
rnam gsum ting 'dzin rim brtsegs gzhal yas lha :
dbang bskur byin brlab spyan drangs bzhugs gsol phyag :
phyag rgya glu sogs phyi nang gsang ba dang :
dug gsum sman gtor rak+ta sbyor sgrol bstod :
bshags pa sgom bzlas stong tshigs dngos grub blang :
zhes gsungs pa ltar las thog mar ting 'dzin gsum bsgom pa ni /
hU~M hU~M hU~M:
ma bcos rig pa byang chub sems kyi sku :
thig le dmar po kun la khyab cing gdal :
ma nor don gyi ye shes ma bcos pa :
rtag tu kun dang mnyam sbyor blta bar bya :
hU~M hU~M hU~M:
de bzhin nyid kyi ting 'dzin no :
hU~M hU~M hU~M:
sna tshogs snang ba 'od kyi cho 'phrul las :
kun khyab brtse ba'i snying rje 'od kyi mdangs :
phyogs cha bral ba'i yul snang byang chub sems :
gzhi rtsa bral ba'i don la bsgom par bya :
hU~M hU~M hU~M:
kun snang gi ting nge 'dzin no :
hU~M hU~M hU~M:
stong nyid snying rje gcig tu gyur pa yi :
yang dag snying po mchog gi thig le hU~M:
thams cad skyed byed rig pa byang chub sems :
ye shes sems dpa'i don la spyad par bya :
hU~M hU~M hU~M:
rgyu yi ting nge 'dzin no :
hU~M hU~M hU~M:
rig pa ye shes thig le dmar po hU~M:
hU~M gi sgra sgrog gsung gi rdo rje las :
kun tu snang ba sku yi rdo rje ni :
'byung ba dag pa yum lnga'i mkha' klong gsal :
hU~M hU~M hU~M:
dbang chen yum gyi dkyil 'khor bstan pa'o :
hU~M hU~M hU~M:
kun bzang thugs mchog ye shes lnga yi klong :
snying po mchog gi thig le gzhal yas khang :
gru bzhi sgo khyud rgyan chas kun nas mdzes :
mkha' dang mnyam pa'i pho brang lhun gyis grub :
hU~M hU~M hU~M:
gzhal yas khang bskyed pa'o :
hU~M hU~M hU~M:
kun gzhi gsang ba dag pa'i dkyil 'khor na :
rang byung shes rig rgyal po rdo rje sems :
lha yi lha mchog rig pa rang gsal ba :
stobs chen drag po rtsal gyi dkyil 'khor gsal :
ces pas spyir gsal btab nas /
lha bskyed rgyas pa phyi sgrub ye shes rang gsal las 'byung ba ni /
gzhal yas dbus kyi lte ba la :
klu 'bum gnyan khri sa bdag stong :
phyogs skyong sde brgyad srin po'i khri :
nyi zla pad+ma 'bum ldan dbus :
rig pa 'od kyi gong bu hU~M:
rang byung sgra dang bcas pa nyid :
rang gis bskul zhing yongs gyur pas :
bdag nyid sangs rgyas thams cad kyi :
khro rgyal ye shes drag po rtsal :
dmar gsal dbu dgu 'bar ba'i zhal :
phyogs mtshams dregs pa'i lha brgyad 'dul :
rtsa zhal srin po rngam pa'i zhal :
srog bdag gti mug tshangs pa 'dul :
de steng khyung zhal me yi mdog :
gza' dang rgyu skar klu gdon 'dul :
rdo rje 'bar ba'i rwa bar na :
yid bzhin nor bu rA ga'i mdog :
steng na nyi ma zla bas brgyan :
phyag g.yas 'bar ba'i rdo rje ni :
rtse dgu hU~M 'bar dgu dgu phyar :
theg dgu'i log lta mthar byed lam :
ye shes dgu dang mnyam par sbyor :
g.yon pas lcags sdig mgo dgu pa :
'bar ba'i rwa ni bco brgyad pa :
ma 'dres bco brgyad me stag 'phro :
dam sri spun dgu za bar byed :
theg dgu'i log lta 'dul mdzad pa :
dam sri rdo rje srin po'i tshogs :
nyams pa'i snying khrag 'thung bar byed :
zhabs brgyad dregs pa'i steng na brdzis :
tshogs brgyad log pa'i lta ngan 'joms :
theg brgyad zil gyis gnon pa'i sku :
rdo rje rin chen gshog pa gdengs :
'gyur med 'od gsal mtha' las 'das :
dur khrod chas brgyad dug lnga 'joms :
dpal gyi rgyan brgyad ye shes rdzogs :
nyams kyi gar dgus dug gsum 'dul :
spyan gsum rnam thar gsum dang ldan :
mche ba bzhi gtsigs skye shi 'joms :
sma ra smin ma me 'bar 'od :
dug lnga'i mtha' 'joms ye shes brgyad :
kham nag ral pa srid rtser 'bar :
dbyings dang ye shes gnyis su rdzogs :
hU~M hU~M nga ros khams gsum bsdus :
phaT phaT rkan sgras 'khor ba 'jig :
ba spu khro chung khyung gis gtams :
dbu la bde gshegs rigs lnga rdzogs :
dpral bar 'jam dbyangs khro rgyal dmar :
g.yas g.yon me rlung 'khor lo 'bar :
mgrin par rta mgrin khro rgyal dmar :
dbyug tho sbrul zhags rta mgos mdzes :
thugs kar rdo rje gtum po mthing :
rdo rje rtse lnga sdigs mdzub 'bar :
lte bar rdo rje rnal 'byor mthing :
gri gug thod khrag kha T+wAM phrag :
gsang gnas rdo rje me dbal mthing :
tho ba lcags kyus dgra bgegs 'dul :
spyi gtsug nor bu'i nang bzhugs pa'i :
sangs rgyas mgon po snang mtha' yas :
byi ru'i mdog can tshe bum 'dzin :
gos dkar bum 'dzin yum dang sbyor :
bde chen ye shes tshe dbang bskur :
lus ni rdo rje'i go khrab la :
dus gsum sangs rgyas stong rtsas gang :
rwa bar sems dpa' sdig pa'i gzugs :
'dab stong rang 'dra'i khro rgyal stong :
thams cad rgyan dang cha lugs ldan :
bdag nyid dpal gyi thugs ka ru :
'dab brgyad pad+ma'i ge sar dbus :
gser gyi mchod rten rnam pa dgu :
ri rab khang bzang bum pa bre :
'khor lo bcu gsum tog dang bcas :
bum nang pad+ma dmar po'i dbus :
rang byung gu ru drag po rtsal :
dmar po rtse dgu sdig pa 'dzin :
'dab brgyad shar nas rim pa bzhin :
phyag na rdo rje 'jam dpal dbyangs :
rta mgrin yak+sha me dbal dang :
mtshams bzhir shar lho nas bzung ste :
rdo rje rin chen pad+ma las :
mkha' 'gro rigs bzhi dang bcas gsal :
bdag bskyed spros med la lus dkyil 'di yan chad kyis 'thus pas 'di nas dbang dang byin rlabs la 'jug
/dbang dang sgrub pa sogs mdun bskyed dkyil 'khor dang 'brel na phyi dkyil 'di ltar gsal 'debs par gsungs te /
bdag nyid dpal gyi thugs ka nas :
phyogs bzhir hU~M oM hrIHdang phaT:
spros nas 'gro ba'i don byas te :
tshur 'dus rtsibs bzhi'i gdan steng du :
dregs pa ma he klu dang bgegs :
de steng rdo rje ral gri dang :
be con dbyug pa rang rang gi :
yi ges mtshan pa yongs gyur pas :
gzugs dang tshor ba 'du shes dang :
'du byed dag pa'i khro rgyal bzhi :
shar du phyag na rdo rje ste :
lho ru 'jam dpal gshin rje gshed :
nub tu rta mgrin dbang gi rgyal :
byang du yak+sha me dbal rnams :
rgyan dang cha lugs gtso dang mtshungs :
mi bskyod rin chen 'byung ldan dang :
mtha' yas don grub gu ru yis :
dbu la brgyan pa'i rang rang gi :
thugs kar phyag mtshan so so la :
zla steng yi ge bzhi yis mtshan :
de la rang rang sngags kyis bskor :
de bzhin thugs nas 'phros pa yi :
ha ri ni sas stong gsum gang :
'byung ba bzhi las bskyed pa yi :
'gro ba rnams kyi don byas te :
mtshams bzhir pad nyi ro steng du :
yongs 'dus yongs su gyur pa las :
rim bzhin rdo rje rin chen dang :
pad+ma las kyi mkha' 'gro bzhi :
sngo ser dmar ljang gri thod dang :
kha T+wAM ga 'phyang rus rgyan dang :
dar dpyang thod pa'i rgyan phreng 'dzin :
'dzum bzhad sgeg mo rnam bzhi yi :
thugs kar zla steng yi ge bzhi :
rang rang sngags kyis bskor bar gyur :
!
hU~M hU~M hU~M:
de ltar dam tshig sems dpar lhun grub cing :
ye shes sems dpa' spyan 'dren dbang yang bskur :
hU~M hU~M hU~M:
rang dbang rang byung thig le yi :
dkyil 'khor thams cad rang gsal phyir :
sku gsung thugs dang ye shes lnga :
lhun gyis grub pa'i thig ler gsal :
hU~M hU~M hU~M:
dbang dang byin gyis brlab pa'o :
hU~M hU~M hU~M:
nga las 'gro ba thams cad byung ba'i phyir :
nga yis kun la khyab pa'i bdag nyid can :
nga ni rang bzhin ye nas chos kyi sku :
nga dang gzhan med spyan 'dren gshegs su gsol :
hU~M hU~M hU~M:
spyan drang pa'o :
hU~M hU~M hU~M:
bdag nyid sangs rgyas thams cad dang :
gdod nas gnyis su med pa'i phyir :
gnyis su 'dzin pa'i blo spangs nas :
gnyis med gcig par bzhugs su gsol :
hU~M hU~M hU~M:
bzhugs su gsol ba'o :
hU~M hU~M hU~M:
rang shar rang ngo shes pas na :
rang byung ye shes drag po rtsal :
rang dang mjal ba'i dga' chen gyis :
rab yid dang bas phyag 'tshal lo :
hU~M hU~M hU~M:
phyag 'tshal ba'o :
hU~M hU~M hU~M:
cho 'phrul ma 'dres gsal ba la :
gcig dang du ma cir snang yang :
thig le mi 'gyur nyid yin phyir :
phyag rgya'i mchod pa bzhes su gsol :
hU~M hU~M hU~M:
phyag rgya gar gyi mchod pa'o :
hU~M hU~M hU~M:
thams cad thig le gcig yin phyir :
glu yang ye shes chen po'i glu :
bro yang ye shes chen po'i bro :
rig pa'i ngang du bzhes su gsol :
hU~M hU~M hU~M:
glu ye shes kyi mchod pa'o :
hU~M hU~M hU~M:
'od lnga gsal ba'i mdangs shar nas :
rang byung me tog bdug spos dang :
mar me dri chab zhal zas sgra :
mngon sum lhun grub mchod pa bzhes :
hU~M hU~M hU~M:
phyi mchod 'bul ba'o :
hU~M hU~M hU~M:
chos nyid don gyi thig le las :
mngon sum ma 'dres gzugs dang sgra :
dri ro reg bya chos kyi tshogs :
gong 'phel snang bas brgyan te 'bul :
hU~M hU~M hU~M:
nang gi mchod pa'o :
hU~M hU~M hU~M:
'dod chags zhe sdang gti mug dang :
nga rgyal phrag dog zad pa'i mthar :
ye shes lnga yi mdangs shar bas :
lhag mthong mchod pa chen po 'bul :
hU~M hU~M hU~M:
gsang ba dug lnga'i mchod pa'o :
hU~M hU~M hU~M:
sku gsum rdo rje nyid yin phyir :
sha khrag rus pa rnam par dag :
yi ge gsum dang yang dag ldan :
dug gsum dag pa'i mchod rdzas 'bul :
hU~M hU~M hU~M:
dug gsum gyi mchod pa'o :
hU~M hU~M hU~M:
rang byung dag pa ye shes lnga dang ldan :
rgyu drug dag pa rigs lnga byang chub sems :
'chi med bdud rtsi mngon sum thig ler gsal :
rnam dag bdud rtsi dam rdzas mchod pa 'bul :
hU~M hU~M hU~M:
sman gyi mchod pa'o :
brgyud mchod spro na /
chos sku kun bzang longs sku pad+ma dbang /
sprul sku pad+ma 'byung gnas drag po'i lha //
dag pa'i 'khor lnga pad+ma dbang rgyal la //
rnam dag bdud rtsi'i dam rdzas mnyes mchod 'bul //
ma hA sarba pany+tsa a mr-ita kha raM khA hi /
bdud 'joms rdo rje dbang phyug rab brtan dang //
bsod nams mchog ldan chos dbyings rang grol dpal //
rdo rje thogs med pad+ma phrin las dpal //
rnam dag bdud rtsi'i dam rdzas mnyes mchod 'bul //
ma hA sarba pany+tsa a mr-ita kha raM khA hi /
chos grags rgya mtsho rdo rje snying po'i mtshan //
pad+ma bshes gnyen bstan 'dzin phun tshogs dang //
kun bzang 'jigs med mkhyen brtse'i dbang po la //
rnam dag bdud rtsi'i dam rdzas mnyes mchod 'bul //
ma hA sarba pany+tsa a mr-ita kha raM khA hi /
dkyil 'khor gtso mchog pad+ma drag po rtsal //
gnas lnga'i lus dkyil phyogs mtshams yi dam lha //
bka' gter bstan skyong srung mar bcas pa la //
rnam dag bdud rtsi'i dam rdzas mnyes mchod 'bul //
ma hA sarba pany+tsa a mr-ita kha raM khA hi /
zhes thigs gtor 'bul zhing yig brgyas sman bshags bya /
hU~M hU~M hU~M:
sku gsum rang chas rang ngo shes :
khams gsum 'khor ba rtsad nas dag :
bde gsal mi rtog nyams myong ldan :
chos nyid mngon sum bdud rtsi myong :
hU~M hU~M hU~M:
sman gyi dngos grub blang ba'o :
hU~M hU~M hU~M:
chos nyid ka dag gtor gzhong du :
rig pa lug rgyud gtor mas bkang :
mngon sum lham mer gsal ba yis :
don gyi lha tshogs lhan ner mchod :
hU~M hU~M hU~M:
gtor ma'i mchod pa'o :
hU~M hU~M hU~M:
stong gsal yum gyi b+ha ga'i nang :
snying ga'i thig le bcud kyis bkang :
snyigs med lam nas drangs nas ni :
rang byung lhag med rak+ta 'bul :
hU~M hU~M hU~M:
rak+ta'i mchod pa'o :
hU~M hU~M hU~M:
a ba d+hU ti'i snod nang du :
ro rkyang dza gad dpa' bo'i bcud :
'byung 'jug rlung gis rab bkang nas :
zag med bde ba'i gsang nan mchod :
hU~M hU~M hU~M:
gsang nan gyi mchod pa'o :
hU~M hU~M hU~M:
dbyings dang rig pa zung 'jug la :
bde dang stong pa gnyis su med :
las rlung dbu mar chud pa yis :
gzung 'dzin dag pa'i sbyor mchod 'bul :
hU~M hU~M hU~M:
sbyor mchod do :
hU~M hU~M hU~M:
snying nang gru gsum mkha' dbyings su :
snang zhen rtog pa thig ler bstim :
rlung sems gnad kyi phur bus gdab :
sgron gsal chos skur bsgral bar bya :
hU~M hU~M hU~M:
bsgral mchod do :
hU~M hU~M hU~M:
mnyam nyid sku la nA da'i gsung :
thig le thugs kyi dkyil 'khor las :
lhun grub yon tan 'od zer 'char :
las dang nyon mongs dag pa'i las :
thig le gcig po kun gyi bdag :
thog ma'i mgon por phyag 'tshal bstod :
hU~M hU~M hU~M:
bstod pa'o :
hU~M hU~M hU~M:
ye nas rang nyid sangs rgyas kyang :
sangs rgyas gzhan nas tshol ba dang :
ma rtogs log rtog the tshom gyis :
mtshams med sdig sgrib nyams chag bshags :
hU~M hU~M hU~M:
bshags pa'o :
hU~M hU~M hU~M:
sku ni snang stong chu zla ltar :
rang bzhin med pa'i rang bzhin can :
ye shes lus can de bzhin gshegs :
mchog gi dang po sku gsum 'chang :
hU~M hU~M hU~M:
lha la sems bzung ba ste /
bskyed pa'i lha re re bzhin gsal gdab la snang stong sgyu ma 'ja' tshon chu zla'i tshul can du sems nan gyis bzung ngo //
de nas bzlas pa'i thog mar dzapa? bskul ni /
hU~M hU~M hU~M:
gsung ni grags stong nA da'i dbyangs :
nub pa med pa'i chos kyi mchog :
'bru gsum yid shes skyob pa'i gsung :
yid mchog theg mchog sdug bsngal gcod :
hU~M hU~M hU~M:
mgo 'dren zhi bzlas kyi dmigs pa ni /
de dag rnams kyi thugs ka ru :
pad+ma dmar po 'dab brgyad dbus :
mgon po ye shes tshe dpag med :
zhal gcig phyag gnyis sku mdog dmar :
mnyam gzhag tshe bum dpag bsam can :
rang 'dra'i yum dang bcas pa yi :
thugs kar pad+ma 'dab ma'i dbus :
rdo rje dmar po rtse dgu pa :
lte bar nyi zla kha sbyor dbus :
hU~M dmar dwangs ma lnga dang ldan :
spu shad sngags kyis bskor bar bsgom :
oM AHhU~M hrI:
badzra gu ru pad+ma thod phreng rtsal badzra sa ma ya dza :
badzra A yur+dz+nyA na sid+d+hi pha la hU~M A:
zhi bsnyen 'di gong gnon gyi tshul du stong phrag gam lnga brgya sum brgya tsam re bzla'o /
dngos gzhi khro bzlas kyi dmigs pa ni /
rang gi thugs ka'i sa bon las 'od zer dmar po rab 'byams 'phros pas /
sangs rgyas byang sems dang gu ru pad+ma'i byin rlabs nus pa thams cad gu ru dbu dgu'i rnam par char bzhin du bab nas rang gi spyi bo la sogs pa'i ba spu'i bu ga thams cad nas thim pas rgyud byin gyis brlabs par bsams la /
oM AHhU~M hrIHartsig nirtsig na mo b+ha ga wa te hU~M hU~M AHhU~M hU~M phaT phaT:
'di bzlas pa'i dngos gzhi yin pas dbang po rab kyis zla ba gsum dang /
'bum phrag drug
/'bring gis zla ba drug dang 'bum phrag bcu gnyis /
tha mas lo gcig dang bye ba la 'bum tsho gsum dang bcas pa ste grangs dus gsum po gang rung ma rdzogs kyi bar du bzla /
sngags sham ni bsnyen pa'i bcu cha'am /
rtsa sngags sum brgya la bdun re tsam btags pa lta bu'i tshad dang sbyar te /
badzra hU~M:
ga ru Da hU~M:
rak+sha hU~M:
aHyaHmaHduHruHtsaHshaHnaHsaHmaHyaH
'khor sngags ni /
oM gu ru badzra pA Ni shan+tiM ku ru ye swA hA:
oM gu ru ya mAn+ta ka puSh+TiM ku ru ye swA hA:
oM gu ru pad+mAn+ta kr-ita ba shaM ku ru ye swA hAH
oM gu ru yak+Sha badzra mA ra ya phaT:
yab kyi'o :
oM badzra DA ki nI yai shAn+tiM ku ru ye swA hA:
oM rat+na DA ki nI yai puSh+TIM ku ru ye swA hA:
oM pad+ma DA ki nI yai ba shaM ku ru ye swA hA:
oM karma DA ki nI yai mA ra ya phaT:
yum bzhi ste nyer gcig gam bdun tsam bzlas mthar /
stong tshigs ni /
hU~M hU~M hU~M:
rig pa rang gsal lha tshogs la :
rang byung sgra 'od zer gsum gyis :
rgyun chad med pa'i mchod pa 'bul :
rtag tu ma bskyangs gzhan du bltas :
nyams chag sdig sgrib mthol lo bshags :
sku gsum rang ngo shes pa la :
rjes su yi rang 'bul bar bgyi :
glo bur 'khrul pa'i nyes zad nas :
yang dag rdo rje'i gnas thob shog :
hU~M hU~M hU~M:
dngos grub blang ba ni :
hU~M hU~M hU~M:
rig pa rang ngo shes pa yi :
lha tshogs bdag la dgongs su gsol :
dngos por 'dod pa'i nyes bral ba'i :
dngos grub mngon sum bstsal du gsol :
hU~M hU~M hU~M:
skabs 'dir bka' gter srung ma spyi dang bye brag sgos srung ma mgon sde brgyad brtan ma'i gtor 'bul rnams bya'o //
gsum pa rjes kyi las rim ni /
las gzhung las /
che ba bskyed cing las bcol tshogs mchod bya :
lhag ma bka' bsgo gtor zor brtan ma bskyang :
sri mnan rtag chad bsal dang smon lam gdab :
las kyi rjes sdud rjes kyi chos yin no :
zhes gsungs pa ltar bya ba ni /
hU~M hU~M hU~M:
thams cad ye shes chen po'i ngang :
dngos por 'dzin pa'i rnam rtog 'joms :
kun gyi bdag nyid chen po ru :
'dzin rtog bral ba'i nga rgyal bskyed :
hU~M hU~M hU~M:
che ba bskyed pa ste /
ting 'dzin gsum nas 'di'i bar bdag mdun bum gsum tha dad du mi blta bar ye shes gcig gi rol par bsgom //
'di nas brtsam ste bdag nyid mar me gcig las gnyis chad du phye ste phrin las bcol ba nas tshogs 'bul gyi bar rang dbang bskur gyi las rnams bya bar gsungs so //
hU~M hU~M hU~M:
chos nyid rol pa'i rtsal chen gyis :
rnam rtog gzung 'dzin zhi ba dang :
rang snang ye shes rgyas pa dang :
'khor 'das thig ler sdud pa dang :
'khrul snang bsad cing bzlog par mdzod :
hU~M hU~M hU~M:
phrin las bcol pa'o //
tshogs rdzas la chu chang nang mchod bran te /
hU~M hU~M hU~M:
snang grags chos rnams 'od lngar 'khyil :
sbyang spel bsgyur ba'i rtsol ba bral :
kun 'byung tshogs kyi dkyil 'khor du :
ye shes rol pa'i tshogs mchod sbyar :
hU~M hU~M hU~M:
sbyang zhing byin gyis brlab pa'o :
hU~M hU~M hU~M:
kun bzang rdo rje ye shes rtsal :
rig pa mkha' 'gro'i 'khor los sgyur :
dam tshig chen po'i tshogs la gshegs :
'du 'bral med pa'i tshogs khang du :
'char nub med par bzhugs pa la :
re dogs bral ba'i phyag 'tshal lo :
hU~M hU~M hU~M:
sbyor ba'o :
hU~M hU~M hU~M:
ma bcos gsum ldan snod nang du :
dwangs ma lnga ldan longs spyod rdzogs :
rang shar rang ngo shes pas mchod :
'khrul rtog gzhan du zhen pa bshags :
skye med ka dag klong du bstab :
gnyis snang shes pa bsgral byas nas :
kun bzang rig pa rtsal la bstab :
bag chags rmi lam bsgral byas nas :
sna tshogs rang grol lha la bstab :
chags sdang rmongs pa bsgral byas nas :
dngos po stong nyid klong du bstab :
snang zhen 'khri ba bcad pa'i sha :
stong nyid mkha' 'gro'i zhal du bstab :
theg brgyad lta ba'i mtha' bsgral khrag :
mtha' brgyad rang grol srung mar bstab :
a 'thas grub mtha' phyogs zhen rgyu :
khyab gdal dam can zhal du bstab :
bstab bo zhal du kha raM khA hi :
skye med gnas lugs bstan du gsol :
'gag med rang ngo bstan du gsol :
'khrul rtog 'khor ba chos skur grol :
bdud bzhi'i dmag dpung thig ler zlog :
hU~M hU~M hU~M:
'dir rtsa gsum skong gso gtang ngo //
tshogs la rol pa ni :
hU~M hU~M hU~M:
rig pa dbyings kyi thig le ru :
gzung 'dzin rnam shes tshogs brgyad kyi :
tshogs la rol zhing bzhes su gsol :
ka dag rig pa rang gsal la :
lhun grub 'od lnga'i tshogs mchod 'bul :
mngon sum thig le rol par bya :
a la la ho :
a la la ho :
hU~M hU~M hU~M:
zhes thun mong ma yin pa'i rnal 'byor dang ldan pas tshogs la rol nas smon lam gdab pa ni /
hU~M hU~M hU~M:
'di ltar legs spyad dge bsags pas :
tshogs kyi 'bras bu mchog thob shog :
hU~M hU~M hU~M:
lhag ma bsdus la 'bru gsum lan gsum gyis bdud rtsir spel la /
hU~M hU~M hU~M:
dag pa dbyings kyi lha tshogs rnams :
dang po ye shes phud kyis mchod :
snang ba rang gsal lha tshogs rnams :
bar du tshogs kyi mchod pas bskangs :
tha ma tshogs brgyad rtog tshogs 'khor :
'dod yon lhag mas mchod par bgyi :
hU~M hU~M hU~M:
lhag ma'o :
hU~M hU~M hU~M:
sngon tshe mgon po 'od mi 'gyur :
thig le nyid dang gcig pa'i bka':
bar du rang snang rol pa'i rtsal :
sku dang thig le mngon sum bka':
tha ma lhag mthong rig pa'i gshis :
'khor ba rang grol chos nyid bka':
tshogs brgyad 'khrul 'khor gtor ma 'o :
ye shes thig le'i bka' ma bcag :
sgra 'od zer gsum dam ma bkral :
bar do'i bar lag rmengs nas shigs :
zang thal rig pa'i gtor sgo phyes :
hU~M hU~M hU~M:
gtor skyong bka'i chad tho bsgo ba'o :
hU~M hU~M hU~M:
'khrul rtog bag chags skye 'chi med :
steng du skye med gtor zor phob :
rmi lam 'khrul pa'i bag chags la :
stong gsal 'od kyi gtor zor phob :
yid dpyod lta ba'i sems 'dzin la :
lhag mthong mngon sum khrag zor phob :
le lo snyom las 'gab 'dre la :
gong 'phel nyams kyi mtshe zor phob :
'khrul rtog bag chags cha cho la :
rig pa tshad phebs kong zor phob :
snang zad stong pa'i blo sgyur la :
ye shes zag med sngags zor rgyob :
hU~M hU~M hU~M:
gtor zor ro :
hU~M hU~M hU~M:
phyi nang rten 'brel bcu gnyis po :
dga' ba bcu gnyis bde chen yum :
snang ba 'od kyi yab lnga dang :
'bral med brtan ma gtor mas mchod :
hU~M hU~M hU~M:
brtan ma'o :
hU~M hU~M hU~M:
rig pa 'od lnga'i ri rab 'og :
'khrul rtog glo bur dam sri mnan :
skye med chos skur ma dwangs bar :
mnan pa ldang bar ma gyur cig :
hU~M hU~M hU~M:
gtor gzhong gi las so :
dkyil 'khor dang 'brel ba'am tshogs zhing la dmigs te spyi ltar mchod bstod bya ba ni /
hU~M hU~M hU~M:
'od lnga gsal ba'i sogs shwa lo ka gcig dang /
hU~M hU~M hU~M:
mnyam nyid sku la sogs kyis bstod /
hU~M hU~M hU~M:
ye nas rang nyid sogs kyis bshags pa dang yig brgya brjod /
mdun rten yod na brtan bzhugs dang /
med na gshegs gsol spyi mthun bya /
bdag bskyed la dmigs te /
hU~M hU~M hU~M:
snang grags 'khrul pa 'od kyi dbyings :
thig le gcig tu bsdu bar bya :
hU~M hU~M hU~M:
rtag mtha' bsal ba'o :
hU~M hU~M hU~M:
'gag med rig pa 'od po che :
thig le nub pa med par ldang :
hU~M hU~M hU~M:
chad mtha' bsal ba'o :
hU~M hU~M hU~M:
dus gsum mi g.yo thig le gcig :
'gag med cho 'phrul 'od zer 'bar :
dge ba byas dang byed 'gyur ba :
kun bzang byang chub chen por bsngo :
hU~M hU~M hU~M:
bsngo ba'o :
hU~M hU~M hU~M:
rtag chad bral ba'i de bzhin gshegs :
sangs rgyas sku lnga'i bdag nyid mchog :
kun khyab 'gro ba'i dpal mgon du :
kun nas kun tu snang bar shog :
hU~M hU~M hU~M:
smon lam mo :
hU~M hU~M hU~M:
mi 'gyur rdo rje ye shes che :
'chi med sku yi bkra shis shog :
'gag med rang sgra bcu drug dbyangs :
gzhom med gsung gi bkra shis shog :
dus gsum mi g.yo chos kyi mchog :
thig le thugs kyi bkra shis shog :
mngon sum snang bzhi tshad du phebs :
yon tan lhun grub bkra shis shog :
bar do bzhi chod las bzhi 'grub :
ye shes phrin las bkra shis shog :
hU~M hU~M hU~M:
bkra shis so :
spyod lam gyi rnal 'byor yang gzhung las /
nam gung 'od kyi nang du nyal :
tho rangs thig le nA dar ldang :
snang srid dag pa 'od lngar sbyar :
ces dang /
rgyas pa phyi sgrub ye shes rang gsal nas 'byung ba ltar bskyed rdzogs kyi rnal 'byor la brtson pa'i yon tan ni /
skad cig dran pas ye shes sku :
sangs rgyas thog ma tha ma med :
dang po'i sangs rgyas rgyu med pa :
ye shes lus can tshe 'dir 'grub :
'di las gzhan du rgyal bas kyang :
mthar thug don ni gang ma bstan :
ces dang /
de phyir pad+ma rgyal po yis :
snying khrag dwangs ma'i bcud phyungs nas :
tshe dang ye shes sgrub pa'i thabs :
ye shes rang gsal 'di gdams so :
'dis ni bdud dang gol sa chod :
dngos grub thams cad lhun grub thob :
ces phrin las tsam klog sgom du bgyis pa'i phan yon kyang rgya cher gsungs so //
'di'ang gter gzhung gi dngos bstan ltar na rang don bsnyen pa tsam la ye shes rang gsal gyi gzhung ltar nyams su len pa las spros bcas mi dgos par mngon zhing /
thun mtshams las sbyor sgrub pa chen po yi :
las 'grigs gsang ba don gyi tho 'di 'o :
zhes gsungs pas sgrub chen dbang sogs dang 'brel ba'i skabs su phrin las 'di nyid btang nas phyi dkyil bsgom pa'i don du snang yang /
rig 'dzin chen po pad+ma phrin las kyis rnying gzhung gzhan dang bstun nas bsnyen pa la'ang las gur dang sbrel zhing phyi dkyil bsgom byar mdzad pas 'dir yang de'i rjes su 'brang ba'o //
drang don tshig gi spun bral nges pa'i don //
gsal 'debs snying po nA da'i rang sgra 'dis //
glo bur dri ma'i bgegs tshogs gzhi thog grol //
rang rig bla ma'i zhal bzang mthong byed shog
/'di'i 'grigs chog snga ma kha shas byang lugs gter gzhung mchan gsal can du song bas cung zad go ma bde stabs rang nyid 'dod pa 'jo ba'i cha rkyen du rje bla ma 'jam dbyangs mkhyen brtse'i dbang po'i bka' bzhin pad+ma gar dbang blo gros mtha' yas kyis bgyis pa dge legs 'phel //

//
