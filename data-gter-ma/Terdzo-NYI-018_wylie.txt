thugs rje chen po 'khor ba las sgrol las :
dpal mgon bdun bcu'i srog dbang bzhugs so :[ \u0f88\u0f88\u0f88\u0f88\u0f88\u0f88 ]de nas ma hA kA la dpal mgon bdun cu'i srog dbang bskur ba ni :
'bru phye'i gtor ma dpal gtor 'khor tshogs kyis bskor ba gtso 'khor gyi tsaka li dang dar nag gi gur dang sha khrag rgyan ldan brjid par bshams la :
tshon sna'am 'bru nag gi gzhal yas khang sgo bzhi pa :
mtshan nyid dang ldan pa'i steng du :
many+dzi'am pags stan gyi steng du gong gi gtor ma bzhag :
de'i mthar mchod pa sman raka tshogs 'khor spyan gzigs bsham :
las byang gzhung bsrang zhing /
slob dpon rta mgrin gyi bdag bskyed dang ldan pas :
ma hA kA la 'khor bcas bskyed cing bstims la bzlas pa bya'o :
de nas slob mas maN+Dal phul la zhu ba ni :
kyai :
bla ma dpal chen dbang gi lha :
sangs rgyas bstan pa bsrung ba dang :
sgrub pa'i bar chad bsal ba dang :
phrin las rnam bzhi 'grub pa'i phyir :
ma hA kA la lcam dral 'khor :
dpal mgon bdun cu rtsa lnga yi :
srog gi dbang mchog bskur du gsol :
ces zhu :
de nas slob dpon rta mgrin du gsal ba'i :
slob ma ma hA kA la lcam dral dpal mgon bdun cu 'khor bcas su bskyed cing spyan drangs la bstim par bya'o :
de nas gtor ma dpal mgon ma hA kA la lcam dral dpal mgon bdun cur bskyed pa spyi bo dang lag tu gtad la :
dpal ma hA kA la las byed gsung sdod dang bcas pas bdag gi phrin las gang bcol thams cad thogs pa med par sgrub par bsam pa'i dmigs pa dpon slob gnyis kas bya zhing /
sha chen gyi dud pa btang /
rkang gling dang thod rnga la sogs pa rol mo bsgrags la :
hU~M hrI:
spyan ras gzigs dbang rta mgrin gyis :
ma hA kA la 'khor bcas la :
bden stobs brjod nas bka' bsgos tshe :
ji ltar khas blangs dam bcas bzhin :
da lta rdo rje slob dpon ngas :
do nub 'phags pa'i dkyil 'khor 'dir :
mgon po bdun cu rtsa lnga yi :
skal ldan rigs kyi bu 'di dang :
dam tshig gcig tu bsdus pa'i phyir :
bsrung ma gnyan por gnyer gtad pa'i :
dbang bskur sngon gyi tha tshig bzung :
slad kyi sdongs grogs bsrung ma mdzod :
gnyer du gtad pa sa mA ya :
oM ma hA kA la de wI shrI nA tha e ka ha ta ri sa pa ri wA ra ka ma a b+hi Shiny+tsa hU~M:
ces pas dbang bskur zhing :
bka' sgo dang gnyer gtad drag tu bya'o :
de nas sngags phreng gtod la :
hU~M:
sangs rgyas bstan pa srung mdzad pa'i :
mgon po bdun cu rtsa lnga yi :
snying po'i srog snying 'di byin pas :
drag po sngags kyi dbang thob shog :
oM shrI ma hA kA la hU~M hU~M:
oM de wI kA li hU~M:
lha brgyad /   oM ru i a bi ga g+ha b+h+ri ka :
klu brgyad /   oM phu phu phu phu phu phu phu phu :
gza' brgyad /   oM me shir pu bi shul kr-i a dz+h+yo :
phyogs skyong /   oM in ag ya ne b+ha bA ku i b+h+ra bri :
rgyal chen /   oM d+hi b+hi bi bai :
rgyu skar /   oM A kri ro mr-i a su su a ma sU ha tsi shwa bi a dz+ya ma mU sU u shra a d+ha sha su u re :
'jigs byed /   oM b+he b+ha b+hi b+hu b+hai b+ho b+haM b+ha :
shrI nA tha e ka ha ta ri sa ma ya dza dza :
wAk+ka a b+hi Shiny+tsa hU~M:
ces sngags lung sbyin :
de nas gtor ma snying gar bzhag la :
hU~M:
'khor 'das 'phags pa'i ngo bo la :
ma hA kA la 'khor dang bcas :
gnyis dang gnyis kyi mtha' las 'das :
rang rig lhun grub gdod ma'i ngang :
yang dag bde chen thob par shog :
oM ma hA kA la de bi shrI nA tha e ka ha ta ri sa pa ri wA ra tsit+ta a b+hi Shiny+tsa hU~M:
zhes mgon po'i lha tshogs slob ma'i snying gar bstim :
de nas gtor ma bsngos :
sman rag sbreng :
spros pa la dga' na ma hA kA la lcam dral 'khor tshogs kyi rang gzugs kyi 'bag gyon cing 'cham las kyang bya'o :
'di ni gang rung la mi bskur ba'i bka' rgyas gdams par byed pa gnad yin :
de ltar bskur bas :
deng phyin chad las la 'khol ba dang :
'khu ldog mi yong bar dam la gnas shing phrin las sgrub par 'gyur ba'i dgos pa yod do :
rjes su maN+Dal dang yon 'bul bkra shis brjod pa sogs spyi dang mthun par bya'o :
ces ma hA gu ru pad+ma 'byung gnas kyi gsung bzhin bdag 'dra ye shes mtsho rgyal gyis bkra shis mthing shun gyi shog bu la legs par bris nas ra sa 'phrul snang steng khang glo 'bur nub tu d+ha thim :
phyi rabs las ldan gsung gi sras dang 'phrad par shog :
g+hu ru d+he ba DA ki nI:
sa ma ya :
rgya rgya rgya :
zab rgya :
gter rgya :
sbas rgya :
gtad rgya :
sa ma yA:
rgya rgya rgya :
man+t+ra g+hu h+ya rgya rgya rgya :
ces bdag 'dra gar gyi dbang phyug rtsal gyis 'phrul snang steng khang glo 'bur nub nas spyan drangs pa'i mthing shun sngon mo'i leb nas dag par phab pa'o ///
/
