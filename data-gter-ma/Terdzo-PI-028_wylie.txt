@#//
mgon po legs ldan gyi dgra chos dgra bla bcu gsum gyi bsang mchod rgyas bsdus dang 'dod gsol dgra bla dpung bstod bcas phyogs gcig tu bkod pa phyogs las rnam par rgyal ba'i ru mtshon zhes bya ba bzhugs so //
shrI ma hA kA la ye /
yang dag ye shes rdo rje yis //
bdag lta'i dgra bgegs brlag pa'i phyir //
dpal chen rol pa'i phrin las gar //
legs ldan dgra bla'i mchod phreng bshad //
de la legs ldan dgra bla'i tshogs thams cad mchod par 'dod na /
bsang dkar bya la lha shing sna dgu dang /
phye mar spos dang sha sna tshogs bsreg
/gtor ma gzhan nas 'byung ba ltar rgyan spras bshams la /
sngags drug phyag drug gis byin gyis brlabs pa ni /
phyag rgya dang ting 'dzin zhal las 'byung ba dang ldan pas /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
na maHsarba ta thA ga ta b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
oM badzra a mr-ita kuN+Da lI ha na ha na hU~M phaT/
na maHsarba ta thA ga ta a wa lo ki te oM sam+b+ha ra sam+b+ha ra hU~M/
oM dz+nyA na a wa lo ki te sa man+ta s+pha ra Na rasmi b+ha wa sa ma ya ma hA ma Ni du ru du ru hri da ya dz+wa la ni hU~M/
na maHsa man+ta bud+d+ha naM gra he shwa ra pra b+ha dz+yo ti ni ma hA sa ma ya swA hA/
zhes sngags rnams so sor lan bdun nam gsum brjod pas sbyangs shing spel ba sogs bya /
de nas dar phyar dung 'bud rnga brdung zhing rol mo dbyangs dang bcas pas /
bswo /
mgon po legs ldan dmag tshogs bswo //
de ring legs ldan dmag tshogs rnams //
srung ma gnyan por bsko ba la //
sngon lha yi dbang po brgya byin dang //
lha mo bde skyid ldan ma yi //
sku gsung thugs kyi sprul pa las //
legs ldan dmag tshogs mang du srid //
nor lha tshong lha zas lha dang //
jag lha mgron lha lam lha dang //
legs ldan dgra bla'i dmag tshogs rnams //
btsan pa'i go khrab lus la gyon //
rno ba'i mtshon cha lag na thogs //
mgyogs pa'i rta pho 'og tu zhon //
dar mdung phyar zhing dung skad sgrog
/lha dmag mgon dmag gnyan dmag gsum //
lha mgon dgra bla drang mkhan drug
/nor lha zas lha grogs lha dgu
/tshong lha mgron lha lam lha dang //
srog lha dkar dang bcu gsum ste //
de ring spyan 'dren gnas 'dir byon //
gnas khang 'di la byin zhig phob //
mchod rdzas 'di rnams bzhes su gsol //
zas nor 'di la g.yang zhig phob //
bdag cag rnal 'byor 'khor bcas kyi //
zas nor 'phel ba'i dgra bla mdzod //
mi nor zas gsum 'phel bar mdzod //
dgra 'dre gdon gsum med par mdzod //
rmongs sdug dbul gsum zhi bar mdzod //
bcol pa'i phrin las 'grub par mdzod //
bswo /
nor lha mgon po'i dmag tshogs rnams //
mchod pa'i gnas 'dir tshur byon la //
za kha phyes la 'thung kha phyes //
grogs kha phyes la nor kha phyes //
ci bsam don rnams 'grub par mdzod //
bdag dang yon bdag don rnams sgrubs //
the'u rang rkyal kha ma byed cig
/byur 'dre dbul 'dre dgra la zor //
bcol pa'i phrin las 'grub par mdzod //
bswo /
skyes bu phrag lha bya ba ni //
mi dkar dung gi go mtshon can //
phyag na rgyal mtshan mdung dar bsnams //
bya rgyal khyung chen rta la zhon //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/skyes pa pho yi srog rdzi mdzod //
na chung sman gyi rtsa dkar khrol //
mtho ba'i rtse nas bya ra mdzod //
dma' ba'i thang nas mel tshe mdzod //
bcol pa'i 'phrin las 'grub par mdzod //
bswo /
dgra bla ma lha bu rdzi ni //
bud med lus la gser mdog can //
dar dkar na bza' lus la mnabs //
phyag na dru gu 'phang lo bsnams //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/bud med rnams kyi ma lha mdzod //
bu chung skyes pa'i rdzi bo mdzod //
bcol pa'i phrin las 'grub par mdzod //
bswo /
dgra bla thab lha yu mo ni //
bud med lus la g.yu chas can //
dar dkar na bza' sku la gsol //
phyag na gser gyi gzar bu bsnams //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/thab ka sgyed gsum rtse mo na //
mar khu'i mtsho mo 'khyil pa'i dgra bla mdzod //
bcol pa'i phrin las 'grub par mdzod //
bswo /
dgra bla khyim lha gel thung ni //
sku mdog sngon po g.yu yi rgyan cha can //
phyag na dung gi ka ba bsnams //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/gnas khang 'di la srung skyob mdzod //
ka ba ma 'gyel khang pa ma bsreg cig
/dgra 'dre gdon gsum rdul du rlogs //
chu chen rab so 'bog dus su //
rkang gnyis shugs skyed brtan par mdzod //
brag lam ngos bzhi bgrod pa'i tshe //
brten sa 'ju sa ma zhig la //
mi rta phyam la ma skur cig
/dgra zun sa bar 'gro dus su //
dgra rkun jag gsum med par mdzod //
phar 'gro byes lam snyegs pa'i tshe //
zhag yul bde bar phyin par mdzod //
bcol pa'i phrin las 'grub par mdzod //
bswo /
dgra bla rgyal chen rnam thos sras //
sku mdog gser gyi mdog can la //
rin chen sna tshogs rgyan cha can //
dbu la dar gyi cod pan gsol //
phyag g.yas rin chen dbyug to 'dzin //
phyag g.yon ne'u le'i rkyal pa thogs //
dbu la nor bu rin chen 'bar //
seng ge dkar mo'i rta la 'chib //
nor lha khri dang 'bum gyis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/mi nor tshe gsum 'phel bar mdzod /
kha rje bsod nams nor lha mdzod //
zas lha btung lha grogs lha mdzod //
bcol pa'i phrin las 'grub par mdzod //
bswo /
nor lha Ar+ya dzam+b+ha la //
sku mdog gser gyi snying po la //
rin chen sna tshogs sku la brgyan //
zhal gcig phyag gnyis spyan gsum pa //
phyag g.yas snye ma 'bras bu 'dzin //
phyag g.yon ne'u le'i rkyal pa thogs //
gser gyi bum pa'i khri la bzhugs //
nor lha stong dang khri yis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/bang mdzod nor gyis gang bar mdzod //
'jig rten zas nor dbang du sdus //
bsod nams gdul bya'i stongs grogs mdzod //
bcol pa'i phrin las 'grub par mdzod //
bswo /
tshong lha tshogs bdag glang sna ni //
sku mdog dkar po dung gi mdog
/dar sna rin chen sku la gsol //
glang po'i mgo la spyan gsum pa //
phyag g.yas nor bu'i dbyug to thogs //
g.yon pas ne'u le'i rkyal pa 'dzin //
gser gyi 'khor lo'i khri la bzhugs //
lha dmag brgya dang stong gis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/tshong pa rnams kyi bsam pa phrogs //
tshong pa'i zas nor bdag la sprod //
nor gyi snying po thob par gyis //
zas nor rnyed pa'i tshong lha mdzod //
tshong dus ru bzhi 'grim pa'i tshe //
sprod kha yag pa'i dgra bla mdzod //
tshong lha nor lha grogs lha rnams /
khe bskyed yag pa'i dgra bla mdzod //
bcol pa'i phrin las 'grub par mdzod //
bswo /
mgon po mgron lha dkar po ni //
sku mdog dkar po shel 'od 'bar //
spyan gsum dbu la dung rmog gsol //
gser gyi go khrab sku la mnabs //
phyag g.yas dar mdung dkar po 'dzin //
phyag g.yon nor gyi rkyal pa thogs //
chibs su dung rta dkar po 'chib //
mgron lha khri dang 'bum gyis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag rnams //
phyogs bzhi mtshams brgyad gar 'gro yang //
mtho ba'i rtse nas bya ra mdzod //
dma' ba'i thang nas mel tshe mdzod //
dgra rkun jag gsum phyir la zlog
/skyes bu mgron lha dkar po yis //
mgron kha yag pa'i dgra bla mdzod //
bde skyid phun sum tshogs par mdzod //
bcol pa'i phrin las 'grub par mdzod //
bswo /
mgon po 'thab skyen sna nag ni //
skyes mchog mi yi lus po la //
dpa' rngams seng ge'i mgo bo can //
g.yu 'brug sngon po'i rgyan cha can //
dbu la bya rgyal thor tshugs can //
dgra satwa ngar ma'i dbu rgyan can //
ral pa kham ser me dpung 'bar //
ral pa'i nang nas tshwa tshwa 'phro //
tshwa tshwa'i thog mda' dgra la rgyob //
spyan mig nyi zla shar ba 'dra //
bdag cag rnams la bya ra mdzod //
shangs nas na bun rlung ltar 'tshubs //
dgra bgegs ma lus gtor bar mdzod //
glog dmar 'gyu ba'i ljags brkyang 'khyug
/thog rgod 'bar ba'i mche ba can //
lag pa chu srin sder mo can //
dgra gzung sdig pa nag po 'dra //
ba spu thog gi tshwa tshwa 'phro //
ral gri ngar ma'i rkang pa can //
chu srin rngams pa'i pus mo can //
sha zung ngar ma'i sder mo can //
chu gri ngar ma'i gshog pa can //
rked pa rlung gi 'khor lo can //
re 'byams rgyug pa'i rngam stabs can //
stag gi pags pa'i sham thabs can //
rin chen sna tshogs rgyan cha can //
bswe khrab 'bar ba sku la mnabs //
phyag g.yas gnam lcags ral gri phyar //
phyag g.yon dgra bla'i ru mtshon 'dzin //
chibs su stag mo grus ma bcibs //
rtsal drag bya rgyal khyung chen 'dra //
dpa' gtum seng ge rngam pa 'dra //
ngar skad thog 'brug ldir ba 'dra //
'jigs sgra me dpung 'bar ba 'dra //
thog rgod glog dmar 'gyu ba 'dra //
rkang lag thog ser 'tshubs pa 'dra //
lha dmag khri dang 'bum gyis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/mi nor 'di la tshe g.yang phob //
dmag mi rnams kyi tshe srog skyobs //
go khrab mtshon gyi bkrag mdangs phyungs //
dgra bo'i go mtshon thob par mdzod //
dmag dpung phar la chas pa'i tshe //
bu rta go mtshon srung bar mdzod //
dgra bo'i dmag dpung bshig pa'i dgra bla mdzod //
dgra bo'i go khrab thob pa'i dgra bla mdzod //
dgra bo'i dar 'phru thob pa'i dgra bla mdzod //
dgra bo'i yul mkhar bshig pa'i dgra bla mdzod //
dgra bo'i nor phyugs thob pa'i dgra bla mdzod //
dgra bo'i tshe srog gcod pa'i dgra bla mdzod //
dgra bo'i 'dun gros bshig pa'i dgra bla mdzod //
dgra bo'i g.yul so thob pa'i dgra bla mdzod //
dgra bo pho rnams sbub ste sod //
dgra bo mo rnams bkan te sod //
dgra bo'i bu tsha dmyal thag chod //
bcol pa'i phrin las 'grub par mdzod //
bswo /
mgon po jag lha bya ba ste //
dgra bla dar ma skyes gcig ni //
sku mdog dkar po dung 'od 'bar //
zhal gcig phyag gnyis spyan gsum pa //
dung rmog dkar po dbu la gsol //
bswe khrab 'bar ba sku la mnabs //
rdzu 'phrul mda' gzhu rked la bskor //
phyag g.yas ya tsha dkar po phyar //
g.yon pas mdung dar dmar po 'dzin //
chibs su dung rta dkar po 'chib //
jag lha khri dang 'bum gyis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/jag sna dgra la bstan pa'i tshe //
dgra bo'i mi rta brubs 'ching gyis //
rang gi mi rta'i kha 'dzin mdzod //
dgra bsad sha lon dgra bla mdzod //
mi bsad nor thob dgra bla mdzod //
dgra bo nang 'khrugs byed pa'i dgra bla mdzod //
dgra bo'i skyes pa brang brdung byed pa'i dgra bla mdzod //
dgra bo'i bud med ngu 'bod byed pa'i dgra bla mdzod //
dgra bo'i ra mda' g.yul nyes pham pa'i dgra bla mdzod //
rang gi jag pa bros na thar ba'i dgra bla mdzod //
rang gi bu rta dpa' ba'i dgra bla mdzod //
rgyal kha thob pa'i dgra bla mdzod //
bcol pa'i phrin las 'grub par mdzod //
bswo /
dgra bla lha mgon dmar po ni //
zangs mi lcags kyi go mtshon can //
rdzu 'phrul mda' gzhu lag na thogs //
ngang pa rngog ser rta la 'chib //
pho nya mgyogs byed sngon na rgyug
/lha dmag khri dang 'bum gyis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag rnams //
sdang ba'i dgra la chas tsam na //
dgra bo thul ba'i dgra bla mdzod //
dgra pham bdag rgyal dgra bla mdzod //
dgra mkhar bshig pa'i dgra bla mdzod //
dgra nor thob pa'i dgra bla mdzod //
bcol pa'i phrin las 'grub par mdzod //
bswo /
mgon po zas lha dmar po ni //
sku mdog zangs kyi 'od dang ldan //
rin chen gser gyi go mtshon can //
phyag na gser gyi nor bu bsnams //
chibs su dung rta dkar po 'chib //
rdzu 'phrul mda' gzhu rked la thogs //
zas lha khri dang 'bum gyis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag rnams //
phyogs bcu gang du 'gro ba'i sar //
za kha dang ni 'thung kha phyes //
nor kha grogs kha gar tshol yang /
kha ni zas 'dod zas dang sprod //
lag pa nor 'dod nor dang sprod //
zas sna 'du ba'i dgra bla mdzod //
btung sna 'du ba'i dgra bla mdzod //
phun tshogs bza' btung dngos grub stsol //
bcol pa'i phrin las 'grub par mdzod //
bswo /
mgon po srog lha dkar po ni //
dung mi shel gyi go mtshon can //
phyag na shel gyi tshe bum bsnams //
chibs su ngang pa gser mdog 'chib //
srog lha khri dang 'bum gyis bskor //
mchod pa'i gnas 'dir spyan 'dren na //
bshams pa'i mchod pa bzhes su gsol //
bdag dang rgyu sbyor yon bdag gi
/'byung bzhi mi 'khrugs pa yi dgra bla mdzod //
nad rigs sum brgya drug cus mi tshugs pa yi dgra bla mdzod //
bgegs rigs stong phrag brgyad cus mi tshugs pa yi dgra bla mdzod //
glo bur nyis khri chig stong zhi ba'i dgra bla mdzod //
ye 'drog bdun brgya nyi shu zhi ba'i dgra bla mdzod //
nad pa yo nas slong ba'i dgra bla mdzod //
sri'u tshang nas skyed pa'i dgra bla mdzod //
tshe srings srog skyobs stongs grogs mdzod //
bcol pa'i phrin las 'grub par mdzod //
bswo /
ma g.yel srung ma mthu rtsal can //
bka' yi gtor ma rgyan dang bcas //
mthun pa'i dam rdzas sna tshogs 'bul //
gnod byed 'byung po rdul du rlogs //
rtsa nag rmongs 'dre'i kho thag chod //
chung sri byur ngan kha sbub chug
/rems shig srung ma mthu rtsal can //
sri'u skag las thar bar mdzod //
srung ma lha lnga'i skyabs la tshud //
srog skyob tshe yi mgon dang sprod //
mi 'chi tshe yi rdzi bo mdzod //
gri kha mtshon las thar bar mdzod //
nad rigs rkyen las thar bar mdzod //
byad zor gtad las thar bar mdzod //
bdud kyi rtsis las thar bar mdzod //
gshin rje'i khram las thar bar mdzod //
lha yi chad las thar bar mdzod //
klu yi gdon las thar bar mdzod //
gza' yi gzer las thar bar mdzod //
ma mo'i khrag las thar bar mdzod //
btsan gyi mda' las thar bar mdzod //
gnod sbyin thun las thar bar mdzod //
bar chad rkyen las thar bar mdzod //
dgra dang bgegs las thar bar mdzod //
mi mthun phyogs las thar bar mdzod //
mi dang nor gyi rdzi bo mdzod //
ma g.yel lha dang srung ma rnams //
bcol pa'i phrin las 'grub par mdzod //
ces pa 'di ni dmag la 'gro ba'am /
tshong la 'gro ba'am /
rkun mar nor shor ba'am /
nad pa gso ba'am /
sri'u gso ba'am /
mo rtsis 'khrugs pa'am /
mgron la 'gro ba sogs thams cad la 'di ltar byas na phrin las 'grub par 'gyur ro //
tshig nyung don 'dus pa'i dgra chos 'di bdag bai ro tsA nas legs ldan 'bum gyi ti ka nas btus te gsum du phyes nas gcig btsan rgod kyi gnas su sbas /
gcig rgyal mo dmu rdo lha gnyan gyi thugs kar sbas /
gcig mgon po legs ldan gyi lag tu gtad nas sbas so //
shin tu zab bo //
!
//legs ldan dgra bla'i bsang mchod bsdus pa ni /
dpal chen he ru ka la phyag 'tshal lo //
dgra bla'i dmag tshogs 'gran zla kun bral ba //
bstan 'dzin srung zhing mi bsrun 'dul ba'i phyir //
thugs rje'i dbang gis bstan srung skur sprul pa'i //
dgra bla 'khor dang bcas la gus pas 'dud //
'dir dpal ldan mgon po dgra bla bcu gsum gyi thugs dam bskul ba'i bsang mchod 'bul ba ni /
dmar gtor zur gsum rtse mo bcu gsum yod pa /
rgyal srid bdun dang /
rdzas rtags brgyad /
go mtshon /
g.yag lug ra gsum gyis bskor /
dar tshon stag ras gzig ras kyis brgyan par bya'o //
bswo /
mgon po legs ldan dmag tshogs bswo //
de ring dgra bla'i dmag tshogs bswo //
de ring srung ma'i dmag tshogs bswo //
de ring lam lha'i dmag tshogs bswo //
dgra bla mgon po'i dmag tshogs rnams //
btsan pa'i go khrab lus la gyon //
rno ba'i mtshon cha phyag na bsnams //
mgyogs pa'i rta pho rta ru zhon //
dar mdung phyar la dung skad sgrog
/lha dmag mgon dmag gnyan dmag gsum //
lha mgon dgra bla drang mkhan drug
/nor lha zas lha grogs lha dgu
/tshong lha mgron lha lam lha dang //
srog lha dkar dang bcu gsum po //
mthun pa'i rdzas la spyan 'dren gyis //
de ring spyan 'dren 'di ru byon //
gnas khang 'di la byin gyis rlobs //
mchod rdzas 'di rnams bzhes su gsol //
bdag dang rgyu sbyor yon bdag gi
/za kha phyes la 'thung kha phyes //
grogs kha phyes la nor kha phyes //
ci bsam don rnams bdag la byin //
bdag dang yon bdag don rnams sgrubs //
the'u rang kyal ka ma byed cig
/dgra bla'i dmag tshogs khyed rnams la //
yid dang mthun pa'i dam rdzas 'bul //
'byor pa bsang gi mchod rdzas ni //
'chi med bdud rtsi shing gsum dang //
dkar gsum mngar gsum gtor ma dang //
'bras kyi g.yag lug ra gsum dang //
stag ras gzig ras dar sna dang //
'brang rgyas zhal dkar phye mar dang //
zhal zas 'dod rgu sna tshogs dang //
dri zhim spos kyi dud pa yis //
bsang ngo dgra bla'i dmag tshogs bsang //
mgon po tshogs bdag yab yum bsang //
mgon po legs ldan dmag tshogs bsang //
skyes bu phrag lha bya ba bsang //
dgra bla ma lha bu rdzi bsang //
dgra bla thab lha yu mo bsang //
dgra bla khyim lha gel thung bsang //
dgra bla rgyal chen rnam sras bsang //
nor lha Ar+Ya dzam lha bsang //
mgon po tshogs bdag glang sna bsang //
mgon po mgron lha dkar po bsang //
mgon po 'thab skyen sna nag bsang //
mgon po jag lha bya ba bsang //
mgon po lha mgon dmar po bsang //
mgon po zas lha dmar po bsang //
mgon po srog lha dkar po bsang //
rem zhig srung ma mthu rtsal can //
bskul lo thugs dam gnad nas skul //
dus la bab bo sa ma ya //
'bod pa'i dus su snyan ma sra //
bsten pa'i dus su rgyang ma ring //
sgrub pa'i dus su mthu ma chung //
bsgral ba'i las la rtsal ma zhan //
bcom ldan 'das kyi spyan snga ru //
ji ltar zhal bzhes dam bcas bzhin //
sangs rgyas bstan pa khyod kyis srungs //
dkon mchog dbu 'phang khyod kyis bstod //
bla ma'i sku tshe khyod kyis srings //
rnal 'byor sku dgra cham la phob //
mi mthun gnod pa'i rkyen rnams zlog
/mthun pa'i dngos grub ma lus stsol //
bcol pa'i phrin las 'grub par mdzod //
ces rig 'dzin klong gsal snying pos kaHthog rdo rje gdan du sbyar bas bstan dgra brlag par gyur cig
!
/'dod don gsol zhing phrin las bcol ba ni /
gtor ma kha gsos la bdud rtsi bran te //
oM AHhU~M/
mchod sbyin gyi gtor ma dang gser skyems rgya chen po 'di /
mchod cing 'bul ba'i gnas ni /
dpal mgon po shrI ma hA kA la /
bdud 'dul las kyi dbang phyug
/rig 'dzin yongs kyi srog shing /
rnal 'byor yongs kyi dgra bla /
dbus kyi de wa mgon po /
phyi nang gnyis kyi tshogs bdag
/yum yak+sha bai ta li /
sku gsung thugs kyi mgon po /
phyogs bcu'i mgon po /
sde brgyad kyi mgon po /
gzhan yang legs ldan mgon po'i dmag tshogs /
phrag lha dang /
ma lha bu rdzi /
thab lha yu mo /
khyim lha gel thung /
rgyal chen rnam sras /
nor lha Ar+Ya dzam+b+ha lha /
tshong lha tshogs bdag glang sna /
mgron lha dkar po /
'thab skyen sna nag
/jag lha dar ma skyes gcig
/dgra bla lha mgon dmar po /
mgon po zas lha dmar po /
srog lha dkar po la sogs pa lha dmag bye ba dung phyur dang bcas pa /
mchod cing bsten pa /
bsgrubs shing g.yabs pa /
ma bsgrub rang la 'khor ba'i srung ma dam tshig can khyed rnams la /
phyi nang gsang gsum gyi spyan gzigs longs spyod dgyes pa'i tshogs /
nam mkha' bar snang sa gzhi gang bar bshams pa 'dis mchod do //
'bul lo //
gsol lo //
bstod do //
mnyes rab kyi mchog
/dgyes rab kyi phul /
'dod pa'i yon tan lnga'i tshogs kyi mnyes par mdzad du gsol //
bdag mi nor 'khor dang bcas pa la srung zhing skyob pa dang /
bsam pa dang /
smon pa thams cad yid bzhin du 'grub par mdzad du gsol /
'o /
khyed rnams la phrin las su bcol ba'i mdo ni /
bdag cag dpon slob 'khor dang bcas pa rnams kyi dkar po dge ba'i las sgrub cing /
sangs rgyas kyi bstan pa srung ba la bar du gcod pa'i dgra bgegs gnod byed thams cad phyir zlog cig
/mtho la kha /
dma' lung khung /
chu kha rab so /
'brog yul dgon gsum /
phyogs bzhi mtshams brgyad gar 'gro gar 'dug kyang /
sngon nas sus /
rgyab nas skyol /
chu rab med la rab ston /
brag them med la them tshugs /
mtho la kha nas bya ra gyis /
dma' lung khung nas mel tshe gyis /
bdud byung na shol thobs /
dgra byung na bya thongs /
dug byung na sman thongs /
dpa' ba'i dpung skyed /
btsan pa'i mkhar rtsigs /
sra ba'i go gyon /
rno ba'i ngar gyis /
rings na rta stod /
brel na gzhu bdungs /
bzang dang la khar sprod /
ngan dang lung khung du snol /
mi nor la mig ma phra /
kha zas 'dod zas dang sprod /
lag pa nor 'dod nor dang sprod /
mi zas la kham ma chung /
mi nor chod la rang la snon /
dgra nor rang nor gyis /
su la mi re khyod la re //
su la mi ltos khyod la ltos /
rgyal mtshan bzhin du khyod phyar /
sdang ba'i dgra la khyod sdigs /
snga rje rnying pa khyod mi spang /
da rje gsar pa gzhan mi btsal /
rje mi 'gyur ba gser gyi pha bong khyod yin /
'bangs mi 'gyur ba g.yu yi bkrag mdangs nged yin /
lus dang grib ma bzhin du 'grogs shig
/bdag gis ci bsam pa dang smon pa thams cad yid bzhin du sgrubs shig
/bdag cag dpon slob 'khor dang bcas pa la kha ngan du smra ba /
lag pa tshig tu rngod pa /
rta kha bstan pa /
yob chen dgrol ba /
mda' kha 'phen pa /
mdung kha btsugs pa /
rku 'phrog bcom gsum tshad pa /
phod btsugs pa /
do bsdo ba /
ya 'gran pa /
snga dgra byas pa /
phyi dgra byed pa /
da dgra rtsom pa'i dgra bo 'di rnams gsad pa dang /
gcad pa dang /
bcing pa dang /
rengs pa dang /
smyos pa dang /
dpa' bskum pa dang /
rdul du brlag pa dang /
tshar gcod pa'i phrin las mdzod cig
/khyad par du yid la brnags pa'i dgra sod /
gnod par byed pa'i bgegs thul /
bar du gcod pa'i rkyen zlog
/pha rol gyi gnod pa'i ban byad bon byad bsam ngan sbyor rtsub thams cad phyir bzlog pa'i phrin las rgya chen po mdzod cig
/de ltar mdzad na /
las grub dus su khyed rnams la brngan pa'i gtang rag chen po gtong ngo //
zhes gyer zhing /
me tog dang phye mar gser skyems rnams nam mkhar 'thor /
de nas lha ngo bstod cing smon lam btab pa ni /
kyai /
dgung la nyi zla shar ba bzhin //
dgra bla gnyan po'i dpung bstod do //
dgra bla mi dang ma 'bral zhig
/brag dang thang dkar 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/rmog la khyung thur 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/nags dang rgya stag 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/rta mchog dar snas brgyan pa bzhin //
dgra bla gnyan po'i dpung bstod do //
dgra bla mi dang ma 'bral zhig
/gangs dang seng ge 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/mkhar la ba gam 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/gzhu mo gzhu rgyud 'grogs pa bzhin //
dgra bla gnyan po'i dpung bstod do //
dgra bla mi dang ma 'bral cig
/nya mo chu dang 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/mda' mo sgro gsum 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/khrab la khrab sham 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/lus dang grib ma 'grogs pa bzhin //
dgra bla gnyan po'i dpung bstod do //
dgra bla mi dang ma 'bral zhig
/bka' brgyud bla ma rnams kyi dbu 'phang bstod //
yi dam lha tshogs rnams kyi dbu 'phang bstod //
mkha' 'gro chos skyong rnams kyi dbu 'phang bstod //
nor lha gter bdag rnams kyi dbu 'phang bstod //
yul lha gzhi bdag rnams kyi dbu 'phang bstod //
gnas bdag dkor bdag rnams kyi dbu 'phang bstod //
bsam don chos bzhin 'grub pa'i bkra shis shog
/chos skyong khyed la phrin las zhus pa'i dges //
nad dang 'thab rtsod zhi ba dang //
'jig rten bde zhing lo legs shing //
bsam pa 'grub pa'i bkra shis shog
/ces brjod /
mchod gtor gser skyems rten gyi drung ngam bsang khang du 'bul /
sbyin bdag rnam g.yul dang lam du 'jug pa sogs yin na /
dpa' bo dang mgron po rnams kyi gri mtshon bsang khar phyungs /
bsang khang dang dgra bla'i rten la bskor ba rab lo grangs /
'bring bdun /
tha ma gsum sogs bskor la /
ki bswo lha rgyal 'then pa sogs bya zhing phye mar gyis zhal bsro /
bkra shis brjod pa sogs bya'o //
brgya byin mtshon gyis ri bo bzhin //
dgra bla'i mthu stobs thog ser gyis //
bdud dgra'i g.yul ngo phye mar brlag
/grags snyan dbyar rnga sgrog gyur cig
/de ltar dgra bla'i bsang mchod sogs sngar gyi gsung rgyun nyid sgar bsang chen mo'i cha lag tu bsdebs pa po ni rlangs kyi ban+de mkha' khyab rdo rjes so ///
/
@#//
dgra bla gtong na /
de'i gtor ma rin po che'i snod du bang rim gsum gyi steng /
bshos bu zur gsum /
de'i zur rer rtse mo bzhi re byas pa rgyan ldan gyi mtha' skor dang /
bang rim rnams la bkra shis rdzas rtags /
rgyal srid /
'dod yon lnga /
go mtshon rigs /
khyung 'brug sogs gnam la 'phur dgu
/seng stag sogs bar nas 'grim dgu
/sbal sbrul sogs sa la 'dzul dgu /
kr-iSh+Na sa ra sogs ri dwags /
rta g.yag lug sogs g.yung dwags rigs sna tshogs pas bskor /
dar sna /
stag gzig ras mo /
bya spu rnams kyis brgyan /
sman sna /
rin chen phye ma /
'bru sna /
yos khra /
sha sna /
phye mar /
'o zho /
ja chang sogs phud sna rnams bshams pa dang /
bdud rtsi can dang dri bzang po'i shing sna gtsang ma'i bsang dud sbyar ba la /
'grub na bsang rdzas kun 'dus kyi phabs gta' bran /
dar nag dang dar sna tshogs pa'i ba dan phyogs kun tu bkram /
gzhan yang srung ma dgra bla 'khor ba'i rten /
dgyes pa skyed pa'i rdzas /
spyan gzigs rnams kyis bag dro byin chags par bya'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
