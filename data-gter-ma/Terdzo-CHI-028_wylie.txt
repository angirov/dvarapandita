@#//
'chi med 'phags ma'i snying thig las /
rtsa ba'i smin byed bklag chog tu bkod pa ye shes bdud rtsi'i chu rgyun zhes bya ba bzhugs so //
na mo gu ru tA ra tsin+d+ha tsakrA ya /
tshe dang ye shes mchog ster cing //
bdud bzhi'i 'jigs 'joms lhag pa'i lha //
bla ma yid bzhin 'khor lo yis //
byin rlabs bdud rtsi'i chu rgyun stsol //
'phags bod kun tu grags che yang //
bla med smin grol shin tu dkon //
deng sang skal bzang snying gi bcud //
thugs bskyed stobs las 'beb 'di rmad //
yid bzhin 'khor lo sgrol ma bla med kyi rgyud las gsal bar bstan kyang 'phags bod gnyis su bskyed bzlas thun mong ba tsam las cher ma byon /
'dir snga na med pa'i smin byed dang bskyed rdzogs khyad par can ston pa'i gzhung bzang rgyud dang grub pa'i dgongs pa phyin ci ma log pa 'chi med 'phags ma'i snying thig gi rtsa ba'i dbang gis skal ldan rjes su gzung ba la /
slob dpon dang slob ma'i mtshan nyid bsten pa'i tshul sogs gsang ba spyi ltar shes shing tshogs pa'i dbang du byas nas smin byed kyi rim pa dngos la rtsa ba'i gzhung las /
sngon du bsnyen pa'i rim pa /
sa gzhi brtag slong sbyong srung /
yul dang yul can lhag gnas /
dkyil 'khor du 'jug cing dbang bskur ba ste sa bcad rnam pa bzhir gsungs pa las /
bsnyen sgrub grub pa'i slob dpon gyis sgrub gnas rnying pa la dbang gi las rim bgyi ba'i tshe dang po gnyis mi dgos pa'i dbang du byas te /
'dir spyi ltar sngon 'gro /
dngos gzhi /
rjes gsum gyi khongs su bsdus pa las dang po ni lhag par gnas pa ste /
de la gsum /
lha /
bum pa /
slob ma lhag gnas so //
dang po ni /
bkra shis byin chags dag pa'i gnas su byang bgrod yar ngo'i tshes brgyad lta bu'i dus bzang por /
dam tshig gi bris sku sogs rten dang rgyan gyi yo byad du mas spras pa'i gung du /
bdag bskyed mchod pa chu gnyis nyer spyod /
sman gtor rak+ta rnams ji ltar bde bar bsham /
stegs bu khebs ldan gyi dbus su rin po che'i maN+Dal dri'i thig le bkod pa la me tog gam 'bru dkar gyi tshom bu dbus su che ba gcig
/phyogs bzhir de las dma' ba bzhi /
de rgyab chung ba bzhi bcas gtso 'khor dgu bkod /
mdun rgyab gang bder sman rag gtor gsum dang /
chu gnyis nyer spyod g.yon skor du bsham /
sngon 'gro dkar gtor dang /
gzhan yang nyer mkho'i yo byad rnams tshogs par bya'o //
de nas thog mar tshig bdun gsol 'debs dang brgyud 'debs sngon du 'gro ba'i skyabs sems nas brtsam bdag bskyed rgyun gyi rnal 'byor ltar byas la /
bzlas pa rnams ji ltar 'grub pa bya /
de nas dkar gtor gser skyems bshams la /
bsang sbyang byin brlabs mgron drangs shing sngags bsngos spyi ltar byas la /
gang dag 'dir gnas sogs kyis phrin las bcol bas ni sa slong gi don yang tshang ngo //
de nas las gzhung ltar mchod rdzas byin brlabs /
tshom bu las sngags kyis bsang /
swa b+hA bas sbyang /
stong pa'i ngang las mdun gyi rten :
'byung lnga yum gyi mkha' klong du :
nor bu chu shel sogs phrin las ltar dam tshig pa bskyed /
ye shes pa bstim /
phyag mchod bstod pa'i bar dkyus ltar btang /
rdor dril dang spos thogs /
pus btsug thal mo sbyar la /
oM:
sangs rgyas thams cad skyed pa'i yum :
'chi med sgrol ma'i lha tshogs rnams :
sngon gyi thugs dam chen po yis :
bdag la dgongs par mdzad du gsol :
rig pa 'dzin pa bdag gis ni :
yo byad rnam pa thams cad pas :
bde ba'i longs spyod rab sbyar te :
lha rnams yongs su mchod pa dang :
snod ldan rnams la phan gdags phyir :
sngags kyi cho ga'i thabs chen pos :
snying po'i dkyil 'khor bsgrub pa dang :
rang gzhan don kun bgyid 'tshal na :
ye shes snying rje chen po yis :
bzod par mdzad de gnang nas kyang :
snod bcud 'chi med sgrol ma yi :
rdo rje gsum dang dbyer med par :
byin gyis brlab par mdzad du gsol :
ces gsol ba btab /
ces gsol bas lha tshogs rnams dgyes pa chen pos /
rig pa 'dzin pa khyod kyis dkyil 'khor gyi las ci ltar 'os pa gyis shig ces bka'i gnang ba bstsal nas sgrub pa'i sa gzhi la thim pas ye shes kyi gzi byin lhag par 'bar bar gyur /
ces dmigs la maN+Dal tshom bu bcas bsdu /
gnyis pa bum pa ni /
rin chen bum pa dri'i chab dang nyer lnga'i bcud ldan gnyis kha rgyan mgul chings dang bcas pa bkod nas /
mchod pa rnams sngar ltar gsar du bsham pa'am kha gso /
dung zhal gzungs thag 'du byas la /
bsang sbyang /
stong pa'i ngang las pad zla'i steng :
kha dog lnga ldan yi ge b+h+rU~M:
yongs gyur phyi ni rin po che'i :
rang bzhin bum pa bzang po che :
mtshan nyid yongs rdzogs 'od du 'bar :
nang ni lha tshogs bzhugs pa'i gnas :
rin chen gzhal med khang chen por :
dbus su pad+ma 'dab bzhi'i steng :
thabs shes nyi zla sogs phrin las ltar dam tshig pa bskyed /
ye shes pa spyan 'dren bzhugs gsol phyag mchod bstod pa'i bar btang /
bum nang 'phags ma'i thugs ka ru :
ye shes sems dpa' sogs nas /
grangs med nyi zer rdul ltar 'phro :
rang gi thugs nas sngags kyi phreng :
rdo rje'i gzungs thag las brgyud de :
bum lha'i thugs dam rgyud bskul bas :
bde stong rol pa'i 'od zer sprin :
mkha' khyab kun tu snang ba yis :
'phags mchod 'gro ba'i don kun bsgrubs :
tshur 'dus thugs kyi dpal ber 'khyil :
sku dang sngags las bdud rtsi'i rgyun :
dpag med byung gnas bum pa'i bcud :
dngos grub kun gyi snying por gyur :
ces pas ting nge 'dzin gsal btab /
gzungs thag blangs la gtso bo gsum dang tshe sham can rnams sum brgya re las mi nyung ba dang /
las bzhi brgya rtsa re /
sgo bzhi nyer gcig re las mi nyung ba bzla /
mthar /
oM AHhU~M/
zhes dung zhal gyi chu mchod yon du phul bas /
lha tshogs bde ba chen po'i ngo bor 'od du zhu bas 'chi med tshe dang ye shes kyi dngos grub ster ba'i rdo rje bdud rtsi'i chu rgyun du gyur /
ces mos /
las bum nang du pad nyi'i steng :
pad+ma rta mgrin sku mdog dmar :
phyag gnyis pad+ma dril bu 'dzin :
dur khrod chas rdzogs dor stabs bzhugs :
sku las rdo rje'i bdud rtsi'i rgyun :
babs pas bum pa gang bar bsam :
oM hrIHpad+mAn+ta kr-ita sarba big+h+nAn ha na ha na hU~M phaT:
ces brgya rtsa brgyad bzla /
dpal khro bo'i rgyal po rta mgrin gyis dbang bskur gyi bya ba ma grub kyi bar du bar gcod kyi bgegs thams cad bzlog pa'i phrin las mdzad du gsol /
zhes las bcol nas bzhag
/sku rten tsakli dbu rgyan rdor dril bdud rtsi sogs dbang rdzas rnams kyang skabs 'dir tshogs par byas la /
dbang rdzas rnams ngo bo rnam par dag pa chos kyi dbyings rang bzhin ye shes kyi snang ba cir yang 'char ba'i byin rlabs dang dngos grub 'byung ba'i dbyig tu gyur par mos /
gsum pa slob ma ni /
slob ma dam tshig srung nus shing drang don chos kyis rgyud sbyangs pas 'os su gyur pa ji ltar rigs pa bos la /
sgo'i phyi rol du khrus nas dbyung /
yol ba'i phyi rol du 'khod pa la maN+Dal bkye bsdu dang sems bskyed gsal gdab /
de'ang lha las lhag pa'i rten bzang dal 'byor gyi chos bco brgyad dang khams drug ldan pa'i mi lus rin po che shin tu rnyed dka' ba rnyed cing bstan pa'i snying po gsang chen rdo rje theg pa dus gsum du 'byung bar dkon pa 'di nyid lta bu dang mjal yang /
'dus byas kyi chos la skad cig kyang rtag pa med pas 'chi ba nam 'ong cha med /
'chi ba'i pha rol tu rnam par shes pa las dkar nag gi rjes su 'brang zhing 'khor ba'i gnas ris mtho dman gang du skyes kyang sdug bsngal gsum gyi rang bzhin las ma 'das pas de las thar pa'i thabs la da lta nas brtson dgos /
'khor ba'i sdug bsngal gting mtha' med pa las thar pa'i thabs ni dam pa'i chos ma gtogs gzhan gang yang ma mchis shing /
de las kyang thar pa bla na med pa sangs rgyas kyi go 'phang bsgrub pa la theg pa chen po'i sgor zhugs dgos /
de la'ang rgyu lam du byed pa mtshan nyid kyi theg pa las khyad par du 'phags pa 'bras bu lam byed rdo rje theg pa rnal 'byor bla med kyi rgyud sde ni tshe gcig lus gcig la rdo rje 'chang chen po'i go 'phang nges par 'grub par byed pa yin cing /
de la'ang lhag pa'i lha rab 'byams kyi rgyud lung man ngag bsam gyis mi khyab pa 'phags bod kyi ljongs su byon pa'i nang nas /
rje btsun bcom ldan 'das 'phags ma sgrol ma 'di nyid thugs bskyed rgyal ba kun las kyang ngo mtshar rmad du byung zhing khyad par du 'phags pa dang /
phrin las rlabs po ches 'gro ba sgrol ba'i thabs la mkhas pa'i tshul la rgyal ba dang rgyal ba'i myu gu gang gis kyang 'gran pa'i zla dang bral ba'i phyir /
mchog dang thun mong gi las dang dngos grub sgrub pa la 'phags ma 'di nyid kyi lha sngags ting 'dzin la brten pa rnams ches zab cing myur ba ma zad /
dus snyigs ma'i skabs su thugs rje'i phrin las je myur du 'gro bas 'phags bod gnyis su rgyal ba'i bstan pa rin po che thog mar dar nas da lta'i bar du /
lha mchog 'di nyid la bsten nas chos sgrub pa'i bar chad sel pa dang dngos grub rnam pa gnyis brnyes pa bar ma chad du byung zhing /
rje btsun 'phags ma'i sgrub thabs kyi bka' srol rgyud sde gong 'og so so dang 'brel ba mtha' yas pa rnams kyi nang nas 'dir 'chi med grub pa'i rig 'dzin chen po rnam pa gsum gyi dgongs nyams gcig tu bsdus pa /
bla med ma rgyud kyi bka' srol mthar thug pa /
snga 'gyur rnying ma la bka' gter dag snang gsum du grags pa'i nang tshan zab mo dgongs pa'i gter /
'jigs bral gyi rdo rje slob dpon chen po 7'od gsal sprul pa'i rdo rje la rje btsun 'phags ma nyid kyis mngon sum byin gyis brlabs pa la brten nas /
klong chen dgongs pa'i rtsal las zab mo'i gter rgya bkrol te skal ldan gdul bya rnams kyi dpyid du mngon par snang bar mdzad pa /
'chi med 'phags ma'i snying thig gis snod ldan gyi slob ma rgyud smin par byed pa la rtsa ba'i dbang bskur chen mo /
yang zab tshe'i byin rlabs /
thun mong tshe'i rjes gnang gsum du bzhugs pa las 'dir smin byed rtsa ba'i dbang bskur ye shes thig le+e'i rim pa bsgrub pa'i skabs su babs pa yin /
de la'ang sngon 'gro slob ma lhag par gnas pa dang dngos gzhi dbang bskur ba gnyis su yod pa las thog mar lhag gnas kyi chos rnams zhu ba'i yon du maN+Dal phul /
ces mtshams sbyar la maN+Dal 'bul du gzhug
/thal mo me tog dang bcas te gus pa chen pos gsol ba 'debs pa 'di'i rjes zlos mdzod /
pad+ma'i yum mchog rje btsun ma :
rdo rje'i bla ma dgongs su gsol :
bdag cag 'khor ba las bsgral phyir :
thugs rje chen pos rjes gzung 'tshal :
lan gsum /
de ltar gsol ba gdab pa la gdams pa'i gnad dgrol zhing bka'i gnang ba sbyin pa lags te /
bsam yas theg pa'i 'jug sgo ni :
blo dang 'tsham par snang ba las :
mthar thug rdo rje'i dkyil 'khor du :
'jug pa'i skal ldan shin tu dkon :
dad dang dam tshig mchog ldan cing :
rdo rje 'dzin pa'i bslab pa las :
nam yang 'da' bar mi bgyid na :
sangs rgyas rnams ni thams cad kyi :
mngon par byang chub lam gyi mchog :
yang dag nges pa'i gsang ba bzhin :
thar pa chen po'i grong khyer du :
bdag gis snod du rung ba'i phyir :
lhag par gnas pa'i cho ga bya :
zhes gdams pa'i lan gsol ba 'di'i rjes zlos /
bdag ni gtso bo khyod nyid las :
skyabs gnas gzhan na ma mchis phyir :
ji ltar bka' bstsal bsgrub bgyid na :
nges par dgongs te gnang du gsol :
de nas thog mar rgyud rnam par dag par bya ba'i slad du /
bla ma dang mdun gyi nam mkhar 'chi med 'phags ma sgrol ma'i dkyil 'khor la rtsa gsum rgyal ba sras dang bcas pas bskor te sprin gtibs pa bzhin bzhugs pa la /
bdag gzhan mkha' khyab kyi yid can mtha' dag deng nas byang chub ma thob kyi bar du ci mdzad khyed mkhyen blo gtad ling bskyur gyis skyabs su 'gro ba'i 'dun pas 'di'i rjes zlos lan gsum mdzod /
na mo :
bdag sogs 'gro kun sogs las byang ltar lan gsum /
thog med kyi dus nas pha mar gyur pa'i nam mkha'i mtha' khyab kyi sems can thams cad 'khor ba sdug bsngal gyi rgya mtsho las bsgral te rje btsun 'phags ma'i go 'phang la 'god par bya /
de'i phyir du bla na med pa'i dkyil 'khor gnyan po 'dir 'jug cing smin byed kyi dbang bskur nod la grol byed kyi lam rim pa gnyis bsgom par bgyi'o snyam du smon 'jug byang chub mchog tu sems bskyed pa gsal thobs la 'di'i rjes zlos /
ho :
mkha' mnyam sems can sogs gsum /
tshogs kyi zhing khyad par can de dag gi spyan sngar /
bdag sogs sems can thams cad kyi lus zhing gi rdul snyed du sprul nas sgo gsum gus pa chen pos phyag 'tshal zhing /
kun tu bzang po'i rnam par thar pa las byung ba'i mchod pa'i sprin rgya mtshos mchod pa dang /
sngar byas kyi sdig ltung mtha' dag snying nas 'gyod pas bshags shing phyin chad mi bgyi bar dam 'cha' ba dang /
tshogs gnyis kyis bsdus pa'i dge spyod la rjes su yi rang zhing bla na med pa'i chos kyi 'khor lo bskor bar bskul ba dang /
'khor ba ji srid bar du mya ngan las mi 'da' bar bzhugs par gsol zhing dge rtsa byang chub chen por yongs su bsngo ba bcas bdun rnam dag tshul bzhin bgyi ba'i blos 'di'i rjes zlos /
ho :
phyogs dus rgyal ba sogs lan gsum /
dbang gi ye shes skye brtan gong 'phel du 'gyur ba la rgyud sdom pa dang ldan pa dgos pas /
tshogs zhing de rnams dpang por byas te phyi so so thar pa'i sdom pa /
nang byang chub sems kyi bslab pa /
gsang ba bla med rdo rje theg pa'i dam tshig rnams legs par blangs nas tshul bzhin bsrung snyam pas 'di'i rjes zlos /
pad+ma'i rigs mchog bla ma dang :
dkyil 'khor lha tshogs dgongs su gsol :
bdag gis dus 'di nas gzung ste :
byang chub snying por mchis kyi bar :
mtha' yas 'gro kun sgrol ba'i phyir :
gzhan gnod gzhir bcas yongs su spang :
gzhan phan byang chub sems mchog bskyed :
gnyis ka mnyam pa chen po yi :
thabs chen gsang ba sngags kyi srog :
spyi dang khyad par lhag pa yi :
rig pa 'dzin pa'i dam tshig dang :
sdom pa ma lus yongs su gzung :
tshul bzhin du ni bslab par bgyi :
lan gsum /
de dag gis dbang bskur ba'i snod du rung bar byas nas gzhi lus lhar bskyed pa la dmigs pa 'di ltar mdzod /
stong pa'i ngang las /
pad+ma dang zla ba'i gdan gyi steng du khyed rang rnams skad cig gis bcom ldan 'das ma yid bzhin 'khor lo zla ba'i mdog can zhi zhing 'dzum la ye shes kyi spyan bdun dang ldan pa /
phyag g.yas pas mchog sbyin dang g.yon pa skyabs sbyin gyi phyag rgyas ut+pal dkar po'i yu ba thugs kar 'dzin pa'i 'dab ma snyan gyi thad kar kha bye ba'i ze'u 'brur 'chi med tshe'i bum pa bdud rtsis gang bas mtshan pa /
dar dang rin po ches brgyan cing zhabs rdo rje'i skyil mo krung gis bzhugs pa'i pang du rang 'od kyi yab 'jig rten dbang phyug dkar dmar pad+ma dang tshe bum bsnams pas 'khril ba /
spyi bor oM dkar po /
mgrin par AHdmar po /
thugs kar hU~M sngon pos mtshan pa las 'od zer 'phros sangs rgyas thams cad kyi rdo rje gsum gyi byin rlabs ma lus pa yi ge 'bru gsum gyi rnam par spyan drangs te thim pas /
sgo gsum rdo rje gsum gyi rang bzhin du byin gyis brlabs par gyur pa la mchod pa'i yo byad rnams kyis mchod cing mnga' dbul bar mos shig
/me tog sogs gnas so sor sbyin la /
oM badzra puSh+pe pra tIts+tsha swA hA/
sogs nyer spyod lngas mchod /
dri dang ba byung gis byugs pa'i maN+Dal mdun du bkod /
so shing tshad ldan las sngags dang las chus bsang /
de nas dngos grub kyi snod brtag pa'i phyir du /
dri ldan gyi shing la sor bcu gnyis pa'i tshad dang me tog gi cod pan can gyi so shing 'di nyid khyed rang rnams la byin pas mkha' dbyings kyi phyag rgyas thogs te /
rtse mos so bru ba'i tshul byas pas de las 'phros pa'i 'od zer gyis lus kyi nang gang /
sdig sgrib nyes ltung thams cad skad cig gis sbyangs par mos pa dang /
bdag la dngos grub kyi ltas gsal bar bstan du gsol snyams pas sngags 'di'i rjes zlos dang bcas te maN+Dal dbus su ltos med du dor mdzod /
ha sa ha :
zhes 'dor du gzhug
/de ltar dor ba'i so shing gi rtse mo shar du bstan na zhi ba /
lhor rgyas pa /
nub tu dbang /
byang du drag po'i phrin las /
mtshams rnams su phra mo'i dngos grub /
rang dang bla ma la bstan na mchog gi dngos grub 'grub pa'i ltas yin par gsungs so //
dung zhal dri ldan chus bkang ba las sngags bzlas pas byin brlabs la /
rmi lam brtag pa'i sngon 'gror khyor chu sbyin pa ni /
dri bzang dang sbyar ba'i chus kha bshal la lhag ma rgyab tu dor bas sgo gsum gyi nyes pa'i tshogs spyi dang khyad par ngag gi nyes skyon thams cad lhag med du byang ba'i mos pa mdzod /
oM hrIHbi shud+d+ha sarba d+harma sarba pA paM nish+tsAs+ya saM sho d+ha ya sarba bi kalpAn a pa na ya hU~M:
zhes dung chu sbyin la kha bshal /
skud pa dmar po sum bsgril rdo rje'i mdud pa gsum btab par las sngags bzlas pas byin brlabs /
byin gyis brlabs pa'i rdo rje'i mdud pa 'di nyid pho yi dpung pa g.yon dang mo'i g.yas su 'chings pas sgo gsum la bar du gcod pa'i tshogs spyi dang khyad par khams 'pho ba'i gegs las bsrung bar byas par mos shig
/las sngags bzla bzhin du 'ching /
mdud mtshams rdo rje bzhag la /
badzra rak+Sha :zhes brtan par bya /
ku sha'i phon po che chung gnyis bsang /
d+hIHdang hA las skyes pa'i ku sha'i chun po chung ba sngas dang che ba stan gyi don du zungs shig
/dri med yid 'ong dag pa'i rtswa :
byang chub mchog gi rdo rje'i stan :
sngas dang gdan du sbyin pa yis :
rmi lam ltas kun gsal bar shog :
d+hIHhA badzra A sa na sa ma ya satwaM:
zhes lag g.yas g.yon du sbyin /
phyir mi ldog pa'i slad du zab mo'i chos bshad cing spro ba skyed la gdams ngag brjod pa lags pas 'di la gsan 'tshal /
'jig rten khams ni thams cad du :
'dren pa sangs rgyas 'byung ba dang :
chos dang 'phags pa'i tshogs dkon te :
de las kyang ni rdo rje'i theg :
zab mo ston dang sgrub pa ni :
ma byung 'byung bar shin tu dka':
bsod nams blo gros dri med pa'i :
snod du gyur pa rnyed pa gang :
tshul chen 'di las mi 'da' na :
dkyil 'khor mthong ba tsam gyis kyang :
bskal mang sdig sgrib zad byed phyir :
tshul bzhin dbang blangs dam tshig dang :
sdom par ldan na smros ci dgos :
de bas gzhan don sangs rgyas kyi :
go 'phang mchog tu don gnyer bas :
rdo rje'i lam 'di blang bar gyis :
zhes dang /
bu kye ku sha'i sngas gdan la :
gtsang zhing dge ba'i sems kyis nyol :
rmi lam yul du gang mthong ba :
nangs par smros shig lung bstan 'gyur :
do nub sngar byin pa'i ku sha'i sngas dang stan la bla ma dang dkyil 'khor pa la mgo phyogs te dge ba'i sems kyis nyol la tho rangs rmi lam gang byung ba de nged la smros shig
/de dag gis sngon 'gro sta gon gyi bya ba rnams grub pa lags pas dge ba gzhan don du bsngo bar zhu /
zhes dge bsngo byas la slob ma rnams gyes /
slob dpon gyis bdag bskyed bsdu ldang dang bsngo smon byas pas grub bo //
gnyis pa dngos gzhi'i las rim la gsum /
dkyil 'khor dang dbang rdzas dgod pa /
dbang don du sgrub cing mchod pa /
bdag nyid 'jug cing slob ma gzhug pa'o //
dang po ni /
stegs bu'i steng du ras bris kyi dkyil 'khor mtshan nyid ldan pa bkram /
cis kyang ma 'byor na gong du smros pa ltar 'bru'i tshom bu lha grangs bkod pa'i dbus su many+dzi'i khar sta gon byas pa'i rnam bum bzhag
/shar du dbu rgyan /
lhor rdo rje /
nub tu dril bu /
byang du rdor dril lhan cig pa /
dbus su lha tsaka bcu gcig
/phreng ba dang sngags byang /
me long /
mtshams su gsang dbang thod pa chang dang a mr-ita mngar gsum sbyar bas bkang ba /
rig tsaka
/shel rdo rnams bkod /
sman raka gtor gsum /
chu gnyis nyer spyod bskor bsham bya /
phyogs gang bder rjes gnang chas /
gdugs /
glegs bam /
dung dkar /
dril bu /
'khor lo rnams dang /
las bum /
sngon 'gro bgegs gtor /
tshogs kyi yo byad sogs las byang la dgos pa dang /
mig dar /
me tog sogs nye bar mkho ba'i yo byad rnams spyi ltar tshogs par bya'o //
gnyis pa sgrub mchod ni /
gsol 'debs sngon du 'gro bas phrin las ye shes snang ba ltar skyabs sems tshogs bsags 'phros /
bgegs gtor byin brlabs 'gugs pa sngags bsngos spyi ltar byas la bka' bsgo zhing srung 'khor bsgom /
bdag gnas yo byad thams cad ye shes chen po'i gzi byin 'beb pa'i ting 'dzin lhag par gsal bas byin dbab /
mchod rdzas byin brlab /
ting 'dzin rnam gsum gyis khog dbub la bdag dang mdun rten dbyer med dam tshig gi dkyil 'khor bskyed /
ye shes pa spyan drangs la bstim /
phyag dang mchod phreng rgyas par 'bul /
bstod pa'i glus bstod /
b+h+rU~M bi shwa bi shud+d+he oM tA re tut+tA re tu re swA hA phaT dzaH
zhes pas dzapa? khang phyes la bdag mdun gnyis kar dmigs te bsnyen pa'i bzlas pa ci 'grub /
sgrub pa'i bzlas pa la dngos gzhi byas te ci mang /
de'i bcu cha las sbyor gyi bzlas pa bya /
bum bzlas zur du 'grub na gsal 'debs dang spro bsdu'i dmigs pa spyi mthun byas la bsnyen sgrub las gsum gyi bzlas pa brgya rtsa sogs bya /
kha skong dang stong tshigs phul la /
spro na mchog gling zab gter las byon pa'i tshe 'gugs sbyar /
bum bzlas byas na 'od zhu sogs gong smros ltar grub nas /
bka' gter srung ma'i gtor chog rgyas bsdus gang 'os dang /
tshogs byin brlab nas dang po mchod bshags bsgral ba dang /
bar pa sngags kyis byin rlabs bcas btang /
las bum bskyed bzlas phrin bcol gong ltar bya'o //
gsum pa bdag 'jug dang slob ma gzhug pa ni /
bdag 'jug rgyas pa grub na shin tu legs pas slob ma la ji tsam bskur ba tshang ma'am /
rje bla ma nyid kyis mdzad pa'i zur gsal snying po bsdus pa tsam bya /
mi nus na dkyil 'khor pa rnams kyi sku gsung thugs yon tan phrin las mi zad pa rgyan gyi 'khor lo dang rang gi sgo gsum bya byed dang bcas pa gdod nas dbyer med ro mnyam chen por shes pas rgyud nas 'byung ba'i sngags tshig gis rig pa'i me tog dor /
slar yang me tog dang bcas pa'i thal mo sbyar la /
oM:
bla na med pa'i ye shes kyi :
go 'phang chen po'i mchog bsgrub phyir :
snod ldan slob ma 'jug 'tshal na :
thugs rjes dgongs te smin mdzad gsol :
ces gsol ba btab pas dkyil 'khor pa rnams dgyes pa chen pos rdo rje 'dzin pa khyod kyis slob ma rnams ci bde bar dkyil 'khor du chugs shig ces gnang ba bstsal bar gyur /
ces mos /
dkyil 'khor yol bas bsgrib /
de nas sngar sta gon byas pa'i slob ma rnams bos la sgo'i phyi rol du khrus bya /
bgegs gtor btang la /
bka' bsgo zhing drag sngags rol mo gul yungs bcas bgegs bskrad /
srung ba'i 'khor los mtshams bcad /
gral la 'khod nas me tog bkye bsdu dang sems bskyed gsal gdab /
dbang bshad ji ltar 'os pa dang khyad par /
de la 'dir skabs su bab pa'i 'chad bya /
phyogs dus rgyal ba sras bcas bskyed pa'i yum mchog bcom ldan 'das 'phags ma sgrol ma 'di nyid 'phags pa'i yul du sangs rgyas gnyis pa klu sgrub zhabs kyi thugs dam lhar grags shing sgrub thabs mdzad pas mtshon bka' srol mtha' yas pa dang /
rig sngags grub cing dngos grub brnyes pa snga phyi kun tu bsam gyis mi khyab pa byung /
rje btsun 'phags mas rtag tu rjes su bzung ba'i slob dpon chen po tsan+d+ra go mIs sgrol ma brgya rtsa'i sgrub thabs dang rjes gnang phyogs gcig tu mdzad pa bod du byon pa sogs phrin las kyi snang ba nyi zla ltar gsal zhing /
rgyal dbang pad+mA ka ra dang paN chen bi ma la mi tras kyang thugs dam lhag pa'i lhar mdzad cing gdams skor mang po gter du sbas pa phyis gter ston rnams kyis rim par spyan drangs /
khyad par sgrol ma dkar mo yid bzhin 'khor lo 'di ni rnal 'byor ma rgyud bla na med pa don grub rta'i rgyal po'i rigs sgrol ma 'byung ba'i rgyud chen po dang /
rdo rje gdan bzhi'i rgyud phyi ma rnams las gsal bar gsungs pa ltar 'phags bod gnyis su de la brten pa'i bka' srol mang du byung ba sogs gsar rnying gi gdams pa kun las khyad par du mas 'phags pa 'di ni /
gangs can mkhas grub yongs kyi gtsug rgyan /
gter ston grub thob rgya mtsho'i 'khor los sgyur ba chen po /
'jigs bral gyi rdo rje slob dpon 7'od gsal sprul pa'i rdo rje'am pad+ma 'od gsal mdo sngags gling pa la bka' babs chen po bdun du bzhugs pa'i nang nas bzhi pa zab mo dgongs pa'i gter las byon pa'i chos sde ste /
de'ang rje nyid dgung grangs so lngar son pa shing stag rgyal gyi zla bar rje btsun 'phags ma'i rnal 'byor zab mo la rtse gcig tu bzhugs pa'i tshe /
sher phyogs kyi tshes bcu'i tho rangs 'od gsal dag pa'i snang bar 'phags ma yid bzhin 'khor lo yi ge bcu pa'i sgra gdangs can gyi ye shes sku mngon sum du mjal zhing nyid la thim pas rdo rje gsum dang dbyer med du byin gyis brlabs nas rtog med 'od gsal chen por 'byams su klas /
de las sad pa'i tshe mdun gyi nam mkhar rig 'dzin shrI siM ha /
paN chen bi ma la mi tra /
'chi med mtsho skyes rdo rje rnam pa gsum gtso 'khor gyi tshul du dgyes bzhin bzhugs te brda don gyi ngo sprod bstsal nas dbyer med du thim pa'i mod la tha mal gyi rtog pa dbyings su zhi /
gsal stong rang rig 'dus ma byas pa'i rang rtsal las gdams skor yongs su rdzogs pa me long dwangs pa'i ngos su gzugs brnyan sna tshogs ma 'dres par gsal ba bzhin du gnyis 'dzin gyi blo las 'das pa'i dag pa ye shes kyi snang ngor gcig char du gsal /
phrin las sogs rtsa ba cung zad tsam gtan la phab cing thugs nyams su bzhes pas phyi nang bar chad kyi g.yul las rnam par rgyal ba'i mtshan ma brnyes /
khyad par slob dpon bi ma las yang yang byin gyis brlabs nas tshig don rnams la zhu dag gi tshul yang mdzad /
de nas lo grangs lnga'i bar du gsang rgya btab nas thog mar gter chen mchog gyur gling pa dang rim gyis rgyal dbang karma pa sogs la chos sgo dbye bar mdzad pas so so'i sku tshe'i 'phrang las bsgral pa sogs rten 'brel legs tshogs gong 'phel du gyur pa'i zab chos /
thun mong dang mchog gi dngos grub rnam pa gnyis sgrub pa la byin rlabs kyi tshan kha gzhan las myur zhing khyad par du 'phags pa 'chi med 'phags ma'i snying thig gi smin byed la rtsa ba dang yan lag gi skor gnyis /
rtsa ba la'ang dbang dang byin rlabs rjes gnang gsum du bzhugs pa las 'dir smin byed rtsa ba'i dbang bskur ye shes thig le ltar bsgrub pa la bdag nyid kyis bgyi bar 'os pa rnams grub pa lags pas /
khyed rang slob ma rnams kyi ngo skal du gyur pa la dkyil 'khor du 'jug pa'i rim pa dang /
zhugs nas mngon par dbang bskur ba gnyis su yod pa las thog mar 'jug pa'i chos rnams zhu ba'i yon du dmigs te maN+Dal 'bul bar zhu /
zhes mtshams sbyar la maN+Dal 'bul du gzhug
/mtshams sbyor dang sngags spyi ltar byas la gdong dag bcing me tog gtad la /
bla ma dang dkyil 'khor gyi gtso bo gnyis su med pa la dad mos gdung shugs drag pos pus btsugs thal sbyar dang bcas gsol ba 'debs pa 'di'i rjes zlos mdzod /
ho :
bde chen dgyes pa'i ye shes sku :
rdo rje 'dzin pa dgongs su gsol :
thar pa mchog gi grong khyer du :
slob dpon chen pos bdag gzhug gsol :
lan gsum /
bla mas /
ho :
gsang ba rmad byung dkyil 'khor du :
'jug par dka' la phan yon che :
dam tshig srog bzhin srung nus na :
'jug cing dbang bskur smin par bya :
zhes gdams pa la lan gsol ba 'di'i rjes zlos /
ho :
bdag ni sems can kun don du :
bla med byang chub don gnyer bas :
rdo rje'i lam mchog bsnyen bgyid phyir :
dam tshig sdom pa srog bzhin bsrung :
zab mo'i tshul la 'jug pa dang :
rnam grol 'bras bu 'tshal lags na :
thugs rjes dgongs te gnang du gsol :
zhes zhu /
slob dpon gyis /
de ltar yin na bcom ldan 'das :
'chi med sgrol ma'i dkyil 'khor du :
gzhug cing ye shes bskyed par bya :
spro ba skyed la gus par gyis :
zhes gnang ba sbyin /
'dir skyabs sems tshogs gsag sdom pa gzung ba rnams gong gi sta gon skabs su 'byung ba ltar dmigs pa'i mtshams sbyor bcas rjes zlos byar gzhug
/gsang sngags kyi sems bskyed pa ni /
khyed rang rnams kyi snying gar kun rdzob byang chub sems kyi ngo bo zla ba'i dkyil 'khor gyi steng du don dam byang chub sems kyi ngo bo rdo rje dkar po rtse lnga pa res mtshan par sgoms la bden gnyis dbyer med du sems bskyed par mos pas 'di'i rjes zlos /
oM sarba yo ga tsit+ta ut+pA da yA mi /
lan gsum /
rdo rje me tog bcas snying gar bzhag la /
sems bskyed pa de nyid brtan par byas par mos shig
/su ra te sa ma ya satwaMHho sid+d+hi badzra ya thA su khaM/
gsang ba'i de kho na nyid bsgo ba'i don thugs la nges par mdzod cig
/hoH
tshul chen gsang ba sngags kyi lam :
thabs mkhas ngo mtshar spyod pa ni :
gzhan du smras na nyams par 'gyur :
de phyir gzhan la ma smra zhig :
ces gdams /
pra be sha ya :
dkyil 'khor chen po'i sgo shag gis phyes par mos shig
/yol ba bsal /
dzaHhU~M baM ho :
las kyi rdo rjes sna drangs te dkyil 'khor gyi shar sgo nas brtsam ste g.yas skor du byams pa sogs tshad med bzhi'i 'jug pas rim par zhugs shing lha tshogs rnams kyi zhabs la phyag 'tshal ba'i mos pas thal mo gnas gsum du sbyor la sngags 'di'i rjes zlos mdzod /
oM na ma ste hU~M/
na ma mi hU~M/
na mo na maHhU~M swA hA/
lan bzhi /
slar yang shar sgo'i drung du 'khod pa la sngags kyi dam tshig bsrung ba'i phan yon /
de las 'das pa'i nyes dmigs /
gnyis ka dang slob dpon bka' gnyan par bsgrag pa'i dam gzhag bzhi po rim par 'byung ba la snyan gtod cig
/rdo rje spyi bor bzhag la /
oM:
de ring 'chi med 'phags ma yi :
ye shes khyod la bskyed par bya :
gsang ba mchog gi dam tshig las :
bla med 'bras bu thob phyir zungs :
dz+nyA na badzra sa ma ya hU~M:
rdo rje snying gar bzhag la /
A:
'di ni dam tshig rdo rje sems :
khyod kyi snying la dbyer med gnas :
gal te dam las 'das gyur na :
de ma thag tu bkas te gshegs :
sa ma ya badzra hU~M:
nang mchod sbyar ba'i dung chu sbyin la /
hU~M:
thungs shig rdo rje'i bdud rtsi'i chu :
lce la bzhag kyang snying dkyil thim :
ma bsrung 'dod pa'i dngos grub nyams :
bsrungs na ye shes tshe 'dir rnyed :
sa ma ya a mr-ita u da ka hU~M:
rdo rje gdengs shing mgor bzhag la /
ho :
de ring phyin chad bu khyod kyi :
'chi med 'phags ma nga yin pas :
ji skad bsgo ba'i dam tshig las :
nam yang 'da' bar ma byed cig :
ma hA sa ma ya hU~M:
de nas dbang gi gzhi dgod cing ye shes pa dbab pa yin pas khyed rang rnams lus gnad drang por srongs /
ngag gnad rlung kha sbyor chings /
sems kyi gnad tshogs drug gi yul la ma yengs par dmigs pa 'di rtse gcig tu sgoms shig
/las sngags kyis bsang /
oM ma hA shUn+ya tAs stong par sbyang /
gzung 'dzin gnyis bsdus kyi chos thams cad stong par gyur /
de'i ngang las snod rnam par dag pa 'og min pad+ma bkod pa'i zhing dang gzhal med khang rgyan dang bkod pa tshad med pa'i dbus su /
bcud rnam par dag pa khyed rang rnams gang du gnas pa'i go sar pad+ma dkar po rab tu rgyas pa dang zla ba'i dkyil 'khor nya gang ba'i gdan gyi steng du rang gi rig pa'i snang cha nyi zla'i ga'u kha sbyor ba'i dbus su tAM yig dkar po /
de las 'od zer 'phros /
rgyal ba sras dang bcas pa mchod /
brtan g.yo 'khor 'das kyi dwangs bcud thams cad bsdus nas thim ste yongs su gyur pa las /
khyed rang rnams rje btsun 'phags ma sgrol ma yid bzhin 'khor lo zla ba'i mdangs can zhi zhing 'dzum la ye shes kyi spyan bdun dang ldan pa /
phyag g.yas pas mchog sbyin dang g.yon pa skyabs sbyin gyi phyag rgyas ut+pal dkar po'i yu ba thugs kar 'dzin pa'i 'dab ma snyan gyi thad kar kha bye ba'i ze'u 'brur 'chi med tshe'i bum pa bdud rtsis gang bas mtshan pa /
dar dang rin po ches brgyan cing zhabs rdo rje'i skyil mo krung gis bzhugs pa'i pang du rang 'od kyi yab 'jig rten dbang phyug dkar dmar pad+ma dang tshe bum bsnams pas 'khril ba /
spyi bor oM dkar po /
mgrin par AHdmar po /
thugs kar hU~M sngon pos mtshan pa /
thugs dbus nyi zla'i ga'u kha sbyor gyi dbus su tAM yig dkar po 'od 'phro ba la sems rtse gcig tu gtod mdzod /
de nas rgyud rnam par dag pa ye shes lha'i gzi byin dbab pa'i slad du yab yum snyoms par zhugs pa'i dga' ba'i sgra dang bde ba'i 'od zer nam mkha'i khams gang ba dang mos gus gdung shugs tshad med pa'i rdo rje'i glu yis thugs dam bskul bas /
phyogs bcu dus bzhi'i rab 'byams rgyal ba sras dang bcas pa rnams dang /
khyad par bcom ldan 'das ma yid bzhin 'khor lo'i dkyil 'khor gyi lha tshogs rnams kyi sku gsung thugs kyi byin rlabs dang dngos grub ma lus pa sku phyag rgya /
gsung yig 'bru /
thugs phyag mtshan /
thig le 'od zer gyi rnam pa dpag tu med pa char chen po babs pa bzhin byon nas khyed rang rnams la dbyer med du thim pas ye shes chen po'i byin rlabs rgyud la zhugs par mos shig
/ces byas la /
'beb pa'i rdzas bsreg
/dbyangs dang rol mos bskul la las byang gi byin 'beb dang sngags mang du brjod /
des ma pheb na spogs pa'i cho ga ni /
slar yang dmigs pa 'di bzhin du mdzod /
khyed rang rnams yid bzhin 'khor lo sngar ltar gsal ba'i snying ga'i dbus su rlung sems dbyer med pa'i ngo bo dga' ba 'khyil ba dkar la dmar ba'i mdangs can g.yon skor du drag tu 'khor ba la sems gtod la dbyings rig dbyer med kyi ngang du mnyam par zhog cig
/hU~M gi glu blangs la dbab pas nges par phebs pa'i rtags sgo gsum la bde ba chen po'i nyams 'bar ba sogs byung na rtsol med du bskyang gzhug
/de ltar phab pa'i ye shes pa'i byin rlabs kyi rgyun sgo gsum la rab tu gnas par byas par mos shig
/oM badzra dz+nyA na tiSh+Tha b+h+rU~M:
zhes spyi bor rdo rje rgya gram du bzhag
/me tog 'dor ba'i dkyil 'khor 'du byas la /
khyed rang rnams la sngar byin pa'i me tog de nyid /
ye shes kyi dkyil 'khor la gtso 'khor rang rgyud pa'i bzang ngan gyi bye brag med kyang rnam pa rang rang gi tshe rabs sngon nas 'brel ba'i rigs gang yin pa'i lha la phog par shog cig snyam pas tshig 'di'i rjes zlos dang bcas te 'dor ba zhu /
oM:
rin chen me tog yid 'ong phreng :
rang byung dkyil 'khor lha la 'bul :
tshe rabs 'brel ba'i rigs kyi lhas :
thugs rjes dgongs te bzhes su gsol :
oM rat+na puSh+pe pra tIts+tsha ho :
zhes 'dor du gzhug la /
de ltar dor ba'i me tog dbus su babs na bde gshegs rigs mchog gtso mo yid bzhin 'khor lo /
shar du rdo rje sgrol ma /
lhor rin chen sgrol ma /
nub tu pad+ma'i sgrol ma /
byang du las kyi sgrol ma ste gang la bab pa nyid lhag pa'i lhar zungs shig
/rigs dang mthun pa'i gsang mtshan gdags /
me tog cod pan slar bcings la /
me tog lhag pa'i lhas bzhes te slar yang dbang rtags cod pan gyi tshul du spyi bor bcings par mos shig
/ho :
'di ni khyod kyi babs pa'i lha :
deng nas gzung ste byang chub bar :
'bral med byin gyis rlob pa'i phyir :
rin chen cod pan tshul du sbyin :
oM pra ti gr-ih+Na i maM satwa ma hA ba la tiSh+Tha oM:
slob dpon gyi thugs ka nas ye shes kyi 'od zer gser gyi thur ma lta bur 'phros /
khyed rang rnams kyi ma rig pa'i sgrib g.yogs dang mig dar lhan cig bsal bar mos shig
/mig thur thogs la /
oM:
'chi med 'phags ma'i ye shes kyi :
snang bas ma rig sgrib bsal nas :
rang bzhin dkyil 'khor don dang rtags :
mngon sum nyid du mthong gyur cig :
oM badzra dz+nyA na tsak+ShuHpra be sha ya phaT:
ces gdong g.yogs bsal /
de ltar rnam dag ye shes kyi spyan gsar du thob pa la dkyil 'khor bstan cing spro ba bskyed pa lags te /
ho :
gdod nas rnam dag rang bzhin dbyings :
ye shes gzugs brnyan tshul du shar :
mtshon byed rtags kyi dkyil 'khor ni :
ting 'dzin mchog gi rol mo las :
lhag pa'i cho 'phrul bsam yas spro :
byang chub sems dang tshom bu tshogs :
phyi nang gzhan gsum dbyer med pa :
rje btsun 'phags ma'i maN+Dal la :
'dir zhugs 'di ltos 'di don sgoms :
mthong bas bskal mang sdig sgrib dag :
dbang bskur ye shes rgyud la smin :
bsgoms pas dngos grub myur du 'grub :
de phyir dad brtson skal ldan rnams :
lha sngags phyag rgyar mnyam sbyar nas :
rang gzhan don gnyis brtson par gyis :
de'ang yum lnga'i rang bzhin gyi 'byung ba rim lnga brtsegs pa'i steng du byang chub phyogs chos rnam par dag pa'i thar pa chen po'i gzhal med khang rgyan dang bkod pa yongs su rdzogs shing phyi rol 'jig rten skyong ba'i khor yug gis bskor ba'i dbus su /
pad+ma dang zla ba'i gdan la dkyil 'khor 'khor lo'i dbang phyug bcom ldan 'das ma yid bzhin 'khor lo la rang 'od thabs mchog pad+ma gar dbang gis 'khyud pa /
de'i shar du rdo rje sgrol ma /
lhor rin chen sgrol ma /
nub tu pad+ma'i sgrol ma /
byang du las kyi sgrol ma /
de rgyab sgo bzhir lcags kyu zhags pa lcags sgrog dril bu'i sgrol ma rnams rang rigs kyi sku mdog phyag mtshan rgyan cha lugs rnam 'gyur ma 'dres la yongs su rdzogs pa /
bar mtshams su rtsa gsum chos srung rgya mtsho'i tshogs rnams nyi ma dang 'od zer gyi tshul du ye shes kyi rol pa tshad med pas bzhugs pa ste /
de ltar na 'chi med 'phags ma yid bzhin 'khor lo lha dgu pa'i dkyil 'khor rten dang brten par bcas pa mngon sum du mjal bar mos la dad gus spro ba rgya chen po skyed cig
/de dag rnams kyis lha dang skal pa mnyam pa'i phyir du dkyil 'khor phyi nang du 'jug pa'i chos rnams legs par grub pa lags /
zhugs nas mngon par dbang bskur ba zhu ba'i yon du maN+Dal phul /
gsol ba 'debs pa 'di'i rjes zlos /
ho :
rigs rnams kun bdag slob dpon gyis :
thugs rjes brtse bas nyer bzung nas :
go 'phang mchog tu dbugs dbyung phyir :
ye shes dbang bskur bstsal du gsol :
lan gsum /
de ltar gsol ba btab pa la bum gsang sher ye bzhi pa dang 'brel ba'i phan nus zab mo'i dbang rnams rim par bskur ba'i dang po bum pa'i dbang la phyi phan pa dang nang nus pa 'jug pa'i dbang gnyis /
dang po rdo rje slob ma'i dbang la rig pa'i dbang lnga rim par bskur ba'i slad du dmigs pa 'di ltar mdzod /
bdag mdun gyi thugs ka nas 'phros pa'i 'od zer gyis phyogs bcu'i rgyal ba sras dang bcas pa thams cad gdan gsum tshang ba'i dkyil 'khor pa'i rnam par spyan drangs /
badzra sa mA dzaH
thugs ka nas sprul pa'i lha mo rnams kyis mchod cing bstod par gyur /
oM badzra ar+g+haM pra tIts+tsha swA hA/
des 'gres te /
pA d+yaM nas shab+da'i bar brjod /
phung khams dag pa gshegs pa gshegs ma'i gdan //
dbang shes dag pa sems dpa' sems ma ste //
las kyi bdag po khro bo khro mo'i tshogs //
gdan gsum yongs rdzogs lha la phyag 'tshal bstod //
gsol gdab ni /
rdo rje can gyis sangs rgyas la //
'gro ba skyob pa'i ched du dbang //
yon tan 'byung gnas ji ltar bstsal //
de ltar 'di la'ang bstsal du gsol //
zhes gsol ba btab pas /
de bzhin gshegs pa rnams kyis dbang gi dgongs pa mdzad /
gshegs ma rnams kyis dbang bskur /
sems dpa' rnams kyis bkra shis brjod /
sems ma rnams kyis rdo rje'i glu gar bsgyur /
khro bo khro mo rnams kyis bgegs bskrad cing dbang gi phrin las la 'jug par gyur /
bkra shis gang zhig sems can kun gyi snying la gnas //
kun gyi bdag nyid rigs kun gyi ni bdag po mchog
/ma lus sems can skyed mdzad bde ba chen po ste //
des ni deng khyod dbang bskur mchog la bkra shis shog
/ces me tog 'thor zhing rol mo bya /
slob ma skad cig gis rdo rje sgrol ma mthing ga zhi ba'i nyams can /
phyag gnyis mchog sbyin dang ut+pal rdo rjes mtshan pa bsnams pa /
dar dang rin po ches brgyan cing zhabs phyed skyil gyis pad zla la bzhugs par sgoms /
rnam rgyal bum pa'i chu mi bskyod pa'i bdag nyid can gyis spyi bor dbang bskur bar mos shig
/rnam bum thogs la /
hU~M:
rnam shes zhe sdang dag bya'i phyir :
rdo rje sgrol ma'i ngo bo nyid :
mi bskyod chu yi dbang bskur bas :
me long ye shes mngon gyur shog :
oM badzra tA ra u da ka a b+hi Shiny+tsa hU~M:
bum pas dbang bskur /
bum chu sbyin /
badzra ka la sha a b+hi Shiny+tsa hU~M su ra ta satwaM a haMH
zhes bum chu spyi bor blugs pa'am 'thor /
de ltar dbang bskur pa'i chu rgyun gyis lus kyi nang gang /
yid kyi dri ma dag
/chu'i lhag ma yar lud pa las mi bskyod pas dbur brgyan pa la mchod par gyur /
oM badzra ar+g+haM sogs /
rdo rje'i rang bzhin rdo rje'i dbyings :
rdo rje'i 'od zer mtha' yas pa'i :
rdo rjes bdud sde pham mdzad pa :
rdo rje sgrol ma'i bkra shis shog :
ces shis pa brjod /
des sangs rgyas thams cad kyi thugs kyi dbang thob /
nyon mong pa zhe sdang dag
/rnam shes kyi phung po me long ye shes su gnas gyur /
thugs rdo rje rigs kyi las dang dngos grub sgrub pa la dbang ba yin no //
zhes rtogs pa brjod /
de bzhin du /
slob ma skad cig gis rin chen sgrol ma gser mdog rgyas pa'i nyams can /
phyag gnyis kyis mchog sbyin dang ut+pal rin po ches mtshan pa /
dar dang rin po ches brgyan cing zhabs phyed skyil gyis pad zla la bzhugs par sgoms /
dbu rgyan rin chen 'byung ldan gyi bdag nyid can spyi bor bcings te dbang bskur bar mos shig
/dbu rgyan bkon la /
trAM:
tshor ba nga rgyal dag bya'i phyir :
rin chen sgrol ma'i ngo bo nyid :
longs spyod dbu rgyan dbang bskur bas :
mnyam nyid ye shes mngon gyur shog :
oM rat+na tA ra mu kuT a b+hi Shiny+tsa trAM:
badzra ka la sha sogs kyis chu dbang /
de ltar dbang bskur pa'i chu rgyun gyis lus kyi nang gang /
shes bya'i sgrib pa dag
/chu'i lhag ma yar lud pa las rin chen 'byung ldan gyis dbur brgyan par gyur /
gong ltar mchod /
rin chen las skyes rin chen bdag :
rin chen snying po'i 'od zer gyis :
rin chen yid bzhin 'phel mdzad pa :
rin chen sgrol ma'i bkra shis shog :
des sangs rgyas thams cad kyi yon tan gyi dbang thob /
nyon mong pa nga rgyal dag
/tshor ba'i phung po mnyam nyid ye shes su gnas gyur /
yon tan rin chen rigs kyi las dang dngos grub sgrub pa la dbang ba yin no //
slob ma skad cig gis pad+ma'i sgrol ma dmar mo dbang gi nyams can /
phyag gnyis kyis mchog sbyin dang ut+pal lcags kyus mtshan pa bsnams pa /
dar dang rin po ches brgyan cing zhabs phyed skyil gyis pad zla la bzhugs par sgoms /
rdo rje snang ba mtha' yas kyi bdag nyid can phyag g.yas su gtad par mos shig
/rdo rje gtad la /
hrI:
'du shes 'dod chags dag bya'i phyir :
pad+ma'i sgrol ma'i ngo bo nyid :
thabs kyi rdo rjes dbang bskur bas :
sor rtog ye shes mngon gyur shog :
oM pad+ma tA ra badzra a b+hi Shiny+tsa hrI:
badzra ka la sha sogs chu dbang /
de ltar dbang bskur pa'i chu rgyun gyis lus kyi nang gang /
ngag rlung gi dri ma dag
/chu'i lhag ma yar lud pa las 'od dpag tu med pas dbur brgyan par gyur /
gong ltar mchod /
pad+ma'i 'byung gnas pad+ma'i sgra :
pad+ma zab pa'i rgya mtsho'i 'od :
pad+ma'i dpal du 'gugs mdzad pa :
pad+ma'i sgrol ma'i bkra shis shog :
des sangs rgyas thams cad kyi gsung gi dbang thob /
nyon mongs pa 'dod chags dag
/'du shes kyi phung po so sor rtog pa'i ye shes su gnas gyur /
gsung pad+ma'i rigs kyi las dang dngos grub sgrub pa la dbang ba yin no //
slob ma skad cig gis las kyi sgrol ma nag mo khros pa'i nyams can /
phyag gnyis mchog sbyin dang ut+pal ral gris mtshan pa bsnams pa /
dar dang rin po ches brgyan cing zhabs phyed skyil gyis pad zla la bzhugs par sgoms /
dril bu don yod grub pa'i bdag nyid phyag g.yon du gtad par mos shig
/dril bu sbyin la /
A:
'du byed phrag dog dag bya'i phyir :
las kyi sgrol ma'i ngo bo nyid :
shes rab dril bu'i dbang bskur bas :
bya grub ye shes mngon gyur shog :
oM karma tA ra gaN+De a b+hi Shiny+tsa A:
badzra ka la sha sogs chu dbang /
de ltar dbang bskur pa'i chu rgyun gyis lus kyi nang gang /
kun gzhi'i sgrib pa dag
/chu'i lhag ma yar lud pa las don yod grub pas dbur brgyan par gyur /
gong ltar mchod /
las kyi rol pa las kyi thabs :
las kun dbang sgyur grub pa'i 'od :
las dang ye shes dngos grub ster :
las kyi sgrol ma'i bkra shis shog :
des sangs rgyas thams cad kyi phrin las kyi dbang thob /
nyon mongs pa phrag dog dag
/'du byed kyi phung po bya grub ye shes su gnas gyur /
phrin las kyi rigs kyi las dang dngos grub sgrub pa la dbang ba yin no //
slob ma skad cig gis bde gshegs sgrol ma dkar mo brjid pa'i nyams can /
phyag gnyis mchog sbyin dang ut+pal 'khor los mtshan pa bsnams pa /
dar dang rin po ches brgyan cing zhabs phyed skyil gyis pad zla la bzhugs par sgoms /
rdo rje dang bcas pa'i dril bu thogs te /
rnam par snang mdzad kyi bdag nyid can gyi ming gi dbang bskur bar mos shig
/rdor dril lhan cig pa spyi bor 'khrol la /
oM:
gzugs phung gti mug dag bya'i phyir :
bde gshegs sgrol ma'i ngo bo nyid :
rdo rje'i ming gi dbang bskur bas :
chos dbyings ye shes mngon gyur shog :
oM bud+d+ha tA ra badzra nAm a b+hi Shiny+tsa oM:
gsang ba'i mtshan bsgrag
/badzra ka la sha sogs kyis chu dbang /
de ltar dbang bskur pa'i chu rgyun gyis lus kyi nang gang /
lus kyi dri ma dag
/chu'i lhag ma yar lud pa las rnam par snang mdzad kyis dbur brgyan par gyur /
gong ltar mchod /
bde gshegs yum gyur bde gshegs gsung :
bde gshegs snang ba'i 'od zer sprin :
bde gshegs dgyes pa sgrub mdzad pa'i :
bde gshegs sgrol ma'i bkra shis shog :
des sangs rgyas thams cad kyi sku'i dbang thob /
nyon mong pa gti mug dag
/gzugs kyi phung po chos dbyings ye shes su gnas gyur /
sku bde gshegs rigs kyi las dang dngos grub sgrub pa la dbang ba yin no //
nang nus pa 'jug pa'i dbang la spyi dang bye brag khyad par gsum las /
dang po rdo rje slob dpon bdag po chen por dbang bskur zhing dbugs dbyung ba la dmigs pa 'di ltar mdzod /
rgyas par spro na gtso mor skyed pa'i tshig gong gsal ltar brjod /
bsdu na /
khyed rang skad cig gis pad+ma dang zla ba'i gdan la dkyil 'khor 'khor lo'i dbang phyug bcom ldan 'das ma yid bzhin 'khor lo la rang 'od thabs mchog pad+ma gar dbang gis 'khyud pa /
rang rtags phyag mtshan dang rgyan cha lugs yongs su rdzogs shing mtshan dpe'i gzi byin 'bar bar gyur pa la /
thabs bde ba chen po rdo rje thugs kyi dam tshig byin par mos /
rdo rje lag g.yas su gtad nas gsor du gzhug
/hU~M:
thog mtha' med pa'i byang chub sems :
don gyi rdo rje rab bzung nas :
dkyil 'khor kun gyi 'od gsal thugs :
shin tu rnam dag rtogs par gyis :
oM ma hA badzra dz+nyA na hU~M:
shes rab stong pa nyid dril bu gsung gi dam tshig byin par mos /
dril bu lag g.yon du gtad la dkrol du gzhug
/A:
srid pa'i rlung bcu rnam dag pa :
grags stong nges don dril bu'i sgra :
mi shig nA da'i gsung dbyangs kyis :
'gro ba thams cad sad par gyis :
oM badzra gaN+De dz+nyA na A:
bde stong zung 'jug phyag rgya sku'i dam tshig sbyin par mos shig
/rdor dril 'khyud pa'i rgya byar gzhug la /
hU~M:
phung khams skye mched gdod ma nas :
snang rig zung 'jug sgyu ma'i tshul :
bde stong ye shes phyag rgya'i skus :
kha sbyor bde ba'i ting 'dzin sgrubs :
oM ma hA mu drA dz+nyA na At+ma ko\u0f85 haM:
slar yang dbang gi lha rnams kyis bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur bar mos shig
/rnam bum gyis dbang bskur la /
oM AHhU~M:
dkyil 'khor rab 'byams thams cad kyi :
ye shes bdud rtsi'i bcud ldan pa'i :
bkra shis bum pas dbang bskur bas :
sku dang ye shes yongs rdzogs shog :
badzra ka la sha a b+hi Shiny+tsa hU~M su ra tA satwaM a haM:
de ltar dbang bskur pa'i chu rgyun gyis lus kyi nang gang sgrib pa bzhi'i sa bon bag chags dang bcas pa dag
/chu'i lhag ma gyen du 'khyil ba la rdo rje sems dpas dbur brgyan /
nam mkhar bzhugs pa'i dbang gi lha rnams kyang thim par gyur /
rten snying dang /
su pra tiSh+Tha brjod /
me tog 'thor la rab tu gnas /
gong ltar mchod /
dkon mchog gsum gyi shis brjod bya /
bye brag rjes su gnang ba la /
khyed rang rnams kyi spyi bor bkra shis pa'i gdugs dbub /
lag g.yas su dung dkar /
g.yon du dril bu /
bar du sngags kyi glegs bam /
rkang 'og tu 'khor lo byin te de nyid bcu sogs rdo rje slob dpon gyi phrin las rab 'byams sgrub par bkas gnang bar mos shig
/chas rnams so sor gtad la /
ho :
deng nas brtsam ste rigs kyi bu :
khyod ni sgrib dag ye shes brnyes :
dkyil 'khor kun gyi bdag po che :
rdo rje slob dpon mchog tu gyur :
lta spyod dkyil 'khor smin grol dang :
las kyi yan lag thams cad la :
bde chen sgyu ma'i rol pas sgrubs :
snying rje chen pos gzhan don gyis :
'khor ba rgyud lnga drang ba'i phyir :
bsdu ba rnam bzhi'i dung bus la :
theg mchog chos kyi dril bu sgrogs :
rdo rje'i sngags rgyud rab 'byams kyis :
rigs can gsum gyi gdul bya kun :
byang chub snying por dbugs phyungs shig :
oM badzra d+harma b+hA ShA dz+nyA na sa ma ya ho :
zhes gdams /
khyad par sku gsung thugs kyi byin rlabs dang nus pa rgyud la 'jug pa'i phyir lha sngags rig pa'i dbang bskur sbyin pa'i thog mar sku phyag rgya'i dbang bskur ba la /
mdun bskyed lha tshogs gtso 'khor rnams las ye shes kyi sku mar me gcig las gnyis mched kyi tshul du byon nas khyed rang la thim pas ye shes kyi phyag rgya dang gnyis med du gyur par mos shig
/lha tsaka rnams kyis dbang rim par bskur la /
hrI:
so sor rtog pa'i ye shes sku :
rigs bdag tshe dpag med mgon gyis :
rigs kyi bu la dbang bskur bas :
rdo rje'i sku ru 'grub par shog :
oM a mA ra Ni dzI ban+ti ye swA hA:
kA ya a b+hi Shiny+tsa oM:
tAM:
pad+ma'i rigs mchog gsung gi yum :
yid bzhin 'khor lo yab yum gyis :
rigs kyi bu la dbang bskur bas :
rdo rje'i gsung du 'grub par shog :
oM tA re tut+tA re tu re swA hA:
kA ya a b+hi Shiny+tsa oM:
b+h+rU~M:
bde gshegs 'od gsal ye shes thugs :
gtsug tor chen mo'i phyag rgya yis :
rigs kyi bu la dbang bskur bas :
rdo rje'i thugs su 'grub par shog :
oM a mr-ita A yurda de swA hA:
kA ya a b+hi Shiny+tsa oM:
tAM:
chu khams rnam dag mA ma kI:
bcom ldan rdo rje sgrol ma yis :
rigs kyi bu la dbang bskur bas :
me long ye shes rtogs par shog :
oM tA re tAM swA hA:
kA ya a b+hi Shiny+tsa oM:
b+h+rU~M:
sa khams rnam dag sangs rgyas spyan :
bcom ldan rin chen sgrol ma yis :
rigs kyi bu la dbang bskur bas :
mnyam nyid ye shes rtogs par shog :
oM tA re b+h+rU~M swA hA:
kA ya a b+hi Shiny+tsa oM:
hrI:
me khams rnam dag gos dkar mo :
bcom ldan pad+ma'i sgrol ma yis :
rigs kyi bu la dbang bskur bas :
sor rtog ye shes rtogs par shog :
oM tA re hrIHswA hA:
kA ya a b+hi Shiny+tsa oM:
hU~M:
rlung khams rnam dag dam tshig sgrol :
bcom ldan las kyi sgrol ma yis :
rigs kyi bu la dbang bskur bas :
bya grub ye shes rtogs par shog :
oM tA re hU~M swA hA:
kA ya a b+hi Shiny+tsa oM:
dza :
byams pa tshad med ngo bo nyid :
bcom ldan lcags kyu sgrol ma yis :
rigs kyi bu la dbang bskur bas :
zhi ba'i phrin las yongs rdzogs shog :
oM tA re tAM dzaHshAn+tiM ku ru swA hA:
kA ya a b+hi Shiny+tsa oM:
hU~M:
snying rje tshad med ngo bo nyid :
bcom ldan zhags pa sgrol ma yis :
rigs kyi bu la\u0f8e
rgyas pa'i phrin las yongs rdzogs shog :
oM tA re b+h+rU~M hU~M puSh+TiM ku ru oM:
kA ya a b+hi Shiny+tsa oM:
baM:
dga' ba tshad med ngo bo nyid :
bcom ldan lcags sgrog sgrol ma yis :
rigs kyi bu la\u0f8e
dbang gi phrin las yongs rdzogs shog :
oM tA re hrIHbaM wA shaM ku ru ho :
kA ya a b+hi Shiny+tsa oM:
ho :
btang snyoms tshad med ngo bo nyid :
bcom ldan dril bu'i sgrol ma yis :
rigs kyi bu la dbang bskur bas :
drag po'i phrin las yongs rdzogs shog :
oM tA re hU~M hoHmA ra ya phaT:
kA ya a b+hi Shiny+tsa oM:
deng nas gzung ste rang lus snang stong lha'i sku sgom pa dang ma bral bas snang ba thams cad la lha sku phyag rgya'i gzer gyis thebs par gyis shig
/gsung bzlas pa'i lung sbyin pa la dmigs pa 'di rnams gsal thobs /
bdag mdun gyi thugs kar ye shes sems dpa' tshe dpag med dkar gsal mnyam gzhag tshe bum bsnams pa /
dar dang rin po ches brgyan cing rdo rje'i skyil mo krung gis pad zla la bzhugs pa'i thugs kar nyi zla'i ga'u'i dbus su tAM yig dkar po /
de'i mthar yi ge bcu pa'i sngags phreng gis bskor ba dang /
khyed rang rnams kyang lhar gsal ba'i thugs kar ye shes sems dpa' tshe dpag med dkar po dang /
de'i thugs kar nyi zla'i gwa'u tAM yig bcas pa gsal thobs /
slob dpon dang lha la mos gus byas pa'i rkyen gyis sngags phreng las sngags phreng gnyis pa byung zhal nas thon /
khyed rang rnams dang thugs ka'i lha'i zhal du zhugs nas thugs srog tAM yig gi mthar 'khod /
bzlas pa'i rkyen gyis de las 'od zer dpag tu med pa 'phros /
gtsug tor nor bu'i rtse mo nas thon te 'phags ma rnam par rgyal ma dkar mo lcags kyu dang tshe bum 'dzin pa nyi zer gyi rdul lta bu 'phros pas rtsa gsum rgyal ba rab 'byams rdo rje'i chos srung dang bcas pa'i mkhyen brtse nus pa'i ye shes /
'khor 'das brtan g.yo'i dwangs bcud ma lus pa bdud rtsi 'od zer gyi rnam par bsdus te rang nyid la thim pas 'chi med tshe dang ye shes kyi dngos grub ma lus pa thob par bsam la bsnyen sngags rnams kyi rjes zlos mdzod /
gtso bo'i yig bcu /
sham 'dogs can /
tshe dpag med /
rnam rgyal ma'i snying po rnams lan gsum gsum bya /
slar yang 'od zer 'phros /
bde chen ye shes kyi gzi brjid 'bar /
khams gsum brtan g.yo thams cad lha sngags ye shes sgyu 'phrul drwa ba chen po'i 'khor lor rdzogs par mos la sgrub sngags rnams kyi rjes zlos /
bsnyen sngags gsum dang /
sgrol ma rigs bzhi'i sngags bzlar gzhug
/slar thugs ka'i 'od zer las phrin las sgo ma'i sku nam mkha' gang ba 'phros /
zhi rgyas dbang drag mchog gi phrin las thams cad yid bzhin du sgrub par mos la las sngags rnams kyi rjes zlos /
sgo bzhi'i sngags bzlar gzhug
/sngags kyi phreng ba gtad pas bzlas brjod kyi nus pa skyed cing brtan par byas par mos shig
/phreng ba gtad la /
A:
ji snyed brjod pa thams cad kun :
rdo rje'i sngags su rnam par dag :
nus pa skyed pa'i dbang bskur bas :
dngos grub rnam gnyis myur 'grub shog :
oM sarba maN+Da la wA ka a b+hi Shiny+tsa A:
deng phyin chad grags stong sngags kyi bzlas pa chu bo'i rgyun bzhin du brtson nas brtan g.yo'i sgra skad thams cad la rdo rje'i sngags kyi gzer gyis thebs par gyis shig
/thugs rang byung gi dgongs pa ngo sprod pa'i slad du /
me long dwangs pa'i ngos su gzugs brnyan sna tshogs su snang yang rang bzhin ma grub pa'i dpes mtshon nas /
rang sems stong pa'i rang rtsal las gzung 'dzin 'khrul pa'i snang ba sna tshogs su shar yang /
gdod ma nas skye 'gag gnas gsum dang bral ba'i don shes par gyis la snang rig zung 'jug rang byung 'od gsal chen po'i ngang du mnyam par zhog cig
/me long bstan la /
hU~M:
gzung dang 'dzin pa'i rtog pa kun :
gdod nas rang bzhin 'od gsal ngang :
ye shes rtogs pa'i dbang bskur bas :
zung 'jug gnas lugs mngon gyur shog :
oM sarba maN+Da la tsit+ta a b+hi Shiny+tsa hU~M:
deng nas gzung ste rig stong ye shes chen po'i ngang la rtag tu mnyam par bzhag pa las ma g.yos pas rtog tshogs thams cad la dgongs pa mi 'gyur ba'i gzer dang 'phro 'du ting nge 'dzin gyi gzer gyis thebs par gyis shig
/de rnams kyis phyi mtshan ma'i dkyil 'khor du bum pa'i dbang thob /
lus rtsa'i dri ma sbyangs bskyed rim lha'i 'khor lo bsgom pa la dbang /
'bras bu sku rdo rje sprul pa'i sku 'thob pa'i sa bon rgyud la bzhag pa yin no //
gsum pa gsang ba zab mo'i dbang la sbyor dngos rjes gsum du yod pa'i dang po sbyor ba rtsa khams rang byin rlabs pa gsang ba'i dbang gi slad du /
bla ma bcom ldan 'das ma dang gar gyi dbang phyug yab yum mnyam par sbyor ba'i dga' ba'i sgra dang bde ba'i 'od zer gyis phyogs bcu'i rgyal ba sras dang bcas pa rnams spyan drangs te sku la zhugs /
thugs kar byang chub kyi sems su zhu /
rdo rje'i lam nas yum gyi mkhar babs /
dkar dmar lhag pa'i byang sems thod pa'i bdud rtsi dang ro gcig tu 'dres pa de nyid khyed rang rnams kyi lce thog tu byin par mos shig
/gsang thod kyi bdud rtsi sbyin la /
A:
dga' ba mchog gis drangs pa'i bcud :
byang chub sems kyi dam tshig gis :
rtsa khams rlung la dbang bskur bas :
gsal stong zung 'jug nyams myong shog :
oM bo d+hi tsit+ta a b+hi Shiny+tsa A:
de ltar myangs pa'i byang sems kyis rtsa khams thams cad la khyab /
gsal stong rnam par mi rtog pa'i ye shes rgyud la skyes par mos shig
/des nang lus kyi dkyil 'khor du gsang ba'i dbang thob /
ngag rlung gi dri ma sbyangs rang byin brlabs pa'i rnal 'byor sgom pa la dbang /
'bras bu gsung rdo rje longs spyod rdzogs pa'i sku 'grub pa'i sa bon rgyud la bzhag pa yin no //
gnyis pa dngos gzhi dpe yi ye shes mtshon pa'i slad du /
gzugs dang lang tsho'i mdzes sdug phul du byung zhing mtshan nyid mchog dang ldan pa'i rig ma phyag g.yon du byin par mos shig
/gzugs brnyan gtad la /
hU~M:
rnam pa kun ldan ye shes ni :
rig ma'i brtul zhugs bla na med :
'du shes gsum gyis mnyam sbyar bas :
dpe yi lhan skyes rtogs par shog :
oM karma mu drA dz+nyA na a b+hi Shiny+tsa hU~M:
slob ma thabs mchog gar gyi dbang phyug dang rig ma 'chi med 'phags ma sgrol mar gsal ba'i yab kyi gsang ba hU~M las rdo rje rtse lnga pa bu gar phaT/
yum gyi mkha' paM las pad+ma 'dab ma gsum pa ze'u 'brur AMHgis mtshan par gsal thob /
thabs 'di la brten nas rang gnas kyi ye shes bde ba chen po mngon du bya'o snyam pa yab yum 'dod pa mnyam pas /
sa ma ya hoH
sa ma ya satwaM/
a nu rA gA ya hoH
a nu rA gA ya mi /
zhes phan tshun brda bzhis bsnol mar bskul /
dzaHhU~M baM hoH
zhes 'khyud sdom sprad nas snyoms par zhugs pa'i rjes chags kyi mes byang sems thig le g.yos /
spyi bo la sogs pa'i gnas rnams su yas bab rgyu'i dga' ba bzhi nyams su myong /
rdo rje nor bu'i rtser lhan cig skyes pa'i bde chen dpe'i ye shes mngon du byas /
slar gyen du ldog pas mas brtan 'bras bu'i dga' ba bzhi dang zung du 'jug pa'i stong pa bzhi'i 'od gsal gyi mthar thug brjod bral ye shes mngon du mthong bar mos shig
/des gsang ba b+ha ga'i dkyil 'khor du shes rab ye shes kyi dbang thob /
yid thig le'i dri ma dag
/gzhan lus pho nya'i lam bsgom pa la dbang /
'bras bu thugs rdo rje chos kyi sku 'thob pa'i skal pa rgyud la bzhag pa yin no //
gsum pa rjes don gyi ngo sprod gdab pa ni /
sngar dpe las skyes pa'i ye shes dran par byas te de'i rang ngo la mnyam par 'jog pa dang /
rdo rje sems dpa'i me long gi dpes mtshon te sems dang chos rnams kyi dbyings gdod nas dag cing dbyer med stong pa shel lta bu las /
rig pa ye shes gsal snang 'gag med du 'ja' tshon ltar shar ba gnyis ka'ang ye nas zung 'jug 'dus ma byas pa gzhi grol kun tu bzang po'i klong chen po'i ngang du mnyam par zhog cig
/shel rdo bstan la /
ho :
dbyings ni rnam dag shel lta bu :
rig pa ye shes 'ja' ltar shar :
zung 'jug 'dus ma byas pa'i ngang :
don gyi dgongs pa mngon gyur shog :
oM d+harma d+hA tu dz+nyA na a b+hi Shiny+tsa ho :
zhes cung zad mnyam par 'jog
/de ltar rang byung gshis kyi gnas lugs dbyings rig dbyer med kun bzang dgongs pa gcer mthong du ngo sprod pa de nyid lta sgom spyod pa thun mong ma yin pas lam du khyer te /
'bras bu gzhir rdzogs chen por la zlo ba'i tshul rdo rje'i tshig gis gsal 'debs pa lags pas snyan gtod 'tshal /
a :
lta ba blo 'das gdod ma'i babs :
sgom pa ma bcos lhug par bzhag :
spyod pa rang grol gnyug ma'i ngang :
'bras bu gzhi snang chen por rdzogs :
a a a :
des de kho na nyid dbyings rig zung 'jug gi dkyil 'khor du dbang bzhi pa thob /
snang gsum 'pho ba'i bag chags dag
/ka dag lhun grub kyi lam sgom pa la dbang /
'bras bu ye shes rdo rje ngo bo nyid sku thob pa'i skal pa rgyud la bzhag pa yin no //
de nas mtshams sbyor spyi ltar byas la bkra shis kyi tshigs bcad rgyas par brjod cing me tog 'thor la rol mo bsgrag
/de ltar na de dag rnams kyi sgo nas bstan pa yongs rdzogs kyi mnga' bdag chos kyi 'khor los sgyur ba chen po 'jam dbyangs mkhyen brtse'i dbang po'i zab mo dgongs pa'i gter mdzod 'od gsal klong lnga'i sgrom bu las phyung pa /
'chi med 'phags ma yid bzhin 'khor lo'i rtsa ba'i dbang bskur chen mo rgyas par grub pa lags /
dbang gi srog gam gzhi rten du gyur pa spyi dang khyad par lhag pas bsdus pa'i rtsa ba dang yan lag gi sdom pa dang dam tshig mtha' dag tshul bzhin du bsrung bar bgyi'o snyam pas 'di'i rjes zlos /
gtso bos ji ltar sogs gsum /
gtang rag maN+Dal /
lus longs spyod 'bul ba /
dge ba bsngo ba rnams mtshams sbyor bcas spyi 'gre byas la slob ma gyes so //
gsum pa rjes kyi las rim ni /
slob dpon gyis las gzhung ltar tshogs la rol nas lhag ma gtang /
smon lam gdab /
chad mdo brtan skyong rta bro bcas song nas /
gtang rag mchod bstod rgyas bsdus gang lcogs sbyar /
nongs bshags dang /
mdun bskyed ye shes pa ras bris dang rten la brtan bzhugs /
dam tshig pa rang la bsdu /
bdag bskyed 'od gsal dbyings su bsdu zhing zung 'jug sgyu ma'i lha skur ldang /
bsngo ba smon lam /
bkra shis rnams mthar chags su btang bas legs par grub bo //
sgrub thabs chu gter gting dpag dka' ba las //
'chi med 'phags ma'i gdams skor bdud rtsi'i bum //
zab gter mes po'i thugs bskyed las 'khrungs pa //
skal bzang legs bris yongs kyi bcud du bstan //
smin byed gang+gA'i chu klung srid pa'i mthar //
nub med yongs pa'i ljongs su rtag par 'bab //
nyes tshogs dri bkrus legs dgu'i yon tan gyis //
mngon mtho nges legs srog zungs rab brtan shog
/ces rigs brgya'i khyab bdag gter chen bla ma rin po che nyid nas smin grol gdams pas rjes su bzung zhing bka'i gnang ba thun mong ma yin pa bstsal pa'i skal bzang thob pa las /
'du gsum spyod pa dge sbyong gi gzugs brnyan pad+ma gar dbang phrin las 'gro 'dul rtsal gyis rnam 'gyur lo'i sa ga zla ba'i yar tshes bzang por shrI de bI ko Ti tsa 'dra rin chen brag gi sgrub gnas 'chi med rtag brtan dga' ba'i tshal du legs par sbyar ba dge legs 'phel ///
/
