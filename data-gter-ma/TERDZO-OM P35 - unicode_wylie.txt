oM swasti /
rgyal ba kun gyi phrin las kyi //
rnam rol rdo rje khro bo'i rgyal //
de la btud nas rjes gnang gi
/cho ga mdo tsam bshad par bya //
'di ba ri lugs /   de la sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
stegs bu ba byung dang dri bzang gis byugs /
maN+Dal pad+ma 'dab brgyad tshom bu dang bcas pa'i dbus su bum pa chas ldan bcud kyis bkang ba'i khar dung zhal gzungs rdor dang bcas pa bkod /
mtha' skor du chu gnyis sngon du 'gro ba'i nyer spyod lnga mchod gtor dang bcas pa bsham /
mdun bum tha dad du sgrub na mchod bkod kyi dbus su maN+Dal dri bzang gis byugs par tshom bu bkod pa gzhag
/bum pa mchod pa dang bcas pa logs su bya /
rang gi mdun du rdor dril me tog yungs dkar rnams dang /
ji ltar bde bar bkra shis kyi rdzas rnams dang 'jig rten pa'i gtor ma cha gsum kyang bsham mo //

//gnyis pa sgrub pa'i thabs ni /
skyabs sems nas gzung bdag bskyed bzlas pa phan yon brjod pa yan chad grub nas /
mdun bskyed bsgrubs te bum bskyed la 'jug pa'am /
mdun bskyed dang bum bskyed lhan cig tu byas kyang chog ste /
gang ltar yang mchod pa byin gyis brlab /
bum pa bsang sbyang /
stong pa'i ngang las paM las pad+ma sogs nas /
'jig rten pa'i gtor ma cha gsum gtong ba'i bar sgrub thabs bzhin bya'o //
!
//gsum pa rjes gnang gi cho ga ni /
khrus dang me tog bkram bsdu bya /
chos bshad ci rigs pas mtshams sbyar /
maN+Dal phul /
dus gsum sangs rgyas thams cad dang //
lhag pa'i lha yi ngo bo nyid //
dpal ldan bla ma'i bka' drin gyis //
bdag la rjes gnang bstsal du gsol //
lan gsum /
rgyud dag par bya ba'i phyir mdun bskyed kyi lha dang sangs rgyas byang sems rnams kyi spyan sngar rgyun bshags dang skyabs gsum sngon 'gros byang chub kyi sems gzung ba la sogs pa bgyid snyam du /
dkon mchog gsum la bdag skyabs mchi //
sogs gsum /
khyad par can gyi slad du gsol ba 'debs pa 'di'i rjes zlos /
slob dpon dgongs su gsol /
bdag la bcom ldan 'das rdo rje rnam par 'joms pa'i rjes su gnang ba ma lus pa bstsal du gsol /
zhes lan gsum gyis gsol ba btab nas /
dngos gzhi la rjes gnang gi gzhi 'god pa'i slad du swa b+hA ba'i sngags kyis stong par sbyang /
stong pa'i ngang las slob ma rnam 'joms su bskyed /
slob dpon gyi thugs ka nas 'od zer 'phros pas mdun bskyed dang phyogs bcu'i de bzhin gshegs pa rnams kyi thugs rgyud bskul te /
thugs gnyis su med pa'i ye shes rdo rje rnam par 'joms pa'i sku'i rnam par spyan drangs khyed rang la thim par mos mdzod /
dzaHhU~M baM hoH
oM badzra A be sha ya a AHzhes brjod cing rol mo bya /
rjes gnang gi gzhi 'god pa'o //
rjes gnang dngos la lung gsum las /
dang po rjes su bzlas pa'i lung ni /
slob dpon gyi thugs ka'i hU~M yig sngags phreng dang bcas pa las sngags phreng gnyis pa byung zhal nas thon /
khyed rang gi zhal du zhugs thugs ka'i hU~M yig gi mthar 'khod par bsam la che ba brjod pa tshar gcig bklag
/gzungs dngos kyi rjes zlos lan gsum byar gzhug
/dang pos byin gyis brlabs /
gnyis pas dbyer med du 'dres /
gsum pas brtan par byas pa'i mos pa bya /
mthar phan yon dran pas tshar gcig bklag
/gnyis pa byin rlabs kyi lung ni /
slob dpon la drin lan gyi tshul du me tog 'thor zhing /
bcom ldan bdag gis gzung lags kyis //
bdag la 'go bar mdzad du gsol //
slob dpon gyis me tog gi phreng ba sngags su byas pa slob ma'i spyi bor bzhag ste /
bcom ldan 'di la sogs dang /
rig pa 'dzin pa 'di rnams kyi rgyud la bcom ldan 'das rdo rje rnam par 'joms pa'i sku gsung thugs kyi byin rlabs ma lus pa 'jug par gyur cig
/gsum pa dam bca' ba'i lung ni /
slob dpon dgongs su gsol /
bdag rig pa 'dzin pa ming 'di zhes bgyi ba dus 'di nas gzung ste ji srid byang chub snying po la mchis kyi bar du /
bcom ldan 'das rdo rje rnam par 'joms pa yi dam gyi lhar gzung bar bgyi'o //
lan gsum brjod /
des dngos gzhi lung gsum song /
rjes byin gyis brlab pa'i phyir /
mdun bskyed la mos gus dung byas pas de'i thugs ka nas rdo rje rnam par 'joms pa'i sku sor tshad tsam zhig rgyangs te byon /
khyed rang rnams kyi spyi bo nas thim snying ga'i sa bon la dbyer med du 'dres /
rgyud byin gyis brlabs par bsam /
lha sku snang la rang bzhin med pa la sems gtad cing /
mthar rtog med du gzhag
/gtso bos ji ltar sogs dang /
maN+Dal /
deng nas sogs spyi dang 'dra'o //
rjes gnang dang 'brel bar khrus chog byed na rjes gnang dngos gzhi song mtshams su bkru byab srung gsum bya ste /
'di skad bdag gis thos pa zhes sogs nas mthar bkra shis brjod pa'i bar khrus chog tu bshad pa bzhin bya'o //
de nas gtso bos ji ltar sogs rjes gnang gi mjug dang /
mdun bskyed kyi mchod bstod bzod gsol gshegs bsdu smon lam shis brjod rnams bya'o //
'di'i bzlas lung dang rgyun gyi nyams len la long skabs med cing mi lcogs na nye snying kho na bzlas pas kyang chog par gsungs shing /
bkru byab srung gsum dang bral ba'i rjes gnang kho na yang skabs su bab pa dag la sbyin par bya'o //
zhes pa ni lag len 'jug pa bde phyir cho ga spyi 'gros su smros pa'o ///
/

@#//
yang sangs rgyas gsang ba'i lugs kyi cho ga'i rjes su 'brang na /
bsham bkod sgrub thabs khrus chog dang bcas pa zur du smros pa las shes pa'i dbang du byas nas /
'dir slob ma rjes 'dzin gyi chings tsam bshad na /
sangs rgyas gsang bas /
mtshan ma phyis la nub nas gzhug
/dbus su bzhag ste bgegs bskrad nas //
byab dang srung ba kun byas te //
bum chu sngags dang bkra shis sgras //
dbang bskur khrus byas nad sogs zhi //
bsam ste rdzas brgyad byin byas la //
nub nas bton te las kyang bslab //
yon phul lan gsum gyis rdzogs 'gyur //
zhes pa dkyil 'khor dang 'brel ba'i dbang du gsungs pa las /
'dir skabs don 'jug pa bde bar byed na /
bdag mdun dang bum pa sgrub pa gtor ma gtong ba rnams sngon du 'gro bas /
bsgrub bya shu ti sogs 'dag rdzas kyis phyi rol du khrus byas /
gtsang sbra dang ldan pas gos gsar pa bgos /
phyag btsal te stan la 'khod pa la /
mtshams sbyor ci rigs bshad nas maN+Dal phul te /
rig sngags 'chang chen dgongs su gsol //
bdag ni sdug bsngal las thar phyir //
rdo rje 'dzin de 'khor bcas la //
bdag ni gus pas skyabs su mchi //
zhes gsol ba gdab /
bgegs bsal ba dang sdig sbyong rnams khrus chog gi dkyus bzhin byed pa'am /
rtsa ba'i gzhung ltar na /
bcom ldan 'das mdun gyi nam mkhar spyan drangs nas mchod bstod byas pa'i rjes su /
ji ltar sngon tshe bde gshegs pho brang du //
gdug pa 'dul phyir rdo rje can gyis ni //
rjes mthun phrin las khyad par gang bsgo ba //
dam bcas phrin las de ni grub par mdzod //
de slad bgegs dang log 'dren tshar bcad nas //
'gro ba nyam thag 'di ni gzung ba'i phyir //
sdug bsngal nges bsal bde mchog la sbyor ba'i /
khro rgyal khyod kyis deng 'dir byin rlob gsol //
zhes phrin las gsol /
bgegs skrod gong du ma byas na /
snying po dang yang snying bzla zhing yungs dkar gyis brabs te bgegs bskrad /
de nas spyan drangs pa'i lha rnams kyis bdud rtsi'i chus khrus mdzad pas khyed rang gi sogs bkru byab srung ba gsum gyi mtha'i dza yan+tu swA hA zhes me tog gi char dbab pa'i bar dkyus bzhin byas nas /
skyabs sems kyi dmigs pa phog ste /
ji srid snying po byang chub bar //
sangs rgyas la ni bdag skyabs mchi //
dam pa'i chos la bdag skyabs mchi //
dge 'dun la ni bdag skyabs mchi //
zhes dang /
lus can rnams kyi byang chub phyir //
yang dag byang chub sems bskyed nas //
sems can kun la sman 'gyur phyir //
bzang po'i spyod pa spyad par bgyi //
zhes pa rnams lan gsum gyis skyabs sems bya /
de nas bsgrub bya stong pa'i ngang las pad zla'i gdan la hU~M las bcom ldan 'das rdo rje rnam par 'joms pa zhes pa nas /
sems dpa'i skyil krung gis rol pa'o zhes pa'i bar gyis lhar bskyed /
de nas bkra shis pa'i rnam pa du ma dang ldan pas /
gang la ser sna rnam chags pa //
sogs yangs pa'i grong khyer du 'jug pa dang /
dkon mchog gsum gyi shis brjod sogs ci rigs pa brjod nas me tog gi char dbab /
oM badzra dz+wa la nA ya swA hA'i sngags bzlas pa'i bdug pas bdugs /
bum pa slob ma'i spyi bor bzhag la /
ji ltar bltams pa sogs dang /
oM sarba ta thA ga ta a b+hi She ka ta sa ma ya shrI hU~M/
zhes dbang bskur zhing khrus byas pas lus gang dri ma thams cad dag chu'i lhag ma yar lud pa las mi bskyod pas dbu brgyan /
oM badzra dz+wa la nA ya swA hA/
zhes rdo rje rtse lnga pa'i phyag rgyas dbang bskur /
rig sngags kyi lung sbyin pa'i don du gi'u waM mam gur gum gyis bris pa'i gzungs slob dpon dang slob ma gnyis kas mnyam por klog cing bzlas lung yang spyi dang mthun par byin /
phyag mtshan rdo rje slob ma'i lag tu byin la /
ye shes kyi rdo rje rtse lnga pa lag tu gtad pas sku gsung thugs kyi gsang ba dpag tu med pa'i rjes gnang thob pa yin no //
zhes thugs kyi rig pa gtad /
rdo rje rnam par 'joms pa'i las rnams sgrub par byos shig
/ces rjes gnang sbyin la /
yungs dkar rdo rje'i rigs te thams cad du //
zhes sogs bkra shis pa'i rdzas brgyad po rim pa bzhin gtad nas shis par byas la /
sdig pa thams cad byang byas nas //
zhes pa nas /
sdig pa kun las rnam par thar //
zhes pa'i bar gyis phan yon bshad /
mthar dam tshig khas blang /
maN+Dal yon 'bul sogs slob ma'i bya ba dang /
mdun bskyed kyi rjes chog rnams spyi dang 'dra'o //
mi 'a~Xgyur thugs kyi gsang ba 'dzin //
ngo mtshar zla me~Xd cho ga'i khrigs //
rdo~X rje~X 'dzin pa'i zhal lung bzhin //
'jug bde'i lag len snying por dril //
rdo rje rnam par 'joms pa'i rjes gnang gi cho ga brgyud pa'i khyad par gnyis kyi bka' srol bzhin brjod pa'i le'u tshan no ///
/
