@#//
yang gter thugs rje chen po pad+ma'i rgyal po'i don dbang 'bring po dang gtor dbang bsdus pa khol phyung bklag chog tu bkod pa bzhugs so //
'gro 'dul thugs rje'i dbang phyug mchog
/pad+ma'i rgyal por gus btud de /
khyer bde'i slad du smin byed dbang //
'bring dang bsdus pa'i mtshams sbyor dgod //
rtsa dbang rgyas pa mi lcogs pa'am khrom dbang lta bu la don dbang mdor bsdus su bskur na /
dang po sbyor ba yo byad kyi gshom ni /
stegs bu'i steng dkyil 'khor ras bris bkram /
med na maN+Dal la 'bru tshom lha grangs bkod pa'i steng du many+dzil rnam rgyal bum pa bcud ldan mgul chings kha rgyan dang bcas pa bkod /
g.yas su ban+d+ha'i nang chos sman sbyar ba'i chang /
g.yon du me long dwangs pa /
rgyab tu dpal gtor sku tsaka dang gdugs kyis spras pa /
myang grol dbang bskur sbrel na ril bu'i bum pa'ang bzhag
/mdun ngos su sman raka gtor gsum /
chu gnyis nyer spyod bskor bsham bya //
srung ma'i gtor 'bul /
sngon gtor /
tshogs chas /
las bum gyis mtshon pa'i nyer mkho rnams tshogs par bya'o //
thog mar sgrub mchod ni /
brgyud 'debs dang /
sngon 'gro'i las rim ltar /
skyabs sems nas mchod brlab bar gtang /
de nas bdag bskyed bzlas pa dang bcas pa /
mdun rten lhar bskyed /
spyan 'dren nas bstod bshags bar /
bsnyen sgrub dang las sbyor thun mong ba'i bzlas pa bya /
bum bskyed bzlas dmigs mdor bsdus spyi 'gre gsal btab la bzlas pa'i mthar /
gtor 'bul mchod bstod lha 'od zhu bya /
myang grol gyi dbang bskur na de'i sgrub pa'ang sbyar /
srung ma'i gtor 'bul mdor bsdus /
tshogs mchod bsgral bstab bar du gtang /
las bum rta sngags tsam gyis byin brlab /
rig me dor la gnang ba nod do //
dbang dngos la /
slob ma rnams la khrus bya /
bgegs gtor btang /
bka' bsgo zhing mtshams bcad /
sems bskyed gsal gdab la /
de'ang phyogs bcu'i rgyal ba ma lus pa'i thugs rje chen po'i rang gzugs 'jig rten dbang phyug 'phags pa spyan ras gzigs la rgyud dang sgrub thabs kyi bka' srol mtha' yas pa mchis pa las /
'dir snga 'gyur zab mo gter gyi chos sder gtogs pa /
bla ma yi dam thugs rje chen po pad+ma zhi khro rnam par rol pa kun 'dril yid bzhin nor bu zhes bya ba khyad par 'phags pa'i chos skor rnams /
bcom ldan 'das 'jig rten dbang phyug nyid grub pa'i skyes bu mchog gi skur snang ba gu ru rin po che pad+mA ka ras bod yul skal ldan gyi rje 'bangs 'dus pa phyi ma rnams la bstsal cing /
gter du sbas pa la rgyas 'bring bsdus gsum snying po'i skor dang bzhir bzhugs pa las /
snying po'i yang bcud gcig tu dril ba'i chos skor 'di nyid rgyal sras lha rje dang 'gos blon rdo rje 'bar zung du 'jug pa'i rnam 'phrul /
gter ston nyi ma seng ges mang yul byams sprin gyi gtsug lag khang nas spyan drangs te slar 'dab gter du bzhugs pa la /
deng sang gdul ba'i dus la babs pa'i phyir na /
gter ston grub thob rgya mtsho'i spyi rje 'gran zla bral ba'i slob dpon chen po 7pad+ma 'od gsal mdo sngags gling pa la chos bdag ye shes mkha' 'gros gter shog dngos su phul zhing /
gu ru rin po ches byin rlabs dang lung bstan dmigs su bstsal ba la brten tshul bzhin gtan la phab par mdzad pa'i bla rdzogs thugs gsum kun 'dril gyi chos skor 'di'i rtsa ba'i smin byed la rgyas 'bring bsdus gsum du bzhugs pa las /
'dir don gyi smin byed snod rung du sgrub pa'i dbang bskur 'bring po bgyi ba la sogs kyis mtshams sbyar la maN+Dal 'bul gzhug
/bla ma dkyil 'khor gyi gtso bo dbyer mi phyed pa la dad mos kyi gdung shugs drag pos gsol ba 'debs pa 'di'i rjes zlos mdzod /
khyab bdag gtso bo khyod la 'dud :
byang chub chen po bdag 'dod de :
bla med gsang ba dam pa yi :
dkyil 'khor mchog tu 'jug mdzad gsol :
lan gsum /
bla ma dang thugs rje chen po bde gshegs zhi khro rtsa gsum rgyal ba rab 'byams rnams mngon sum bzhin du gsal ba'i spyan sngar /
bdag gzhan mkha' khyab kyi 'gro ba mtha' dag byang chub snying po'i bar du skyabs su 'gro ba'i 'dun pa rtse gcig pas 'di'i rjes zlos /
na mo :
bla ma yi dam sogs gsum /
pha mar gyur pa'i sems can thams cad 'khor ba sdug bsngal gyi rgya mtsho las bsgral te mi gnas pa'i byang chub chen po la dgod pa'i slad du bla ma thugs rje chen po zhi khro rnam par rol pa'i smin grol gyi lam la 'jug par bgyi'o snyam pas 'di'i rjes zlos /
mar gyur 'gro ba sogs gsum /
tshogs kyi zhing mchog dam pa de dag gi spyan sngar bdag gzhan 'gro ba ma lus pa sgo gsum 'jug pa gcig pas yan lag bdun gyi gsag sbyang tshul bzhin bgyid pa'i mos pas 'di'i rjes zlos /
ho :
bla ma zhi khro'i sogs gsum /
dbang gi gzhi rten rgyud sdom pa dang ldan par bya dgos pas phyi so thar /
nang byang sems /
gsang ba rig pa 'dzin pa'i sde snod kyis bsdus pa'i dam tshig dang sdom pa rnams legs par blangs nas tshul bzhin bsrung bar bgyi'o snyam pas 'di'i rjes zlos /
ho :
bla ma zhi khro'i sogs gsum /
de nas dbang gi gzhi dgod pa'i slad du ye shes pa dbab pa yin pas khyed rang rnams lus gnad bsrang /
rlung ro bsal /
dran pa rtse gcig pas dmigs pa 'di ltar sgoms shig
/da ltar gyi slob dpon la bla ma yi dam dbyer med pa'i mos gus drag tu byas pa dang /
hrIHhrIHzhes rdo rje'i sngags kyi sgra bsgrags pa'i rkyen gyis slob ma'i lus sogs gzung 'dzin gyi snang ba thams cad nam mkha' la sprin dengs pa ltar stong par sbyangs /
stong pa'i ngang las rdo rje'i srung ba'i 'khor lo gzhal med khang dwangs gsal 'od kyi rang bzhin can gyi dbus su :
pad+ma dang nyi zla'i gdan la khyed rang rnams skad cig gis thugs rje chen po pad+ma'i rgyal po sku mdog bye ru'i sdong po la til mar gyis byugs par nyi 'od khyab pa lta bu :
zhal gcig phyag bzhi pa :
'dzum zhing chags la cung zad khro ba'i nyams can :
phyag dang po gnyis thugs kar thal mo sbyar ba'i bar du pad+ma rA ga'i rdo rje rtse lnga pa bsnams pa :
g.yas 'og mas mu tig dmar po'i phreng ba dang :
g.yon 'og mas ut+pal dmar po'i sdong bu bsnams pa :
yum yi ge drug ma gsang ba ye shes dmar mo DA ma ru dang thod chang bsnams pas 'khril ba :
gnyis ka'ang dar dang rin chen rus pa dang me tog gi rgyan gyis brgyan pa :
zhabs rdo rje dang pad+ma'i skyil mo krung gis thugs rje'i 'od zer dmar po 'phro ba'i klong na bzhugs pa :
'khor lo lnga'i dbus su rigs lnga yab yum dang :
dbang po bzhi'i g.yas g.yon du sems dpa' yab yum mnyam par sbyor zhing :
dpung pa g.yas su sras nor bu 'dzin pa :
g.yon du sras mo gsang sngags 'dzin ma :
spyi bo la sogs pa'i gnas drug tu thub pa drug :
yan lag bzhi la khro chen bzhi :
ba spu'i bu ga thams cad du bskal bzang gi sems dpa' stong dang khrag 'thung lnga bcu rtsa brgyad sogs rtsa gsum rgyal ba rab 'byams til gyi gang bu kha bye ba ltar shigs ser bzhugs pa :
spyi bo'i gtsug tu pad+ma dang nyi zla'i gdan la drin can rtsa ba'i bla ma o rgyan pad+ma rdo rje 'chang gi rnam pa sku mdog dmar po rdo rje dang dril bu 'dzin pas yum bde ba'i dbang phyug ma dmar skya pad+ma dril bu 'dzin pa 'khril ba :
gnyis ka'ang dar dang rin po che dang rus pa'i rgyan gyis brgyan pa :
zhabs rdo rje'i skyil mo krung gis 'ja' 'od thig le rig 'dzin dpa' bo mkha' 'gro'i sprin phung 'phro ba'i klong na bzhugs pa'i gtso 'khor thams cad kyi gnas gsum yig 'bru gsum gyis mtshan par gsal thob /
slob dpon mdun bskyed dang bcas pa'i ye shes kyi 'od zer mkha' khyab tu 'phros pas /
bla ma yi dam zhi khro rab 'byams kyi thugs rgyud bskul /
gsang ba gsum gyi ye shes lha sngags phyag mtshan gyi rnam par spyan drangs te slob ma rnams la thim pas rgyud byin gyis brlabs par mos shig
/sbyar spos bsreg
/spro na dbyangs rol bcas spyan 'dren dang /
sngags drag tu brjod la dbab /
hU~M hU~M hU~M zhes byin bsdu /
dzaHhU~M baM hoHsa bstim /
ye shes pa'i byin rlabs sgo gsum la rab tu gnas par byas pa mos shig
/tiSh+Tha badzra sa ma ya satwaM:
zhes brtan par bya /
dngos gzhi'i dbang la sku gsung thugs kyi dbang gsum rim bzhin 'byung ba yin pas 'dun pa 'di ltar mdzod /
chos dbyings 'od gsal gyi gzhal med khang chen po mtshon pa'i rnam rgyal bum pa'i nang du /
rig pa ye shes pad+ma zhi khro'i dkyil 'khor gyi lha tshogs mtshon pa'i rdo rje bdud rtsi'i bcud du 'khyil pa gnyis med zung 'jug lhag pa byang chub sems kyis dbang bskur bas /
lus gdos bcas su 'dzin pa'i dri ma dag
/snang stong lha'i rnal 'byor bsgom pa la dbang /
sku rdo rje sprul pa'i sku mngon du 'thob pa'i skal pa can du byas par mos shig
/rnam bum spyi bor bzhag cing bum chu sbyin la /
oM:
bkra shis 'od gsal dbyings kyi bum pa na :
ye shes rig pa'i lha tshogs bdud rtsir 'khyil :
gnyis med byang chub sems kyis dbang bskur bas :
snang stong sku yi dbang mchog thob par shog :
oM hU~M trAM hrIHAHka la sha kA ya a b+hi Shiny+tsa oM:
gnas pa rtsa dang g.yo ba rlung gi rang bzhin can gyi phung po snod kyi ngo bo pad+ma b+hany+dza'i nang du dngos grub thogs med du sgrub par nus pa /
rang byung rdo rje'i sngags kyi ye shes bdud rtsi'i bcud gnyis med zung 'jug bde ba chen po'i rgyun gyis dbang bskur bas /
sgra skad tha mal du 'dzin pa'i dri ma dag
/grags stong rdo rje'i bzlas brjod bya ba la dbang /
gsung rdo rje longs sku mngon du 'thob pa'i skal pa can du byas par mos shig
/ban+d+ha mgrin par bzhag cing bdud rtsi sbyin la /
A:
rtsa rlung phung po snod kyi b+han+d+ha ru :
nus pa sngags kyi ye shes bcud du 'khyil :
gnyis med bde ba chen pos dbang bskur bas :
grags stong gsung gi dbang mchog thob par shog :
bo d+hi tsit+ta wA ka a b+hi Shiny+tsa A:
sems byung gi rtog tshogs rang sar zhi ba'i dbyings spros bral mtshon pa me long dri ma med pa'i nang du /
ma 'gags rang rtsal 'khor 'das kyi gzugs brnyan ji ltar shar yang gsal stong shar grol 'dzin pa med pa nyams su myong ba gnyis med zung 'jug blo 'das chen po'i dbang bskur bas /
sems rtog rang ga mar zhen pa'i dri ma dag
/rig stong 'od gsal de kho na nyid bsgom pa la dbang /
thugs rdo rje chos sku mngon du 'thob pa'i skal pa can du byas par mos shig
/me long snying gar bzhag cing mig lam du bstan la /
hU~M:
me long dwangs pa rtog tshogs dbyings su zhi :
gzugs brnyan ma 'gags gsal stong nyams su myong :
gnyis med blo las 'das pa'i dbang bskur pas :
rig stong thugs kyi dbang mchog thob par shog :
d+harma d+hA tu tsit+ta a b+hi Shiny+tsa hU~M:
me tog 'thor la smon lam ni /
skal ldan rigs kyi bu rnams la bla ma thugs rje chen po pad+ma zhi khro rnam par rol pa'i lha tshogs rnams kyi sku gsung thugs kyi dbang bskur bas :
lus ngag yid gsum gyi dri ma bag chags dang bcas pa thams cad dag :
rdo rje gsum gyi ye shes mngon du byed pa'i skal pa dang ldan par gyur cig :
deng phyin chad 'di ltar shar ba'i snang grags rtog pa'i chos thams cad pad+ma zhi khro rnam par rol pa'i sku gsung thugs dang dbyer med par shes pas nyams len chu bo'i rgyun gyi rnal 'byor la brtson par gyis shig :
ces gdams /
dgos pa yod cing spro na 'dir myang grol ril bu'i dbang gzhung gsal ltar sbyar /
de nas dbang don gyi snying po bsdus pa byin rlabs gtor ma'i brda dbang bskur ba la dmigs pa 'di bzhin mdzod /
gtor snod ye shes rang snang gi gzhal med khang 'ja' zer thig le 'od phung 'khyil pa'i klong du gtor ma thugs rje chen po pad+ma'i rgyal po yum yi ge drug ma dang mnyam par sbyor zhing nor 'dzin dang gsang 'dzin g.yas g.yon du bzhugs pa'i spyi bor rigs bdag pad+ma rdo rje 'chang yab yum /
'khor rgyal ba rigs lnga /
sems dpa' lcam dral bcu drug
/bskal bzang gi sems dpa' stong /
sgo ba yab yum brgyad /
steng gi nam mkhar khrag 'thung lnga bcu rtsa brgyad /
gzhan yang rtsa gsum rgyal ba rab 'byams thams cad til gyi gang bu kha phye ba ltar bde stong 'od kyi phung por shigs ser bzhugs pa /
de nyid khyed rang rnams kyi spyi bor spyan drangs shing byin gyis rlob pa la mos gus drag tu bskyed pa'i rkyen gyis gtso 'khor thams cad kyi gnas gsum yi ge 'bru gsum gyis mtshan pa las 'od zer dkar dmar mthing gsum gyi rgyun babs /
khyed rang rnams kyi gnas gsum du thim pas sku gsung thugs yongs su rdzogs pa'i dbang dang byin rlabs thob /
sgo gsum gyi sgrib pa bag chags dang bcas pa dag
/bskyed bzlas rdzogs pa'i rnal 'byor la dbang /
sku gsum gyi go 'phang mngon du thob pa'i skal pa can du byas par mos shig
/gtor chen thogs la /
oM AHhU~M:
rigs kun khyab bdag bla ma rdo rje 'chang :
pad+ma zhi khro rnam par rol pa'i lha :
rtsa gsum rgyal ba rgya mtsho'i tshogs rnams kun :
dad mos can gyi spyi bor mngon sum byon :
nam mkha' chu la 'ja' tshon shar ba ltar :
ye shes 'od zer slob ma'i gnas gsum thim :
sku gsung thugs kyi byin rlabs rgyud la zhugs :
smin grol zung 'jug don gyi dbang thob shog :
bsnyen sgrub sngags mthar /
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
zhes gnas gsum du reg
/slar spyi bor bzung la sngags mthar /
dz+nyA na a b+hi Shiny+tsa a A:
zhes brjod pas /
lha tshogs thams cad dgyes pa chen pos bde stong gi ngo bor 'od du zhu :
slob ma la thim pas dbang bzhi'i ye shes rgyud la skyes par mos shig :
de rnams kyis sku gsung thugs sgom zhing sgrub pa'i snod du 'gyur zhing don gyi dbang rdzogs pa yin no //
shis pa brjod /
des thugs rje chen po pad+ma rgyal po zhi khro rnam par rol pa'i don dbang 'bring po dang /
snying po bsdus pa gtor dbang bcas legs par grub pa lags pas zhes sogs kyis mtshams sbyar la dam tshig bsgrag bzung /
gtang rag maN+Dal sogs dbang gi rjes spyi ltar dang /
slob dpon gyis tshogs la rol cing lhag ma gtang /
bskul pa chad brtan rta bro /
gtang rag mchod bstod /
nongs bshags /
mdun bskyed ye shes rten yod med dang bstun pa'i gshegs bzhugs gang 'os /
dam tshig pa rang la bstim /
bdag bskyed bsdu ldang /
bsngo smon shis brjod kyi bar rjes rim ltar bya'o //
yang gtor dbang kho na bskur na /
khrus /
bgegs bskrad /
gsol gdab /
rgyun bshags gang 'os dang /
byin 'bebs nas gtor dbang la 'jug pas grub bo //
pad+ma rnam par rgyas pa'i 'dzum zhal gyis //
thar mchog bde chen zhing du dbugs dbyung nas //
rigs bdag mtha' yas tshangs pa'i dbyangs snyan gyis //
byang chub chen por lung bstan bstsal gyur cig
/ces rmad du byung ba'i zab chos kyi zhabs tog dang rang gzhan la nye bar mkho ba'i cha rkyen du dmigs nas /
pad+ma gar dbang phrin las 'gro 'dul rtsal gyis rdzong gsar bkra shis lha rtse'i chos grwar bgyis pa dge legs 'phel //

//
