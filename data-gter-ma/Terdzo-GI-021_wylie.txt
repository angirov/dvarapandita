@#//
gsang bdag dregs pa kun 'dul gyi yum bka' mkha' 'gro seng gdong ma'i rjes gnang gsal byed dngos grub lag gtod ces bya ba bzhugs so //
don dam ye shes 'gyur med nam mkha'i dngos //
bde chen tsaN+Da lI yi rtags su shar //
phyag rgya'i brdar snang rab khros rnal 'byor mas //
dgyes brtser dgongs la rtag tu byin gyis rlobs //
zab gter gsang mdzod brgya phrag gi
/snying po rin thang bral ba'i dbyig
/kha tshang bcud dril zab khyad can //
'dir mos skal ldan 'jug sgo 'o //
'di'i rjes gnang sgrub pa la stegs gtsang mar dkyil 'khor bsdus pa maN+Dal la rdul tshon gyis chos 'byung dmar po bsnol ma'i dbus su lha mtshan gri gug thod khrag dag gis mtshan pa /
khug drug tu dga' 'khyil dkar po /
mtshams su gri thod bris pa'i steng du many+dzi la bum pa bcud ldan mgul chings sngon po kha rgyan gseb tu sku tsaka btsugs pa bzhag
/g.yas g.yon du thod phreng /
shel rdo /
rgyab tu gri thod kha T+wAM gi tsaka li /
mdun du dbang gtor gdan ga'u kha sbyor zla gam nor gzugs phyi nang rim gnyis mar gyi me ri dang /
thod skam bzhis pad 'dab kyi tshul byas pa /
mdun ngos chos 'byung bsnol ma'i lte bar dga' 'khyil /
rtse mor phyag mtshan gyis spras pa bsham /
de'i g.yas g.yon sman raka
/phyi mchod phreng tshar /
las bum /
bka' srung gtor 'bul /
las byang tshogs gtor sogs 'du bya /
de nas brgyud 'debs dang /
las byang phrin las gter mdzod kyi skyabs sems /
rgyal 'dus ltar dkar bgegs bsngos la /
bgegs bskrad phyin rang gzhung gtang /
lha bskyed gtso mo'i 'phros su zur gsal khong snying phag mo bskyed /
spyan 'dren gong du de'i phrin las bsdus pa dang /
dzapa? kyi gong du de'i bsnyen dzapa? sbyar /
bdag mdun dbyer med byas kyang chog mod /
tshig gcig gis tha dad du gsal btab na blo dman la rnam pa gsal zhing /
bzlas pa gtso bo yi ge bcu bzhi pa /
de'i phyed cha dngos grub kun 'byung /
'khor sngags gtso mo'i bcu cha /
phrin las sngags cung zad bzla /
kha skong stong tshigs spyi mthun /
las bum 'khyil pa'i sngags kyis byin brlab /
gter srung gtor 'bul dang tshogs byin rlabs nas bsgral bstab kyi bar du gtang /
las byang mjug gi dngos grub len chog brjod la bdag dbang zhu /
de las slob ma las chus khrus bya /
bgegs gtor gtang /
las byang ltar bgegs bskrad la srung 'khor bsgom /
maN+Dal bkye bsdu dang sems bskyed gsal btab la /
de la 'dir dus gsum gyi rgyal ba dang rgyal ba'i myu gu thams cad 'byung ba'i gnas /
mkha' khams e yig kun tu bzang mo chos dbyings bde chen rdo rje btsun mo gnam zhal dbyings phyug ma gang nyid /
rnam pa rtags kyi phyag rgya ye shes dang las dang 'jig rten gyi mkha' la 'gro ba'i rnal 'byor ma rigs lnga khyab byed bcas pa'i gzugs sku'i rnam rol mkha' khyab tu bstan cing dkyil 'khor 'khor lo'i spro bsdu dang /
de dag la brten pa'i gsang ba zab mo'i rgyud dang sgrub thabs ji snyed bzhugs pa rnams /
gsang chen chos kyi 'byung gnas o DI ya na las byon cing 'phags bod gnyis su de la brten nas dngos grub brnyes pa'i skyes bu zam ma chad par byon pa las /
log 'dren gdug pa can gyi gdul bya 'dul ba'i gnyen por rdo rje rnal 'byor ma nyid 'jigs rung dpa' mo 'phrog byed kyi dbu brnyan can du bzhengs pa ye shes DA ki seng gdong ma nyid la'ang rigs lnga phrin las dang bcas pa'i dbye ba dang /
chos zor gyi gnyen po seng gdong ma /
bon zor gyi gnyen po stag gdong ma /
mu stegs byad 'joms dom gdong ma ste sku gsung thugs kyi rnam par rol pa'i sgrub thabs las tshogs du ma mchis pa las /
'dir gsang bdag rdo rje 'dzin pa dang tha mi dad pa'i gu ru seng ge sgra sgrog gis bod kyi gdul bya skal ldan spyi dang /
khyad par 'khon ston klu'i dbang po'i skal par bstsal pa'i gsang bdag dregs pa 'dul byed dang yum bka' seng gdong ma'i smin grol bskyed rdzogs khyad par 'phags pa'i gdams skor rnams /
slob dpon hU~M chen kA ra dang 'khon klu dbang srung ba'i rnam rol rig 'dzin chen po rol pa'i rdo rjes ke rong rdo rje cong phug nas spyan drangs pa ste /
de las skabs su babs pa yum bka' seng gdong sngon mo'i chos skor 'di la'ang smin byed rgyas pa sta gon 'jug pa dang bcas pa'i dbang chen dang /
bsdus pa sku gsung thugs yon tan phrin las kyi rjes su gnang ba gnyis su yod pa las 'dir rjes gnang nyid sgrub pa la sogs kyis mtshams sbyar la maN+Dal 'bul du gzhug
/bla ma ye shes mkha' 'gro dbyer med pa'i spyan sngar thal mo me tog dang bcas te mos pa'i gdung shugs drag pos gsol ba 'debs pa 'di'i rjes zlos mdzod /
ho :
rdo rje slob dpon rin chen dgongs :
bdag la mkha' 'gro seng gdong gi :
sku gsung thugs yon phrin las lnga'i :
byin gyis brlab pa bstsal du gsol :
lan gsum zhus pa la bla mas /
'o de ltar 'dod na skyabs sems yan lag bdun pa dang dam tshig 'dzin pa la nan tan dgos pas 'di ltar du mos shig
/bla ma dkyil 'khor gyi lha tshogs rgyal ba sras dang bka' srung bcas pa'i spyan sngar khyed rang rnams deng nas sangs rgyas ma thob kyi bar skyabs su mchi zhing byang chub mchog tu sems bskyed nas /
gsag sbyong snying po yan lag bdun pa la 'bad cing rdo rje theg pa'i dam tshig mtha' dag gzung bar bgyi'o snyam pas 'di'i lad mo gyis shig
/ho :
mchog gsum rtsa ba gsum la skyabs :
'gro ba 'dul bar sems bskyed do :
ye shes lha la phyag 'tshal lo :
mchod tshogs 'byor dang yid sprul 'bul :
nyes ltung ma lus da lta bshags :
legs lam kun la bdag yi rang :
theg dgu'i chos 'khor bskor bar skul :
sems can don mdzad gsol ba 'debs :
dge 'dis 'gro kun sangs rgyas shog :
gsang sngags dam tshig ma lus kun :
bdag gis mi nyams bsrung 'tshal lo :
lan gsum /
ye shes pa dbab pa yin pas lus ngag yid gsum gnad gcun te dmigs pa 'di ltar du mdzod /
las chu dang a mr-itas bsang /
swa b+hA bas sbyang /
snang srid ye stong rdzogs pa che :
de ngang chos 'byung gzhal yas khang :
me rlung thog ser 'khrugs pa'i dbus :
pad nyi baM steng rang gi sems :
skad cig dran rdzogs mkha' 'gro ma :
mthing nag seng ge'i gdong pa can :
zhal gdangs mche gtsigs spyan gsum bgrad :
ljags bskyod g.yu ral nam mkhar gzings :
skam rlon thod pa'i dbu rgyan dang :
do shal dur khrod chas kyis brgyan :
phyag g.yas gri gug nam mkhar phyar :
g.yon pas thod pa khrag bkang gsol :
gru g.yon kha T+wAM rtse gsum bcug :
zhabs gnyis brkyang brkum gar stabs 'jigs :
thugs kar nyi steng b+h+yo mthing las :
'od 'phros phyogs bcu'i rtsa gsum dang :
khyad par u rgyan dur khrod nas :
mkha' 'gro 'khor bcas spyan drangs te :
khyed rang nyid la thim par sgoms :
'beb pa'i rdzas dang rol mo'i sgra sbyar la /
e baM a ha ri ni sa sarba DA ki nI pra be sha ya a A:
zhes drag tu brjod /
dam tshig ye shes dbyer med byang chub bar brtan par gyur cig
/ye d+har brjod la me tog 'thor /
dbang dngos gzhi la sku gsung thugs yon tan phrin las lnga yod pa las thog mar sku bum pa'i dbang la dmigs pa 'di bzhin du mdzod /
bum pa gzhal yas nang bcud yi dam lha :
bdud rtsi'i rgyun babs lus gang dri ma dag :
chu lhag yar lud rigs lngas dbu brgyan gyur :
rnam bum sku gzugs bcas spyi bor bzhag la /
oM:
bum pa'i gzhal yas nang dbus su :
mkha' 'gro seng gdong lha tshogs bzhugs :
slob mar dbang bskur lus sgrib dag :
bskyed rim bsgom dbang sprul skur shog :
dz+nyA na DA ki siM ha mu kha sa pa ri bA ra kA ya a b+hi Shiny+tsa mAM:
bum chu sbyin /
de ltar bum pa'i dbang thob lus sgrib dag
/bskyed pa'i lam sgom sprul pa'i sku 'thob 'gyur //
gnyis pa gsung gsang ba'i dbang la dmigs pa 'di bzhin sgoms la snying po'i rjes zlos mdzod /
slob dpon thugs ka'i rang sngags slob mar 'phros :
zhal zhugs snying ga'i sa bon bskor ba las :
'od bzhi 'phros pas las bzhi 'grub par bsam :
e baM a ha ri ni sa hU~M:
aHkaHsaHmaHraHtsaHshaHdaHraHsaHmaHraHyaHphaT:
ha ri ni sa ra tsa hri ya hU~M:
dzaHhU~M baM ho :
lan gsum /
bgrang phreng mgrin par bzhag la /
A:
phreng ba mkha' 'gro'i sngags yig 'od las grub :
rang sgras snang srid khyab 'dis dbang bskur ro :
ngag sgrib dag nas sngags bzlas byed la dbang :
longs sku'i go 'phang myur du 'grub par shog :
dz+nyA na DA ki siM ha mu kha sa pa ri bA ra wA ka a b+hi Shiny+tsa mAM:
de ltar gsang ba'i dbang thob ngag sgrib dag
/sngags rlung lam bsgom longs sku 'thob 'gyur ro //
gsum pa thugs shes rab ye shes kyi dbang la don 'di ltar shes par gyis shig
/rang sems rig pa 'di la gcer gyis ltos :
dgag sgrub spang blang ma byed rang thog klod :
stong gsal ma 'gags ngo bo sku gsum dngos :
shel rdo bstan la /
hU~M:
shel ni dag cing dri ma med :
lhang nger gsal 'dis ye shes mtshon :
bu la dbang bskur yid sgrib dag :
don sgom dbang nas chos skur shog :
dz+nyA na DA ki siM ha mu kha sa pa ri bA ra tsit+ta a b+hi Shiny+tsa mAM:
zhes yud tsam ngo bo bskyang du gzhug
/de ltar sher ye'i dbang thob yid sgrib dag
/rdzogs rim bsgom dbang chos sku thob 'gyur ro //
bzhi pa yon tan gtor ma'i dbang bskur ba'i slad du dmigs pa 'di ltar du mdzod /
gtor ma lha yi gzhal yas nang dbus su :
ye shes mkha' 'gror gsal las 'od lnga 'phros :
slob ma'i sgrib pa kun dag 'od de yis :
slob ma'i phung khams skye mched lhar byin brlabs :
'od lus ye shes snying po 'grub par mos :
dbang gtor gnas bzhir bzhag la /
swA:
gtor ma rmad byung 'od kyi gzhal yas su :
ye shes mkha' 'gro seng gdong lha tshogs bzhugs :
slob mar dbang bskur sgrib dag zung 'jug bsgom :
dbang nas lhar gsal ngo bo nyid 'grub shog :
dz+nyA na DA ki siM ha mu kha sa pa ri wA ra gu Na a b+hi Shiny+tsa mAM:
yon tan dbang thob cha snyom sgrib pa dag
/zung 'jug bsgom dbang ngo bo nyid 'grub 'gyur //
lnga pa phrin las phyag mtshan gyi dbang la dmigs pa 'di bzhin du mdzod /
phyag mtshan gtad pas lha yi dkyil 'khor rdzogs :
sprul pa bzhi 'phros las bzhi 'grub 'gyur bsam :
gri thod kha T+wAM gtad la /
hA:
thabs dang zung 'jug shes rab rgyan :
kha T+wAM gri gug thod pa gtad :
lha yi dkyil 'khor lus la rdzogs :
las bzhi'i phrin las sgrub nus shog :
dz+nyA na DA ki siM ha mu kha sa pa ri bA ra a b+hi Shiny+tsa mAM:
phrin las dbang thob nyon shes sgrib pa dag
/las dang dngos grub thogs med 'grub 'gyur ro //
de ltar phyag mtshan phrin las dbang bskur pas :
rnam bzhi'i 'gro don sgrub la thogs med 'gyur :
de nas gzung ste slob ma khyod kyis kyang :
seng gdong lha tshogs yi dam lhar gzung dgos :
ji ltar bka' bsgos pa'i tha tshig las nam yang 'da' bar mi bgyi'o snyam pa'i g.yar dam snying la bcangs te 'di'i rjes zlos /
ho :
bdag gis da nas sangs rgyas thob kyi bar :
seng gdong lha tshogs yi dam lha ru gzung :
srog gi phyir yang mi gtang bsgrub lags na :
mchog thun dngos grub myur du thob par shog :
ces zhu /
de nas gtang rag maN+Dal sogs dbang rjes spyi mthun dang /
slob dpon gyis tshogs la longs spyod /
lhag ma gtang ba'i rjes spyang zhon ma la gtor ma 'bul /
chad brtan rta bro grub nas gtang rag mchod bstod mdor bsdus 'bul /
nongs bshags byas la mdun bskyed ye shes pa rten yod na rab tu gnas /
med na gshegs /
dam tshig pa rang la bsdu /
bdag bskyed bsdu ldang shis brjod bsngo smon rnams las gzhung ltar bya'o //
rbod gtong g.yul ngo bden stobs mtshon chas gzhom //
thar pa'i grong du mkha' spyod mdzes mas bsu //
'phral yun nyes pa'i phyogs las rnam par rgyal //
rdo rje btsun mo nyid dang snyoms 'jug shog
/ces pa'ang zab gsang rin po che rin thang bral ba'i gter gyi mdzod yongs su gang ba'i cha rkyen du pad+ma gar dbang bstan gnyis gling pa rtsal gyis /
shrI de bI ko Ti'i yang khrod DA ki dgyes rgur spyod pa'i bsam gtan gyi khang bur bgyis pa dge legs 'phel ///
/
