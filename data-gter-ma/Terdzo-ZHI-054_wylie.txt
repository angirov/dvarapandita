@#:
bka' gter zung 'jug gi man ngag snying po 'phags mchog seng ge sgra yi sgrub thabs yid bzhin nor bu bzhugs so :
kun khyab 'khor 'das kun byed rgyal :
gzugs kyi skur snang snying po'i gter :
byang chub sems dpa' klu 'dul mdzad :
seng ge sgra la phyag bgyi 'o :
'dir zab mo bka' gter zung 'jug gi seng+ge sgra yi sgrub thabs bri ba la :
bla ma dang 'phags mchog spyan ras gzigs kyis bka' yis gnang ba bstsal du gsol :
gtsang sbra sngon du 'gro bas sgrub pa po stan la 'khod de :
skyabs yul gsal btab la :
yan lag bdun pa brjod :
hrI:
skyabs gnas dkon mchog rtsa gsum la :
snying nas bdag sogs skyabs su mchi :
sems can kun gyi don gyi phyir :
bdag gis 'phags pa bsgrub par bgyi :
skyabs 'gro sems bskyed 'di lan gsum :
oM shUn+ya tA sogs /
rang lus 'dzin med snang ba'i cha :
mi dmigs stong pa nyid du gyur :
stong pa'i ngang las pad+ma dang :
zla steng hrIHdkar de'i 'od kyis :
rgyal mchod sems can bde la bkod :
tshur 'dus hrIHra thim yongs gyur las :
bdag nyid 'phags mchog seng+ge sgra :
chu shel mdangs 'dzin mdzes pa'i sku :
mtshan dpe dpal du 'bar ba can :
phyag g.yas mchog sbyin phyag rgya dang :
g.yon pas sku rgyab gdan la brten :
g.yas logs rtse gsum sbrul gyis dkris :
g.yon logs ral gri me 'bar ba'i :
mdun du thod snod me tog bkang :
ral pa'i zur phud nor bus spras :
rin chen rgyan gsol tshangs skud mdzes :
ri dwags lpags pas nu g.yon bkab :
stag sham dar gyi cod pan brjid :
zhabs gnyis rgyal po rol stabs kyis :
seng ge dkar mo'i khrir bzhugs pa :
rgyal ba rigs lnga'i sprin spro gyur :
spyi bor oM dang mgrin par A:
thugs kar zla steng hU~M hrIHlas :
'od 'phros ye shes spyan drangs gyur :
hrI:
snying rje'i dbang gis 'gro la rjes brtse zhing :
thabs mkhas thugs rjes klu yi sde dpon tshul :
'jig rten khams kyi duHkha sel mdzad pa :
byang chub sems dpa' rje btsun seng+ge sgra :
bdag gis kha tsam min par snying thag pas :
gsol 'debs mchod pa'i gnas 'dir spyan 'dren na :
khyed zhal gegs med blta ba'i re ba gang :
'bras ldan mdzad phyir deng 'dir gshegs su gsol :
oM siM ha nA da sa pa ri wA ra e h+ye hi sa ma ya dza :

oM AHhrIHsiM ha nA da hU~M phaT dzaHhU~M baM ho :
dam tshig ye shes gnyis med gyur par dmigs :
dam ye dbyer med thugs ka'i 'od zer gyis :
gdan gsum tshang ba'i dbang lha spyan drangs nas :
dbang bskur sku gang dri dag chu'i lhag ma :
yar lud dbang rtags snang mthas dbu brgyan gyur :

thugs kar zla ba'i dkyil 'khor gyi dbus su hrIHdkar po :
de'i mtha' mar snying po gzungs ring bcas shel gyi phreng ba ltar hram mer 'khor ba de las 'od 'phros :
rgyal ba thams cad kyi thugs kar phog :
byin rlabs thams cad 'od phung gi rnam par bsdus :
sngags phreng la thim slar yang 'od zer sems can thams cad la phog pas las ngan sdig sgrib bsal :
bar chad thams cad sel :
bde ba dang ldan par byas :
'phags pa'i skur lam lam gyur par bsam :
oM AHhrIHsiM ha nA da hU~M phaT:
ces dang /
na mo rat+na tra yA ya :
na ma Ar+ya a ba lo ke shwa ra ya :
bo d+hi satwA ya /
ma hA satwA ya :
ma hA kA ru Ni kA ya :
tad+ya thA:
oM a ka te :
bi ka Te :
ni ka Te :
ka TaM ka Te :
ka ro Te :
ka ro Te :
bid+yA swA hA:
zhes snying po gzungs bcas bzla :
bdag gi ye shes pa mdun du byon par bsam la :
hrI:
'jig rten dbang phyug spyan ras gzigs dbang khyed :
zag med bde ba mchog la dbang bsgyur kyang :
bdag gzhan bsod nams tshogs chen spel ba'i phyir :
mchod pa'i yo byad 'di dag bzhes su gsol :
mchod yon zhabs bsil me tog bdug spos dang :
snang gsal dri chab zhal zas rol mo'i tshogs :
rgyal srid sna bdun bkra shis rdzas rtags sogs :
srid zhi'i dngos kun mchod pa'i rdzas su 'bul :
oM siM ha nA da sa pa ri wA ra ar+g+haM pra tIts+tsha ye swA hA:
nas :
shab+da'i bar :
rU pa shab+da gan+d+he ra sa spar+she rat+na sap+ta aSh+Ta mang+ga laM dra bya he tu pU dza me g+ha sa mu dra s+pha ra Na sa ma ye hU~M:
zhes mchod :
hrI:
rgyal rnams snying rje chen po'i gzhan dbang gis :
'gro ba'i don mdzad gzugs sku spyan ras gzigs :
klu dbang rgyal po nad kun 'joms mdzad pa'i :
'phags mchog seng ge sgra la phyag 'tshal lo :
!
mdun bskyed ni 'phags pa'i sku bris 'bur gang rigs dang :
maN+Dal rdul tshon gyis pad+ma dkar po 'dab brgyad bris pa'i dbus su tshom bu dkar po dang sku bkod :
de'i mdun du nyer spyod bdun :
'byor na bkra shis rdzas brgyad rtags brgyad :
rgyal srid sna bdun sogs mchod pa'i yo byad gang 'byor bsham :
thun mtshams su 'bul rgyu'i mchod gtor zlum po rgyan bzang pos spras pa dkar mngar gyis sbags pa dang :
phyogs skyong yul lha la dkar gtor 'bul rgyu dang :
klu brgyad kyi gtor ma klu sman gyis bran pa sogs 'du byas la :
skyabs sems nas gzung bdag bskyed gong bzhin gyi bsnyen pa gzungs bzlas bcas kyis bsgrubs nas :
mdun rten bsang :
oM shUn+ya tA sogs /
mdun bskyed gnyis 'dzin snang ba'i cha :
mi dmigs stong pa nyid du gyur :
stong pa'i ngang las pad+ma dang :
zla steng hrIHdkar de'i 'od kyis :
rgyal mchod sems can bde la bkod :
tshur 'dus hrIHra thim yongs gyur las :
mdun bskyed 'phags pa seng ge sgra :
chu shel mdangs 'dzin sogs bsgyur la spyan drangs dam ye bsre zhing dbang skur grub pa'i mthar :
mchod pa'i sprin gyi gzungs tshar gsum gyis mchod pa byin gyis brlabs la :
mchod pa ni :
hrI:
'jig rten dbang phyug spyan ras gzigs dbang khyed :
zag med bde ba mchog la dbang bsgyur kyang :
bdag gzhan bsod nams tshogs chen spel ba'i phyir :
mchod pa'i yo byad 'di dag 'bul gyis bzhes :
gtsang zhing yid 'ong yan lag brgyad ldan zhing :
dbang sngon mdangs 'dzin rba rlabs phreng g.yo ba'i :
dngos 'byor yid sprul mchod yon dam pa 'di :
'phags mchog seng ge sgra la 'bul gyis bzhes :
oM siM ha nA da sa pa ri wA ra ar+g+haM pra tIts+tsha ye swA hA:
lha yi rdzing ring zhud 'dra'i dal 'gro ma :
sim byed lbu ba'i 'dzum dkar g.yo ba yi :
dngos 'byor yid sprul zhabs bsil dam pa 'di :
'phags mchog seng ge sgra la 'bul gyis bzhes :
ar+g+haM tshab tu /
pA d+yaM pra tIts+tsha ye swA hA:
thog mtha' 'dra /
puN+Da rI ka ku mud man+dA ra :
dbang po'i mtsho ltar rab bkra dbyibs legs pa :
dngos 'byor yid sprul me tog sna tshogs 'di :
'phags mchog seng ge sgra la 'bul gyis bzhes :
puSh+pe\u0f8e
lhan skyes ngad ldang sna tshogs dri sbyar ba'i :
bsung zhim dud sprin nam mkha'i mtha' 'ching ba'i :
dngos 'byor yid sprul bdug spos dam pa 'di :
'phags mchog seng ge sgra la 'bul gyis bzhes :
d+hU pe\u0f8e
rmongs pa'i smag 'phrog ye shes snang ba'i gter :
nyi ma'i snying po lta bur 'od 'bar ba'i :
dngos 'byor yid sprul mar me sna tshogs 'di :
'phags mchog seng ge sgra la 'bul gyis bzhes :
A lo ke\u0f8e
ha ri ta dang ga pur dri bzang ngad :
chal chil g.yo bas tsha ba'i gdung sel ba'i :
dngos 'byor yid sprul dri chab byugs pa 'di :
'phags mchog seng ge sgra la 'bul gyis bzhes :
gan+d+he\u0f8e
ro mchog brgya ldan 'chi med dbang po yi :
btung ba'i dpal 'gogs sna tshogs 'bru yi bshos :
dngos 'byor yid sprul zhal zas dam pa 'di :
'phags mchog seng ge sgra la 'bul gyis bzhes :
nai bid+yA\u0f8e
snyan 'gyur yan lag 'bum ldan dri za yi :
rgyud stong ldan pa'i sgra bzhin thos 'dzin dpyid :
dngos 'byor yid sprul rol mo'i bye brag 'di :
'phags mchog seng ge sgra la 'bul gyis bzhes :
oM siM ha nA da sa pa ri wA ra shab+da pra tIts+tsha ye swA hA:
rgyal srid sna bdun 'bul ba ni :
mi mchog bsod nams bzang gis legs bskrun pa'i :
gser sbyangs las grub rtsibs stong gis mdzes pa :
gling bzhir dbang byed 'khor lo rin chen 'di :
'phag mchog seng ge sgra la 'bul gyis bzhes :
oM siM ha nA da sa pa ri wA ra tsakra rat+na pra tIts+tsha ye swA hA:
phun tshogs yid 'ong 'dod dgu'i char 'beb cing :
skye dgu phongs pa'i sdug bsngal sel ba yi :
bsam 'phel nor bu dbang gi rgyal po 'di :
'phags mchog seng ge sgra la 'bul gyis bzhes :
thog mtha' 'dra /
ma Ni rat+na\u0f8e
kun gyi snying sdug mdzes pa phul byung ba'i :
zag med bde ba'i mchog sbyin rab ster ma :
ma smad byams ldan btsun mo rin chen 'di :
'phags mchog seng ge sgra la 'bul gyis bzhes :
satrI rat+na\u0f8e
snying stobs chen po gzhal du med pa can :
blo gros mthu ldan phur bu'i rjes 'gro ba :
sa gzhi skyong ba'i blon po rin chen 'di :
'phags mchog seng ge sgra la 'bul gyis bzhes :
pu ru Sha\u0f8e
dkar mdzes ke la sha ltar mdzes pa'i lus :
gzhan yang mdangs 'phrog rin chen rgyan spud pa :
mche ba drug ldan glang po rin chen 'di :
'phags mchog seng ge sgra la 'bul gyis bzhes :
hasti rat+na\u0f8e
rma bya'i mdongs 'dra spu sdug yid 'ong zhing :
rdzu 'phrul rlung shugs stong gsum skad cig bgrod :
dar zab kyis spud rta mchog rin chen 'di :
'phags mchog seng ge sgra la 'bul gyis bzhes :
a shwa rat+na\u0f8e
pha rol gzhan rgol rnam par gnon pa la :
dpa' 'dzangs rtul phod khyab 'jug khros pa bzhin :
stobs rtsal phul byung dmag dpon rin chen 'di :
'phags mchog seng ge sgra la 'bul gyis bzhes :
khaD+ga rat+na\u0f8e
bkra shis rdzas brgyad 'bul ba ni :
rnyog bral me long nad sel gi waM sman :
rtsi bcud zho mchog tshe spel dUrba'i rtswa :
'dod 'byung bil ba chos dung g.yas su 'khyil :
dbang byed li khri bgegs 'joms yungs dkar 'bru :
srid dang zhi ba'i dpal yon mi zad pa'i :
bkra shis kun gyi 'byung gnas rdzas mchog brgyad :
'phags mchog seng ge sgra la 'bul gyis bzhes :
oM siM ha nA da sa pa ri wA ra aSh+Ta mang+ga laM dra bya pra tIts+tsha ye swA hA:
bkra shis rtags brgyad 'bul ba ni :
rin chen gdugs dkar rtsal 'gyur gser nya zung :
smon grub bum bzang pad+ma 'dab brgyad pa :
skye ba lnga pa'i dung dang dpal be 'u :
mchog gi 'khor lo za 'og rgyal mtshan che :
'jig rten phan dang bde ba'i dngos po kun :
gzhal yas nus pa med pa sbyin byed pa'i :
ngo mtshar bkra shis rtags brgyad mchod pa 'di :
'phags mchog seng ge sgra la 'bul gyis bzhes :
oM siM ha nA da sa pa ri wA ra aSh+Ta mang ga laM he tu pra tIts+tsha ye swA hA:
maN+Dal :
rin chen las grub ri dbang lhun sdug pa :
gling bzhi gling g.yog gser ri rol mtshos bskor :
nyi zla'i rgyan spud srid zhi'i dpal yon bkod :
'phags mchog seng ge sgra la 'bul gyis bzhes :
oM siM ha nA da gu ru bud+d+ha bo d+hi satwa b+h+ya :
rat+na maN+Dal khaM nir yA ta ya mi :
de nas bstod pa ni :
hrI:
rgyal kun snying rje chen po'i gzhan dbang gis :
'gro ba'i don mdzad gzugs sku spyan ras gzigs :
klu dbang rgyal po nad kun 'joms mdzad pa'i :
'phags mchog seng ge sgra la phyag 'tshal lo :
zhes dang :
mi 'jigs thogs med seng ge'i khri steng du :
rnam dag 'od gsal zla ba'i dkyil 'khor mdzes :
sku mdog dkar gsal gangs ri'i phung po 'dra :
rje btsun seng ge sgra la phyag 'tshal lo :
bdud kyi g.yul zlog spyan dmar mtshan dpes spras :
chos sku stong nyid nam mkha' lta bu la :
gzugs sku 'gro ba'i don du cir yang sprul :
dpa' bo seng ge sgra la phyag 'tshal lo :
phyag g.yas rtse gsum rgyal rigs sbrul gyis dkris :
g.yon na thod pa ral gri 'bar ba yis :
sgrub pa po la dngos grub blo stsol ba'i :
dam pa skyes mchog khyod la phyag 'tshal lo :
sku las de bzhin gshegs pa lnga spro zhing :
slob dpon 'od dpag med pas dbu la brgyan :
spyan gsum gzigs pas sdug bsngal zhi bar mdzad :
rje btsun thugs rje can la phyag 'tshal bstod :
skye ba 'di nas tshe rabs thams cad du :
grong gi cha dang yul ljongs spang ba'i sar :
bag med nyal dang spyod lam thams cad du :
rje btsun khyed kyi thugs rjes gzung du gsol :
rgyas par bstod pa gang shes 'don :
sngar ltar spro bsdu'i dmigs pa bcas /   snying po brgya stong sogs gang 'grub dang gzungs ring yang ji ltar nus pa bzla :
gtor ma bsang :
oM swa b+hA was sbyang :
stong pa nyid du gyur :
stong pa'i ngang las oM las rin po che'i snod yangs shing rgya che ba'i nang du oM AHhU~M las gtor rdzas dkar gsum mngar gsum las grub pa'i ye shes kyi bdud rtsir gyur :
oM sarba gu ru bud+d+ha bo d+hi satwa b+h+ya :
b+haT+Ta ra kaHsiM ha nA da sa pa ri wA ra i dam b+ha liM ta kha kha khA hi khA hi :
lan bdun gyis phul :
'phags mchog 'khor dang bcas pas gnas skabs 'gal rkyen zhi ba dang :
grub pa brgyad dang :
phyag rgya chen po'i ye shes la sogs dngos grub dam pa stsol ba dang byin gyis brlab par mdzad du gsol :
zhes 'dod don gsol :
klu brgyad la :
sarba nA ga rA dza nA ga nA gi sa ma ya dza :
mdun du byon pa bsam :
oM nA ga rA dza sarba nA ga nA gi sa pa ri wA ra i daM pU dza khA hi :
lan gsum :
thub pa'i spyan sngar bstan pa bsrung ba dang :
'gro ba'i phan bde spel ba'i g.yar dam can :
dam ldan bu bzhin skyong ba'i klu chen brgyad :
yab yum 'khor dang bcas la phyag 'tshal bstod :
ces bstod :
mchod sbyin gtor ma 'di bzhes la :
nas /
yid la 'dod pa kun 'grub mdzod :kyis phul :
phyogs skyong yul lha la :
oM da sha dika lo ka pA la b+hU mi pa ti A kar+Sha ya dza :
zhes 'bod :
oM da sha dika lo ka pA la b+hU mi pa ti sa pa ri wA ra i daM ba lin+ta kha kha khA hi khA hi :
phyogs skyong 'jig rten gnas pa bcu :
sa yi bdag po yul lha bcas :
mchod sbyin gtor ma 'di bzhes la :
bdag gi bsam pa 'grub par mdzod :
klu chen brgyad dang phyogs skyong yul lha gats+tshas gshegs :
mthar bdag bskyed me long la has btab pa bzhin du dbu zhabs nas 'od du zhu nas thugs ka'i hrIHla 'dus :
de yang gyen rdzogs su yal bar bsam mnyam par 'jog :
mdun bskyed :
'dir ni gzugs dang lhan cig sogs kyis rten la bstim :
thun mtshams su sAts+tsha gdab :
spyan ras gzigs kyi mtshan brgya klog :
dge ba byang chub chen po'i rgyur bsngo :
de ltar 'phags mchog seng ge sgra yi sgrub thabs bka' ma dang /
thugs kyi gter kha zung 'jug brgyud pa chu bo gcig dril byin rlabs shin tu che ba 'di bzhin thugs gter yang dus la babs pa'i rten 'byung shar ba ltar /
'phags mchog rang gi byin rlabs cung zad zhugs pa'i rig pa 'dzin pa thugs kyi rdo rje'am ming gzhan karma bka' brgyud phrin las rnam par rgyal ba'i sdes dben gnas gru 'dzin pad+ma 'od phung 'khyil bar bgyis pa nongs pa mchis na sdig sgrib rnams dang chabs cig 'phags pa'i spyan sngar bshags shing dge bas sems can thams cad sangs rgyas par gyur cig
/mang+ga laM///
/

@#:
dgongs gter seng ge sgra yi rjes gnang byin rlabs gter chen zhes bya ba bzhugs so :[ \u0f88\u0f88\u0f88 ]rtsa gsum don gyi lha la 'dud :
seng ge sgra yi rjes gnang la :
maN+Dal 'dab brgyad tshom bu bkod :
bum pa sngags byang sngags phreng dang :
sku dang shel rdo gtor ma zlum :
mchod pa gtor ma yo byad bsham :
slob mas khrus bya bgegs bskrad la :
srung 'khor bsgoms la 'di skad do :
kun mkhyen ye shes mdzod 'chang ba :
slob dpon bdag la dgongs su gsol :
'phags pa thugs rje'i gter gyur pa'i :
rjes su gnang ba bka' drin stsol :
lan gsum :
dkon mchog gsum la bdag skyabs mchi :
sogs lan gsum :
sangs rgyas kun gyi rang bzhin sku :
sku yi rdo rje slob dpon gyis :
bdag la rje btsun seng ge sgra'i :
sku yi byin rlabs dbang bskur stsol :
lha bskyed bstim :
bkra shis bum pa'i pho brang du :
seng ge sgra yi lha tshogs bzhugs :
deng 'dir khyod la dbang bskur bas :
'phags pa'i sku ru 'grub par shog :
rtsa sngags dang :
kA ya a b+hi Shiny+tsa oM:
rjes zlos :
sangs rgyas kun gyi rang bzhin gsung :
gsung gi rdo rje slob dpon gyis :
bdag la rje btsun seng ge sgra'i :
gsung gi byin rlabs dbang bskur stsol :
rgyal kun gyi ni gsang ba 'dzin :
yig mchog dgu ru yongs shar ba :
deng 'dir khyod la dbang bskur bas :
'phags pa'i gsung du 'gyur bar shog :
rtsa sngags dang :
wA ka a b+hi Shiny+tsa A:
bzlas lung dang phreng ba :
rin chen shel gyi phreng ba 'di :
skal ldan khyod la gtad pa yis :
bskyed sngags ting 'dzin mi 'bral bar :
thugs rje chen po yi dam zungs :
rtsa sngags dang :
badzra sa ma ya tiSh+Tha a b+hi Shiny+tsa hrI:
rjes zlos :
sangs rgyas kun gyi rang bzhin thugs :
thugs kyi rdo rje slob dpon gyis :
bdag la rje btsun seng ge sgra'i :
thugs kyi byin rlabs dbang bskur stsol :
sku spyi bor bzhag :
'gro 'dul rje btsun seng ge sgra'i :
lha sku phyag rgyas dbang bskur bas :
nam mkha'i rgyal po'i sku gsung thugs :
byin rlabs nus pa yongs rdzogs shog :
rtsa sngags dang :
tsit+ta dz+nyA na a b+hi Shiny+tsa hU~M:
shel rdo :
dri med shel ltar sems nyid stong :
snang ba sna tshogs 'ja' tshon bzhin :
snang stong dbyer med don gyi dbang :
skal ldan khyod la dbang thob shog :
rtsa sngags dang :
d+harma d+hA tu a :
bka' bsgo dang gtor ma :
gtor ma lha dang gnyis su med :
deng 'dir khyod la dbang bskur bas :
mchog dang thun mong dngos grub kun :
thogs pa med pa thob par shog :
rtsa sngags dang :
kA ya wA ka tsit+ta gu Na karma shAn+tiM puSh+TiM wA shaM mA ra ya tsa tur a b+hi Shiny+tsa hU~M:
dam tshig khas blang maN+Dal phul :
rta mgrin dbang gi rgyal po'i dgongs pa'i gter las phyung ba 'o //
sarba mang+ga laM///
/

@#:
char 'beb shin tu nyung ngu las :
zab pa'i mthar thug lag len yod :
skyabs gnas dkon mchog rtsa gsum la :
snying nas bdag sogs skyabs su mchi :
sems can kun gyi don gyi phyir :
bdag gis 'phags pa bsgrub par bgyi :
lan gsum /
oM swA b+hA was sbyang :
chos rnams mi dmigs stong pa nyid :
stong pa'i ngang las pad zlar hrI:
yongs gyur bdag nyid seng ge sgra :
sku mdog dkar po longs sku'i chas :
phyag g.yas rtse gsum sbrul gyis dkris :
g.yon pas mchog sbyin ral gri dang :
thod snod bcas shing stag sham can :
rol stabs seng ge dkar mo'i steng :
rgyal ba rigs lnga'i sprin spro gyur :
gnas gsum 'bru gsum 'od zer gyis :
ye shes dbang lha bcas pa rnams :
spyan drangs thim zhing dbang bskur nas :
'od dpag med kyis dbur brgyan gyur :
oM AHhrIHsiM ha nA da hU~M phaT:
mdun bskyed ni :
oM swa b+hA was sbyang :
mdun bskyed mi dmigs stong par gyur :
stong pa'i ngang las rgya mtsho'i dbus :
rin chen khang bzang dbus su ni :
pad+ma 'dab brgyad lte bar phu :
de las chu bdag ba ru NA:
shar du mtha' yas lhor 'jog po :
nub tu stobs rgyu byang rigs ldan :
shar lhor nor rgyas srin dung skyong :
nub byang pad+ma byang pad chen :
kun kyang mdog sngo stod mi lus :
sku smad sbrul 'khyil bum pa bsnams :
dar dang rin chen du mas brgyan :
sbrul mgo'i gdengs ka char sprin dbus :
klu rigs du mas bskor ba 'o :
rang dang mdun gyi thugs 'od kyis :
klu rgyal 'khor bcas spyan drangs thim :
nA ga rA dza sarba nA ga nA gi dzaHhU~M baM ho :
tiSh+Tha lhan :
klu rgyal 'khor dang bcas pa la :
nyer spyod bdun dang 'dod yon lnga :
rin chen 'bru dang dar zab mdzod :
skyed tshal khang bzang chu mtsho dang :
nya sbal sbrul lcong dkor nor rigs :
nad sel klu sman sna tshogs dang :
dkar gsum mngar gsum mchod pa 'bul :
'dzam gling spyi dang khyad par du :
sa phyogs 'di ru char gyi rgyun :
phob la bkres phongs zhi bar mdzod :
sarba nA ga rA dza nA ga nA gi sa pa ri wA ra ar+g+haM nas :
shab+da pra tIts+tsha swA hA:
sarba pU dza AHhU~M:
bstod pa ni :
thub pa'i spyan sngar bstan pa bsrung ba dang :
'gro ba'i phan bde spel ba'i g.yar dam can :
dam ldan bu bzhin skyong ba'i klu chen dgu :
yab yum 'khor dang bcas la phyag 'tshal lo :
bsnyen pa ni :
phuHnA ga rA dza sarba nA ga nA gi ni swA hA:
ci nus bzla :
sprin sdud dang char 'beb pa'i sngags ni :
sarba ma hA me g+ha thib thib :
b+ha ri sha ya phob phob :
shar shar :
zil zil :
phrom phrom :
sprin gtib gtib :
char phob phob :
phuHnA ga rA dza nA ga nA gi ni sa pa ri dza nA ga kA la b+ha ri sha ya phob ya :
zhes drag tu bzla 'o :
gtor ma ni :
oM swa b+hA was sbyang /
oM las rin chen snod du ni :
khaM zhu gtor ma bdud rtsir gyur :
'dod yon lnga ldan gtor ma ni :
klu rgyal 'khor bcas dgyes par rol :
oM sarba nA ga rA dza nA ga nA gi sa pa ri wA ra i dam b+ha liM ta kha kha khA hi khA hi :
lan bdun :
klu rgyal 'khor bcas gtor ma 'di :
bzhes la 'dzam gling nam mkha' la :
sprin sdud char gyi rgyun phob la :
mu ge zhi dang 'bru 'phel mdzod :
ces zangs kyi snod du klu sman sbyar ba'i chu sbyin zhing :
oM bA su kI maM swA hA:
brgya rtsa bzlas la chu rgyun mang sar blug :
rlung gis sprin gtor na rlung gnon sngags ni :
oM yaM yaM bA yu de ba char ya chur ya satwaM b+ha ya nan :
char ya nan :
chur ya nan :
bA yu nan swA hA:
oM bA yu de wa yaM yaM:
b+han+d+ha b+han+d+ha :
rlung mA ra ya mA ra ya :
char bab pa'i bar du gcod pa thams cad b+han+d+ha b+han+d+ha nan :
sngags phyi ma 'di brgya re rdo dkar nag la sngags la rlung gang byung la gtor :
rjes chog ni :
oM siM ha nA da nA ga rA dza sarba nA ga nA gi ar+g+haM nas :
shab+da pra tIts+tsha ye swA hA:
rje btsun spyan ras gzigs dbang dang :
klu rgyal 'khor bcas phyag 'tshal bstod :
cho ga lhag chad nyams pa dang :
thugs 'gal nyes rnams bzod par gsol :
bkra shis brjod :
char babs nas klu mchod bya /
char chog 'di tshig nyung la don 'dus pa zhig yod do :
sarba mang+ga laM///
/
