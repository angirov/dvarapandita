gter srung zhing skyong chen po'i bskang ba phrin las myur 'grub ces bya ba bzhugs so //
hU~M/
ma lus bdud sder khros pa drag po'i sku
/'jigs byed mi bzad zhing skyong seng gdong can //
lcam dral 'khor bcas thugs kyi mkha' dbyings khyon //
kun bzang mchod pa'i sprin gyis skong gyur cig
/dgra bgegs dbang po'i me tog gsur chen spos //
zhun chen mar me mkhris pa'i dri chab klung //
sna tshogs sha sna'i zhal zas rnga chen sogs //
snyan brjid rol mo'i sgra yis skong gyur cig
/'chi med bdud rtsi dmar chen rak+ta'i mtsho //
sha rus bza' bca'i gtor ma ri bor brtsigs //
sna tshogs 'dod yon mchod pa'i sprin phung 'khrigs //
bzhed rgu'i char chen 'beb pas skong gyur cig
/rlung ltar myur mgyogs rta nag sga srab can //
'brong g.yag spu zhol mche brjid rwa rnon ldan /
khyi nag gtum 'jigs mche sder rno ngar 'bar //
lug nag rgyan ldan rnams kyis skong gyur cig
/sku gzugs gleg bam dar nag ru mtshon dang //
dur khrod rgyan chas brjid pa'i ber nag gos //
sra brtan go cha rno ngar ldan pa'i mtshon //
rnam mang dam rdzas tshogs kyis skong gyur cig
/dom nag tsit+tar srog 'khor sa bon bltems //
phyi nang gsang ba'i dam tshig mthun pa'i rdzas //
ma tshang med kun ting 'dzin sngags rgya yis //
bzhed pa ji bzhin spel bas skong gyur cig
/mdor na so so'i thugs dang gang 'tsham pa'i //
phyi nang gsang ba'i mchod pa'i tshogs rnams kyis //
dam can zhing skyong yab yum las mkhan sogs //
'khor dang bcas pa'i thugs dam skong gyur cig
/dgyes par dgongs nas dam tshig rjes dgongs te //
zhi rgyas dbang drag phrin las rnam bzhi sogs //
ji ltar bzhed pa'i dngos grub ma lus pa //
thogs pa med par myur du 'grub par mdzod //
ces gter srung zhing skyong chen po'i bskang ba 'di yang sngags 'chang phrin las dbang drag bdud 'joms kyis bskul ngor 'gyur med rdo rjes smras pa'o ///
/
