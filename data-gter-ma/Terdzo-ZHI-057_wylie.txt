@#//
char 'beb man ngag dgos 'dod 'byung ba'i chu gter zhes bya ba bzhugs so //

bla ma'i thugs sgrub bar chad kun sel gyi las tshogs /
oM swasti sid+d+haM/
'dir char 'beb man ngag dgos ched dang gang gis bya ba'i tshul la /
ji skad du /
sman dang 'bras bu la sogs pa :
snod bcud 'byor pa rgyas pa'i phyir :
char chen 'beb pa'i phrin las ni :
gzhan phan byang sems ldan pas bya :
zhes sogs gsungs pas mtshon phyir sbyor dngos rjes gsum las /
dang po ni /
shar la kha bltas chu phyug sar :
sked par chu bskyil klu shing btsug :
mtha' skor mchod gtor gtsang ma bsham :
zhes pa ltar ro //
gnyis pa dngos gzhi ni /
skyabs 'gro sems bskyed tshad med bzhi bsgom pa sngon du 'gro bas bdag bskyed la 'jug ste /
stong pa'i ngang las skad cig dran rdzogs su //
snang srid dag pa rab 'byams zhing gi dbus //
rin chen seng khri pad+ma nyi zla'i steng :
ma hA gu ru o rgyan thod phreng rtsal :
snang srid zil gnon dkar dmar zhi khro'i nyams :
phyag g.yas rdo rje rtse lnga mkha' la 'phyar :
g.yon pas mnyam gzhag bde skyong tshe bum 'dzin :
gsang yum sbas tshul kha T+wAM g.yon nas 'khril :
pad zhwa gsang phod chos gos za ber gsol :
zhabs gnyis rol stabs 'ja' 'od klong na 'gying :
dpral bar 'jam dpal mgrin par spyan ras gzigs //
thugs kar phyag na rdo rjes mtshan pa nyid //
gdod nas dam ye dbyer med chen por gsal :
oM AHhU~M badzra gu ru pad+ma sid+d+hi hU~M:
zhes ci 'grub bzla /
mdun du chu gter chen po'i dbus //
klu shing rten nyid   'jig rten skyong ba'i zhes klu shing med na kha sgyur /mchan /klu chen dgu //
klu rigs grangs med 'khor gyis bskor //
zhi 'dzum rin chen rgyan ldan gsal //
kye /
rgya mtsho che dang rol mtsho bdun //
gnam sa bar snang gnas rnams nas //
klu rgyal 'khor dang bcas pa rnams //
gnas 'dir mchod phyir spyan 'dren gshegs //
nA ga rA dza sa pa ri wA ra badzra sa mA dzaHsa spyan drangs /
dzaHhU~M baM hoHsa rten bskyed pa la bstim /
klu yi rgyal po ba ru NA//
mtha' yas 'jog po pad+ma dang //
dung skyong nor rgyas stobs rgyu dang //
pad+ma chen po rigs ldan te //
sku stod lha bu'i cha byad can //
dar dang rin chen rgyan gyis mdzes //
yid bzhin nor bu'i dbu rgyan 'chang //
sbrul mgo dgu re'i gdengs ka mtho //
sku smad gdug pa sbrul du 'khyil //
klu g.yang dpal 'byor phun sum tshogs //
rigs lnga'i klu 'khor pho mo ni //
bye ba bsam yas 'khor gyis bskor //
rgyal ba'i bka' sdod mthu stobs can //
'jig rten skyong bar dam bcas pa //
rdzu 'phrul mngon shes rgya che'i bdag
/klu rgyal 'khor dang bcas pa la //
klu sman sbyar ba'i nyer spyod dang //
mthun rdzas dkor cha dgos rgu'i sprin //
nam mkha'i mdzod du 'bul lags na //
'dod pa'i 'bras bu mchis par mdzod //
oM nA ga rA dza sa pa ri wA ra ar+g+haM nas /
shab+da sarba pU dza hoH
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes dang /
na maHsarba ta thA ga ta a wa lo ki te oM saM b+ha ra saM b+ha ra hU~M/
zhes lan grangs ci rigs dang bcas 'o chab la klu sman bsres pa'i klu gtor spyi ltar 'bul /
rgyal ba'i spyan sngar dam mnos shing //
bstan pa gnyan la rab dga' bas //
bstan 'dzin yongs kyi bzhed don rnams //
sgrub mdzad klu chen rnams la bstod //
gdengs can grong gi longs spyod che //
rang dbang 'byor ba'i mnga' thang can //
mthu stobs rdzu 'phrul dpag med bdag
/klu dbang 'khor dang bcas la bstod //
sangs rgyas byang sems spyan snga ru //
dam bcas dam las ma 'da' bar //
char chu 'beb cing lo legs kyi //
dus ston mchog tu rgyas par mdzod //
ces bstod gsol bya /
oM bA su kI maM swA hA:
zhes brgya rtsa sogs bzla /
rang gi thugs nas 'od 'phros pas :
klu chen 'khor bcas thugs rgyud bskul :
sbrul mjug phyogs bcur g.yo ba yis :
mtsho dkrugs de las rlangs pa byung :
dbang po'i sgo rnams kun nas kyang :
sprin dang khu rlangs dpag med 'phros :
nam mkha'i dbyings kun rab khyab ste :
char gyi rgyun chen 'beb par bsam :
oM nA ga rA dza char phob :
nA ga rA dza shar shar phob phob swA hA:
zhes bzlas rgyun ring bab 'dod na :
oM nA ga tA li nan hU~M phaT:
sprin chen bsdu ba'i sngags 'di 'o :
hU~M sab sab hU~M sob sob :
bar mtshams spang spos shu dag dkar :
spos dkar klu shing me tog dang :
glang sna'i me tog shang dril dkar :
cu gang sbyar ba bag phye dang :
ba dmar ra dkar 'o mas dril :
ril bu re dang sngags re sprad :
oM nA ga le le :
dum pa le le :
b+ha ri sha ya A be sha ya phroM phroM shar shar phob phob :
ces bzlas brgya rtsa rdzogs par bya :
des kyang 'bab par dka' ba na :
cung zad drag po'i sngags 'dis gzir :
oM nA ga phu :
pra ti badzra dun+te :
mi li mi li swA hA:
oM nA ga shu li ni swA hA:
oM b+ha ri sha ya char phob phob swA hA:
shin tu dka' na dam sri la :
mdos kyis brngan cing rgyang ring bskrad :
rdzing dang nye bar phur pa la :
sngags 'di btab cing gdab par bya :
oM badzra kI li kI la ya nA ga du ts+tshan+de ts+tshan+de mi li mi li b+han+d+ha b+han+d+ha nA ga ni nA ga du hU~M phaTa?:
phroM phroM char phob ya b+h+yo :
char pa drag po myur du 'bab :
gsum pa rjes ni /
las grub gtang rag rgya cher bya :
zhes gsungs pa ltar klu gtor dang klu bsang sogs kyis mtshon te mchod bstod rgya cher bya /
bdun phrag tshun zhag grangs 'gor tshe char 'beb sngags la thun gcad de bzla zhing /
bar mtshams rnams su klu gtor sogs la 'bad par bya'o /
!
/rlung chen drag po gnon pa ni :
rang nyid khro rgyal mi g.yo ba :
mthing nag ral gri zhags pa bsnams :
gtum chen khro bo'i chas kun rdzogs :
me phung dbus su pad nyi'i steng :
drag po'i stabs kyis bzhengs pa'i sku :
dam tshig ye shes dbyer med gsal :
oM badzra kro d+ha Ar+Ya a tsa la hU~M:
b+han+d+ha b+han+d+ha hU~M phaT:
mdun du gru gsum dong brus la :
rdza ma nag po zur gsum pa'i :
nang du rde'u nyer gcig bcug :
dar ljang kha bcad rlung lha dgug :
bstim zhing sngags dang thun gyis gzir :
sngags mthar :
yaM b+hi b+ha na kri thuM thuM:
b+han+d+ha ts+tshin+da chod :
ces bzlas ri rab phyag rgyas mnan :
phur pas gzir zhing mnan sngags ni :
yaM bA yu she kha 'u laM nan :

ri rab steng du khro bo'i rgyal :
mi g.yo phur pa'i rnam par bzhugs :
g.yo 'gul 'chor ba med par bsam :
las grub spyan ma'i sngags dang ni :
'o mas gso zhing gtor ma sbyin :
rang gi gnas su gtang bar bya :
glo bur rlung chen ldang ba la :
ral gri 'am ni ral gri'i rgyas :
oM yaM ti ti la nan :
tsUr+Na tsUr+Na nan :
bA yu satwaM b+ha ya nan :
b+han+d+ha b+han+d+ha ts+tshin+da ts+tshin+da phu phaT:
ces bzlas myur du gcod par 'gyur :
zhes gsungs pas do gal dgos pa byung na ji ltar rigs pa bya /)
las grub nas gtang rag mchod bstod gong ltar tshar ba'i rjes su /
'jig rten skyong ba'i mthu bo che //
mgron rnams ma lus thams cad kun //
rang rang gnas su gshegs nas kyang //
slar yang 'byon par mdzad du gsol //
nA ga rA dza sa pa ri wa ra gats+tshas rang gnas su gshegs /
byang chub sems kyis zin pa'i dge rtsa byang chub snying por bsngo zhing smon lam bzang pos rgyas 'debs pa dang /
bkra shis bde legs spel ba'i tshigs su gcad pa brjod cing me tog 'thor bas dge mtshan rgyas par bya'o //
zhes pa'ang zhal gdams snying byang gi las tshogs 'khor los sgyur ba'i bang mdzod lta bu las zur bkol la gsal byed cung zad kyis brgyan pa 'di nyid 7gter chen bla ma rin po che'i bka' yis rjes su gnang ba ltar /
chos bdag tu dbugs dbyung ba rda \u0f7crje mchog rab rtsal gyis bris pa gzhan phan rgya cher 'grub pa'i rgyur gyur cig
/sarba dA ka l+yA NaM b+ha ba tu ///
/
!
na mo dkon mchog rtsa gsum dam can rgya mtsho'i bka' bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bka' bden pa dang /
chos nyid chos can rgyu 'bras bslu ba med pa'i bka' bden pa'i mthus /
char 'beb kyi phrin las rtsom pa la bar du gcod pa'i 'byung po rlung lha'i tshogs 'khor dang bcas pa dmigs pa'i rten 'di la khug cig
/badzra ang+ku sha dzaH
dzaHhU~M baM hoH
gsum mam nyer gcig sogs ci rigs brjod rjes mnan pa'i sngags dang man ngag gzhung ltar bya'o /
!
/yang na /
na mo sangs rgyas kyi bka' bden pa dang /
chos kyi bka'\u0f8e
dge 'dun gyi bka'\u0f8e
byin rlabs kyi rtsa ba bla ma rnams kyi bka'\u0f8e
dngos grub kyi rtsa ba yi dam lha tshogs rnams kyi bka'\u0f8e
phrin las kyi rtsa ba mkha' 'gro chos skyong rnams kyi bka'\u0f8e
rnal 'byor pa bdag gi lha sngags phyag rgya ting nge 'dzin gyi bka' bden pa dang /
bden pa chen po'i mthu dang nus pa'i stobs la brten nas /
char 'beb kyi phrin las rtsom pa la bar du gcod pa'i 'byung po log 'dren mi dang mi ma yin pa rlung lha'i tshogs dang bcas pa thams cad dmigs pa'i rten 'di la mchis par gyur cig
/badzra ang+ku sha dzaH
dzaHhU~M baM hoH
zhes lan gsum sogs gang 'os bya'o ///
/

@#//
char bsang 'dod rgu char 'beb bzhugs so //
oM swasti /
sras bcas rgyal la gus btud nas //
char bsang 'dod rgu char 'beb bri //
sa phyogs gtsang mar bzang shing rigs //
zhugs su sbar ba'i thab nang du //
dkar mngar klu sman 'o skol sogs //
phud mchod brngan chas gtsang ma bsreg
/chu gtsang gis bran byin gyis brlab //
mchod sbyin phyir du 'di ltar gyer //
hrIH
chos kyi dbyings las ma 'gags rang shar ba //
ye shes bdud rtsi bsang gi   mchod pa gzhan la rang bzhin zhes sgyur chog /mchod pa'i sprin //
kun bzang rnam 'phrul rgya mtsho'i gter gyur pa //
rin chen 'dod 'byung nor bu'i khang bzang dang //
bla bre rgyal mtshan ba dan khri stan gdugs //
me tog bdug spos snang gsal dri chab dang //
sna tshogs rol mo bza' bca' btung ba'i rigs //
rdul snyed lus kyi phyag bcas bstod dbyangs sgra //
gser gyi snying po'i sprin dang dpag bsam shing //
'dod 'byung bum pa nor bu skyed mos tshal /
khrus rdzing ba mchog rin chen ri bo dang //
bdud rtsi'i chu bo nad sel sman gyi char //
'jig rten lha klu mi yi 'byor pa dang //
'jig rten las 'das bla med mchod pa'i tshogs //
nor bu'i rgyal po rgya mtsho'i sprin rnams kyis //
nam mkha'i khams kun rgyas par bkang nas su //
bde bar gshegs pa sras dang slob mar bcas //
gang chen mtsho sprin rgya mtshor bzhugs so 'tshal //
dgyes shing brtse bas gnas 'dir gshegs su gsol //
gus pas mchod cing bstod de phyag kyang 'tshal //
bde bar gshegs pa sangs rgyas bcom ldan 'das //
rnam snang snying po can gyi sprin chen dang //
klu rigs las byung sprin gyis rnam par mdzes //
sprin gyi chu 'dzin dpal ldan sprin gyi gzi //
sprin 'byung rlung gi dkyil 'khor rnam 'joms sprin //
nam mkha' dpag med sprin chen glog 'bar tshogs //
sprin chen mthu rtsal dpa' dang sprin mdzes dang //
sprin sdug chen po sprin gyi dkyil 'khor che //
sprin 'od sprin chen seng ge sprin chen gdugs //
blta sdug sprin chen dang ni sprin chen khebs //
sprin las byung ba snang bar byed pa'i dal //
phyogs bcu mtho 'geb rnga dbyangs rab sgrog dang //
sprin bsil mi dga' rab 'joms sgra zab sgrog
/sprin chen bdal dang gang+gA'i chu sprin dang //
rtsal gyi sprin ltar dpa' dang 'brug sgra bsgrags //
kun tu sprin ston rgya chen sprin dang ni //
sprin 'dzag sprin ltar rnam sgrog sprin ltar 'phags //
sprin 'dra'i na bza' mnabs dang sprin gnas gnas //
sprin gyis lo tog skyed dang char sprin sprin //
sprin phung rnam par rgyas dang sprin 'du mdzad //
sprin chen ut+pal sprin chen spos kyi sku //
sprin chen 'phags dang sprin chen dbang phyug dang //
sprin chen 'od mdzad dang ni sprin chen byin //
sprin ltar rnam 'joms sprin gyi chu bo dang //
rin chen nor bu'i sprin 'dra sprin sdud dang //
dus min sprin dang lce 'bab rnam par 'joms //
sprin chen lta bur nam mkha'i mthongs nas bsgrags //
sprin chen sgra 'byin sprin chen char chu skyes //
snyems pa'i gzi brjid sgrub pa'i sprin dang ni //
ro bro drug dang ldan pa'i chu chen sprin //
chu 'thor sprin chen sprin chen rgya mtsho 'gengs //
char med tshe na sprin gyis kun tu 'gebs //
sprin gzugs mtha' yas dang ni sprin chen po //
thams cad rnam sgrub dzam+bu'i sprin gyi dpal //
gzi brjid 'od mdzad sprin gyi 'od zer can //
shAkya seng ge dang ni klu dbang rgyal //
de la sogs pa phyogs bcu'i 'jig rten na //
bde gshegs byams pa chen po'i sprin mnga' ba //
thams cad ma lus gnas 'dir gshegs su gsol //
gus pas mchod cing bstod de phyag kyang 'tshal //
'jam dpal spyan ras gzigs dbang gsang ba'i bdag
/sa yi snying po sgrib pa rnam par sel //
nam mkha'i snying po byams pa kun tu bzang //
rje btsun sgrol ma lha mo rig byed ma //
gang+gA'i lha mo nor rgyun dpal lha mo //
phyogs bcu'i zhing bzhugs sems dpa' sems ma'i tshogs //
thams cad ma lus gnas 'dir gshegs su gsol //
gus pas mchod cing bstod de phyag kyang 'tshal //
sangs rgyas byang chub sems dpa'i tshogs chen pos //
mgon med 'gro la byams pas nyer dgongs te //
char pa'i bar chad lnga po   char pa'i bar chad lnga ni /
sprin yod glog 'byung 'brug grags rlung bsil ldang nas ltas mkhan dag gis char 'beb ces lung bstan kyang /
sa chen po las me khams 'phags nas mod la skam pa than pa'i rgyu dang po 'o //
de bzhin du mi mnyam pa'i rlung byung bas char de phyogs gzhan dgon pa rnams su 'phen pa gnyis pa 'o //
lha'i bu char gyi shugs can dag myos shing bag med pas char dus su 'beb mi ster ba gsum pa 'o //
mi rnams 'dod pa'i dbang gis chos min spyod pa dag la lhas char 'beb tu mi ster ba bzhi pa /
lha min sgra gcan rgya mtsho nas 'phags te lag gnyis char par bzed nas rgya mtshor sdug bsngal zhes /
'dul ba lung rnam 'byed kyi rgyu mtshan gyi gleng gzhi'i skabs nas gsungs so /bsal ba dang //
char pa'i rgyun chen myur du dbab par mdzod //
'gro kun bde skyid ldan par byin gyis rlobs //
tshangs dbang brgya byin rgyal chen bzhi la sogs //
'jig rten skyong ba'i tshogs dang khyad par du //
dpal ldan klu yi dbang po chen po rnams //
rgyal ba'i bka' bzhin deng 'dir spyan 'dren na //
sprin chen brtsegs pa'i bzhon pa la zhon nas //
sna tshogs gzugs mnga' nor bu'i cod pan can //
zab mo'i 'brug sgra rnam 'byin glog 'od bcas //
rin chen char gyi rgyun bzang 'beb phyir du //
byams pa'i thugs kyis gnas 'dir gshegs su gsol //
klu rgyal g.yog mtha' yas pa rgya mtsho'i sprin //
bkod pa'i gzi brjid dkyil 'khor gdugs 'dra'i rgyal //
dga' bo nye dga' rgya mtsho gzi can dang //
chu lha dang ni 'jog po yul 'khor srung //
ma dros pa dang nor rgyas bu dang ni //
btang bzung sa srung bu dang nu ta la //
dpal gyi gzi brjid dpal bzang glog gi phreng //
gtsug na nor bu snang ldan gtsug phud can //
gtsug na nor bu thogs pa la sogs pa'i //
klu rgyal 'khor bcas gnas 'dir gshegs su gsol //
gus pas mchod cing bstod de phyag kyang 'tshal //
sangs rgyas bden pas klu rnams rab bskul na //
dkon mchog gsum gyi mthu stobs dran gyis la //
klu rgyal byang chub sems dpa' khyed rnams kyis //
'dzam bu'i gling 'dir char gyi rgyun chen phob //
rtsi shing lo tog 'bras bu rgyas par mdzod //
'dzam gling gnas bdag sde brgyad 'khor bcas dang //
yul phyogs 'dir gnas lha klu sa bdag la //
'dod rgu kun 'byung bsang gi mchod sprin 'bul //
dgyes shing tshims nas byams sems ldan gyur cig
/stobs bcu mnga' ba'i bde gshegs sras dang bcas //
mngon sum bzhin du gsal ba'i spyan lam du //
gus pas phyag 'tshal mi dge sdig pa bshags //
nyam thag 'gro ba kun la rjes chags pa'i //
thugs bskyed g.yar dam gnyan po dus 'dir dgongs //
sangs rgyas chos dang dge 'dun bden pa dang //
snying po sngags dang phyag rgya'i nus pa dang //
stong dang rten 'byung zab mo'i byin rlabs kyis //
klu rgyal 'khor dang bcas pa deng bskul na //
lha lam rab tu khyab pa'i sprin chen ni //
mthon mthing nor bu'i lhun po brtsegs pa'i gzugs //
mdzes pa'i glog dmar g.yo ba'i ska rags can //
yid 'ong 'brug sgra dal bu'i dbyangs dang bcas //
rmad byung dga' bde skyed pa'i char gyi rgyun //
'dzad med 'dod rgur 'beb par mdzad du gsol //
bdud rtsi'i bcud kyis sa la lo tog 'phel //
rtsi shing sman rnams nus pa dang ldan zhing //
snod bcud bkrag mdangs dpal 'byor gong du 'phel //
mkha' la lha rnams byams pa'i thugs kyis gnas //
bar snang klu rnams bde ba'i gar gyis brel //
sa la mi rnams dga' ba'i sgra 'byin pa'i //
dge mtshan myur ba nyid du mthong gyur cig
/'jig rten khams su nad mug mtshon 'khrug zhi //
rdzogs ldan dus bzhin dga' bdes khyab pa dang //
rgyal bstan snang ba rtag tu mi nub dar //
byams chen rgyal ba'i dgongs pa 'grub gyur cig
/klu la bde ba sbyin pa'i gzungs ni /
tad+ya thA/
d+hA ra Ni d+hA ra Ni /
ud+d+hA ra Ni /
sam pra tiSh+Thi te /
bi dza ya bar+Na /
sat+ya pra ti dz+nyA sa ra ha /
dz+nyA na ba ti /
ud pa da ni bi nA ma ni /
a b+hi She tsa ni /
a b+hi bya hA ra /
shu b+hA ba ti /
a dzi ma tu /
e hi ku ma bA la na /
bA ha ha ra kle shA na /
d+hu na pA paM sho d+hA ya margA na /
ni rA hi ka d+harma tA shud+d+ha /
lo ka bi ti ma ri rA dza sa /
duHkha sha ma na sarba bud+d+ha a ba lo ka na a d+hiSh+Thi te pra dz+nyA dz+nyA na b+he swA hA/
zhes grangs ci rigs brjod /
gzhan yang gos dang zas gtsang mar byas la gtsang ma'i mchod pa gang yang rung ba sbyar te brjod pa'am /
rang bzhin du brjod kyang char 'beb par byed do //
byams pa'i sems nye bar bzhag ste sangs rgyas dang byang chub sems dpa' rnams dang klu dbang rnams yid la dran pa'i sgo nas nam 'dod du bya'o //
'di ni lo snga phyir than pas nyen tshe byams pa'i sems kyis sprin chen po'i mdo'i don bsdus te rab tshes mi zad pa'i zla ba bzhi pa'i tshes bcu bdun la mi pham 'jam dpal dgyes pas bris pa ste /
skabs der yid du 'ong ba'i sprin gyis phyogs kun tu khebs shing char gyi rgyun bzang 'bab pa sogs dge mtshan mngon sum dbang po'i spyod yul du gyur pas shin tu dge legs su grub pa'o //
mang+ga laM///
/
'di ni 'jam mgon rin po che dang rigs bdag bla ma rnams kyi dgongs rdzogs phyir du kha bskangs te spar gsar du bsgrubs pa yin pas dbang lung sogs la zhib ca bya dgos pa yod do //
zhes si tu pad+ma dbang mchog rgyal po kho bos ched du gdams pa'o //
