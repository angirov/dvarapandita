\u0f01\u0f83:
dam chos snying po skor lnga las :
bla ma dgongs 'dus snying po bzhugs so :
bla ma rdo rje sems la 'dud :
bla ma kun gyi dgongs pa 'dus :
de nyid snying po'i sgrub pa ni :
nyams dga' byin rlabs ldan pa'i gnas :
maN+Dal rten mchod legs par bsham :
tshogs gsag sngon 'gro'i rim pa bya :
dngos gzhi ting 'dzin bsgom pa ni :
oM:
chos sku mi 'gyur de bzhin nyid :
A:
'od gsal snying rje kun la khyab :
hU~M:
zung 'jug rdo rje hrIHbcas gsal :
rdo rje'i 'od las gzhal yas khang :
'ja' tshon bres pa lta bu'i nang :
rin chen zur brgyad lte ba la :
pad+ma'i sdong po bzhi brtsegs skyes :
rtsa bar pad nyi bdud bzhi'i steng :
bdag nyid dbang chen rta mgrin dmar :
gri thod gar bsgyur phag mo yum :
phyogs bzhir dbang chen yab dang yum :
rigs kyi mdog can phyag mtshan 'dzin :
dur khrod chas gsol me 'od 'bar :
spyi gtsug pad sdong nyi zla'i steng :
pad+ma badzra yab dang yum :
dmar gsal rdo rje dril bu 'dzin :
shar du bud+d+ha thod phreng dkar :
lho ru mi bskyod rdo rje ser :
nub tu pad+ma dbang chen dmar :
byang du rig 'dzin thod rtsal ljang :
shar lhor rig 'dzin drag rtsal dmar :
lho nub sangs rgyas thod pa mthing :
nub byang rig 'dzin rta mchog dmar :
byang shar rig 'dzin gsang bdag sngo :
rigs kyi phyag mtshan yum dang 'khril :
rus pa'i rgyan gsol 'ja' 'od 'phro :
de yi spyi bor pad zla'i steng :
sprul sku pad+ma 'byung gnas dkar :
gsang phod chos gos ber phyam gsol :
pad zhwa mthong grol nyi zlas brgyan :
rdo rje thod bum kha T+wAM 'dzin :
phyogs mtshams gu ru mtshan brgyad gsal :
spyi bor o rgyan tshe dpag med :
longs sku'i cha lugs tshe bum 'dzin :
bde chen gsang ba'i yum dang 'khril :
'khor du thod phreng sde lnga bcas :
de steng chos sku rdo rje 'chang :
mthing gsal lha lcam dkar mo 'khril :
rdo rje dril 'dzin skyil krung bzhugs :
sangs rgyas byang sems spro zhing bsdu :
re ltos skyabs rnams 'dus pa'i sku :
rin chen zur brgyad 'dzum steng du :
dpa' bo mkha' 'gro sde bzhi ni :
rigs kyi cha lugs brkyang bskum gar :
mtshams bzhir ging chen lcam dral rnams :
gsang ba'i rnga brdung sprul bsgyur 'gyed :
bar khyams rig 'dzin mkha' 'gro'i tshogs :
mchod pa'i lha mo sprin ltar gtibs :
sgo bzhir rgyal po chen po bzhi :
'jig rten skyong ba bsam mi khyab :
sku gsung thugs su byin gyis brlab :
ye shes lnga ru dbang bskur ro :
oM AHhU~M:
oM AHhU~M swA hA:
spyan drangs bstim zhing bzhugs su gsol :
phyag 'tshal mchod pa'i rim pa 'bul :
bla ma'i sku yi gnas bzhi nas :
'od zer dbang bzhi'i ngo bor 'phros :
sgrib bzhi sbyangs nas sku bzhi 'grub :
bla ma rnams dang dbyer med bsam :
bsnyen sgrub las kyi bzlas pa bya :
rjes kyi rim pa spyi ltar spyad :
bla ma'i ting 'dzin rim pa 'o :
sa ma ya :
bla ma rdo rje sems la 'dud :
bla ma'i sgrub rten rim pa yang :
dben pa'i gnas su mtshams bcad la :
maN+Dal sgo rdzogs ldan pa bri :
sku 'bag byin dang ldan pa bsham :
gtor chen sman raka mchod tshogs bcas :
bla ma'i ting 'dzin tshul bzhin bsgom :
sa ma ya :
bla ma rdo rje sems la 'dud :
bla ma bsnyen pa'i rim pa yang :
rim pa bzhin du dbang bzhi blang :
oM AHhU~M pad+ma badzra hU~M:
oM AHhU~M badzra gu ru pad+ma sid+d+hi hU~M:
oM gu ru A yuHsid+d+hi a mA ra Ni dzI ban+ti ye swA hA:
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrIHma ha ri ni sa ra tsa hri ya tsit+ta hrIM hrIM dzaH
sarba sid+d+hi pha la hU~M:
pad+ma badzra'i thugs ka nas :
'od zer me yi dbal can 'phros :
bdud bgegs thams cad tshar bcad bsam :
gu ru pad+ma'i thugs ka nas :
'od zer dkar zhing 'tsher ba 'phros :
bar chad ma lus bsal bar bsam :
tshe dpag med kyi thugs ka nas :
'od zer dmar la dwangs pa 'phros :
tshe yi bar chad thams cad bsal :
rdo rje 'chang gi thugs ka nas :
'od zer mthing ga 'phros pa yis :
las kyi sgrib pa bcom par bsam :
sprul sku'i sku las sku gsung thugs :
spros pas bum pa'i dbang rnams thob :
pad+ma badzra snyoms zhugs pa'i :
byang chub sems kyis gsang dbang bskur :
tshe dpag med kyi yum 'phros pas :
shes rab ye shes dbang thob bsam :
chos sku'i 'od dang thig le spros :
rig pa rtsal gyi dbang thob bsam :
sa ma ya :
bla ma rdo rje sems la 'dud :
bla ma sgrub pa'i rim pa ni :
bla ma pad+ma badzra nyid :
dgyes pa chen pos rang la thim :
rtsa dang rlung dang thig le bsgom :
khams gsum kun gyi bdag por bsam :
bla ma sprul sku rang la thim :
snang srid lha yi ngang du blta :
bla ma longs sku rang la thim :
'khor 'das kun gyi tshe bcud bsdus :
'chi med rdo rje'i sku 'grub bsam :
bla ma chos sku rang la thim :
snang srid 'ja' 'od thig ler shar :
ma bcos ngang du mnyam par bzhag :
slar yang dkyil 'khor gsal bsgoms nas :
bstod bskul rjes kyi rim pa bya :
sa ma ya :
bla ma rdo rje sems la 'dud :
bla ma'i las sbyor rim pa ni :
rang nyid pad+ma badzra gyi :
thugs las las bzhi'i 'od zer 'phros :
mkha' 'gro ging gi tshogs la phog :
sprul pa yang sprul 'jig rten gang :
zhi rgyas dbang drag 'grub par bsam :
dkyil 'khor phyogs bzhir las bzhi'i thab :
me sbar bsreg rdzas bdud rtsi 'bul :
'od kyi dbus su rtsa ba gsum :
sprin ltar gtibs pa'i zhal du phul :
las dang mthun pa'i 'od 'phros pas :
phrin las ma lus 'grub par bsam :
oM AHhU~M hrIHbadzra gu ru de ba DA ki nI sarba sid+d+hi pha la hU~M A:
'bar ba'i lha tshogs rang la bstim :
sa ma ya :
bla ma rdo rje sems la 'dud :
bla ma sgrub pa'i phrin las kyang :
bgegs la bka' bsgo mtshams bcad nas :
pho brang dbus kyi rten de nyid :
skyabs rnams 'dus pa'i ngo bor bsam :
skyabs su 'gro zhing sems bskyed la :
maN+Dal yan lag bdun pa 'bul :
gsol ba btab cing dbang bzhi blang :
nyes byas rnams la 'gyod cing bshags :
bla ma'i ting 'dzin legs par bsgom :
hU~M:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyod kyi rjes su bdag sgrub kyis :
byin gyis brlab phyir gshegs su gsol :
'og min chos dbyings pho brang nas :
rdo rje 'chang chen gshegs su gsol :
bde ba can gyi zhing khams nas :
tshe dpag med mgon gshegs su gsol :
pad+ma 'od kyi zhing khams nas :
pad+ma thod phreng gshegs su gsol :
dur khrod chen po'i gnas brgyad nas :
pad+ma badzra gshegs su gsol :
phyogs bzhi mtshams brgyad dkyil 'khor nas :
sprul pa'i mtshan brgyad gshegs su gsol :
bde chen 'bar ba'i gzhal yas nas :
dbang gi rgyal po rta mchog dpal :
rdo rje phag mo yum dang bcas :
dngos grub stsol phyir gshegs su gsol :
rigs bzhi'i mkha' 'gro gshegs su gsol :
bdud 'dul ging bzhi gshegs su gsol :
dpa' bo dpa' mo gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
de nas gdan 'bul bzhugs su gsol :
phyag 'tshal 'dod pa'i don rnams gsol :
sku la phyi mchod nang mchod dang :
gsung la sman raka gtor gsum dang :
thugs la gsang mchod de kho na :
gzhan yang 'dod pa'i yon tan dang :
spro dga' gnas kyi mchod pa 'bul :
tshogs kyi 'khor los bde chen spel :
gzung 'dzin dgra bgegs sgrol zhing stob :
snang srid bla ma'i dkyil 'khor bsgom :
bsnyen pa'i dus su spyi bor bsgom :
gsol 'debs sngags bzlas dbang bzhi blang :
sgrub dus bla ma snying gar bsgom :
mchod cing bstod pa'i tshul du bzla :
las sbyor bla ma rang gsal gdab :
dpa' bo mkha' 'gro las la bskul :
lus ngag yid kyis bskang ba bya :
mkha' 'gro rnams la rten rdzas 'bul :
sku yi gnas la mchod pa bstim :
bstod cing bskul zhing lhag ma gtang :
chad mdo bsgrag cing brtan ma bskyang :
rta bro brdungs la dngos grub blang :
bla ma rang la gnyis med bstim :
ma bcos rdzogs pa'i ngang la bzhag :
dge ba bsngo zhing smon lam gdab :
bkra shis brjod cing dga' ston bya :
dus kun bla ma mi 'bral bar :
spyod lam kun tu mos gus spel :
bla ma rang sems dbyer med rdzogs :
de ni bla ma'i grub mtha' 'o :
sa ma ya :
bla ma rdo rje sems la 'dud :
bla ma'i dbang bskur rim pa yang :
bla mar mnyes pa gsum bsgrubs nas :
dbang rten maN+Dal rdzas rnams bsham :
dbyer med ngang du bsgrubs nas su :
slob mas yon phul gsol ba gdab :
ho :
rgyal ba'i dkyil 'khor kun gyi gtso :
bla ma rdo rje 'chang chen pos :
thugs rjes bdag la dgongs nas kyang :
dbang bzhi ma lus bskur du gsol :
bla med dam tshig bzung ba ni :
bla ma rdo rje 'dzin pa kye :
theg pa chen po'i tshul la gnas :
sku gsung thugs kyi dam tshig rnams :
srog gi phyir yang mi gtang ngo :
slob ma dam la bzhag pa ni :
ho :
de ltar yin na skal ldan khyod :
gsang ba bla med 'dir zhugs nas :
rdo rje slob dpon bka' ma gcag :
gsang ba'i don ni ma smra zhig :
slob ma dbang chen rta mgrin gyi :
snying khar g.yung drung g.yon du 'khor :
steng du phag mo gar byed pa :
bla ma'i sku las thod phreng rtsal :
char ltar babs nas gnyis med bstim :
thod phreng rtsal bzlas rol mo 'khrol :
sbyar spos bsreg cing byin phab pas :
lus 'phar ngag smra yid mi rtog :
tiSh+Tha badzras brtan par bya :
rnam rgyal bum pa spyi bor bzung :
hU~M:
bla ma sprul sku'i skur bsgoms nas :
rgyal ba'i bum pas dbang bskur bas :
lus kyi sgrib pa kun dag nas :
snang ba lha ru 'gyur bar shog :
ka lA sha a b+hi Shiny+tsa hU~M:
yab yum byang sems khar sbyin la :
hU~M:
pad+ma badzra'i skur gsal nas :
byang chub sems kyis dbang bskur bas :
ngag gi sgrib pa kun dag nas :
rtsa rlung thig le sku gsung thugs :
gu h+ya a b+hi Shiny+tsa hU~M:
bcu drug rig ma lag tu gtad :
hU~M:
tshe dpag med kyi skur bsgoms nas :
bcu drug rig mar snyoms zhugs pas :
yid kyi sgrib pa kun dag nas :
'khor 'das gnyis kyi bcud rnams 'dus :
bde chen rab 'phel 'od gsal rtogs :
pra dz+nyA dz+nyA na a b+hi Shiny+tsa hU~M:
bla ma'i sku 'bag spyi bor bzhag :
shel rdo rma bya'i mdongs sgro phyar :
hU~M:
rang rig bla ma chos kyi sku :
ngo bo stong la rang bzhin gsal :
thugs rje sna tshogs snang ba rnams :
bla ma rang rig gnyis su med :
bag chags sgrib pa kun byang nas :
rig pa rtsal gyi dbang thob shog :
d+harma d+hA tu a b+hi Shiny+tsa hU~M:
dpon slob gnyis ka mnyam par bzhag :
dam tshig khas blang gtang rag 'bul :
rjes kyi bya ba spyi ltar spyad :
dbang gi snying po thams cad 'dus :
thob nas dngos grub nges par 'grub :
e ma ho :
bla ma dgongs 'dus snying po 'di :
su 'phrad rig 'dzin sa la sbyor :
bde ba can du mngon 'tshang rgya :
ma 'ongs don du gter du sbas :
las 'phro can dang 'phrad par shog :
rang gzhan don gnyis lhun gyis grub :
zab rgyas nam mkha' mdzod du sbas :
yan lag zla nyin dpal gyi brag :
rtsi rke nor bu'i ri la sbas :
snying po 'di ru bsdus te bstan :
bla ma'i sgrub pa kun tshang bas :
dgos pa'i don rnams ma lus 'grub :
sa ma ya rgya rgya :
sprul pa'i gter chen mchog gyur gling pas rong rme dkar mo stag tshang gi gu ru'i gsang phug gong ma'i g.yas gdong nas spyan drangs pa'i mchong shog dpa' bo brtsegs pa'i yi ge las /
phrin las 'gro 'dul dbang gi gnas mchog ri bo dbang zhu'i snying po zla gam dbang chen phug tu gtan la phab pa'i yi ge pa ni pad+ma gar dbang blo gros mtha' yas kyis bgyis pa dge legs 'phel //

//
