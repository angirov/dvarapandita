A+o~M swasti /
rgyal kun bskyed mdzad shes rab yum //
rdo rje phag mo la btud nas //
de nyid sgrub pa'i thabs kyi mchog
/mdo tsam snying por dril te bshad //
'dir nyang gter rdo rje phag mo zhal gnyis ma'i sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
yar ngo mar ngo gang yang rung ba'i tshes bcu la bris sku bkram pa'i mdun du stegs bu gru bzhi ba byung lnga dang bdud rtsi lnga chang dang sbyar bas byug
/der rdul tshon gyis chos 'byung dmar po nyis brtsegs gru chad ljang gu dur khrod dang me ris bskor ba'i dbus su pad+ma 'dab bzhi'i lte bar ba~M yig bris pa'i steng du /
many+dzi la thod pa dum gcig bdud rtsis gang ba /
de'i khar me long la sin+d+hu ra'i chos 'byung bsnol ma lte bar ba~M yig sngags phreng gis g.yon du bskor ba'i zur gsum du g.yung drung 'khyil ba re re bris pas bkab /
steng nas dar dmar po'i gur phub /
chu gnyis nyer spyod lnga /
sha chang gis brgyan pa'i gtor ma lnga'am gcig
/bum pa spyi mthun dang sku 'bag me tog dmar po rnams dang /
rang gi mdun du rdor dril nang mchod DA ru bcas dang /
gzhan yang tshogs rdzas sngon gtor sogs 'og tu dgos pa'i yo byad thams cad tshogs par bya'o //

//gnyis pa sgrub thabs la /
rang nyid nub tu phyogs pas 'dug ste gang du gnas pa'i sa phyogs 'di nyid o rgyan sprul pa'i zhing dang /
rang nyid rdo rje rnal 'byor ma'i skur gyur pa'i mig gnyis nyi zla dang mig 'bras rdo rjer 'bar ba'i 'od zer gyis bgegs thams cad tshar bcad par bsam la /
A+o~M badzra rak+Sha rak+Sha hU~M phaT/
de bzhin du rat+na pad+ma karma zhes sbyar ba dang hU~M lan lnga brjod pas steng 'og phyogs mtshams thams cad rdo rje'i sa gzhi rwa ba drwa ba gur bla re ye shes kyi me dpung 'bar ba dang bcas pa'i srung ba'i 'khor los bcings par gyur /
de nas rang gi spyi bor rtsa ba'i bla ma he ru kaHdang gnyis su med pa skyabs gnas thams cad kyi ngo bor bzhugs par gyur /
bla ma sangs rgyas bla ma chos //
de bzhin bla ma dge 'dun te //
bla ma dpal ldan rdo rje 'dzin //
gsol ba 'debs so byin gyis rlobs //
zhes lan gsum dang /
bla ma yi dam sangs rgyas byang sems mkha' 'gro'i tshogs dang bcas pa mdun gyi nam mkhar sad par gyur /
thal mo snying gar sbyor bzhin pas /
bla ma rdo rje rnal 'byor ma :
dkon mchog gsum la skyabs su mchi :
byang chub sems ni bla na med :
dam pa bdag gis bskyed par bgyi :
bla ma rdo rje mkha' 'gro ma :
dkon mchog gsum la phyag 'tshal lo :
dug lnga zad mdzad mkha' 'gro lnga :
zhi rgyas dbang drag tshar gcod pa'i :
bdag gi las kyi 'bras bu rnams :
da lta nyid du mchis par mdzod :
bdag gis dge ba gang byas pa :
sems can kun gyi don du bsngo :
su yis dam pa'i chos spyod pa :
de dag kun la rjes yi rang :
mchog tu gsang ba sngags kyi lam :
bdag gi rgyud la brten par bgyi :
zhes lan gsum brjod de /
tshogs zhing rnams rang la thim par bsam pa ni bsod nams kyi tshogs gsag pa'o //
gzhi lam 'bras gsum rnam par dag pa'i stong pa nyid kyi don dran bzhin pas /
A+o~M swa b+hA wa shud+d+haHsarba d+harma swa b+hA wa shud+d+ho\u0f85 haM/
A+o~M badzra shud+d+haHsarba d+harmA badzra shud+d+ho\u0f85 haM/
A+o~M yo ga shud+d+haHsarba d+harmA yo ga shud+d+ho\u0f85 haM/
zhes dag pa gsum gyi sngags brjod pas snod bcud thams cad bdag la thim /
bdag hU~M la thim /
de mi dmigs par sgom pa ni ye shes kyi tshogs gsag pa'o //
stong pa'i ngang las rang lus rten 'byung bzhi gzhal yas khang gru bzhi sgo bzhi rta babs dang bcas pa /
rgyan dang mtshan nyid thams cad yongs su rdzogs pa /
phyi rol du dur khrod chen po brgyad srung ba'i 'khor lo dang bcas pas yongs su bskor ba'i dbus su chos 'byung gru gsum pa'i nang du /
sna tshogs pad+ma 'dab ma bzhi pa'i lte bar mi ro dmar ser sgur te g.yas su lta ba dang nyi ma zla ba pad+ma rnams brtsegs pa'i gdan la /
rang sems lha skur gyur pa ni /
dbus dang phyogs bzhir A+o~M hU~M maM hrIHha rnams las gri gug de dag gis mtshan pa /
de las 'od zer 'phros /
khams gsum gyi dri ma sbyangs /
phyogs bcu'i rgyal ba thams cad bsdus shing thim pa las /
bdag nyid rdo rje rnal 'byor ma sku mdog dmar mo zhal gcig phyag gnyis spyan gsum pa nyi ma bye ba'i gzi mdangs can /
rtsa zhal lha mo'i rnam pa 'dzum khro chags pa'i nyams can mche ba gtsigs shing bzhad pa /
steng zhal phag gdong khro zhing gyen du phyogs pas g.yas ngos su blta ba'i dpral bar g.yung drung 'khor ba /
phyag g.yas DA ma ru dang rdo rje kha T+wAM ga bzung ba'i yu ba g.yon gyi brla la brten pa /
g.yon gri gug dang bcas pas thod khrag thugs kar 'dzin pa /
dbu skra nag po sil bur grol zhing thur du 'phyang ba /
dmar zlum bkra ba'i spyan gsum g.yo ba /
rdo rje'i phreng ba la brgyus pa'i thod skam lnga'i cod pan dang /
khrag 'dzag pa'i mi mgo so gnyis dang gser gyi dril bu spel ba'i do shal 'phyang ba /
'khor lo rna cha mgul rgyan tshangs skud gdu bu ste mi rus kyi phyag rgya lngas brgyan pa /
gcer bu lo bcu drug lon pa ltar lang tsho dar la bab cing nu ma rgyas pa /
zhabs g.yas brkyang ba'i skyil krung phyed pa'i gar stabs kyis rol pa /
bskal pa'i me lta bu'i ye shes kyi me phung 'bar ba'i dbus na bzhugs pa'o //
phyi'i pad 'dab bzhi la shar du rdo rje mkha' 'gro ma dkar mo /
lhor rin chen mkha' 'gro ma ser mo /
nub tu pad+ma mkha' 'gro ma dmar mo /
byang du las kyi mkha' 'gro ma ljang gu ste phyogs mdog gam /
yang na bzhi ka dmar mo ste gang ltar yang /
thams cad gcer mo zhal gcig phyag gnyis spyan gsum ma rgyan dang cha lugs phyag mtshan thams cad gtso mo nyid dang mtshungs pa'o //
sgo bzhir dzaHhU~M baM hoHlas sgo skyong lha mo bzhi po phag gi zhal can shin tu khros pa rigs kyi mdog mtshungs /
g.yas lcags kyu zhags pa lcags sgrog dril bu dang g.yon thod khrag thogs pa /
gcer mo phyag rgya lnga dang mi mgo'i do shal can ro'i gdan la gnas pa'o //
de dag ni lha dgu ma'i dbang du byas kyi /
lha lnga ma ni sgo skyong bzhi dor ba dang /
gtso rkyang du byed na chos 'byung nang gi lha gnas pad 'dab bzhi po bzhag
/gtso mo'i sa bon yang ba~M yig tu byed pa rnams khyad par ro //
de nas thugs kar nyi ma'i dkyil 'khor gyi steng du ba~M yig dmar po de las 'od 'phros /
rang bzhin gyi gnas nas rdo rje rnal 'byor ma la dpa' bo dang rnal 'byor ma'i tshogs kyis bskor ba spyan drangs par bsam la 'bar ba'i phyag rgya dpral bar bskor bzhin pas phaiM dzaHhU~M baM hoH
slar yang ba~M las 'od zer 'phros dbang gi lha rigs lnga'i mkha' 'gro mdun gyi nam mkhar phaiM zhes spyan drangs /
ar+g+haM la sogs pas mchod /
de rnams kyis bdud rtsis dbang bskur sku gang dri ma dag chu'i lhag ma yar lud pa las rigs kyi bdag pos dbu brgyan /
dbang gi lha rnams kyang rang la thim /
de nas rang gi spyi bor 'khor lo la A+o~M dkar po /
mgrin par pad+ma la AHdmar po /
snying gar rdo rje rgya gram la hU~M nag pos mtshan pas sangs rgyas thams cad kyi sku gsung thugs dang gnyis su med pa'i nga rgyal gzung la /
A+o~M yo ga shud+d+haHsarba d+harmA yo ga shud+d+ho\u0f85 haM zhes brjod /
dag dran ni /
sku mdog dmar ba ni sems can la rjes su chags pa'o //
gcer bu ni chos nyid stong par rtogs pas nyam nga dang bral ba'o //
phag zhal g.yas su blta ba ni don dam 'gyur ba med pa'o //
rtsa zhal khro mor snang ba ni kun rdzob 'gro don byed pa'o //
skra grol ba ni mtshan mas ma bcings pa'o //
DA ma ru ni chos nyid kyi rang sgra sgrog pa'o /
kha T+wAM ga ni thabs dang ma bral ba'o //
gri gug ni dug gsum gcod pa stong nyid /
thod pa ni bde ba chen po skyong ba'o //
ro gdan ni rtog pa dang bral ba'o //
nyi zla ni thabs dang shes rab bo //
pad+ma ni nyon mongs pa'i skyon gyis ma gos pa'o //
zhabs gnyis brkyang bskum du bzhugs pa ni bde stong dbyer med pa'o //
thod skam lnga ni rigs lnga ye shes lnga'o //
rus pa'i phyag rgya lnga ni 'dod yon ma spang pa'o //
me phung 'bar ba ni ye shes kyi snang bas dug lnga sreg pa'o //
zhes pa ste don sems pa las ngag tu ma brjod kyang rung ngo //
de nas bzlas pa bya ba ni /
snying gar chos 'byung zur drug pa'i nang du zla ba la sa bon sngags phreng dang bcas pa gsal btab /
de las 'od zer sna lnga 'phros /
'phags pa rnams mchod cing mnyes par byas /
sems can gyi sdig sgrib sbyangs te rnal 'byor ma'i go 'phang la bkod /
slar 'dus te sa bon sngags phreng la thim par mos pa'i spro bsdu dang bcas te 'khor bar dmigs la /
A+o~M sarba bud+d+ha DA ki nI yai hU~M phaT swA hA:
A+o~M badzra war+Na nI yai hU~M phaT swA hA:
A+o~M badzra bai ro tsa nI yai hU~M phaT swA hA:
zhes snying po'i sngags dang /
A+o~M sarba bud+d+ha bai ro tsa nI hU~M hU~M phaT phaT swA hA:
zhes yang snying ste /
ngag bzlas dang /
thugs ka'i sa bon sngags phreng gis bskor ba la shes pa rtse gcig tu gtad de yid bzlas dang /
sa bon sngags phreng dang bcas pa'i 'od zer gyis sku 'od kyi phung por gyur te sgyu ma lta bu'i ting nge 'dzin la mnyam par 'jog pa 'gog pa'i bzlas pa rnams ci rigs pa bya'o //
de yang gsal bar 'dod na chos 'byung snying ga dang /
mi rtog par 'dod na lte ba dang /
bde bar 'dod na gsang gnas su bsgoms te bzla ba yin no //
de ltar 'bum phrag bdun du bzla ba ni gtso mo'i bsnyen pa'o //
A+o~M bud+d+ha DA ki nI ye bud+d+ha bai ro tsa nI ye hU~M hU~M phaT phaT swA hA:
de bzhin du /
badzra rat+na pad+ma karma zhes rigs 'gre sbyor ba ni spyi'i bsnyen pa 'bum phrag bdun no //
dus ni zla ba gsum mo //
thun 'jog pa'i tshe /
lha sku snang stong sgyu ma lta bu la cung zad mnyam par bzhag ste /
de nas ye shes pa phye la gshegs /
dam tshig pa'i chos 'byung gdan dang bcas pa bdag la thim /
de snying ga'i chos 'byung sngags phreng sa bon dang bcas pa la thim /
de sa bon gyi nA da'i bar du thim /
de nyid nam mkha' la sprin dengs pa bzhin spros bral dmigs gtad med pa'i ngang las lha skur langs te dge ba bsngo zhing thun mtshams la 'jug par bya'o //
thun mtshams su bzlas pa phyag mchod gtor ma kha zas spyod lam nyal ldang gi rnal 'byor rnams la nan tan du bya'o //
gtor ma'i cho ga ni /
ka pA lar kha zas bzang dgu las byas pa'i gtor ma sha khrag myos byed sha lnga bdud rtsi lnga la sogs pas brgyan pa mchod pa dang bcas pa bsham /
raM yaM khaM gis bsregs gtor bkrus /
rlung me thod pa'i sgyed pu gsum la gnas pa'i ka pA lar /
gtor rdzas sha lnga bdud rtsi lngar gnas pa me rlung gis sbyangs /
bdud rtsir 'khyil ba'i kha chod zla ba rdo rje dang bcas pa las 'od zer 'phros /
sangs rgyas rnams kyi thugs ka nas ye shes kyi bdud rtsi bkug rdo rje'i khong seng brgyud gtor ma la thim pas bdud rtsi'i rgya mtshor dkar mer gyis gyur par bsam la /
A+o~M AHhU~M lan gsum brjod /
gtor mgron spyan 'dren pa ni /
'khor 'das thams cad rje btsun ma 'khor dang bcas pa'i rnam par pheM zhes spyan drangs /
ljags rdo rje'i sbu gu can gyis gtor ma gsol bar bsam la /
rtsa ba'i sngags kyi mthar /
A+o~M A ral+li sarba DA ki nI A+o~M AHhU~M ba lin+ta khA hi khA hi zhes gsum mam bdun gyis phul la /
ar+g+haM nas shab+da'i bar gyis mchod /
'bru gsum gyis nang mchod 'bul /
hU~M:
don dam kun rdzob gzugs can ma :
khro mo'i zhal ni bzhad pa che :
drang bar bstan pa don dam nyid :
spros bral lha mo khyod la bstod :
g.yas pa phag gdong bzhad pa che :
spyan gsum glog dmar 'od 'khyug cing :
kun rdzob yul rnams sbyong byed pa :
sna tshogs lha mo khyod la bstod :
zhal gnyis phyag gnyis zhabs gnyis ma :
gnyis med bde ba chen por gnas :
zung 'jug gsum sbyor sku gsum bdag :
gnyis med mnyam sbyor yum la bstod :
kha T+wAM DA ma ru yi sgras :
lha chen bdag po dbang du sdud :
'khor ba'i g.yul zlog sangs rgyas zhing :
g.yas pa yab kyi sku la bstod :
thod pa gri gug gcod pa'i bdag :
'khor ba'i zhen gcod bdud 'joms yum :
rus pa'i rgyan cha ye shes spras :
shes rab bdag nyid yum la bstod :
hU~M:
sngon byung dur khrod brten nas yum :
mi mgo sum cu rtsa gnyis mtshan :
tshogs kyis brgyan pa'i mkha' 'gro ma :
dpa' bo mnyam sbyor ma la bstod :
g.yon bskum g.yas pa'i brla la gtad :
skye ba rgyun gcod g.yas bzhengs tshul :
skra grol 'jigs pa'i mdangs kyis blta :
rab khros phag mo'i sku la bstod :
rdo rje phag mo dus gsum khros pa'i yum :
khro mo'i khro mo sngon byung dpal gyi sku :
phag mo khyod ni byin rlabs kun gyi dngos :
rtsa ba'i yum chen khyod la phyag 'tshal bstod :
dam rdzas mchod pa dam pa 'di bzhes la :
sku gsung thugs kyi dngos grub bstsal du gsol :
zhes bstod cing 'dod gsol yig brgya bzla /
nongs pa bshags /
badzra muHsa gtor mgron gshegs su gsol /
'di nyid bdag bskyed kyi nyer bsdu ma byas pa'i gong nyid du byed pa'ang yod de skabs dang bstun no //
!
//gsum pa byin rlabs dbang gi cho ga ni /
sngar bshad pa'i yo byad kyi bsham dang ldan pas /
bdag bskyed bzlas pa'i bar du song nas /
mdun bskyed kyi rten bsang /
dag pa gsum gyi sngags brjod /
stong pa'i ngang las rten 'byung bzhi gzhal yas khang gru bzhi sgo bzhi rta babs dang bcas pa rgyan dang mtshan nyid thams cad rdzogs pa'i dbus su rlung me thod pa'i sgyed pu gsum gyi steng du /
a las byung ba'i thod pa'i nang du ba~M las bdud rtsi'i rgya mtshor 'khyil ba'i dbus su hrIHlas bdud rtsi'i lha mo'i snying gar g.yung drung 'khyil ba'i dbus su zla ba'i steng du /
ba~M yig gnas pa'i 'od kyis sangs rgyas thams cad byang chub sems kyi rnam par spyan drangs bdud rtsi la thim pas bdud rtsi'i lha mo yang 'od du zhu ste ye shes kyi bdud rtsi'i rgya mtshor 'khyil bar gyur /
de'i nang du e las chos 'byung gru gsum pa'i nang du sna tshogs pad+ma 'dab ma bzhi pa'i lte bar zhes pa nas /
rigs kyi bdag pos dbu brgyan gyi bar bdag bskyed dang 'dra ba las rang sems lha skur gyur pa ni zhes pa bor /
dbang gi lha rnams kyang mdun bskyed la thim par bsam /
de nas phyi nang gi mchod pa rnams byin gyis brlabs te /
hU~M:
dri chab gtsang ma tsan+dan ga pur chab :
bdug spos dri zhim a kar du ru ka :
me tog mdzes pa mdangs dang kha dog ldan :
snang gsal mar mes phyogs bcu'i mun pa sel :
zhal zas ro bcud kha dog ldan pa yis :
lus sems rgyas shing tshim par byed pa dang :
sil snyan sna tshogs phyogs bcur sgra snyan sgrog :
ye shes mkha' 'gro rnams la 'bul lo bzhes :
'dod yon ma spang chos nyid longs spyod shog :
A+o~M badzra gan+d+he AHhU~M:
de bzhin du /
d+hU pe 
puSh+pe 
A lo ke 
nai bid+yA 
shab+da AHhU~M:
zhes pas 'bul lo //
mtshan ldan b+han+d+ha ka pA lar :
'bru bcud chang dang bdud rtsi sbyar :
dri med dkar po mu tig mdog :
dam rdzas bdud rtsi sman gyi mchog :
ye shes mkha' 'gro rnams la 'bul :
thugs dam skongs la dngos grub stsol :
A+o~M ma hA pany+tsa sa ma ye hU~M:
zhes bdud rtsi 'bul /
gtor snod mtshan ldan ka pA lar :
gtor ma sha lnga bdud rtsi lnga :
bdud rtsi chen por bsgyur nas ni :
ye shes mkha' 'gro rnams la 'bul :
thugs dam skongs nas dngos grub stsol :
A+o~M ma hA ba lin+ta sa ma ye hU~M:
zhes gtor ma 'bul lo //
nang gsang gi mchod pa'i rnam grangs ji snyed gsungs kyang re zhig de tsam mo //
bstod pa ni sngar bshad pa ltar ram /
yang na /
hU~M:
rdo rje phag mo bde gshegs yum :
spros bral chos sku bde chen las :
rang bzhin longs spyod rdzogs pa'i sku :
dmar mo gcer bu rus pas brgyan :
dbu skra ser mo me ltar 'bar :
thod pa'i phreng bas yongs bskor nas :
yab kyi rang bzhin kha T+wAM ga :
khrag 'thung sku gsum thod pa'i sgra :
chos dbyings sgra las DA ma ru :
thod pa bdud bzhi'i khrag gis bkang :
dngos grub byin rlabs 'dod phyir 'thung :
zhal bzhad mche gtsigs ljags 'dril ba :
khro mo'i zhal nas hU~M sgrog cing :
phaT kyis srid gsum 'khor ba 'jig :
brkyang bskum 'gying bag ldem gzugs can :
bskal pa'i me dpung 'khrigs pa'i dkyil :
dur khrod rol pa mkha' 'gro'i gtso :
bskal pa ye shes rdzogs la bstod :
zhes pas bstod :
bzlas pa'i dmigs pa gsal btab nas bzlas pa sngar bzhin bya :
bum pa'i bskyed bzlas ni mdun bskyed mnyam sgrub nyid las bzlas pa dmigs phyed pa'i phyir /
rang gi snying ga nas sngags kyi phreng ba spros bum lha'i thugs rgyud bskul /
sku las bdud rtsi babs pas bum pa gang bar bsam nas bzlas pa ci 'grub bya /
ar+g+haM nas shab+da'i bar gyis mchod /
'bru gsum gyis nang mchod 'bul zhing bstod pa bsdus pa tsam bya'o //
de nas 'das pa'i gtor ma sngar bzhin las mdun bskyed dang 'brel bas spyan 'dren ni mi dgos /
gtor ma gnyis pa chos skyong /
gsum pa gzhi bdag rnams la 'bul te so so'i cho ga bzhin no //
tshogs mchod ni de'i snga phyi gang 'os su bya zhing de'i mthar bdud rtsi yang myang /
de nas yi ge rnam dag gi man ngag ni /
mdun gyi gtso mo'i thugs ka'i sngags phreng rnams myur du 'khor zhing 'od zer 'phros pa bdag la thim par bsgom la /
dus gsum bde gshegs 'dus pa'i shes rab yum :
dus gsum sangs rgyas thams cad skyed mdzad cing :
rgyal ba gsang sbyor mchod pas mnyes par byed :
byang chub sems kyi bde bas lus rgyas pa :
khyod kyis bdag dang slob mar bcas pa la :
byin rlobs rnal 'byor ma yi bde chen ston :
ces gsol ba gdab ste bdag nyid 'jug pa'i don yin no //
slob ma'i bya ba ni /
khrus byas /
bgegs bskrad /
chos bshad mtshams sbyor ci rigs pa las /
de yang rdo rje theg pa'i lam las dngos grub sgrub pa'i lha'i gtso bo ni rnal 'byor ma nyid yin te /
de yang don du lha yab yum la bzang ngan med kyang dag bya dag byed kyi dbang du byas na shes rab rtsa ba yin zhing thabs yan lag yin pa dang /
bde ba chen po yang rnam pa kun ldan gyi stong pas sgrub dgos pa dang /
bdag nyid he ru ka'i rnal 'byor dang ma bral yang pho nya mo rnams bdag gi rdo rje slob dpon du 'gyur ba'i phyir na mchog 'dod pa rnams kyi lhag pa'i lha'i gtso bo ni rdo rje phag mo nyid yin la /
de la yang bka' srol du ma yod pa las /
khyad par o rgyan gyi slob dpon chen po pad+ma 'byung gnas kyi shin tu zab pa'i thugs gter chen po lnga las mkha' 'gro'i chos skor zab rgyas su bka' babs pa ni bla ma mnga' bdag nyang ral pa can yin la /
de la yang mkha' 'gro'i sgrub skor ji snyed cig mchis pa las 'dir ni jo mo mtsho rgyal gyis dngos su gtad pa'i stag sgro nas byon pa mkha' 'gro chen mor grags pa'i rdo rje phag mo'i sgrub thabs /
lha dgu ma'am /
lha lnga'am /
gtso rkyang ste /
'di zhes bya ba'i dkyil 'khor dang 'brel bar byin rlabs dbang bskur bar byed pa la /
slob dpon gyi bya ba rnams sngon du song sogs sbyar nas maN+Dal phul /
mig dar bcing /
me tog gtad la /
rdo rje slob dpon dgongs su gsol /
bdag che ge mo zhes bya ba /
rnal 'byor ma'i byin rlabs la 'jug pas /
rdo rje rnal 'byor ma dgongs su gsol :
bdag gi las dang nyon mongs pa thams cad dag par byin gyis rlob tu gsol :
khams gsum 'khor ba las dbugs dbyung ba dang :
gzengs bstod pa dang :
'khor ba'i rgya mtsho chen po las bsgral bar byin gyis brlab tu gsol :
zhes lan gsum gyis gsol ba btab /
de nas skyabs 'gro /
sems bskyed /
sdom gzung rnams   sgrub thabs dbu ltar /mchan /byas la /
byin gyis brlab pa brgyad kyi sgo nas ye shes dbab pa las /
dang po nang gi rnal 'byor mas dbab pa ni /
slob ma rdo thal gyis chos 'byung bris pa'i khar nub tu phyogs pas skyil krung bcas shing rlung 'dzin du bcug la /
slob ma lhar bsgoms pa'i snying gi dkyil du rdo rje phag mo mar me ltar 'bar ba /
de'i snying gar g.yung drung 'khyil pa g.yon du shugs drag tu 'khor bar gyur /
bla ma'i smin mtshams su g.yung drung drag tu 'khor ba las 'od zer 'phros /
slob ma'i snying gar gnas pa'i phag mo'i sku la phog bde ba bzod med du 'bar bas gar mdzad par mos la /
sngags dang rol mo'i sgra bya /
des lus 'phar g.yo /
ngag smra brjod /
sems bde gsal du 'char ba ni phebs pa'o //
gnyis pa bla ma yi dam mkha' 'gro bskul te byin dbab pa ni /
gzhi'i dmigs pa sngar bzhin las /
slob dpon gyi thugs ka nas 'od zer 'phros rtsa ba gsum gyi lha tshogs nam mkha' gang ba spyan drangs /
slob ma'i spyi bo nas zhugs lus thams cad gang bde ba bzod med du 'bar bar bsam la DA dril gyi sgra dang bcas te /
hU~M:
bzhengs shig mkha' 'gro gnas nas bzhengs :
dgongs shig bla ma slob dpon dgongs :
rig 'dzin gnas nas sku skyod 'tshal :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
de bzhin du /
hU~M/
bzhengs shig yi dam lha tshogs bzhengs :
dgongs shig rgyal ba rigs lnga'i tshogs :
chos kyi dbyings nas sku skyod 'tshal :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
hU~M:
bzhengs shig ye shes mkha' 'gro bzhengs :
dgongs shig DA ki sde lnga'i tshogs :
dur khrod gnas nas sku skyod 'tshal :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
ces dang /
A+o~M:
sku yis byin gyis rlob tu gsol :
lus la gzi byin bskyed du gsol :
lus kyi sgrib pa sbyang du gsol :
sku mi 'gyur tshe yi dngos grub stsol :
A:
gsung gis byin gyis rlob tu gsol :
ngag la nus pa spar du gsol :
ngag gi sgrib pa sbyang du gsol :
gsung gi snying po lung gi dngos grub stsol :
hU~M:
thugs kyis byin gyis rlob tu gsol :
sems la rtogs pa bskyed du gsol :
sems kyi sgrib pa sbyang du gsol :
thugs skye med rdo rje'i dngos grub stsol :
sku gsung thugs kyi byin gyis rlobs :
ye shes lnga yi dbang zhig skur :
brgyud 'dzin bu la byin gyis rlobs :
dbang bzhi rdzogs par bskur du gsol :
zhes dang rol mo'i sgra bya'o //
gsum pa spos kyis byin gyis brlab pa ni /
slob ma snying ga'i g.yung drung 'khyil pa la sems gtod du bcug la /
byi la nag po'i brun /
pad+ma rak+ta /
sha chen /
klad chen /
bdud rtsi lnga /
ra'i lce dang rkang lag gi nywa bzhi'i sha
/ba lang gi spu'am rang rang gi skra rnams gu gul dang sbyar ba'i dud pas bdug cing /
A+o~M AHhrIHhU~M hU~M ha :
A+o~M badzra b+ha ra he A be sha ya sarba duSh+TAM hrIM swA hA:
zhes bzla zhing rol mo bya'o //
bzhi pa me tog gis byin gyis brlab pa ni /
sngar dkyil 'khor du bkod pa'i me tog nas slob ma'i spyi bor bzhag ste /
dkyil 'khor pa'i thugs ka nas rnal 'byor ma gcig me tog gis mtshon par dmar ril gyis byon /
slob ma'i spyi bo nas sib kyis thim par bsam zhing phaiM nyer gcig brjod pas dbab bo //
lnga pa mar mes byin gyis brlab pa ni /
slob ma lhar gsal ba'i lte bar a dmar po mar me ltar 'bar ba dang /
spyi bor ha~M dkar pos mtshan par gyur /
slob dpon gyi thugs ka nas 'od 'phros slob ma'i lte ba'i a la thim pas gtum mo'i me gsal zhing rno ba 'bar /
'khor lo bzhi brgyud ha~M yig zhu ba'i byang sems kyi rgyun babs pa a la thim pas me cher 'bar bas /
lus dang lus kyi bag chags nyon mongs dang bcas pa thams cad bsregs par bsam zhing rlung 'dzin du 'jug
/rjes bde gsal mi rtog pa'i ngang gdangs skyong du gzhug go
/drug pa gtor mas byin gyis brlab pa ni /
'og rlung 'then la slob ma'i bshang sgor yaM las rlung gi dkyil 'khor /
lte bar raM las me /
mgrin par rtsa gsum la A+o~M AHhU~M gsum las thod pa'i sgyed pu /
mgo bo ka pA la rang byung gi snod du /
dbang po lnga sha lnga /
yul lnga bdud rtsi lnga /
phung po lnga rigs lnga /
'byung ba lnga yum lnga'i rang bzhin gyi gtor ma ye shes kyi bdud rtsir sbar pa dbyings su 'bul ba ni /
hU~M:
bla ma yi dam mkha' 'gro'i tshogs :
phung po gzugs kyi gtor ma bzhes :
rnal 'byor pa yi lam sna drongs :
dbyings nas ye shes mkha' 'gro ma :
nyon mongs rnam rtog gtor ma bzhes :
chos kyi dbyings kyi dngos grub stsol :
gnas pa ye shes mkha' 'gro ma :
lus gnas rtsa rlung gtor ma bzhes :
'chi med tshe yi dngos grub stsol :
'dren pa las kyi mkha' 'gro ma :
dug gsum sha khrag gtor ma bzhes :
dam tshig nyams pa bskang du gsol :
gtsor byed dam tshig mkha' 'gro ma :
dug lnga dug gsum gtor ma bzhes :
phyag rgya chen po'i dngos grub stsol :
ces lus chags zhen med par phul pas bde ba'i ye shes rgyas par bsam mo //
bdun pa lhas byin gyis brlab pa ni /
slob ma lhar gsal ba'i spyi bor rtsa ba'i bla ma dang /
de'i dbu gtsug nas rim bzhin brgyud pa'i bla ma rnams gsal btab la /
de la mos gus dung dung bskyed pas rim bzhin 'od zer gyi gong bur zhu ba spyi bo nas sib kyis thim par bsam la /
sngags mthar /
haM shi d+hiM ri hU~M zhes btags pa bzla'o //
brgyad pa yi ges byin gyis brlab pa ni /
slob ma'i lte bar hrIM las chos 'byung gi nang du hrIM yig ba~M dmar pos mtshan pa /
mgrin par A+o~M las g.yung drung dkar po g.yon du 'khor ba A+o~M gyis mtshan pa /
spyi bor ha~M ser po las g.yung drung ser po g.yas su 'khor ba ha~M gis mtshan pa rnams shugs drag tu 'khor bar bsam la rtsa sngags drag tu brjod cing rol mo'i sgra bya'o //
de nas tiSh+Tha badzra gyis brtan par bya'o //
de dag ni byin gyis brlab pa'i cho ga'o //
de nas pra tIts+tsha badzra hoH
zhes pas me tog phul /
pra ti gr-ih+Na i maM satwa ma hA bA la /
zhes me tog mgor bcing /
A+o~M dz+nyA na tsak+ShuHpra be sha ya phaT/
ces mig dbye /
dkyil 'khor gyi rnam pa bstan pa la /
rdul tshon gyi chos 'byung ni dug gsum gyi chos nyid /
bdud rtsi'i chos 'byung ni khams gsum gyi de bzhin nyid /
me long gi chos 'byung ni sku gsum gyi ye shes so //
g.yung drung ris ni chos nyid mi 'gyur ba /
yig 'bru rnams sku gsung thugs 'dus pa /
zur gsum ni rnam thar gsum /
nang stong pa spros bral /
dmar ba snying rje /
rtsa ba phra ba nyon mongs spangs pa /
gdengs ka che ba ye shes dang yon tan rgyas pa mtshon no //
zhes dang /
bla ma phag mor sgoms la mos gus dung ba byos shig
/ces dang /
mdun bskyed kyi lha'i rnam pa mngon rtogs ltar bshad la /
mtshon don dag dran bzhin bshad de /
dkyil 'khor dang /
bla ma lha'i de kho na nyid bstan pa'o //
mig dar 'ching 'grol mthong ba ston pa sogs brgyud pa'i phyag len yin gyi /
byin rlabs kyi cho ga'i dngos bstan la med pas ma byas kyang rung ngo //
de nas dbang dngos gzhi'i don du maN+Dal phul la /
bla ma sangs rgyas dgongs su gsol :
ji ltar sngon gyi sangs rgyas rnams :
dkyil 'khor dbang bskur thob gyur nas :
sangs rgyas sa la gshegs pa ltar :
de rjes bdag cag 'jug lags na :
bdag la dbang bskur mdzad du gsol :
zhes lan gsum gyis gsol ba btab /
dbang bskur ba dngos ni /
slob dpon dkyil 'khor gyi lha dang gnyis su med pas 'di ltar bum pa la sogs pa'i dbang rdzas lnga po re re bzhin yang gnas gsum du bzhag nas rtogs pa bskyed pa ni dbang bzhi'i bdag nyid can no //
de la dang po bum pas dbang bskur ba ni /
A+o~M:
bum pa spros med zlum po ni :
chos sku rang gzugs lnga yi bdag :
skye med byang chub sems kyi chus :
rnam rtog ma rig dri ma 'khru :
nyon mongs bag chags kun byang nas :
dbang bzhi ye shes rdzogs par shog :
A+o~M sarba bud+d+ha bai ro tsa nI hU~M hU~M phaT phaT swA hA:
A+o~M bud+d+ha DA ki nI:
badzra DA ki nI:
rat+na DA ki nI:
pad+ma DA ki nI:
karma DA ki nI swA hA:
zhes lan gsum brjod de /
bum pa spyi bor bzhag ste khrus byas pa bum dbang /
mgrin par gtad de bum chu blud pa gsang dbang /
snying gar gtad pa shes rab ye shes /
de las bde gsal mi rtog pa'i nyams skyes pa ni bzhi pa'o //
gnyis pa thod pas dbang bskur ba ni /
A:
thod pa zlum po chos kyi dbyings kyi ngang :
'chi med bdud rtsi 'bru bcud chang gis bkang :
sha lnga bdud rtsi rigs lnga ye shes lnga :
nyon mongs bdud 'joms rigs lnga sku lngar bskyed :
gnyis med ngang du chos nyid rol par sbyor :
ma bcos rang byung bde chen byang chub sems :
chos nyid bdud rtsi rnam rtog bdud las rgyal :
dbang bzhi'i ye shes rdzogs pa'i dbang thob shog :
sngags lan gsum brjod la /
thod pa spyi bor bzhag pa bum dbang /
mgrin par gtad nas bdud rtsi blud pa gsang dbang /
snying gar gtad pa shes rab ye shes /
de las bde gsal mi rtog pa'i nyams skyes pa ni dbang bzhi pa'o //
gsum pa me long gis dbang bskur ba ni /
hU~M:
me long zlum po chos dbyings dri ma med :
dag cing gsal la rnyog pa med par dwangs :
gzugs brnyan gsal la ngos gzung 'dzin pa bral :
sems nyid rnam dag gsal la ma 'gag pa :
gzung 'dzin mtshan ma'i dngos po'i yul las 'das :
byang chub sems kyi cho 'phrul cir yang snang :
gsal stong ma 'gags dbyings nas gsal 'grib med :
dbang bzhi'i ye shes rdzogs pa'i dbang thob shog :
sngags lan gsum brjod /
sngags lan dang pos spyi bor bzhag
/gnyis pas mgrin par 'jog pa dang slob dpon gyi snying ga nas sngags phreng zhal du thon pa slob ma'i khar zhugs snying ga'i sa bon la thim par bsam zhing sngags kyi rjes zlos bya /
gsum pas snying gar bzhag ste /
me long spyi bor bzhag pa bum dbang /
mgrin par gtad nas sngags kyi rjes gnang sbyin pa gsang dbang /
snying gar gtad nas rig pa gsal la ma 'gags par ngo sprad pa shes rab ye shes /
de las bde gsal mi rtog pa'i nyams skyes pa ni dbang bzhi pa'o //
bzhi pa gtor ma'i dbang ni /
hrI:
gtor snod b+han+d+ha gzhal yas chos kyi dbyings :
gtor ma 'dod yon rnam lnga ye shes lnga :
mkha' 'gro sku lnga bde chen 'du 'bral med :
rnam dag bdud rtsi mkha' 'gro mchod pa'i rdzas :
gnyis med dbyings su dam tshig gnyan po bsre :
ma mo mkha' 'gro dbang du bsdu ba dang :
'phrin las rnam bzhis 'gro ba 'dul slad du :
sprul pa mang po las la 'gyed pa'i phyir :
dbang bzhi'i ye shes rdzogs pa'i dbang thob shog :
sngags brjod bzhin du gtor ma spyi bor bzhag pa bum dbang /
mgrin par gtad nas gtor zan rol pa gsang dbang /
snying gar gtad de mkha' 'gro ma dang gnyis med du ngo sprad pa shes rab ye shes /
de las bde gsal mi rtog pa'i nyams skyes pa ni dbang bzhi pa'o //
lnga pa sku 'bag gis dbang bskur ba ni /
A+o~M:
chos sku skye med dbyings las ma g.yos kyang :
longs sku gsal la ma 'dres lha mo'i sku :
sprul sku sna tshogs thabs kyis 'gro ba 'dul :
sku gsum ngang du mnyam nyid ma 'dres gsal :
sngon tshe lha mo khyod dang smon lam gcig :
da lta bdag dang slob ma'i lhar 'dzin cing :
srog gi phyir yang mi spong sgrub lags na :
dbang bzhi rim par rdzogs pa'i dbang thob shog :
sngar gyi sngags gsham du A+o~M badzra yo gi nI hU~M phaT:
ces sbrel ba lan gsum brjod pas dang pos spyi bor bzhag
/gnyis pas mgrin par 'jog pa dang mnyam du rigs dang mthun pa'i gsang ming gdags /
gsum pas snying gar bzhag ste /
sku spyi bor bzhag pa bum dbang /
mgrin par bzhag ste gsang mtshan btags pa gsang dbang /
snying gar gtad de mkha' 'gro ma dang gnyis med du ngo sprad pa shes rab ye shes /
de las bde gsal mi rtog pa'i nyams skyes pa ni dbang bzhi pa'o //
de ltar rtsa ba'i dbang rnam pa lnga la bzhi bzhir phye bas rnam pa nyi shus byang chub pa zhes bya ba dbang bzhi'i mngon par rtogs pa thod rgal du thob par 'gyur ba yin no //
de nas dam tshig khas blang ba dang maN+Dal yon 'bul rnams spyi dang mthun no //
gong du tshogs mchod ma gtang na skabs 'dir gtong zhing /
rjes gtang rag gi mchod bstod /
nongs bshags gshegs gsol nyer bsdu smon lam shis brjod rnams spyi ltar bya'o //
de ltar na zhal gnyis ma lha dgu pa dang lnga pa gtso rkyang rnams kyi sgrub thabs byin rlabs dang bcas pa'o //
rdo rje rnal 'byor ma'i chos skor la /
grub thob kyi gzhung gi khungs dang /
bla ma'i man ngag dang /
byin rlabs kyi bka' ma chad pa dang /
rdzogs rim dang las tshogs su 'dzom pa sogs sgo thams cad nas 'di nyid kho na phul du gyur pa yin no //
de lta bu'i zab rgyas kyi man ngag mtha' dag la 'jug par 'dod pas ni gter gzhung gi yi ge dag las shes par bya zhing /
'dir ni snying po nyer bsdus su bkod pa'o //
mi 'a~Xgyur bde chen zag me~Xd dbyings //
rgyas 'debs rdo~X rje~X btsun mo yi //
sgrub thabs nyang gter snying po'i bcud //
'jug bde'i ngag 'don nyung ngur dril //
nyang gter mkha' 'gro chen mor grags pa'i rdo rje phag mo zhal gnyis ma'i sgrub thabs kyi le'u tshan no ///
/
