@#//
tshe sgrub gnam lcags rdo rje'i cha lag bka' brgyad dngos grub snying po'i dbang chog nyung gsal yid kyi 'dod 'jo zhes bya ba bzhugs so //
na ma ut+ta rASh+Ta ma hA sA d+ha kA ya /
mi 'gyur rdo rje lta ba spyi 'byams dbang //
gdod nas brnyes pas grub pa'i 'khor los sgyur //
rang byung sangs rgyas pad+ma rgyal po yi //
ye shes rtsal shar dkyil 'khor dgu la 'dud //
sgrub sde rin chen 'byung gnas kyi //
bcud mchog bdud rtsi'i thig le ni //
skal ldan snying gi mun sel ba //
sngags shes rnams kyi dpyid du shar //
sgrub chen bka' brgyad kun gyi yang snying spros med rnal 'byor la dga' ba rnams kyi dpyid du gyur pa bka' brgyad dngos grub snying po'i dbang bskur spros bcas rgyas par spro na /
grub dbang rgod tshang pa chen po'i gsung rab ltar lag len du bya zhing /
stabs bder byed na ras bris sam tshom bu'i dkyil 'khor gyi steng du khri rkang la bum pa mgul chings kha rgyan so lnga'i rdzas dang sbyar ba'i dri bzang gi chus bkang zhing gzungs rdor dang bcas pa /
mdun du dpal dgu khyung dang bcas pa'i tsaka li /
dkyil 'khor gyi shar du dpal gtor sman raka
lhor dbu rgyan rigs lnga /
nub tu rdo rje dang dril bu /
byang du thod par bur chang bdud rtsi dang sbyar ba me long gis bkab pa'i khar man shel bzhag
mthar mchod pa rnams kyis g.yas su bskor /
gzhan yang dur khrod kyi chas dang /
brub khung ling+ga /
phur bu tshogs rdzas /
rdor dril DA ma ru /
me tog
gtor 'bul tshogs kyi yo byad sogs 'og tu dgos pa'i yo byad thams cad tshogs par bya'o //
dkyil 'khor sgrub pa ni /
skyabs sems tshogs gsag gi rim pa spyi ltar ram /
'di nyid kyi chos sde bi ma la'i chos spyod ltar bya /
de nas las gzhung dngos grub snying po'i lta ba'i mtshams gcod nas bzung 'dzab kyi rim pa la thug gi bar du gyer sgom zung 'jug tu byas la /
bdag mdun dus gcig tu gsal gdab /
bum pa'i nang du'ang dkyil 'khor ling tshe dgu pa'i lha tshogs ma tshang ba med pa me long du gzugs brnyan shar ba bzhin gsal nas /
spyan 'dren mchod bstod thams cad bdag mdun bum pa'i dkyil 'khor gsum khar stabs gcig tu bya /
'dzab kyi skabs la bab pa'i tshe /
lha tshogs rnams kyi thugs kar nyi ma'i dkyil 'khor gyi steng du hU~M yig so so'i sku mdog dang mthun pa'i mthar sngags kyi phreng bas bskor bar dmigs shing las byang nas 'byung ba ltar dpal dgu'i snying po dang /
mthar spyi dril gyi 'dzab bzla ba ni bsnyen pa /
yang dbugs phyir rgyu ba dang sbrags te thugs srog sa bo+on dang sngags phreng las 'od zer dpag med 'phros pas rgyal ba rab 'byams la mchod pa phul zhing /
khams gsum sems can gyi las sgrib sbyangs te thams cad dpal chen he ru ka'i lha tshogs 'ba' zhig tu gyur nas stong khams thams cad sngags kyi rang sgra 'ur dir du gyur par bsam /
dbugs nang du 'jug tshe phyogs bcu'i rgyal ba ma lus pa'i byin rlabs dbang dang dngos grub gzi byin nus mthu mtha' dag 'od zer gyi rnam pa 'bru gsum yi ge'i tshul du tshur byung nas bdag mdun bum pa'i lha'i gnas gsum du thim par mos pa ste /
de ltar spro bsdu'i bzlas pa byed pa sgrub pa /
de lta bu'i bdag mdun gyi bskyed bzlas spro bsdu sogs de dag thams cad kyang don dam par bya byed las gsum dbyer med kun bzang che mchog gi dgongs klong rnam par dag pa kho na'i rol pa nyid las gzhan du ma grub par thag chod pas /
gdod nas ma bcings ma grol ba'i ting nge 'dzin lhun 'byams kyi ngang nas lha sngags sems gsum tha dad med par 'jog pa ni sgrub pa chen po ste /
de ltar bsnyen pa dang sgrub pa sgrub chen gsum chig dril gyi nyams su len tshul 'di ni bka' brgyad kyi dgongs pa thun mong ma yin pa'i skabs don yin pas rigs mthun gzhan la'ang shes par bya /
zhar byung bum lha'i sku las babs pa'i ye shes kyi bdud rtsis bum pa khengs par mos shing /
'dzab bzlas grub pa'i mjug tu stong tshigs kyi mchod bstod bya /
las bum du rdor sems bskyed la yig brgya yig drug bzlas pas byin brlab /
bka' srung gtor 'bul bya /
tshogs mchod bsgral bstab kyi bar du byas nas rig pa'i me tog dor ba'am /
yang na lugs 'dir /
mdun bskyed lha tshogs kyi gnas gsum 'bru gsum las 'phros pa'i 'od zer bdag nyid kyi gnas gsum du bstims pas dbang bzhi blangs shing bdag nyid lha dang dbyer med pa'i nges shes bskyed par gsungs so //
de'ang tshogs mchod dang rjes kyi las rim las byang 'dir mi bzhugs pas shes shing spro na rang gter ma ning gi gzhung las len dgos shing /
bde gling bka' 'dus dang 'di gnyis gter kha ma bu yin pas de las blangs na'ang shin tu 'brel chags par 'gyur la /
de dag gang yang mi shes pas ni gsang rdzogs lta bu gter kha gzhan nam dkon mchog spyi 'dus kyi tshogs dang rjes rim sbyar yang rung ba nyid do //
de nas dbang bskur ba la /
slob ma rnams sgo drung du khrus bya /
phyag bcas gral du 'khod pa la sems bskyed gsal btab nas /
de'ang rang gzhan gyi don chen tshe gcig sangs rgyas sgrub pa la theg chen gsang sngags rdo rje theg pa'i nye lam zab mo smin grol gnyis la ma brten par thabs gzhan gyis thob par mi 'gyur zhing /
de'ang bka' rgya che /
lung grangs mang /
man ngag gting mtha' med pa zhig mchis mod kyang /
mdor bsdu na /
'bras bu'i theg pa thams cad rgyud sde bzhi'am drug gi rim par 'dus shing /
de thams cad kyi snying po bskyed rdzogs sgrub pa bka' brgyad kyi chos skor du 'du ba yin la /
zab chos 'di nyid slob dpon chen po pad+ma 'byung gnas nyid bod yul mtha' 'khob mun pa'i gling du sangs rgyas kyi bstan pa'i sgron me sbar bar mdzad pa'i slad du byon pa'i tshe /
bsam yas mchims phu brag dmar ke'u tshang gi sgrub gnas su bde bar gshegs pa thams cad sgrub pa sde dgu la yongs su 'dus pa'i dkyil 'khor chen po zhal phyes nas skal ldan rje 'bangs snying gi bu dgu gtso bor thugs sras nyer lnga sogs la dbang bskur nas rgyud lung man ngag gi gdams pa rnams tshang sprugs su bstsal pa'i dus su rdo rje'i gsung gcig nyid la du mas so sor go ba'i tshul du rje 'bangs rang rang gi skal pa dang 'tsham par /
bde gshegs 'dus pa /
gsang ba yongs rdzogs /
rang byung rang shar /
thugs kyi me long /
bla med kun 'dus /
dgos 'dod kun 'byung /
rdo rje rwa sbrags /
dregs pa yongs 'dul /
dngos grub 'dus pa /
yang gsang 'dus pa /
khro mkhar ma dang rdzong 'phrang sogs sgrub pa bka' brgyad kyi chos skor mtha' yas par byung ba yin cing /
de la skabs su babs pa 'di ni /
gu ru rin po ches rdzogs chen gyi rnal 'byor nyang ban ting 'dzin bzang po la tshe sgrub gnam lcags rdo rje dngos grub kun 'dus kyi zab chos gnang ba'i skabs su /
dper na 'jig rten na tshong pa nor che yang nor la dgra mang bas dgra 'jigs skyob pa'i skyel ma gal che ba'i dpe ltar /
tshe'i sgrub pa dngos grub che yang bar chad sel ba'i cha rkyen la dgongs te bka' 'dus yongs kyi bcud dril snying por phyungs te bstsal pa /
slad nas nyang ljon pa lung gi gnas sgo 'dzeng phrang brag la gter du sbas pa /
phyis dus la babs pa'i tshe nyang ban nyid kyi sprul pa snang bzhi zad sar 'khyol ba'i rig 'dzin 'ja' tshon snying pos spyan drangs pa byin rlabs gzi brjid 'bar ba'i zab chos te /
de nyid kyi dbang bskur bsgrub par bgyi ba la bdag nyid kyis bgyi bar 'os pa rnams sngon tu grub /
khyed rang slob ma rnams kyi ngo skal du gyur pa dbang bskur zab mo zhu ba'i yon tu maN+Dal 'bul 'tshal /
zhes mtshams sbyar la maN+Dal 'bul du gzhug
/dkyil 'khor gyi lha dang mjal ba'i phyag rten du rin thang med pa'i rin po che'i me tog gi chun po phyag tu sprad par mos shig
/oM AHhU~M/
zhes me tog sbyin /
bla ma dang dkyil 'khor gyi lha tshogs gtso bor gyur pa'i skyabs gnas mchog gsum rtsa gsum dam can srung ma dang bcas pa nam mkha' gang bar bzhugs pa'i spyan sngar bdag sogs sems can thams cad byang chub snying po la mchis kyi bar du skyabs su 'gro bar bgyi'o snyam pa'i blos 'di'i rjes zlos /
e ma phyogs bcu'i sangs rgyas byang sems dang :
bla ma yi dam mkha' 'gro dgongs :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog 'phags pa'i dge 'dun la :
bdag ni gus pas skyabs su mchi :
byin rlabs rtsa ba bla ma dang :
dngos grub rtsa ba yi dam dang :
phrin las mdzad pa'i mkha' 'gro mar :
byang chub bar du skyabs su mchi :
lan gsum /
skyabs gnas de dag dpang por gsol ba'i spyan sngar gzhan gnod gzhi dang bcas pa spong pa'i so thar gyi sdom pa blang bar bgyi'o snyam pas rjes zlos /
skyabs gnas kun gyi spyan snga ru :
sgo gsum gus pas gzhan don du :
gnod pa las bzlog dge ba bsgrub :
dge bsnyen dge tshul dge slong sogs :
so so thar pa'i sdom pa la :
rgyun du gnas shing dge ba bsgom :
sdom pa yongs su bzung bar bgyi :
gsum /
gzhan phan gzhi dang bcas pa bsgrub pa byang chub sems dpa'i bslab pa nod par bgyi'o snyam pas rjes zlos /
skyabs gnas thams cad dgongs su gsol :
'di bzung byang chub ma thob bar :
'gro drug sems can thams cad la :
ma dang bu yi 'du shes kyis :
ma brgal bsgral dang ma grol dgrol :
dbugs dbyung mya ngan 'das la 'god :
smon pa'i byang chub sems bskyed do :
ho :
sngon gyi rgyal ba thams cad kyang :
sdom pa la ni gnas pa ltar :
'di bzung 'khor ba ma stongs bar :
bla med 'jug pa'i byang chub sems :
de bzhin bdag gis bskyed par bgyi :
phar phyin drug la bslab cing bsgrub :
brtson 'grus dag gis thams cad bsgral :
kun don tshul khrims gsum yang bzung :
bdag gis sems bskyed sdom pa bzung :
lan gsum /
rtsa ba yan lag khyad par gyis bsdus pa'i gsang sngags rdo rje theg pa'i dam tshig mtha' dag bzung bar bgyi'o snyam pas 'di'i rjes zlos /
ho :
dkon mchog gsum ni mi spang ngo :
rdo rje dril bu'i phyag rgya dang :
byang chub sems ni spang mi bya :
rin chen rigs kyi dam tshig tu :
sbyin pa rnam bzhi rtag tu sbyin :
pad+ma rigs kyi dam tshig tu :
theg pa gsum dang chos rnams bshad :
las kyi rigs kyi dam tshig tu :
'gro ba'i don la brtson par bya :
rtsa ba yan lag dam tshig kun :
ma lus bdag gis yongs su bzung :
lan gsum bya'o //
bla ma dkyil 'khor gyi gtso bo tha mi dad pa'i spyan sngar dad mos nges shes kyi gdung shugs bskyed de gsol ba gdab pa'i tshig 'di'i rjes zlos mdzad par zhu /
ho :
rdo rje slob dpon dgongs su gsol :
bde gshegs rgyal ba'i dkyil 'khor 'dir :
bdag cag dad pas 'jug par 'tshal :
thugs rjes dkyil 'khor du gzhug gsol :
lan gsum /
de ltar gsol ba btab pas lha dang slob dpon dbyer med pas thugs rjes dgongs te rjes su gnang ba yin pas /
dkyil 'khor du 'jug pa'i thog mar sngar byin pa'i me tog de nyid /
rang rang gi tshe rabs mang po'i gong nas bsnyen cing sgrub pa'i las 'phro gang la mchis pa de kho nar 'bul ba'i 'dun pas tshig 'di'i rjes zlos mdzad pa'i mthar me tog tshom bu'i dkyil 'khor la 'thor bar mdzod cig
ho :
rnal 'byor rig pa'i me tog 'di :
dkyil 'khor lha la 'bul lags na :
sngon nas las 'phro gang yod pa'i :
yi dam lha la bab par shog :
de wa A be sha ya A:
zhes me tog 'thor la /
'o de ltar me tog phul ba rnams dkyil 'khor thams cad kyi bdag nyid kun bzang che mchog he ru ka'i thugs kar babs pa yin te /
'khor gyi dkyil 'khor ye shes rnam pa dgu'i rang 'od las grub pa'i tshom bu dgu'i lha tshogs ma lus pa rnams gtso mchog nyid kyi rang mdangs las gzhan ma yin pa'i phyir na /
khyed rang rnams kyi yi dam lha'i skal bar dpal chen po che mchog he ru ka nyid bsnyen cing sgrub par byos la /
lha dang mi 'bral ba'i rtags su gnas gsum du yig 'bru gsum gyi mtshan ma btab cing /
gsang mtshan gdags pa ni dper na lcags la gser 'gyur gyi rdzas byugs pa tsam gyis lcags nyid gser gyi dngos por 'gyur ba ltar khyed rang rnams kyi phung khams skye mched yi dam lha'i ngo bor gnas bsgyur ba'i thabs kyi bye brag lags pas de ltar nges par gyis la gsang ba'i mtshan yang rdo rje che mchog 'dus pa rtsal zhes ma brjed par 'dzin 'tshal /
zhes dri bzang gi chu'am bdud rtsi sman gyi ka pA la nas blangs pas slob dpon gyis rdo rje dang bcas pa'i srin lag gis slob ma'i dpral mgrin snying khar thig le bya'o //
de nas dbang gi dngos gzhi ye shes pa dbab pa la khyed rang rnams lus gnad chos bdun bca'/
ngag gnad bum can nam rlung rang sor bzhag
/sems kyi rtog pa skad cig kyang ma yengs par dmigs pa 'di ltar sgom par zhu /
de yang khyed rang rnams skad cig dran rdzogs su nam mkha' la 'ja' shar ba bzhin du dpal chen he ru ka rigs 'dus phyag rgya mchog gi skur gyur te /
de yang sku mdog mthing la smug pa'i mdangs kyis brjid pa /
zhal gcig phyag gnyis g.yas gser gyi rdo rje rtse dgu pas g.yon thod pa khrag gis bkang ba dkrugs pa'i tshul du bsnams pa /
zhal gdangs ljags 'dril mche ba gtsigs shing spyan gsum sdang mig glog ltar 'khyugs pa'i smin ma dang sma ra me lce 'bar ba /
dbu skra kham nag nam mkhar 'phyo zhing thod skam rigs lnga rtse bran 'od zer 'bar bas brgyan pa /
snyan cha mgur chu phyag zhabs kyi rgyan rin po che dang rus rgyan sbrul gyi chun pos brgyan pa /
sku la glang chen ko rlon mi lpags g.yang gzhi stag lpags sham thabs te bgo ba'i gos gsum dang /
thod pa skam rlon rnying pa'i phreng ba tshar gsum dang /
thal chen rak+ta zhag gi sor ris te byugs pa'i rdzas gsum dang /
rdo rje'i gshog pa dang ye shes kyi me dpung ste dpa' ba'i rtags gnyis dang bcas te dpal gyi chas rnams sku la rdzogs par brgyan zhing /
zhabs g.yas bskum g.yon brkyang gi 'dor thabs kyis pad nyi'i gdan la bzhengs shing 'gyings pa /
yum chen khro mo gnam zhal ma mthing ga cha lugs yab dang mtshungs pa'i phyag g.yas yab kyi mgul nas 'khyud cing g.yon pas thod khrag yab kyi zhal du stob pa /
zhabs g.yas pa yab dang mnyam par gshibs shing g.yon yab la 'khril ba /
yab yum gnyis ka sku snang la rang bzhin med pa gar dgu'i nyams ldan gzi brjid gtum rngams kyi dpal du 'bar bar gsal ba'i thugs kar pad+ma sngon po 'dab brgyad kyi gdan la nyi ma'i steng du thugs srog hU~M mthing nag gi mtha' skor du yang hU~M mthing brgyad kyis bskor bar gsal /
spyi bo'i steng gi nam mkhar pad zla'i gdan la chos sku kun bzang yab yum la 'khor du brgyud pa lnga ldan gyi bla ma rig 'dzin grub thob brgyud pa thams cad 'ja' 'od thibs se bzhugs par mos pa mdzod cig
/de nas rdo rje slob dpon gyi thugs ka'i 'od zer dang /
khyod rang rnams kyi thugs ka'i hU~M rnams las 'od zer phyogs bcur 'phros pas bla ma sku gsum rgya bod kyi grub thob rig 'dzin sogs rtsa brgyud kyi bla ma thams cad spyan drangs te khyed rang rnams kyi spyi bo'i bla ma rnams la thim /
de dag thams cad kyang 'od kyi gong bur gyur te khyod rang rnams kyi spyi gtsug tu thim pa'i mos pa rtse gcig tu mdzod /
ces dmigs pa sprad pa ltar slob dpon gyis kyang ting 'dzin gtad cing /
gu ru'i tshig bdun gsol 'debs kyi mthar /
oM gu ru sarba sa ma ya A be sha ya /
a b+hi Shiny+tsa aHaHaH
zhes rol mo dang bcas te bstim mo //
slar yang khyed rang gi thugs ka'i hU~M rnams kyi 'od zer phyogs bcu mtha' med du 'phros pas dus gsum gyi sangs rgyas byang sems thams cad yi dam zhi ba dam pa rigs brgya /
sangs rgyas bzhi bcu rtsa gnyis /
de nyid rigs lnga /
gsang chen rigs gcig la sogs pa'i rnam par byon te khyed rang rnams kyi thugs ka'i hU~M la gnyis med du thim pa'i mos pa mdzod cig
/oM sarba ta thA ga ta de wa shAn+ti ka sa ma ya A be sha ya aHaHaH
zhes nan tan du bstim /
de nas yang thugs ka'i hU~M yig dgu las 'od 'phros pas /
rgyud sde bzhi drug gi yi dam dkyil 'khor gyi lha tshogs dpa' bo dang rnal 'byor ma'i tshogs dang chos srung dam can rgya mtshor bcas pa rnams dang khyad par du bde gshegs sgrub pa bka' brgyad kyi lha tshogs bdun brgya nyer lnga sprul pa yang sprul bsam gyis mi khyab pa dang bcas te /
char drag rlung gis bskyod pa ltar byon nas khyed rang rnams kyi thugs ka'i hU~M yig dgu la sib sib thim pa'i mos pa rtse gcig tu mdzod cig
/oM ma hA shrI he ru ka sa pa ri bA ra A be sha ya dU ti te /
badzra ga ma a nut+ta raM/
A be sha ya A be sha ya /
to ShA ya to ShA ya /
ra ra tsA la ha dzaHhU~M aHhA dz+heM swA hA/
zhes rol mo drag por bcas pas bstim zhing 'beb pa'i rdzas dud kyang bdug go
/de ltar dbab pa'i ye shes pa rnams brtan par byas pa'i mos pa mdzod /
tiSh+Tha badzra /
zhes rdo rje mgor bzhag
/dngos gzhi'i thog mar bum dbang ni /
khyed rang rnams dpal chen po'i skur gsal bzhin pa'i ngang nas /
dbang rdzas kyi bum pa 'di'i nang gzhal yas khang dgu rdzogs kyi dkyil 'khor lha tshogs dngos su bzhugs pa spyi bor bzhag pa'i tshe /
lha rnams 'od du zhu ba'i bdud rtsi'i chu rgyun nar gyis byung ste spyi gtsug tshangs bug tu zhugs /
lus kyi nang thams cad bdud rtsis mer gyis gang nas tshe rabs thog med kyi las dang nyon mongs pa'i sgrib pa dag cing /
yi dam lha dang gnyis su med pa'i go 'phang thob par mos shig
/hU~M:
bkra shis bum pa rin chen brgyan :
bder gshegs zhi khro 'od du zhu :
skal ldan bu la dbang bskur bas :
sgo gsum bag chags sgrib byang shog :
oM sarba a b+hi Shiny+tsa hU~M:
zhes spyi bor dbang bskur la bum chu 'thor zhing blud /
dbu rgyan thogs la /
de ltar bum pas dbang bskur bas bdud rtsi'i chus lus khengs shing chu lhag gyen du lud pa las rigs kyi bdag po rgyal ba rnam pa lngas dbur brgyan pa'i mos pa mdzod /
hU~M:
sku gsung thugs yon phrin las lnga :
sku lnga ye shes dug lnga 'joms :
dbu rgyan rigs lngas dbang bskur bas :
nyon mongs bag chags dag par shog :
oM AHhU~M swA hA:
badzra a b+hi Shiny+tsa hU~M:
zhes spyi bor bskur /
rdor dril thogs la /
de ltar khyed rnams kyi phung khams lhar byin gyis brlabs shing rigs bdag gi rgyas btab pa rgyal bu rgyal rigs spyi bo nas dbang bskur khrus gsol zhing cod pan bcings pa dang chos mtshungs la /
da ni bka' rtags kyi phyag rgya gtad pa dang mtshungs pa rdor dril lag tu gtad pas thabs shes zung 'jug gi sgo nas 'gro ba'i don spyod nus par gyur pa'i mos pa mdzod /
hU~M:
ye shes lnga ldan rdo rje dang :
gsung dbyangs grags stong dril bu gnyis :
thabs shes zung 'jug dbang bskur bas :
mnyam nyid dbyer med dbang thob shog :
dz+nyA na badzra g+han+d+he a b+hi Shiny+tsa hU~M A:
zhes lag g.yas g.yon du gtad nas rdo rje gsor zhing dril bu 'khrol du gzhug go
/de nas mchod pa rnam pa lnga sman rak+ta gtor ma rnams 'khar gzhong lta bu'i snod che ba gcig tu bcug nas lag tu gtad cing /
de nas phyi nang gi mchod rdzas yongs rdzogs gtad pas rgyal srid kyi mnga' thang longs spyod thams cad 'bogs pa dang chos mtshungs par /
khams gsum chos kyi rgyal por gyur pa'i mos pa mdzod cig
hU~M:
sman rag gtor ma mchod pa'i rdzas :
dam rdzas yongs rdzogs dbang bskur bas :
lha dang dam rdzas bsten mchod dang :
sgom sgrub nyan 'chad dbang thob shog :
sa ma ya a b+hi Shiny+tsa AHhU~M:
de nas dur khrod chas brgyad rnams gtad cing /
de ltar rgyal por dbang bskur bas rgyal po'i cha byad dang dpa' brjid kyi gos rgyan rnams gyon par dbang ba ltar /
dpal chen khro rgyal 'bar ba'i rgyan chas rtags kyi rdzas rnams gtad cing bkon pas /
ma mo mkha' 'gro rnams kyis rje dang gtso bor bkur ba dang /
'jig rten khams kyi dregs pa can thams cad dbang du 'du zhing zil gyis gnon nus par gyur pa'i nges shes mdzod cig
/hU~M:
de ring skal ldan bu khyod la :
ko rlon zhing lpags thod phreng dang :
sbrul chun stag sham la sogs pa :
dpal gyi chas dbang bskur thob shog :
oM shrI he ru ka a b+hi Shiny+tsa sa ma ya shrI ye hU~M swA hA:
dzaHhU~M baM ho :
de ltar phyi thun mong rdzas kyi dbang rnams rim par bskur pas /
'khor los sgyur ba'i rgyal bu rgyal sar dbang ba ji lta bar khyed rnams chos kyi rgyal srid la bkod cing mnga' gsol ba'i byin rlabs mthu 'bras kyis /
dam pa chos kyi rgyal khab tu mngon par sangs rgyas pa'i go 'phang thob nas nam mkha' mnyam pa'i 'gro ba'i ded dpon chen por 'gyur ba'i rten 'brel gyi sa bon rgyud la bzhag pa yin pas de ltar thugs la nges mdzod /
ces brjod cing shis brjod mdor bsdus bya /
de nas gsang sngags nang dbang zab mo bskur ba la /
sku gsung thugs mi zad pa rgyan gyi 'khor lor rtogs par byed pa yi dam lha'i dbang /
bzlas lung gsang ba'i dbang /
shes rab brda'i dbang gsum du yod pa'i dang po phyag rgya lha'i dbang zhu ba'i yon tu maN+Dal 'bul bar zhu /
de nas sku tsaka rnams rim par thogs la /
khyed rang rnams kyi lus gdos bcas gzugs kyi phung po ma dag mtshan 'dzin gyi bag chags sbyangs shing yi dam lha'i skur gsal btab /
byin gyis brlabs /
dbang bskur /
rgyas btab pa sogs bgyis pa'i don rnams dran par byos la /
slar yang lha la lha bstim pa nan tan du bgyi ba yin pas /
de yang mdun gyi dkyil 'khor 'di nyid 'dus byas kun rdzob rdzas kyi dngos po tsam du ma 'dzin par ye shes rang byung sprul pa'i gzhal yas chos nyid rol pa chen po'i pho brang /
rgyan dang bkod pa phun sum tshogs pa'i dbus kyi dkyil 'khor snying po'i gtso mchog 'khor 'das ma lus pa'i khyab bdag kun bzang che mchog he ru ka'i sku las rang 'dra'i sku'i sgyu 'phrul gar dgu'i nyams kyi rol pa nyi ma 'bum gyi gzi mdangs ltar 'bar ba byon te /
khyed rang rnams kyi spyi bo'i gtsug tu thim pa'i mos gus rtse gcig mdzod /
hU~M:
dkyil 'khor yongs kyi gtso bo che ba'i mchog :
bcom ldan dpal chen kun bzang he ru ka :
yab yum sras dang bcas pa'i dbang bskur bas :
skal ldan bu la mchog gi dngos grub stsol :
oM badzra kro d+ha ma hA shrI he ru ka hU~M phaT:
dzaHhU~M baM ho :
a b+hi Shiny+tsa A:
zhes rol mo bsgrags shing dpon slob gnyis kas ting 'dzin dang ldan pas spyi gtsug tu dbang bskur zhing bstim mo //
de ltar gtso bo gzhan thams cad rigs 'gres te /
lho phyogs kyi dkyil 'khor chen po'i gtso bo 'jam dpal gshin rje'i gshed las rang 'dra'i sku 'phros te khyed rang rnams kyi dpral ba'i gnas su thim pa'i mos pa mdzod /
hU~M:
dkyil 'khor yongs kyi sku mchog gshin rje gshed :
yab yum sras dang bcas pas dbang bskur bas :
sku lnga lhun grub ye shes lnga dang ldan :
skal ldan bu la sku yi dngos grub stsol :
oM a kro te ka ya mAn+ta ka hU~M phaT:
dzaHhU~M baM ho :
a b+hi Shiny+tsa A:
zhes dpral bar bskur ro //
nub phyogs kyi dkyil 'khor dbus nas dpal chen rta mgrin dbang gi rgyal po las rang 'dra'i sku byon te mgrin pa'i gnas su thim pa'i mos pa mdzod /
hU~M:
dkyil 'khor yongs kyi gsung mchog dbang chen sku :
yab yum sras dang bcas pas dbang bskur bas :
'gag med gsung dbyangs 'gro kun dbang du sdud :
skal ldan bu la gsung gi dngos grub stsol :
oM pad+mAn+ta kr-ita ha ya grI wa hu lu hu lu hU~M phaT:
dzaHhU~M baM ho :
a b+hi Shiny+tsa hU~M:
zhes mgrin par bskur ro //
dkyil 'khor gyi shar phyogs nas dpal chen badzra he ru ka 'phros te snying khar thim par sgom mdzod cig
hU~M:
dkyil 'khor yongs kyi thugs mchog badzra sku :
yab yum sras dang bcas pas dbang bskur bas :
gsal stong mtha' bral zung 'jug rdo rje'i thugs :
skal ldan bu la thugs kyi dngos grub stsol :
oM ru lu ru lu hU~M b+h+yo hU~M phaT:
dzaHhU~M baM ho :
a b+hi Shiny+tsa hU~M:
zhes snying khar bskur ro //
byang phyogs dkyil 'khor gyi gtso bo phrin las rdo rje gzhon nu las rang 'dra'i sku 'phros te lte bar thim par sgom mdzod /
hU~M:
dkyil 'khor yongs kyi phrin las phur pa'i lha :
rdo rje gzhon nu yab yum sras dang bcas :
byin rlabs thogs med nus mthu'i dbang bskur bas :
skal ldan bu la phrin las dngos grub stsol :
oM badzra kI li kI la ya sarba big nAn baM hU~M phaT:
dzaHhU~M baM ho :
a b+hi Shiny+tsa hU~M:
zhes lte bar bskur ro //
shar lho'i dkyil 'khor gyi gtso bo bla med he ru ka las rang 'dra'i sku 'phros nas gsang ba'i gnas su thim par sgom mdzod /
hU~M:
dkyil 'khor yongs rdzogs bla med he ru ka :
ma mo rbod gtong tshogs kyi dbus na bzhugs :
lha mo mo rgyud mkha' 'gro kun 'dus dbang :
skal ldan bu la mkha' 'gros dngos grub stsol :
oM gu h+ya dz+nyA na shrI he ru ka kro d+hI shwa ri satwaM ma ma yo gi nI hU~M phaT:
dzaHhU~M baM ho :
a b+hi Shiny+tsa hU~M:
zhes gsang bar bskur ro //
lho nub kyi dkyil 'khor nas rig 'dzin slob dpon gyi sprul pa 'phros nas spyi gtsug tu thim pa'i mos pa mdzod /
hU~M:
dkyil 'khor yongs kyi bla ma thod phreng rtsal :
rgya bod grub thob rtsa brgyud gu ru rnams :
yab yum sras bcas thugs rje'i byin rlabs dbang :
skal ldan bu la dngos grub rnam gnyis stsol :
oM badzra gu ru sarba sid+d+hi hU~M phaT:
dzaHhU~M baM ho :
a b+hi Shiny+tsa hU~M:
zhes spyi gtsug tu bskur ro //
nub byang dkyil 'khor gyi mnga' bdag dpal chen dregs pa kun 'dul las rang 'dra'i sprul pa 'phros te pus mo g.yas su thim par sgom mdzod /
hU~M:
dpal chen khro rgyal dregs pa kun 'dul ni :
yab yum sras dang 'khor tshogs thams cad kyis :
chos skyong srung ma las la 'khol ba dang :
skal ldan bu la mthu rtsal dngos grub stsol :
oM badzra tsaN+Da sarba duSh+TAn hU~M phaT:
dzaHhU~M baM ho :
a b+hi Shiny+tsa hU~M:
zhes pus mo g.yas su bskur ro //
dkyil 'khor byang shar gyi gtso bo dpal chen stobs ldan nag po las rang 'dra'i sprul pa 'phros pa pus mo g.yon par thim pa'i mos pa mdzod /
hU~M:
dpal chen khro rgyal stobs ldan nag po ni :
yab yum sras dang 'khor bcas ma lus pas :
'jig rten dregs pa 'dul ba'i dngos grub ni :
skal ldan bu la dbang skur byin gyis rlobs :
badzra sarba duSh+TAM e dzaHb+h+yo hU~M phaT:
dzaHhU~M baM ho :
a b+hi Shiny+tsa A:
zhes pus mo g.yon du bskur ro //
gtso mchog gi sku'i dpung pa g.yas g.yon gyi sprul pa'i khyung chen dkar nag gnyis las rang 'dra'i sprul pa re 'phros nas dpung pa gnyis la thim par sgom mdzod /
hU~M khroM:
bya khyung rgyal po dkar nag gnyis :
rdo rje'i mchu la ral gri'i spu :
lcags kyu'i sder mo gnam lcags rwa :
sa bdag klu 'dul dbang thob shog :
khroM ga ru Da tsa le tsa le hU~M phaT:
dzaHhU~M baM ho :
a b+hi Shiny+tsa A:
zhes dpung pa g.yas g.yon la bskur zhing bstim mo //
slar yang dkyil 'khor dgu'i lha tshogs bdun brgya nyer lnga thams cad ma lus pa'i sku so so las mar me gcig las gnyis su mched pa'am /
nam mkha'i zla ba mtsho rdzing gi nang du snang ba ltar rdzu 'phrul sku'i snang brnyan re re khyod rang rnams so so la thim pas phung khams rgyal ba'i dkyil 'khor chen por gzod nas lhun gyis grub bzhin pa la slar yang gsal thebs shing byin rlabs kyi nus stobs ches cher 'phel bar gyur pa'i mos pa mdzod cig
/ces brjod la drag sngags spyi dril chen mo tshar gcig brjod cing rol mo bsgrag
/me tog 'thor ro //
de ltar lha sku phyag rgya'i dbang gis lus sprul pa skur byin gyis brlabs nas /
gnyis pa bzlas lung dang gsang ba'i dbang gis ngag smin par byed pa la /
dkyil 'khor dgu'i lha rnams kyi thugs kar nyi ma'i steng du hU~M dang sngags phreng sku mdog dang mtshungs pa 'khor ba rnams gyen du nar gyis byung nas zhal gyi sgo nas 'thon pa khyed rang rnams kyi zhal du zhugs te ljags kyi steng pad zla la sngags kyi 'khor lo lu gu rgyud du 'khor bar bsgom zhing sngags kyi rjes zlos kyang mdzad 'tshal /
zhes phreng ba'i sna re nas dpon slob gnyis kas bzung la /
rgyas par las gzhung gi 'dzab ltar dpal dgu so so'i snying po bzlas lung 'bogs pa'am /
mdor bsdu na /
oM badzra ma hA kro d+ha pad+ma kro d+hI shwa rI badzra kI li kI la ya ma hA yak+sha kA la rU pa karmA raM raM dz+wa la raM hU~M phaT:
ces tshar gsum rjes zlos byar gzhug
/thod pa'i bdud rtsi a mr-ita mngar gsum sbyar ba thogs te /
de'i byin rlabs smin cing brtan par bya ba'i slad du bla ma dpal chen po che mchog yab yum gyi skur bzhengs te /
ma chags thabs kyis rol pa mnyam sbyor bde chen gyi longs spyod mdzad pa'i dngos grub byang sems bdud rtsi 'di nyid skal ldan bu la byin pas ngag tha mal gyi bag chags las grub nyes tshogs thams cad dag cing /
rtsa rlung thig le bde ba chen por byin gyis brlabs pa'i nges shes bskyed mdzod cig
hU~M:
bla ma bde gshegs yab yum rnams :
gnyis med sbyor ba'i byang sems 'dis :
skal ldan ngag la dbang bskur bas :
gsang ba'i dbang mchog thob par shog :
oM sarba pany+tsa a mr-ita ma hA su kha A be sha ya aHaHa :
zhes mgrin par dbang bskur zhing bdud rtsi blud /
de nas rig tsaka thogs la /
de ltar gsang dbang ngag la bskur pas ngag longs spyod rdzogs skur byin gyis brlabs nas /
gsum pa shes rab ye shes dbang gis yid smin par byed pa la /
khyed cag rnams dkyil 'khor bdag po gtso mchog he ru ka dngos kyi 'du shes dang ma bral bar mdzad pa'i ngang nas /
rgyal ba thams cad kyi yum gyur chos thams cad kyi 'byung gnas bde ba'i ye shes mchog gi gsang mdzod du gyur pa yum chen mo gnam zhal dbyings phyug ma'i sku'i zlos gar mtshan dpe'i ri mor shar ba 'di nyid gtad pa la bsten nas /
bla na med pa'i myur lam zab mo'i snod ldan du gyur pa'i mos pa mdzod /
hU~M:
mtshan ldan yid 'ong grogs mchog 'di :
bsten pas bde stong rgyud la skye :
thig le dbab bzung 'dren dgram gyis :
bde chen lhan skyes rtogs par shog :
a ho su kha ho :
zhes gtad la /
hU~M:
yab yum gnyis ka snang stong lha :
rdo rje pad+ma byin brlabs te :
dbab 'dzin 'dren bkram 'khrul 'khor gyis :
bde stong rang ngo shes par gyis :
a nu rA ga badzra dz+nyA na At+ma ko\u0f85 haM:
de ltar byin pa'i mtshan ldan ma dang 'du shes gsum gyis mnyam par sbyor bas lugs 'byung lugs ldog gi mthar thug lhan skyes dpe'i ye shes nyams su myong bar mos shig
/de nas shel rdo me long thogs la /
hU~M:
sems nyid ka dag lhun grub don :
snang stong zung 'jug sgyu ma'i sku :
gdod nas yang dag gnyug ma'i gshis :
yang dag nges don rtogs par shog :
dz+nyA na pany+tsa kA ya a b+hi Shiny+tsa aHaHa :
zhes snying khar bzhag la /
de'ang me long shel rdo'i dpe la ltos dang /
med bzhin snang ba'i gzugs brnyan kha dog du mar gsal bar shar ba yang /
shar ba nyid dngos por ma grub pa'i stong par 'dug pa dpe 'di ji lta bar rang gi sems nyid ye nas dngos po dang mtshan mar grub pa rdul phra rab tsam yang med la /
med pa'i rang mdangs 'gag med kyi gsal snang sna tshogs su shar /
gang ltar 'char yang don la bden pas dben pa 'di ni sems nyid kyi gnas lugs sam chos nyid yin la /
de'ang ngo bo stong pa chos sku
/rang bzhin gsal ba longs sku
/gsal stong dbyer med kyi rang rtsal sna tshogs su 'char ba sprul sku
/de gsum ka'ang tha dad ma yin pa rang sems gcig pu'i ngang du rdzogs pa dbyer med ngo bo nyid kyi sku yin pa la yin par ngo shes par gyis la mnyam par 'jog par zhu /
mtha' rten bsgral dbang ni lcags phur lag tu gtad de /
de nas mtha' rten phrin las drag po gdug pa 'dul byed phur pas dbang bskur ba yin pas /
lcags phur 'di nyid ngo bo dpal chen po che mchog lha dgu la rnam pa las byed sprul pa'i sras mchog badzra kI la ya sku stod khro bo chen po zhal gcig phyag gnyis phur bu 'dril ba la /
sku smad gnam lcags kyi phur pa mgar gyi sol me nas drangs ma thag pa lta bu me'i tshwa tshwa 'phro ba can du gsal ba 'di khyed kyi lag tu gtad cing 'dril ba tsam gyis /
ma rungs gdug pa'i dgra bgegs tshar gcod pa'i nus pa thob par sgom mdzod cig
hU~M:
phrin las ma lus sgrub pa'i rdzas :
drag po'i lcags phur lhar gsal nas :
drag sngags bzla zhing 'dril bar bya :
phrin las thogs med dbang thob shog :
oM badzra kI li kI la ya sarba big nAn baM hU~M phaT:
mA ra ya hU~M phaT:
hU~M kA ra hU~M A:
zhes 'dril zhing 'debs tshul byar gzhug
/de ltar bde gshegs kun 'dus sgrub pa bka' brgyad dngos grub snying po'i dbang bskur zab pa'i mthar thug pa 'di lta bu legs par thob pa yin pas /
dbang srog dam tshig la rags las pa'i phyir tshul bzhin bsrung dgos la /
de'ang rtsa ba sku gsung thugs /
yan lag nyi shu rtsa lnga /
spyir gces pa'i spang blang /
sgos su dbang bzhi'i bslab bya /
khyad par sgrub pa'i dam tshig la sogs pa thams cad ci nus su bsrung zhing lam rim pa gnyis la bslab par bgyi'o snyam pas 'di'i rjes zlos /
gtso bos ji ltar sogs dang /
gtang rag gi maN+Dal /
lus longs spyod 'bul /
bla ma dkyil 'khor gyi lha tshogs rgyal ba sras dang bcas pas bkra shis pa'i bden tshig brjod cing me tog gi char chen po bsnyil bas dbang gi ye shes ma skyes pa bskyed cing /
skyes pa gong 'phel du brtan par byas pa'i mos pa mdzod cig
/ces bkra shis gang 'os brjod cing /
dge bsngo dang /
tshogs la rol pa sogs dkyil 'khor rjes chog spyi ltar byas pas 'grub bo //
mkhas 'dod dbang gis bzo bcos ma lags kyang //
yig tshogs mang po bris pas ngal rnams dang //
dpe klog dman pa'i dbang bskur mkhan po la //
nag 'gros nyung ngus sems la phan mthong nas //
byin ldan gong ma'i gsung bzang las //
snying po tsam du bsdus pa'i dges //
sgrub thabs snying po 'dir zhugs nas //
dkyil 'khor snying po myur 'grub shog
/ces pa'ang pad+ma'i rjes 'jug rtags tsam 'dzin pa pad+ma gar dbang blo gros mtha' yas pa'i sdes dpal spungs yang khrod dben gnas kun bzang bde gling he ru ka'i lha khang du sbyar ba dge legs 'phel //

//
