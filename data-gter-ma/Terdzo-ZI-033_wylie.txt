pad+ma mkha' 'gro rig byed rtsal gyi bskang ba bde chen sprin gyi rol mo zhes bya ba bzhugs //
na mo dz+nyA na DA ki ku ru kul+le maN+Da la b+h+yaH
bstan 'gro'i dge mtshan gyi dpal mtha' dag dbang du byed pa'i dngos grub kyi dga' ston la rol par 'dod pa'i rnal 'byor pas /
dbang gi las la ched du bsngags pa'i gnas dus dge ba'i char /
zhim mngar myos byed kyi bza' bca' btung ba dmar po'i rigs phun sum tshogs pa'i thabs shes tshogs kyi dam rdzas 'du byas la /
las kyi gzhung bsrangs shing tshogs kyi mchod pa phul ba'i rjes /
skong rdzas byin gyis brlab pa ni /
raM yaM khaM:
stong pa'i gnas mchog 'og min dur khrod zhing :
rten gyi rdzas rnams rdo rje btsun mo'i tshogs :
dam tshig longs spyod 'dod yon rgyan gyi sprin :
mkha' khyab ye shes 'khor lor rdzogs par gyur :
oM AHhU~M badzra dz+nyA na kA ma gu Na s+pha ra Na khaM:
hrIH
rdo rje btsun mo dgyes ma'i zhing //
mkha' spyod dbang gi gzhal med khang //
bde chen longs spyod zad mi shes //
'dod 'byung zag med kun dga'i tshal //
dag pa rab 'byams mnyam pa nyid //
snang ba gzugs kun gzugs rdo rje //
snang stong gzugs mdzes gar gyis sgeg
/sgra kun sgra yi rdo rje ma //
grags stong pi waM gling bu rnga //
bsung zhim dri kun dri rdo rje //
tshor stong dri yi byug pa 'gyed //
bda' rgu'i bza' bca' ro rdo rje //
myong stong thabs shes dam tshig rdzas //
reg 'jam mnyen 'khril reg rdo rje //
bde stong reg bya sna tshogs 'bar //
rig stong byung tshor chos rdo rje //
yid chos 'dzin dag ting 'dzin spro //
mdor na snod bcud rgyud gsum kun //
bde chen pad+ma mkha' 'gro'i dal //
lha sngags ye shes gnyis med pas //
yul la dbang po'i mtshan rtog gis //
mi spyod lha la lha thim pa'i //
snang stong sgyu ma'i bkod pa che //
cir yang 'byung zhing 'char ba 'dis //
snang sems ro gcig chos skur rtogs //
rtsa brgyud bla ma'i thugs dam bskang //
lhan skyes bde chen 'phel 'grib med //
pad+ma mkha' 'gro'i thugs dam bskang //
tshogs drug bde stong chen por shar //
rigs bzhi'i DA ki'i thugs dam bskang //
dbang drag ye shes 'bar ba'i sku //
rigs kyi bdag po'i thugs dam bskang //
gdan gsum rdo rje'i sgyu 'phrul gar //
yi dam zhi khro'i thugs dam bskang //
bde stong rdo rje'i gar gyis rtsen //
gnas gsum mkha' 'gro'i thugs dam bskang //
tshar gcod rjes 'dzin phrin las myur //
dam can chos srung thugs dam bskang //
snang srid ye shes mkha' 'gro'i dal //
'bum phrag yangs pa'i thugs dam bskang //
thugs dam dgyes dgur bskangs pa'i mthus //
tha mal gnyis snang 'khrul rtog bshags //
lha tshogs dgyes pa'i 'od snang gis //
sgo gsum rdo rjer grub par mdzod //
hrIH
mi shigs d+hU ti'i dpyid smin pa'i //
rdo rje'i dbang por rgyu ba yi //
rlung lnga gzhom med 'khor lo lngar //
'ching ba'i bde chen reg pa yis //
gzung 'dzin 'khrul rtog 'ching ba'i rgya //
rab bkrol stong pa chen po'i dbyings //
dwangs ma mi shigs thig le che //
brtan g.yo 'khor 'das bcud kyi snying //
bdud rtsi sman gyi rgya mtsho'i phud //
dmar chen rak+ta 'khrugs pa'i rlabs //
'dod yon gtor chen ba liM ta //
gsang sngags rdo rje'i dam tshig rdzas //
dngos grub 'dod dgu myur stsol phyir //
'bul lo dgyes dgu'i dga' ston 'dis //
pad+ma'i rigs mchog bcom ldan 'das //
ku ru kul+le rigs bzhi'i 'khor //
dbang chen rgyal po'i thugs dam bskang //
gzung 'dzin 'ching ba'i nyer len gyis //
'khrul pa'i nyams chag rtog sgrib sbyongs //
ye shes rlung gi byed las kyis //
zag med yon tan dgyes dgur spyod //
rdo rje nA da'i zab rgyas gsung //
bdud rtsi'i gter la dbang thob nas //
grol ba drug gi phrin las kyis //
'brel tshad don dang ldan par mdzod //
hrIH
phyi nang gzhan gsum tsaN+Da lIs /
khams gsum zos pa'i sgyu rtsal gyi //
mchog bde'i zla ba bdud rtsi'i zil //
'dzag med dga' bzhi'i reg pa las //
'jig rten kun dga'i rol ston mchog
/bde nas bde ba'i mthar son dpal //
ster mdzad pad+ma can gyi tshogs //
lang tsho'i me tog ches dar ba'i //
sgyu rtsal drug cu'i gar gyis g.yo //
mdzes sdug gzugs kyi zur mig dang //
mchu sgros bim pa'i sbrang rtsi'i ro //
'dzum pa'i so phreng ut+pal dri //
reg 'jam dkar 'dzin myos bum mkhregs //
ha sid myos pa'i glu gar bcas //
yid kyi brtan pa 'phrog pa yi //
rdo rje chags pas srid rtsa gcod //
bde mchog bde ba'i mchod pa 'di'i //
chags chen sgyu ma'i rol pa yis //
grong khyer gsum gyi 'gro sgrol mdzad //
'phags bzhi'i 'byung gnas yum chen mo //
rig byed gtso 'khor thugs dam bskang //
las rlung dbu ma'i sbubs su sgrol //
nyi zla sgra gcan dbyings bsad pa'i //
rtog bral don gyi bde ba che'i //
rlung sems rang dbang thob par mdzod //
hrIH
nam mkha' lta bu'i chos nyid la //
chos kun sgyu ma ltar snang yang //
don la skye 'gag gnas bral ba'i //
thig le gcig tu gdod nas bdal //
skye med dbyings la 'phel 'grib bral //
'gags med bde chen cir yang 'char //
bkod pa chen po'i cho 'phrul ni //
srid zhi mnyam pa'i chos su snang //
dag dang ma dag mtshan 'dzin gyis //
spang blang gdod nas ma dmigs pas //
bskang dang bshags bya'i yul las 'das //
rtag tu dgyes pa'i dam tshig mchog
/'khor gsum spros pa las 'das pa'i //
bla na med pa'i mchod pa 'dis //
srid zhi brtan g.yo kun gyi srog
/dngos mtshan spros pa kun bral ba'i //
shes rab pha rol phyin ma che //
rdo rje btsun mo'i thugs dam bskang //
bsal bzhag kun bral nam mkha'i dbyings //
dgyes pas rtog 'khrul mun pa sangs //
lhan skyes ye shes gsang mchog gi
/bde chen dgyes ma'i dpal thob shog
/ces 'di kun rmongs kun tu rgyu //
nges med rgyal khams nyul ba'i tshe //
sngon gyi las smon pad+ma dkar //
'dzum pa'i tshal du kun byed kyi //
rkang drug bskyod la rten 'byung gi
/dri bsung dngar bas legs bskul nas //
zab gsang sbrang rtsi'i dog pa yis //
bstan 'gro'i dge mtshan spel ba'i tshe //
dpal mo'i thugs dam dgyes skong ba'i //
tshig gi mgrin rnga phra mo yang //
pad+ma dbang chen dgyes pa'i sdes /   dil mkhyen rin po che bkra shis dpal 'byor /
gang shar sor mo'i rtar bskyon pa'i //
dpal stug bsod nams char ldan sprin //
nor bu'i lhun po ltar g.yo bas //
phun tshogs sde bzhi'i lo 'bras dpal //
g.yur du za ba'i rgyur gyur cig
/sarba su shrI ye b+ha wa tu /
dge'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
