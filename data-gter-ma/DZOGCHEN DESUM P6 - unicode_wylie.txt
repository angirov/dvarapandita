khyab bdag kun bzang dpal ldan rdo rje sems //
dga' rab rdo rje 'jam dpal bshes gnyen rtsal //
shrI siM ha mkhas pa ye shes mdo //
rgyal kun spyi gzugs pad 'byung bi ma la //
bai ro mtsho rgyal g.yu sgra snying po sogs //
dgongs brda snyan brgyud rnams la gsol ba 'debs //
ting 'dzin bzang po lce btsun seng ge dbang //
mi pham a ro zur pa mes dbon dang //
dam gtsang byams gsum kun mkhyen rang byung zhabs //
klong chen rab 'byams pad+ma legs grub rtsal //
lha btsun chen po 'jigs med gling pa sogs //
sde gsum mnga' bdag rnams la gsol\u0f8e
chos kyi dbang phyug rgod ldem las 'brel rtsal //
sangs rgyas rdo rje rat+na pad+ma gling //
karma kun skyong gling dang 'ja' tshon snying //
bdud 'dul klong gsal snying po gter bdag gling //
stag sham rdo rje chos rje gling pa sogs //
rdzogs chen gter 'byin rnams la gsol\u0f8e
sde gsum mnga' bdag mchog gyur bde chen gling //
bka' babs bdun ldan 'jam dbyangs mkhyen brtse'i dbang //
mdzod lnga'i sgo 'byed blo gros mtha' yas sde //
chos sku'i rang zhal ston mdzad bka' drin can //
rtsa ba'i bla ma rnams la gsol\u0f8e
gsol ba 'debs so rdzogs chen brgyud pa rnams //
byin gyis rlobs shig rtogs grol dus mnyam mdzod //
'khor 'das sems nyid rang byung ye shes su //
rdzogs pas bsal bzhag med pa'i ngang sgom gyis //
stong gsal rang rig dbyer med chos skur grol //
sems sde'i dgongs nyams mthar phyin byin gyis rlobs //
chos nyid chos kun bzang mo'i klong rdzogs pas //
bya bral gsal stong bde ba dbyer med kyi //
gnad bzhis tshul bzhi lam bslangs zag pa zad //
klong sde'i rtogs pa mngon gyur byin\u0f8e
spang blang byar med yin lugs gnad thog phebs //
sems kyi dri bral rig stong rjen par bud //
cog gzhag chen po'i dbyings su la bzla ba'i //
man ngag grol sa zin par byin\u0f8e
rang thog ngo 'phrod gcig thog thag chod de //
grol thog gdeng chos rang snang ris med kyi //
dgongs pa'i rtsal rdzogs ka dag zad sar 'khyol /
khregs chod grub mtha' snyogs par byin gyis\u0f8e
'od gsal mngon mthong nyams snang gong du 'phel //
rig pa skur smin 'khrul snang gzhi thog zad //
gzhon nu bum par byang chub 'pho chen skus //
gzhan don lhun grub 'byung bar byin\u0f8e
sku gsum rang rig yin lugs gsal 'debs kyis //
snang rig stong gsum thig le gcig tu rdzogs //
thog ma'i mgon po nyid dang dbyer med pa'i //
go 'phang tshe 'dir 'grub par byin gyis rlobs //
zhes pa'ang kun spangs rdo rje rtse mo'i rnal 'byor la gzhol ba 'jam dbyangs dge legs thugs bzhed ltar /
rtsis med kyi rnal 'byor pa pad+ma gar dbang rtsal gyis rdzong shod bde gshegs 'dus pa'i gnas kyi snying po 'od gsal rdo rje thugs kyi rdzong du bgyis pa dge legs 'phel ///
/
