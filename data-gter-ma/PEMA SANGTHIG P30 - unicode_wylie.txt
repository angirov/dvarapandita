pad+ma gsang ba'i thig le las /
bla blu bya tshul srog 'tsho'i ljon shing bzhugs so //
na mo gu ru A yur+dz+nyA na b+h+yaH
pad+ma gsang ba'i thig le dang 'brel bar bla blu bya tshul gter gzhung tshig zin ltar bsgrub pa la /
bsgrub bya'i bla rten /
pho la mda' dang /
mo la 'phang /
bla g.yu /
bla nas /
bla phor sogs bla rten rnams 'du byas la /
tshig ris gcig gis bdag mdun dbyer med du bsgrubs la /
bzlas pa ci nus byas shing /
khyad par bla tshe 'gugs pa'i ched du nyer spyod sna tshogs bshams shing /
dkar gsum zas sna 'bru sman sogs bzang shing bsregs te /
raM yaM khaM gis bsang /
oM AHhU~M gsum gyis byin brlabs /
nam mkha' mdzod kyi sngags rgyas rgyas par spel la /
kye /
bslu med skyabs gnas dkon mchog gsum //
rgyud sde bzhi drug yi dam lha //
nyan rang byang sems 'phags pa'i 'khor //
byin rlabs rtsa ba bla ma dang //
dngos grub kun stsol lhag pa'i lha //
legs par byin rlob mkha' 'gro ma //
phrin las rno myur chos skyong sde //
gtsang ris dpal mgon bdun cu lnga //
phyogs skyong 'byung ba bzhi yi lha //
spar sme dar gud zla zhag dus //
gza' skar yul gzhi gnas kyi bdag
/ma lus lus pa med rnams la //
mchod yon zhabs bsil me tog dang //
bdug spos snang gsal dri bzang chab //
zhal zas rol mo 'dod yon lnga //
bkra shis rdzas rtags rgyal srid bdun //
sman gtor rak+ta'i dam tshig rdzas //
bde chen sbyor ba'i rig ma 'bum //
snang stong 'dzin bral mchod pa'i tshogs /
khyad par dri bzang sman 'bru zas //
bzang shing zhugs sbar dud pa'i sprin //
nam mkha' mdzod kyi longs spyod mchog
/rdo rje bdug spos lha mo 'bum //
'dod yon mkho dgu char ltar 'beb //
mi gtsang nyams rgud rmugs 'thibs bsang //
rol pas zag med bde ba bskyed //
dgyes pa chen po'i sprin du 'bul //
bdag dang rgyu sbyor sbyin bdag gi //
bla tshe nyams pa sor chud la //
'pho bcas las rlung rgyu ba chod //
'pho med rtag pa dam pa'i tshe //
rlung sems dwangs ma'i thig ler sdus //
mi 'gyur mi shigs brtan par mdzod //
ces pas mchod cing /
sha khrag 'bru sman sbyar ba'i gsur mchod 'byung po'i rgyu srang sogs la bsregs te /
raM yaM khaM/
oM AHhU~M/
lan gsum dang /
nam mkha' mdzod kyi sngags rgyas khyab par bsngos la /
kye /
'jig rten 'das dang ma 'das pa'i //
sde brgyad 'byung po sha za'i tshogs //
log 'dren mi bsrun dregs pa'i sde //
bdag dang rgyu sbyor yon bdag gi //
bla dang tshe srog la brku ba'i //
gnod byed gdon bgegs thams cad la //
sha khrag 'bru sman sbyar pa yi //
bsreg rdzas 'dod yon lnga ldan pa //
'phral gyi zas gos nyer spyad dang //
yun gyi mi zad 'dod rgu'i gter //
nam mkha' mdzod kyi sprin chen po //
'bul ba bdag gis ma nor la //
bzhes pa khyed kyis ma nor bar //
dgyes pa chen pos longs spyad nas //
bdag dang rgyu sbyor yon bdag gi //
bla tshe brkus pa tshur la gtod //
bzung pa thongs la bcings pa khrol //
bsdams pa klod la mnan pa khyogs //
zos pa skyugs la 'gras pa zhi //
mkhon pa sdums la byang sems bskyed //
mchod sbyin 'di yis tshims gyis la //
ma nye ma 'khor ma gnod par //
mtha' dmag gdug par za kha gtod //
'di ru ma 'dug phyir dengs shig
/ces drag sngags brjod la bskrad /
de nas bla 'gugs dmigs bzlas ni /
hU~M/
bdag mdun dkyil 'khor lha tshogs kyi //
sku gsung thugs kyi gsang ba las //
'od zer lcags kyu'i dbyibs can 'phros //
de las lha mo mgyogs ma'i tshogs //
grangs med nyi zer rdul phran ltar //
steng 'og phyogs mtshams khyab par gang //
rang dang bsgrub bya'i bla tshe srog
/nyams dang phrogs dang 'khyams pa rnams //
'od kyi thig le zer thag phreng //
a nr-i hU~M dang khyad par du //
nr-i yig ljang gu'i rnam par bkug
/bla tshe srog gi rten la stims //
'chi med ye shes sku 'grub shog
/rtsa sngags brjod pa'i sham bur /
oM rdzab rdzab rdzub rdzub b+hi tra lhong lhong nr-i khug dza dza :
zhes bla 'gugs sngags bzlas mthar /
skabs su mda' dar g.yab la gzhung gsal tshe 'gugs lan mang bskyar /
kyai /
dkon mchog gsum gyi bden pa dang //
rtsa gsum lha yi byin rlabs dang //
lha sngags phyag rgya bden pa'i mthus //
bsgrub bya'i bla tshe brkus dang phrogs //
'khyams dang yar pa thams cad kun //
bla rten rnams la myur du khug
/ces pa'ang brjod /
tshe pra brtags mthar /
tshe sba ba ni /
a :
'byung lnga'i khams nas yar pa'i tshe :
yum lnga'i klong du phyag rgyas btab :
'pho 'gyur med pa rdo rje'i tshe :
gzhom med klong du a ti ho :
zhes dang dbyangs gsal rten snying brjod la rgyas gdab /
bsrung byar tshe dbang bskur zhing /
bla rten rnams gtad /
bkra shis brjod la mthar dbyung ngo //
dbang bcu mnga' ba rdo rje'i gsung //
'thad ldan tshig gi lam du drangs //
'dis kyang 'chi bas dub pa'i 'gro //
'chi med go 'phang 'thob phyir bsngo //
zhes pa'ang rim gnyis zab mo'i rnal 'byor gu ru A yun+d+ri dang badzra ming can zung gis bskul ngor bdud 'joms nam mkha'i rdo rjes bris pa dge zhing bkra shis ///
/
