@#//
bla ma rtsa gsum zab mo kun 'dus kyi las byang chog bsgrigs bklag chog tu bkod pa pad+ma'i dgongs rgyan zhes bya ba bzhugs so //
na mo pad+mA ka ra de ba DA ki nI yai /
ka dag chos sku'i mgon po snang mtha' yas //
lhun grub 'gag med 'char ba longs spyod rdzogs //
gnyis med sprul sku'i rnam rol pad+ma 'byung //
sangs rgyas kun gyi ngo bo der phyag 'tshal //
pad+ma dbang chen rta mchog he ru ka
/rgyal ba kun yum rdo rje phag mo ste //
rtsa gsum kun 'dus bka' babs mtsho rgyal sogs //
rig 'dzin rtsa brgyud bla mas shis pa stsol //
pad+ma'i zhal lung DA ki'i thugs kyi nor //
mi shigs phyag rgyas btab pa'i 'dod rgu'i gter //
rang dbang gyur las skal ldan chos bdag gis //
bskul ba'i sgrub thabs las byang 'di na spel //
zhes legs pa'i tshig gis mchod par byas te /
rang gter bka' babs thugs sgrub rtsa gsum zab mo kun 'dus kyi phrin las byang bu bklag chog tu bkod pa la /
gzhung las /
de la sngon 'gro dngos gzhi rjes :
dang po sngon du 'gro ba la :
gnas yo dkyil 'khor cho ga la :
sa brtag sa blang sbyang ba dang :
thig chog dkyil 'khor spyi dang mtshungs :
sgrub dkyil dbang sgrub dus ltar la :
rgyan mchod yongs su rdzogs par bsham :
zhes dkyil 'khor gtor mchod kyi rim pa rdo rje slob dpon gyi zhal khrid dang mthong ba brgyud pa'i phyag bzhes ltar bgyis la /
bye brag cho ga'i sbyor rim pa lnga las /
brgyud 'debs sngon du 'gro bas /
dang po skyabs su 'gro ba ni /
na mo :
rtsa ba mchog gsum bde gshegs 'dus pa'i dpal :
rang byung 'o ma'i mtsho skyes pad+ma 'byung :
yi dam kun 'dus rdo rje drag po rtsal :
ma sring mkha' 'gro dam can dkyil 'khor la :
snying nas gsol ba 'debs shing skyabs su mchi :
bdag sogs snyigs dus las ngan 'gro ba rnams :
byams pa'i spyan gzigs phyag gis yongs skyabs te :
bod 'bangs 'gro ba skyabs kyi dam ma bor :
gnyis pa byang chub mchog tu sems bskyed cing de'i phyir blos gtad pa ni /
kye ma :
'khor bar 'khyams pa'i 'gro ba 'di dag rnams :
las ngan spyad pa'i lus ngan 'bras smin kyang :
dung dung snying rjes dam bca' yongs bzung nas :
'khor ba'i sdug bsngal sgrol bar gsol ba 'debs :
skyid sdug ci yong o rgyan pad+ma mkhyen :
oM AHhU~M badzra gu ru pad+ma sid+d+hi hU~M:
gsum pa dkar gtor sngon du 'gro zhing bgegs gtor ni /
hU~M:
nga ni dpal chen rta mchog he ru ka :
nyon cig dkyil 'khor bar gcod dgra dang bgegs :
'byung po'i tshogs rnams rang rang gtor ma longs :
gnas 'dir ma 'dug gzhan du phyir dengs shig :
pad+ma kro ta gnod byed 'byung po u tsa Ta ya phaT:
thun brdeg hU~M bzhi'i sngags kyis bskrad la /
bzhi pa srung 'khor bsgom pa ni /
hU~M:
nga ni ye nas khros pa rdo rje'i sku :
thugs las mtshon cha me ri dpag med 'phros :
steng 'og phyogs mtshams khams kun yongs su gtams :
bskal pa'i rlung yang mi thar skrod byed na :
bar chad bgegs rnams srung gur lhun gyis grub :
badzra kro ta raM dz+wa la rak+Sha rak+Sha :
lnga pa mchod pa byin rlabs ni /
oM AHhU~M:
oM b+h+rU~M trAM hrIHAHhU~M:
mchod rdzas dngos 'dzin ma dag dri ma rnams :
raM las mes bsregs yaM las rlung gis gtor :
khaM las chu yis dag cing gtsang bar bkrus :
dngos 'dzin nyon mongs dug lnga ka nas dag :
raM yaM khaM:
oM AHhU~M:
oM badzra puSh+pe d+hU pe A lo ke gan+d+he ni wi d+ya shab+da AHhU~M:
oM sarba pany+tsa a mr-ita hU~M hrIHThA:
oM ma hA rak+ta ba liM ta ho :
lan gsum gyis byin brlabs sman raka gtor mar bran par bya'o //
gnyis pa dngos gzhi'i rim pa la bdun las /
dang po ting 'dzin gzhal yas lha bskyed ni /
oM:
chos kun ka dag ye nas dmigs su med :
smra brjod bral ba stong pa nyid kyi ngang :
dang po'i chos sku rtsa gsum kun 'dus te :
stong nyid de bzhin nyid kyi ngang du gnas :
d+harmA d+hA tu ma hA sarba shud+d+he A:
A:
stong pa'i ngang las snying rje'i 'od zer ni :
mkha' mnyam 'gro ba yongs la khyab par bsgom :
stong nyid snying rje zung 'jug rig pa'i rtsal :
longs sku rtsa gsum kun 'dus de ltar smra :
kA ya wA ka tsit+ta hrIM hrIM dza :
hU~M:
sprul sku rgyu yi cho rol las byung ba'i :
brtse ba'i snying rje'i sa bon hrIHdmar po :
'gro ba'i don du gser gyi rdo rje babs :
rang rig rtsa gsum kun 'dus de ltar smra :
hrIHma badzra tsit+ta b+h+rU~M:
hU~M hrI ma :
snying po hrIHdang gser rdor las :
b+h+rU~M 'phros rang byung gzhal yas khang :
'og gzhi 'byung ba rim par brtsegs :
e las nam mkha' yaM rgya gram :
raM las me phung khaM las mtsho :
sUM las sa gzhi keM ri rab :
b+h+rU~M las ye shes pho brang ni :
sgo gru rta babs yongs su rdzogs :
phyi rol dur khrod rdo rwa me :
nang dbus pad nyi bdud bzhi'i steng :
rta mchog pad+ma he ru ka :
rdo rje drag po sku mdog dmar :
dbu dgu srid pa'i dbyings su snyogs :
theg dgu rdzogs pa'i zhal ni rngam :
g.yas gsum dkar la bzhad pa'i tshul :
g.yon gsum sngo la khro gnyer can :
rtsa zhal aM gtsig mche ba gtsigs :
steng gnyis a ra l-i sgra sgrog :
spyan ni gsum gsum gdangs mig bsgrad :
rdzi smin sma ra me ltar 'bar :
ral pa dmar ser gyen du 'phyo :
dbu gtsug rta mgo rta skad 'tsher :
thod skam rtse bran rin chen brgyan :
sku lus sbom la gsus khyim che :
dur khrod 'bar ba'i chas kyis brgyan :
rdo rje'i gshog pa mkha' la gdengs :
phyag drug pha rol phyin drug ste :
g.yas gsum gri gug ral gri me :
g.yon gsum thod khrag lcags kyu zhags :
tshad med bzhi yi zhabs bzhi bgrad :
dam sri rgyal 'gong sde brgyad brdzis :
rus pa'i rgyan drug drwa bas brgyan :
me ri tshwa tshwa chem chem gsal :
yum chen rdo rje phag mo dmar :
gcer mo spyan gsum rus pas brgyan :
zhal gdangs mche gtsigs smin ma dmar :
skra grol spyi bor phag zhal ngur :
gzhon tshul nu ma b+ha ga rgyas :
phyag gnyis gri gug thod khrag 'dzin :
zhabs gnyis gar stabs khro mo'i chas :
yab kyi sku la gnyis med 'khril :
me 'od zer phreng shig shig bzhugs :
rta gdong spyi bor 'od kyi dal :
pad+ma ge sar sdong po la :
nyi zla'i 'od zer gdan gyi steng :
dus gsum sangs rgyas thams cad kyi :
ngo bo yongs 'dus pad+ma 'byung :
mtsho skyes rdo rje dkar dmar mdangs :
gzhon nu lo brgyad lon pa'i tshul :
gsang gos dkar la zab ber smug :
phod 'dung mthing nag chos gos dmar :
g.yas pa gser rdor thugs kar 'dzin :
g.yon pa mnyam gzhag ka pA la :
rin chen sna tshogs rgyan gyis mdzes :
dbu la pad+ma 'dab ldan gsol :
gru mor rtse gsum kha TAM 'chang :
zhabs gnyis rdo rje'i skyil krung bzhugs :
g.yas g.yon 'od kyi dal steng du :
man+dA ra dang mtsho rgyal yum :
b+han+d+ha tshe bum 'bul ba'i tshul :
bde chen rol pa'i ngang du bskyed :
pad+ma 'byung gnas thugs ka ru :
bud+d+ha rdo rje thod phreng rtsal :
dbyings mdzad sku mdog smug la 'tsher :
phyi rim pad+ma 'dab bzhi'i steng :
shar du rdo rje thod phreng rtsal :
zhi mdzad sku mdog dkar la 'tsher :
lho ru rin chen thod phreng rtsal :
rgyas mdzad sku mdog ser la 'tsher :
nub tu pad+ma thod phreng rtsal :
dbang mdzad sku mdog dmar la 'tsher :
byang du karma thod phreng rtsal :
drag mdzad sku mdog ljang nag 'tsher :
kun kyang na bza' sum brtsegs gsol :
rin chen prog zhu rus rgyan mdzes :
g.yas rnams rdo rje rin chen dang :
pad+ma rgya gram 'khor lo 'dzin :
g.yon rnams tshe yi bum pa bsnams :
pad+ma nyi zla'i gdan gyi steng :
rol stabs gzi 'od 'bar bar bsam :
phyi rol rin chen rtsibs brgyad steng :
pad+ma 'byung gnas sku mdog mthing :
rdo rje dril bu yum dang sbyor :
skyil krung rin chen rus pas brgyan :
pad+ma saM b+ha dkar dmar ldan :
paN chen cha lugs chos gos dmar :
b+han+d+ha rdo rje zhabs brkyang bskum :
blo ldan mchog sred dkar gsal mdzes :
thod rnga pad phor dar dkar gsol :
rin chen dbu rgyan dar dpyangs spur :
pad+ma rgyal po dmar gsal sgeg :
DA ru lcags kyu me long 'dzin :
rgyal po'i cha lugs rol stabs bzhugs :
nyi ma 'od zer dmar ser sku :
he ru ka pa nyi zer zhags :
mche gtsigs gtum ldan mu stegs mnan :
shAkya seng ge gser mdog 'od :
sa gnon mnyam gzhag lhung bzed 'dzin :
gtsug tor sprul sku'i cha lugs 'gying :
seng ge sgra sgrog mthing nag khro :
rdo rje g.yas la sbrul zhags g.yon :
khro chas yongs rdzogs bsen mo mnan :
rdo rje gro lod aM gtsigs smug :
rdo rje phur pa stag steng rol :
rab byung cha lugs rgyal 'gong gnon :
me 'od zer phreng shig ger gsal :
de phyir bam chen bsnol ba'i steng :
rdo rje rigs kyi mkha' 'gro dkar :
'jigs brgyad zhi ba'i phrin las mdzad :
rin chen rigs kyi mkha' 'gro ser :
tshe dpal 'byor drug rgyas par mdzad :
pad+ma rigs kyi mkha' 'gro dmar :
khams gsum dbang sdud phrin las mdzad :
las kyi rigs kyi mkha' 'gro ljang :
dgra bgegs tshar gcod phrin las mdzad :
kun kyang zhal gcig phyag gnyis ma :
gcer bu rus pa'i rgyan drug gsol :
g.yas pa rang rtags gri gug 'dzin :
g.yon pa dung khrag zhal du skyod :
dar dpyangs me tog rgyan gyis mdzes :
rang 'dra 'bum 'bum glu gar bsgyur :
sgo skyong rta mchog phra men bzhi :
lcags kyu zhags pa lcags sgrog dril :
phyi 'khor bka' sdod dam can dang :
las byed sprul pa yang sprul sogs :
phrin las sgrub cing bar chad sel :
'dod yon mchod pa'i lha mo'i tshogs :
rang rang mchod pa'i sprin phung g.yo :
brda gar glu yi gar stabs bsgyur :
de ltar bskyed pa'i lha tshogs rnams :
snang la rang bzhin 'ja' zer ltar :
rang snang rol pa chen por bskyed :
de ltar du gsal ba'i lha tshogs rnams kyi spyi bor oM/
mgrin par AH
thugs kar hU~M/
de las 'od zer 'phros pas zangs mdog dpal gyi ri bo pad+ma 'od kyi gzhal yas khang chen po nas gu ru o rgyan pad+ma la yi dam mkha' 'gro rgya mtshos bskor ba til gang phyur ba bzhin spyan drangs par gyur /
gnyis pa spyan 'dren pa ni /
gsur chen gtong la rol mo dkrol :
gdung ba'i dbyangs kyis 'di skad bskul :
hU~M hrI ma :
'og min lhun grub pho brang chen po nas :
dbyings kyi rang bzhin rtsa gsum thugs rje can :
mos pa'i skal ldan rjes 'jug smin mdzad pa :
rtsa gsum kun 'dus mchog la gsol ba 'debs :
thugs rje skyed la ma g.yel spyan 'dren gshegs :
lho nub pad+ma 'od kyi pho brang nas :
rje btsun 'gro mgon o rgyan thugs rje can :
lnga brgya snyigs ma'i sems can mgon med rnams :
las ngan dbang gis sdug bsngal nyam thag tshe :
ma gdung bu gcig brtse bas mi 'dor bzhin :
rig 'dzin bla ma rgya mtsho'i tshogs dang bcas :
ma g.yel gnas 'dir spyan 'dren gshegs su gsol :
rang snang dag pa sku dang zhing khams nas :
yi dam lha tshogs spyan 'dren gshegs su gsol :
rtsa khams dag pa bde klong o rgyan zhing :
ma sring mkha' 'gro spyan 'dren gshegs su gsol :
tshe 'dzin dpal gyi dbang bsgyur pho brang nas :
rig 'dzin thod phreng sde lnga gshegs su gsol :
phyogs bzhi phrin las dbang bsgyur pho brang nas :
ye shes mkha' 'gro sde bzhi gshegs su gsol :
bla ma rig 'dzin byin rlabs thibs se thib :
yi dam lha tshogs gzi 'od ya la la :
ma mo mkha' 'gro gar byed shigs se shig :
dam can chos skyong phrin las sha ra ra :
sgo skyong phra men bshugs pa kyu ru ru :
g.yas nas pho rgyud thams cad sha ra ra :
g.yon nas mo rgyud thams cad sha ra ra :
bar snang dar dang spos dud chi li li :
byin chen byin phob rtsa gsum rgyal ba'i tshogs :
sgrub pa'i dkyil 'khor gnyan 'dir byin cig phob :
mos pa'i 'dus tshogs rnams la dbang bzhi skur :
bgegs dang log 'dren bar chad ma lus sol :
mchog dang thun mong dngos grub bstsal du gsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
dzapa? dbyangs dag la nan du bya :
byin 'bebs rtags rnams shar gyis yong :
zhes gsungs pas dzapa? dbyangs la nan tan du 'bad /
gsum pa bzhugs su gsol ba ni /
hU~M:
chags med pad+ma nyi zla'i steng :
'gro la chags pa'i ye shes lha :
rtsa gsum kun 'dus lha tshogs rnams :
dgyes shing brtan par bzhugs su gsol :
gu ru d+he ba DA ki nI sa ma ya tiSh+Tha lhan :
bzhi pa phyag 'tshal ba ni /
hU~M:
bdag ni byang chub ma thob bar :
lus ngag yid gsum gus pa yis :
rtsa ba gsum la gsol ba 'debs :
gus pa'i yid kyis phyag 'tshal lo :
a ti pU ho :
pra tIts+tsha ho :
lnga pa mchod pa 'bul ba ni /
hU~M:
kun bzang rnam 'phrul mchod pa'i sprin :
mdzes pa'i me tog gcal du bkram :
dri zhim bdug spos kun tu khyab :
snang gsal mar me 'od du 'tsher :
dwangs bsil dri chab rlabs su 'khyil :
ro ldan zhal zas ri ltar spungs :
sgra snyan rol mo 'brug ltar sgrog :
phyi yi mchod pa rgya chen 'di :
rtsa gsum kun 'dus lha la 'bul :
oM badzra ar+g+haM nas /
shab+da'i bar brjod /
nang mchod 'bul ba ni /
hU~M:
mdzes pa'i gzugs la snyan pa'i sgra :
dri zhim spos dang ro ldan zas :
'jam mnyen reg bya 'dod yon lnga :
nang mchod bla med mchod pa 'bul :
bzhes nas bdag sogs tshogs rdzogs te :
'bras bu don gnyis lhun grub stsol :
oM rU pa shab+da gan+d+he ra sa spar+she AHhU~M:
bdud rtsi mchod pa ni /
hU~M:
rtsa brgyad stong sbyar a mr-ita :
dug lnga sel ba'i bdud rtsi sman :
ye shes lnga yi bdud rtsi 'di :
rtsa gsum kun 'dus lha la 'bul :
sarba pany+tsa a mr-ita la kha raM khA hi :
bdud rtsi lag mchod ni /
chos sku snang ba mtha' yas zhal du sarba pany+tsa a mr-ita la kha raM khA hi :
longs sku thugs rje chen po'i zhal du sarba\u0f8e
sprul sku pad+ma 'byung gnas zhal du sarba\u0f8e
gu ru thod phreng sde lnga'i zhal du sarba\u0f8e
yi dam rgyal ba zhi khro'i zhal du sarba\u0f8e
mkha' 'gro gsang ba rgya mtsho'i zhal du sarba\u0f8e
chos bdag a tsar ye shes zhal du sarba\u0f8e
bka' babs rje 'bangs rgya mtsho'i zhal du sarba\u0f8e
drin can rtsa ba'i bla ma'i zhal du sarba\u0f8e
bka' srung gter bdag rgya mtsho'i zhal du sarba\u0f8e
mchod par 'os pa rnams kyi zhal du sarba pany+tsa a mr-ita la kha raM khA hi :
oM AHhU~M sarba pany+tsa a mr-ita sid+d+hi ho :
bdud rtsi dngos grub tu myang /
rak+ta mchod pa ni /
hU~M:
mkha' klong rnam dag pad+ma'i khrag :
nga bdag bsgral ba dug gsum khrag :
chags med chags pa'i khrag chen po :
rtsa gsum kun 'dus lha la 'bul :
ma hA rak+ta la khA hi :
gtor mchod ni /
hU~M:
snang ba snod kyi gtor gzhong du :
srid pa bcud kyi gtor ma bshams :
'dod yon longs spyod rgyan gyis spras :
rtsa gsum kun 'dus lha la 'bul :
ma hA ba liM ta khA hi :
gsang mchod ni /
hU~M:
bde ba yab la stong pa yum :
gnyis med dga' bzhi'i 'khrul 'khor che :
zung 'jug ye shes thugs rje'i rtsal :
'du 'bral med pa bla med chos :
rtsa gsum dkyil 'khor lha la 'bul :
oM AHd+harmA mu dra la pU dza ho :
drug pa bstod pa ni /
hU~M hrI ma :
ma bcos spros bral bla ma chos kyi sku :
bde chen rol pa bla ma longs spyod rdzogs :
pad sdong las 'khrungs bla ma sprul pa'i sku :
sku gsum ston pa mchog la phyag 'tshal bstod :
sku ni mi 'gyur kun tu bzang po'i sku :
gsung ni mi 'gag mnyam nyid rol pa'i gsung :
thugs ni mi g.yo smra bsam brjod las 'das :
sku gsung thugs ldan pad+mA ka rar bstod :
'gro ba'i don du rig 'dzin sprul pa'i sku :
pad+ma thod phreng rtsal gyi rol pa las :
zhi rgyas dbang drag mchog gi skur ston pa :
tshe dbang rig 'dzin sde lngar phyag 'tshal bstod :
tshe yi mkha' 'gro lha lcam man+dA ra :
mkha' 'gro'i dpa' mo ye shes mtsho rgyal ma :
gnyis ka gzhon tshul rgyas la bde nyams 'bar :
gsang ba rig ma'i gtso la phyag 'tshal bstod :
hrI:
dmar nag bde chen dbang gi dpal :
khro rgyal rta mchog he ru ka :
yum chen rdo rje phag mo sbyor :
dbang gi rgyal por phyag 'tshal bstod :
haHriHniHsaHlas skyed pa'i :
yang sprul ye shes mkha' 'gro ma :
nying sprul 'jig rten mkha' 'gros bskor :
dpa' mo'i tshogs la phyag 'tshal bstod :
hrI:
ma chags skyon gyis ma gos pa'i :
pad+ma 'byung gnas sku la bstod :
yon tan thams cad rab rdzogs pa'i :
pad+ma sam+b+ha'i sku la bstod /
shes bya kun la ma rmongs pa'i :
blo ldan mchog sred sku la bstod :
khams gsum srid gsum dbang du sdud :
pad+ma rgyal po'i sku la bstod :
rmongs pa'i mun sel 'gro ba 'dul :
nyi ma 'od zer sku la bstod :
log 'dren bdud bzhi 'joms mdzad pa'i :
shAkya seng ge'i sku la bstod :
mu stegs dam sri 'dul mdzad pa'i :
seng ge sgra sgrog sku la bstod :
dregs pa'i dgra bgegs tshar gcod pa'i :
rdo rje gro lod sku la bstod :
hU~M:
rtsa gsum kun 'dus dkyil 'khor lha yi tshogs :
snying nas gsol btab mchod bstod pas :
bdag cag khams gsum rigs drug kun :
las ngan sdig pa ci spyad pa :
mi 'chab mi sbed spyan sngar bshags :
mthol lo bshags so lha yi tshogs :
gnong ngo 'gyod do slan chad bsdam :
tshangs pa mchog gi dngos grub stsol :
'di bzung byang chub ma thob bar :
gu ru rdo rje thod phreng rtsal :
bdag gi mgon du bzhugs mdzod la :
skyid sdug re ltos o rgyan mkhyen :
o rgyan bla ma chos kyi sku :
gsol ba 'debs so byin gyis rlobs :
dbang chen rta phag yab yum la :
dpa' bo dpa' mo'i 'khor gyis bskor :
bdag cag rnal 'byor sgrub pa po'i :
phyi nang 'gal rkyen bar chad sol :
mchog dang thun mong dngos grub stsol :
bdun pa dzapa? bzla ba ni /
sgrub gzhung las /
bsnyen dang sgrub pa las sbyor ro :
zhes pas dzapa? bskul ba ni /
bdag nyid pad+ma dbang chen yab yum gyi :
spyi gtsug pad+ma nyi zla'i gdan steng du :
mtsho skyes rdo rje dkar dmar gzi 'od 'bar :
pad+ma dbang chen thugs las 'od 'phros pas :
phyogs bcu'i bla ma bde gshegs thams cad la :
mchod pa dpag med phul zhing mnyes par byas :
thugs rje'i byin rlabs ma lus yongs bsdus te :
gu ru pad+ma'i sku la sib sib thim :
sangs rgyas kun 'dus o rgyan chos kyi rje :
snying khung rus pa'i gting nas gsol ba 'debs :
lus ngag yid gsum thugs rjes byin gyis rlobs :
bdag la re ltos khyod las gzhan med do :
'gro 'dul rtsa gsum ngo bor bdag gyur cig :
oM AHhU~M badzra gu ru pad+ma sid+d+hi hU~M:
spyi dril snying po 'di kho na :
sgo gsum rnal phab yid kyis bsgrub :
bdag dang zhal mjal gsung thos 'gyur :
bod 'bangs snying rus ma chung zhig :
ces dang /
grangs bsnyen bye ba gsum dang 'bum phrag lnga :
pad 'byung mkhyen snyam blo ni yang yang bkal :
zhes bsnyen pa nyid gsol 'debs kho nar gsungs pas nan tan du 'bad par bya'o //
sgrub pa ni gzhung las /
sgrub rdzas b+han+d+ha mtshan ldan nang :
pad+ma gu ru'i 'dra 'bag gzhug :
mdun du srog 'khor sgrub rdzas ril :
sgrub gtor pad+ma stong ldan dang :
sman raka nyer spyod rgyas par bsham :
bdag mdun me ri 'dabs 'byar tshul :
rta mchog dbang gi tsit+ta dmar :
pad+ma 'dab brgyad nyi zla'i steng :
pad+ma 'byung gnas mthing gsal bsgom :
bdag nyid thugs las 'od 'phros pas :
mdun bskyed dkyil 'khor thugs dam bskul :
mdun dkyil zhing khams gcig tu rdzogs :
rab 'byams ma lus mchod pas mnyes :
phar bsre tshur bstim res mos ngang :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
'di la rtags te grangs tshad med :
mchod bstod tshul du sgrub la 'bad :
dngos grub chen po tshe 'dir thob :
ces gsungs pa ltar sgrub la gtso bor 'bad par bya /
las sbyor ni /
phrin las rnam pa bzhi yin te :
rang nyid bla ma yi dam mkha' 'gro ste :
yongs 'dus dpal chen ha ya grI:
gnas lngar thod phreng sde lnga gsal :
yum gyi gnas lngar mkha' 'gro lnga :
gsal btab sa bon las 'od 'phros :
sde lnga thugs dam dbyings nas bskul :
zhi rgyas dbang drag phrin las sgyur :
las sbyor spyi dril 'di kho na :
hrIHmaHhaHriHniHsaHraHtsaHhriHyaHtsit+taHhrIMHhrIMHdzaHdzaHsarbaHsid+d+hiHshAn+tiMHpuSh+TiMHbaHshaMHmAHraHyaHrbad :
mthun mthar /
oM badzra ar+g+haM nas /
shab+da'i bar gyis mchod /
ma bcos spros bral bla ma chos kyi sku :
bde chen longs spyod sogs sh+lo ka gcig gis bstod /
yig brgyas kha bskang zhing bshags pa bya'o //
gsum pa rjes kyi rim pa bcu dgu las /
dang po tshogs bshams shing bsang sbyang byin gyis brlab pa ni /
oM sarba dra byaM bi sho d+ha na ye hU~M phaT:
bdag nyid lha yi thugs ka nas :
tshogs 'khor sbyang phyir yi ge 'phros :
raM bsregs yaM gtor khaM chus bkrus :
ma dag dngos 'dzin ye nas dag :
raM yaM khaM:
oM AHhU~M:
sku gsum yi ge 'bru gsum gyis :
byin brlabs 'dod yon rgya mtshor spel :
zag med ting 'dzin mchog thob ste :
rtsa gsum lha tshogs dgyes skong gyur :
gnyis pa tshogs la spyan 'dren pa ni /
hrI:
snang srid dag pa ye shes 'od kyi zhing :
dur khrod tshogs khang 'bar ba'i gzhal yas 'dir :
bla ma yi dam dpa' bo dpa' mo'i tshogs :
byin 'bebs thibs thib gar stabs kyu ru ru :
thams cad bkrag mdangs gzi 'od rab tu 'bar :
dad gdung mos pa'i bu yis gsol ba 'debs :
rtsa gsum lha tshogs thugs dam thugs rje skyed :
'dir gshegs tshogs dang gtor mar byin phob la :
skal ldan bu la mchog thun dngos grub stsol :
badzra sa ma ya hrIM hrIM dza :
gsum pa tshogs mchod ni /
hrI:
snang ba snod kyi ka pA lar :
srid pa bcud kyi tshogs chen bsham :
zag med ting 'dzin spro bsdus sgyur :
kun tshang lha yi ro mchog 'di :
rtsa gsum kun 'dus lha la 'bul :
bzhes nas 'khor ba dong sprugs mdzod :
gu ru d+he wa DA ki nI ga Na tsakra pU dza la khA hi :
bzhi pa bshags pa ni /
ho :
'di dang gtan gyi skyabs gcig pu :
bslu ba med pa'i dkon mchog gsum :
rtsa gsum dkyil 'khor lha tshogs rnams :
bdag la gsan cing dgongs su gsol :
bdag sogs 'khor bar 'khyams pa yi :
sems can ma lus thams cad kyis :
las ngan sdig pa ci bgyis pa :
ye shes spyan ldan rnams la bshags :
skyabs kyi mchog gyur rin po che :
mi dge'i sdig pa dag pa dang :
gsang sngags rtsa ba'i dam tshig rnams :
nyams pa bskangs la sor chud cing :
rang don byang chub 'grub pa dang :
gzhan don phrin las mthar phyin nas :
rgyal ba'i go 'phang thob par shog :
badzra sa ma ya shud+d+he a :
yig brgya bzla /
lnga pa bsgral ba ni /
na mo :
rtsa gsum dam can rgya mtsho'i mthu stobs dang :
chos nyid ka dag chos can bden pa yis :
bsgral ba'i zhing gyur bdud dang dam sri kun :
gzugs ling dmod rdzas 'di la da khug cig :
nr-i tri dza :
dzaHhU~M baM ho :
phur bu thogs la /
hU~M:
gtum drag thod phreng rdo rje rtsal :
phyag gnyis ri rab phur bu sgril :
yak+sha me dbal skar ltar 'khrugs :
'byung po dam sri bdud kyi dpung :
sod cig myur du da sod cig :
dgra bgegs thal ba'i rdul du rlog :
oM AHhU~M badzra gu ru pad+ma thod phreng rtsal DA ki nI gnod byed sarba kI li kI la ya mA ra ya rbad rbad :
zhal bstab ni /
hU~M:
dkyil 'khor lha tshogs zhal phyes shig :
dug lnga bsgral pa'i sha khrag 'di :
zhal du bstab bo kha raM khA hi :
mgul du bstim mo A ral+li :
rnam shes bde chen gnas su drongs :
bag chags sa bon stongs par mdzod :
gu ru d+he wa DA ki nI dgra bgeg sha khrag rus pa la kha raM khA hi :
drug pa bskang ba ni /
hU~M:
phyi snod srid pa yangs pa dpal gyi zhing :
nang bcud sems can mchod pa'i rdzas su bsham :
sbyangs rtogs spar pa'i ba liM gtor ma dang :
tshogs kyi longs spyod rgya chen 'di dag gis :
bla ma rig 'dzin rgya mtsho'i thugs dam bskang :
yi dam pad+ma drag po'i thugs dam bskang :
yum mchog rdo rje phag mo'i thugs dam bskang :
dpa' bo thod phreng sde lnga'i thugs dam bskang :
sprul pa'i gu ru mtshan brgyad thugs dam bskang :
rje 'bangs grub thob rgya mtsho'i thugs dam bskang :
drag mo seng ge'i gdong can thugs dam bskang :
rigs bzhi mkha' 'gro sde lnga'i thugs dam bskang :
dam can gter srung rgya mtsho'i thugs dam bskang :
mchod yul gong ma rnams kyi thugs dam bskang :
sbyin yul 'og ma rnams kyi thugs dam bskang :
lan chags mgron gyur rnams kyi thugs dam bskang :
rigs drug pha ma rnams kyi thugs dam bskang :
bskangs gyur dbang dang dngos grub bstsal du gsol :
mched rnams tshogs la rol zhing brda'i 'bul len spyi ltar bya'o //
bdun pa lhag ma ni /
slob dpon gyis zhal chus bran cing /
b+h+yoH
lhag ma dbang ba'i mkha' 'gro ma :
dus drug nyul ba'i nyul le mo :
sha za mkha' 'gro gtum drag ma :
ma ltar rnal 'byor bdag la brtse :
lhag ma'i mchod gtor 'di bzhes la :
bcol ba'i phrin las sgrub par mdzod :
u ts+tshiSh+Ta b+hak+Sha si swA hA:
brgyad pa dge tshogs bsngo ba ni /
ho :
bla med rdo rje'i dal 'di ru :
dge tshogs mi zad tshogs mchod pas :
rang gzhan 'brel tshad pho mo kun :
mngon sangs gcig tu rgya bar shog :
dgu pa thugs dam bskul ba ni /
hU~M hrI ma :
lho nub rnga yab gling phran na :
zangs mdog dpal ri'i pho brang yod :
pad+ma 'od kyi gzhal yas khang :
srin tshogs pho mo 'dul ba nas :
gu ru slob dpon pad+ma 'byung :
man+dA ra dang mtsho rgyal lcam :
rig 'dzin bla ma rgya mtsho'i tshogs :
ma g.yel thugs dam dbyings nas bskul :
rtsa gsum kun 'dus lha tshogs dgongs :
de yang snyigs ma lnga bdo'i skabs :
khyod kyi thugs rjes 'dul zhing la :
gsol ba 'debs so spyan gyis gzigs :
dam sri 'gong po'i dmag dpung choms :
phyi nang bar gcod thams cad zlog :
'du ba rnam bzhi'i dngos grub stsol :
lta sgom spyod pa mthar phyin nas :
don gnyis lhun gyis grub par mdzod :
bcu pa chad tho bsgrag pa ni /
hU~M b+h+yo :
sngon tshe 'og min chos dbyings zhing :
rta mchog pad+ma he ru kas :
rngam pa'i nga ros stong gsum g.yos :
snang srid ma mo dbang du bsdus :
dam la btags shing tha tshig gnyer :
dngos gzugs bstan nas gtor ma blangs :
ji ltar sngon gyi tha tshig bzhin :
dmar gyi gtor ma 'di bzhes la :
bcol ba'i phrin las grub par mdzod :
hU~M b+h+yo :
de 'og dpal gyi mchims phu ru :
pad 'byung ye shes mtsho rgyal gyis :
rtsa gsum kun 'dus dkyil 'khor du :
dam can gter bdag pho nya bsdus :
dam la btags shing tha tshig gnyer :
dngos gzugs bstan nas gtor ma blangs :
ji ltar smon pa'i tha tshig bzhin :
dmar gyi gtor ma 'di bzhes la :
bcol ba'i phrin las grub par mdzod :
hU~M b+h+yo :
de 'og zangs mdog dpal ri ru :
gu ru pad+ma thod phreng gis :
bde chen rgyal por mtshan gsol nas :
snyigs dus gdul dka' 'dul bar gnyer :
smon lam gter 'byin skyes bu la :
gter srung gzugs bstan gtor ma len :
ji ltar smon pa'i tha tshig bzhin :
dmar gyi gtor ma 'di bzhes la :
bcol ba'i phrin las grub par mdzod :
hU~M b+h+yo /
de 'og da lta'i dus kyi tshe //
rtsa nang gsang ba'i pho brang nas //
kun bzang bde chen rgyal po yis //
rtsa gsum thugs gter spyan drangs tshe //
bka' gter dam can rgya mtsho yis //
rang rtags las kyi phrin las blangs //
bod khams chos kyis skyong ba dang //
mtha' dmag gdug pa bsrung ba dang /
khyad par rtsa gsum nyams len pa'i //
rnal 'byor bdag gi phrin las sgrubs //
ma g.yel sngon gyi tha tshig bzhin //
dmar chen gtor ma 'di bzhes la //
bcol ba'i phrin las grub par mdzod /
bcu gcig pa brtan ma skyong ba ni /
hU~M:
dgung sngon g.ya' ri gangs la gnas pa yi :
bod skyong brtan ma chen mo bcu gnyis ni :
lhab lhub dar dang rin chen du mas mdzes :
sil snyan dril bu g.yer kha'i sgra dang bcas :
rtsa gsum kun 'dus dkyil 'khor dam bcas ltar :
'dir byon dmar chen gtor ma'i bshal chu bzhes :
rnal 'byor bcol ba'i phrin las grub par mdzod :
ma ma ba liM ta khA hi :
bcu gnyis pa rta bro ni /
hU~M:
rtsa gsum kun 'dus dkyil 'khor du :
sdang byed dgra dang gnod byed bgegs :
sgrub la 'tshe ba'i rgab 'dre rnams :
gtor gzhong ri rab 'og tu mnan :
khro bo khro mo'i bro brdung ngo :
nam yang ldang bar ma gyur cig :
oM laM:
hU~M laM:
dam sri 'byung po mA ra ya satwam+b+ha ya laM nan :
bcu gsum pa dngos grub blang ba ni /
hU~M:
dgongs shig bla ma rgya mtsho'i tshogs :
gsol 'debs bu la byin gyis rlobs :
dbyings la rtsol rtog mi mnga' yang :
rgyal ba thugs rje'i rang bzhin can :
byin rlabs dbang bzhi bskur du gsol :
deng sang skya rengs dang po shar :
sgrub pa'i drod tshad mtha' ru phyin :
rta bdun 'od zer gsal la nye :
ma g.yel yi dam mkha' 'gro'i tshogs :
rta mchog pad+ma he ru ka :
'gro ba duHkhas mnar ba'i dus :
lhag pa'i lha khyod mthu ma chung :
skyobs shig dpa' bo mkha' 'gros skyobs :
'byung ba dgra ru langs pa dang :
stod smad dmag gi dpung g.yo na :
rdo rje drag rtsal mthu ma chung :
bdud 'dul seng gdong rtsal ma zhan :
bod khams bde ba'i dngos grub stsol :
rdo rje gdan la byin chen phob :
sku gsung rten la rab gnas mdzod :
bla mas byin rlabs dbang bzhi stsol :
rang don sgrub la mnyes pa dang :
gzhan don phrin las nus pa yi :
dngos grub stsol bar gsol ba 'debs :
yi dam mchog thun dngos grub stsol :
rang lus rdo rje'i sku 'grub cing :
bod 'bangs bde la 'god pa yi :
dngos grub stsol bar gsol ba 'debs :
mkha' 'gros zab rgya'i dbang bzhi stsol :
rtsa thig rlung gsum bde drod 'bar :
chos sgo du ma'i mdzod klong rdol :
dngos grub stsol bar gsol ba 'debs :
rtsa gsum dam can rgya mtsho'i tshogs :
mi phyed rdo rje'i sku mnga' ba :
lus sgrib dag nas lha yi sku :
'chi med tshe yi dngos grub stsol :
'gag med tshangs pa'i gsung mnga' ba :
ngag sgrib dag nas bzlas brjod sgra :
tshangs dbyangs drug cu'i dngos grub stsol :
spros bral ka dag thugs mnga' ba :
yid sgrib dag nas nyams rtogs sbar :
mchog gi dngos grub bstsal du gsol :
lha dbang klu dbang mi yi tshe :
'khor 'das lam gsum dpal 'byor kun :
deng 'dir bdag gis dbang thob nas :
dpal 'byor longs spyod rgyas gyur cig :
rtsa sngags sgrub sngags las sngags sham :
kA ya sid+d+hi A+oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
d+harmA d+hA tu a :
bcu bzhi pa gtang rag mchod bstod ni /
hU~M:
me tog la sogs yid sprul lha mo dang :
sman raka bdud rtsi dkar dmar bde ba'i rgyun :
sbyor sgrol bla med phyi nang mchod sprin spros :
rtsa gsum kun 'dus dkyil 'khor lha la 'bul :
ar+g+haM nas /
shab+da'i bar gyis mchod /
ma bcos spros bral mas bstod /
bco lnga pa bzod gsol ni /
ho :
rtsa gsum rgyal ba rgya mtsho'i lha tshogs rnams :
thugs rjes bdag la gsan cing dgongs su gsol :
bla med gsang mchog rdo rje'i dkyil 'khor 'dir :
bsnyen pa yun thung sgrub pa'i rdzas ma tshogs :
las sbyor sa mtshams ma shes le lor bcad :
cho ga nor 'khrul mchod pa 'bag btsog shor :
rtsa ba yan lag dam tshig nyams pa dang :
bdag gis ma rig dbang gyur ci spyad pa :
chos nyid ye shes klong du bzod par gsol :
yig brgyas lhag chad kha bskang /
bcu drug pa rdzogs rim ni /
hU~M:
mi dmigs chos nyid ye shes dbyings kyi ngang :
rol rtsal 'gag med 'gro ba'i don la shar :
ngar 'dzin 'khor ba'i mtsho las yongs bsgral te :
brjod med dang po'i yin lugs ngang du a :
a a :
bcu bdun pa bkra shis ni me tog 'thor la /
hU~M:
bkra shis chos sku 'gyur med rdo rje 'chang :
'phags pa spyan ras gzigs dbang snying rje'i dpal :
kun 'dus mtsho skyes rdo rje 'chi med sku :
bla ma rig 'dzin rgya mtsho'i bkra shis shog :
yid la dran pas bdud dpung klad pa 'gems :
rang snang rol pa zhi dang khro bo'i gar :
rta mchog pad+ma dbang gi rgyal po mchog :
yi dam rgyal ba rgya mtsho'i bkra shis shog :
mkha' spyod dkar mo tshe yi rig 'dzin ma :
bde stong 'ja' lus zang thal spor byed pa :
rtsa khams dag pa rdo rje phag mo'i dkyil :
ma sring mkha' 'gro rgya mtsho'i bkra shis shog :
rtsa gsum kun 'dus rgyal ba'i thugs rje yis :
bkra shis rab gnas dkyil 'khor byin chen phob :
'dir tshogs rdo rje slob dpon mched lcam grogs :
mi 'bral mngon sangs rgya ba'i bkra shis shog :
bco brgyad pa dge ba bsngo ba ni /
hU~M:
bdag gi de ring phan chad lhag bsam gyi :
rnam dkar dge las che chung ma nges pa :
mkha' mnyam pha ma'i tshogs la yongs bsngo bas :
kun gyis thob ste 'bras bu smin par shog :
bcu dgu pa smon lam ni /
e ma ho :
rtsa gsum 'dus pa gnyan gyi dkyil 'khor du :
sgo gsum rdo rje'i dkyil 'khor la 'da' bas :
/'brel tshad ngan song 'khor ba'i 'jigs las bsgral :
o rgyan bla ma pad 'byung zhabs drung du :
tshom bu gcig tu hrug gis 'dzom par shog :
ces brjod cing rol mo'i sgra dang bcas te me tog gi char 'dzad med du dbab par bya'o //
'dir smras pa /
rtsa gsum dgongs gsang zab mo'i gter gyi rgya //
legs phye phan bde'i pad tshal rgyas pa'i phrin //
dus mchod tshes bcu'i gsol 'debs gar dbyangs sgra //
'gro kun snyan pa'i gtam sgras yongs su 'gengs //
gsang ba mkha' 'gro rgya mtsho'i rtags kyi rgya //
cha shas dngos grub skal bar spyod pa yi //
'gyur med chos dang chos bdag zung 'brel nas //
thugs sgrub bstan pa'i nyi zla mkha' la khyab //
de ltar pad+ma'i dgongs gsang spel ba'i 'bras //
lta log bdud sde'i dpung tshogs zil gyis mnan //
legs byas rnam kun dpal yon yongs smin nas //
'gro kun rnga yab gling du bgrod par shog
/ces rtsa nang gter byon bla ma rtsa gsum zab mo kun 'dus kyi las byang khrigs chags su bkod pa pad+ma'i dgongs rgyan zhes bya ba 'di'ang /
rang gter chos bdag tu las smon rten 'brel 'dzom pa rgyal mchog 'jig rten dbang po dang /
sde skyong lha sras kun bzang pad+ma dbang phyug rdo rjes bka'i bskul ma gnang ba dus rtags rten 'brel legs 'grigs kyis mtshams sbyar te /
dwags smad snang rdzong gi gzim chung phun tshogs bde ldan du kun bzang bde chen rgyal pos yi ge'i lam du spel ba dza yan+tu ///
/
!
bla ma rtsa gsum kun 'dus kyi bsnyen pa'i yi ge bltas pas kun grol zhes bya ba bzhugs so //
oM AHhU~M badzra gu ru pad+ma sid+d+hi hU~M/
de la 'dir rtsa gsum bsnyen pa'i dmigs gnad dmar byang bstan pa la /
dkyil 'khor gzhal yas kyi bkod pa gzhung ltar rdzogs pa'i dbus su bdag nyid pad+ma dbang chen yab yum gyi skur gsal ba'i dbu gtsug rta dbu'i steng du 'od kyi rang bzhin 'o ma'i mtsho dbus pad sdong 'dab ma stong ldan ge sar ze'u 'bru dang bcas pa'i dbus su /
nyi zla'i gdan gyi steng du dus gsum sangs rgyas thams cad kyi ngo bo mtsho skyes rdo rje pad+ma 'byung gnas za hor chas can dang me tog gi yal ga gnyis phan tshun la yum gnyis b+han+d+ha tshe bum 'bul ba'i tshul can bde nyams ldan pa /
zhabs phyed skyil gyis bzhugs pa /
pad+ma 'byung gnas kyi thugs kar pad+ma bzhi'i dbus su ye shes sems dpa'i rnam par bud+d+ha thod phreng rtsal /
de'i thugs kar ting 'dzin sems dpa' thugs srog yi ge hU~M mthing ga dang hrIHyig dmar po gang 'dod spus bris pa lta bu'i mthar badzra gu ru'i sngags 'bru rnams 'od lnga ldan gyi mdangs 'tsher zhing rang sgra sbir ba g.yas su 'khor zhing 'od zer zhing khams thams cad khyab par 'phros pa'i sne mor mchod pa'i lha mo dpag med gzugs sgra dri ro reg bya sogs rang rang gi phyag mtshan mchod pa kun bzang mchod pa'i sprin lta bur thogs pa med par spros shing thogs te phyogs bcu'i bde bar gshegs pa sogs zhing khams kyi rgyal ba rab 'byams ma lus pa mnyes par byas /
'od zer tshur 'dus pa la bde bar gshegs pa zhing rdul gyi grangs mnyam thams cad sku khro bo dang zhi ba zhi ma khro sogs kyi rnam pa dang /
gsung A li kA li'i yig 'bru /
thugs phyag mtshan sna tshogs dang /
sku gdung bang rim stong ldan gyi rnam pa gu ru pad+ma'i sku la sib sib thim /
sangs rgyas kun 'dus yid bzhin nor bu la snying khong rus pa'i gting nas gsol ba btab cing bdag dang mtha' yas pa'i sems can thams cad kyis skye ba nas tshe rabs su bsags pa'i sdig sgrib nyes ltung thams cad byang bar byin gyis rlobs shig bsam pa dang lhan du gzhung ltar /
skabs su dug gsum dug lnga'i rlung ro 'bud :
ces pa ltar bdag tu 'dzin pa'i lus kyi nang thams cad nyon mongs pa'i rlung nad gdon sdig sgrib 'ja' sngo dmar gyi rnam par 'tshub 'khyil ler gnas pa nyid dbu rkyang ro gsum nas phyir sang sang 'bud par bya /
phyir 'bud nyer gcig tsam song mthar tshur rngub dus brtan g.yo snod bcud kyi dwangs ma thams cad ye shes lnga ldan 'ja' zer gyi rnam par 'ub 'ub bsdus te /
yi dam rta mchog pad+ma dbang chen sku lus gzi byin mchog tu 'bar /
bde chen gnyis med dga' ba'i ye shes kyi nyams rgyas /
dad gus gdung ba rab tu g.yos /
rta skad dang phag skad dus gcig la mtsher zhing ngur bas rkyen des 'o ma'i rgya mtsho phyur /
pad+ma'i sdong po yang bkrag mdangs mchog tu rgyas /
gu ru ye shes thugs rje'i gzi 'od dang dgyes mdangs rab tu 'bar te gnas gsum las yig 'bru gsum shar /
'bru gsum 'od kyis bud+d+ha thod phreng rtsal thugs rgyud bskul /
bud+d+ha thod phreng rtsal gyi thugs srog sngags phreng dang bcas pa 'od dang zer du 'khrugs pa las bdud rtsi chil chil babs /
bud+d+ha'i sku nang gang ma shong ba'i tshul du lud /
pad+ma 'byung gnas kyi sku lus gang /
de las kyang cher lud de /
gu ru'i sku'i cha thams cad nas bdud rtsi kha dog lnga ldan du shar gyis babs pa pad sdong la 'khril ba'i rnam pa lta bur babs /
rta gdong gi nang gang /
de nas rim par dbu dgu dang rta mchog dbang gi sku lus su khyab /
spyi bor gang bas bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sprul sku thob pa'i skal ldan du byas /
de bzhin du mgrin pa yan gang bas gsang ba'i dbang thob /
ngag gi dri ma sbyangs /
lam rtsa rlung bsgom pa la dbang /
'bras bu longs sku thob pa'i skal ldan du byas /
yang snying ga yan gang bas shes rab ye shes kyi dbang thob /
yid kyi dri ma sbyangs /
lam thig le bsgom pa la dbang /
'bras bu chos kyi sku thob pa'i skal ldan du byas /
slar yang sku lus yang khengs dbang bzhi pa thob /
lus ngag yid gsum gyi nyes sgrib ma lus pa sbyangs /
lam rdzogs pa chen po bsgom pa la dbang /
'bras bu ngo bo nyid sku thob pa'i skal ldan du byas par bsams la dbang bzhi'i mthar thug ka dag blo 'das kyi ngang la mnyam par gzhag go
/de yang gzhung las /
rig pa skye med khong khrol sang nger skyongs :
zhes pa'i don no //
de'ang bsnyen pa nyid gsol 'debs kho nar gtso bor gsungs pas le'u bdun ma nyid du gnad dang bstun te 'don pa ni /
brgyud 'debs dang bla ma sku gsum gsol 'debs thun 'go dang nam dran dus su bya ba dang /
yab rgyal po la gsungs pa sangs rgyas bstan pa rmad byung srod thun /
jo mo mtsho rgyal la gsungs pa nyi ma lho nub ma thor thun /
dge slong nam snying la gsungs pa spros bral bde chen snga thun /
sna nam rdo rje bdud 'joms la gsungs pa sin+d+hu rgya mtsho ring ba dgong thun /
lha sras mu khri btsan po la gsungs pa sin+d+hu rgya mtsho thung ba nam gung /
bu gung thang rgyal po la gsungs pa bsam pa lhun grub ma nyin gung dang blo re dogs sdug bsngal gyis nyen dus gsol ba 'debs pa yin pa'i don yang gzhung las /
gsol 'debs tshul du dzapa? la nan tan 'bad :
snying rus mos gus gdung shugs drag tu bya :
pad 'byung mkhyen snyam blo ni yang yang bkal :
zhes pa'i don dang /
thun mthar rang nyid o rgyan mos gdung gis yar thim la khad bla ma yum dang bcas pa dgyes tshul gyis rang la mar thim la khad du bsam pa'i ngang la rtsa gsum rang sems dang dbyer med ro gcig chu la chu thim pa'am 'ja' dang 'od 'dres pa lta bur dbyer med gcig tu gyur par bsams la dzapa? bzlas lce mchu'i sbyor ba spangs te yengs med ka dag gi ngang nas bzla ba la chig dril du brtson pas rtags ni gzhung las /
nges par zhal ston byin gyis brlab par 'gyur :
zhes gsungs pa dngos nyams rmi lam du 'byung nges dang /
zhes pa'i rtags tshad ni yang yig legs nyes kun gsal du blta bar bya'o //
de ltar bsnyen pa'i dmigs gnad dmar byang du bkod pa 'di nyid /
kong por rgyal mchog 'jig rten dbang phyug la chos kyi gtad rgya phul skabs skal ldan grwa slob mang tsam la dbang lung thob cing de 'phral bsnyen mtshams byed mi mang ba dang /
lhag tu pad+ma rig 'dzin lo gcig nyams len la gzhol ba'i dam bca' phul bas rkyen byas /
rang gzhan la phan pa'i blos bsnyen rkyang gi dmigs rim gter gzhung ltar khrigs chags su bltas pas kun grol zhes pa 'di nyid tshes bcu'i nyin kun bzang bde chen rgyal pos spel ba mang+ga laM/
shu b+haM//

//
