'chi med bdud rtsi bum pa'i rgyun khyer snying por dril ba bzhugs so //
na mo gu ru b+hai Sha dz+yA ya /
skyabs sems ni /
bla ma mchog gsum yi dam lhar //
gus pas skyabs mchi mkha' mnyam 'gro //
bla med byang chub mchog thob phyir //
gsang bdag lha tshogs bsgom par bgyi //
lan gsum /
tshad med bzhi bsgom pa ni /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/dngos gzhi lha bskyed pa ni /
oM ma hA shUn+ya tA dz+nyA na badzra swa b+hA ba At+ma ko\u0f85 haM/
rang bzhin skye med stong pa'i ngang nyid las //
rol pa 'gag med gsang bdag rdo rje'i sku //
mthing nag zhal bgrad tshems dang mche ba gtsigs //
phyag gnyis rdo rje sdigs mdzub zhabs dor stabs //
nyi zla pad+ma brtsegs pa'i gdan gyi steng //
ye shes me dpung 'bar ba'i klong dkyil dbus //
gzi brjid 'od 'phro rgyan mdzes gsal bar gyur //
snying dbus gu ru pad+ma sman rgyal tshul //
phyag g.yas gser gyi mdog ldan a ru ra //
g.yon pas bdud rtsis gang ba'i thod pa 'dzin //
dar nag gsang gos man Ta'i chos gos dmar //
zab chen ber smug mnab cing snyan zhu gsol //
gzungs ma jo mo mkhar chen bza' mtsho rgyal //
rnam pa kha T+wAM tshul gyis dku la brten //
sna tshogs pad+ma'i gdan la skyil krung bzhugs //
spyi gtsug khyung sngon me yi ral pa can //
gnam lcags rdo rje 'bar ba'i mchu sder sgros //
rgya mtsho'i gting dkrugs klu gnyan sa bdag gi
/ngo bo sbrul chen zhal gsol nus pa 'joms //
spyan gsum nyi zla 'bar ba'i sdang mig gis //
gdug pa kun 'dul nyi zla rin chen brgyan //
phyag gnyis g.yas g.yon mthil na 'khor lo ni //
aHlas zla dkyil rtsibs brgyad 'od zer 'phro //
lte bar aHtsan+d+ra maN+Da la /
maHlas nyi dkyil 'dab brgyad 'od zer 'phro //
lte bar ma sUr+Ya maN+Da la /
rtsibs dang 'dab mar gtum po'i sngags rgod ni //
nI laM dza raM b+h+rU~M sa tri rbad /
sa bon la bskor yig mgo phyir nang bstan //
lto sbyar thabs shes phyag rgya bsgyur brdabs pas //
gnod byed bsregs sbyangs thal bar brlags par gyur //
phrag gong mkha' la rnam pa 'dod chags kyi //
rang bzhin khyung dmar 'phur zhing bya nag lding //
de bzhin zhe sdang g.yas par sman sbrul dang //
g.yon par dug sbrul mthing nag 'khyug cing rgyug
/gti mug lcags kyi phag rgod mgo dgu dang //
dug gi g.yung phag nag po mdun nas rol //
gtso dang 'khor bcas ye shes me dpung dbus //
gzhom med gnam lcags las grub rtse lnga pa //
rdo rje'i lte ba la gnas de yi phyir //
thod pa skam po phyi dkar nang dmar ba //
me klong rab 'bar lhun grub gzhal yas khang //
cis kyang mi chod mi shigs bden sra brtan //
gang la'ang thogs dang pham pa med par gyur //
zhes nan tan du gsal btab /
bzlas pa bya ba ni /
oM thim thar ti sa dun+te dz+wa la raM pa ye swA hA:
yi dam gyi snying po'o //
oM ma hA gu ru :
u hA gu ru :
tri na gu ru :
ni nA ga sha :
raM raM thul thul :
nA ga tsit+ta pho :
nA ga tsit+ta rbud :
ling shag thum myogs sod :
gu ru'i thugs sngags so //
hab tse hab tse hU~M sod :
su ru su ru hU~M sod :
suM ka dzuM ka hU~M sod :
sa ti ka ru hU~M sod :
thu la rak+shi hU~M sod :
me ru thun tse hU~M sod :
khyung sngags so //
oM pi khri li mi li ha la swA hA:
oM pi khri li mi li ha la ya yA:
rgod g.yung gi sngags so //
de rnams brgya'am nyer gcig tsam re bzlas shing /
oM tshi brtul brtul rmu shi shi hrIHkri tsakra tri sod rbad :
ha la b+ha ye sarba mA ra ya rbad :
rims nad thams cad srungs shig b+h+rU~M hU~M b+h+rU~M hU~M:
zhes pa'ang cung zad bzlas /
mthar thal mo sbyar te /
de'ang yi dam gyi snying po phyed cha tsam thugs sngags bzlas pas mtshon rim par je nyung du btang nas bzla /
sems can sgyu lus 'jigs pa'i nad byung tshe //
mi bzod sdug bsngal nad kyis nyen pa na //
yid gnyis the tshom med par gsol ba 'debs //
o rgyan sman gyi bla dang dbyer med pas //
tshe zad ma yin bar chad nges par sel //
o rgyan pad+ma 'byung gnas la gsol ba 'debs //
bsam pa lhun gyis 'grub par byin gyis rlobs //
zhes ci nus kyis gsol ba btab /
spro zhing nus na rlung ro phyir 'bud pa'i tshe nad gdon bsal ba dang /
nang du rngub pa na srid zhi'i tshe bcud bsdu ba'i dmigs pa dang sbrags bum pa can kha sbyor du 'dzin cing sngags rnams yid bzlas kyang bya /
thun bsdu ba na /
snang cha'i spros pa thams cad 'od gsal gnyug ma'i dbyings su bstims te ci gnas su mnyam par gzhag
/de las ldang ba'i tshe /
dge ba 'di yis myur du bdag
/gsang bdag lha tshogs 'grub gyur nas //
'gro ba gcig kyang ma lus pa //
de yi sa la 'god par shog
/ces sogs bsngo smon bya'o //
'di'i dmigs gnad sogs rgyas par gter gzhung rtsa ba dang /
chos rgyal dbang po'i sde'i ljags bsgrigs rgyan dag las shes par bya zhing /
snod rung gi dbang bskur ba thob nas 'di tsam zhig tho rangs ma chag par nyams su blangs pas kyang snyigs dus kyi gnyan nad parba ta sogs yams thabs su 'go ba'i nad rigs thams cad bsrung bar the tshom med do //
gzhan bsrung na /
yung ba /
bong nga /
shu dag gsum rigs gsum mgon por bskyed la gong gi sngags kyis ngar btags te dar nag po'i khud du thum bur byas la mgul du gdags /
nangs re bzhin lto stong gi dus su snom pas thub par nges so //
'chi med bdud rtsi bum pa'i sgom bzlas snying por dril ba sa map+ta maM thi /
shu b+haM///
/'di gzhi byang bdag gi mdzad par 'jam mgon rin po ches cung zad zhal bskang mdzad pa yin par gsungs so //
