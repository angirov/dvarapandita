@#//
stag tshang rdo rje phur pa'i dbang bskur bklag chog tu bkod pa las rab gsang ba 'phrul 'byed ces bya ba bzhugs so //
na maHsa man+ta b+ha dra gu ru tsa ra NA ya /
lhun grub thar lam rig pa 'dzin //
grub pa'i dbang phyug dpa' bo che //
phrin las rol pa'i dkyil 'khor nyid //
sdud cing spro mdzad der btud nas //
phur pa mang yang kun bzang gi
/snying thig bod du dkon pa'i chos //
stag tshang zab gter las byon pa //
de yi smin byed rnam gsal bri //
rwa ston chen po'i zab gter stag tshang phur pa la gter ston nyid dang de las brgyud pa'i rtsa ba'i phyag bzhes su /
smad las drag po sgrol ba rtsa ba'i sgrub thabs dang 'brel ba'i dbang bskur mdzad cing /
phyis bka' rgya phal cher grol ba dang bstun chos bdag 'ga' zhig gis rtsa dbang la phur pa che mchog gi lha dbang sbyar zhing /
dbang gi dngos gzhi che mchog gi dbang bskur mdzad par snang bas de'ang legs mod /
spyir lugs 'dir stod las byang chub sgrub pa zhi ba lha mang /
smad las drag po sgrol ba rtsa ba'i sgrub pa /
rjes las kyi sbyor ba phur pa che mchog yin par gsungs pas /
rtsa ba'i dkyil 'khor du dbang bskur ba thob na las sbyor gyi lha de'i rnam 'gyur yin pas de'ang don gyis thob par 'gyur bas lugs snga ma ltar spro na /
sbyor ba yo byad kyi gshom ni /
dkyil 'khor rdul tshon ras bris 'bru tshom sogs 'byor tshogs dang bstun pa'i steng du many+dzi'i khar rnam rgyal bum pa chas ldan rgyun 'bab kyi chu dang so lnga'i rdzas kyis sum gnyis bkang ba /
kha rgyan gseb tu kun bzang gi tsaka li /
mdun du thod par bdud rtsi dar dmar gyis bkab pa'i steng du me long shel rdos mtshan pa dang /
kha T+wAM ga
/g.yas su dbu rgyan /
rgyab tu rdo rje /
g.yon du dril bu /
lha gnas su phur pa yod na so sor bkod /
med na'ang gtso phur tsam bkod pa dang lhan cig gtso bo'i sku tsaka
/khro bcu la hU~M bcu /
sgo ma bzhi la sa bon nam phyag mtshan gang bde bzhag
/mdun du sman raka gtor gsum /
rgyab phyogs su dbang rdzas dpal gtor rgyan ldan bkod /
phyi mchod g.yas skor du bsham /
gzhan yang dur khrod chas brgyad kyi tsaka li /
las bum /
gdab phur /
lcags hom ling+ga /
sngon gtor tshogs kyi yo byad /
srung ma'i gtor 'bul sogs ji ltar dgos pa'i chas thams cad nye bar bsdogs par byas la /
dbang don dkyil 'khor sgrub pa ni /
brgyud 'debs nas brtsam phrin las kyi gzhung bsrang zhing dkyil 'khor gsum ldan du bsgrubs la bzlas pa ci 'grub dang stong tshigs bya /
bum pa rang byung dur khrod chen po'i gzhal yas khang du dpal chen rdo rje phur pa'i dkyil 'khor ba thams cad skad cig gis gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs rgyud bskul //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces gzungs thag 'jus la bzlas pa ci 'grub mthar /
oM AHhU~M/
mchod yon phul bas lha rnams bde ba chen pos rdo rje bdud rtsi'i chur zhu ba bum pa'i bcud dang ro gcig par gyur /
las bum /
a mr-itas bsang /
swa b+hA was sbyang /
stong pa'i ngang las rin po che las grub pa'i bum pa ye shes kyi gzhal yas khang gi nang du pad nyi'i gdan la khro bo bdud rtsi 'khyil pa ljang sngon phyag gnyis thal sbyar gyis bum pa 'dzin pa /
khro bo'i chas thams cad dang ldan pa'i gnas gsum las 'od zer 'phros pas ye shes pa spyan drangs /
badzra sa ma ya dzaH
dzaHhU~M baM hoH
ar+g+haM sogs /
hU~M/
rgyal ba kun gyi phrin las sku
/'jigs byed 'jigs pa'i mthu stobs can /
khro bo'i rgyal po khyod la bstod //
las rnams 'grub par mdzad du gsol //
thugs kar nyi ma la hU~M gi mthar sngags phreng g.yas su 'khor bar mos la /
A+oM badzra a mr-ita kuN+Da lI ha na ha na hU~M phaTaH
ces bzlas mthar khro bo 'od du zhu ste chur thim pas de'i rdul phra rab kyi grangs ji snyed pa'i khro bor gyur pas phrin las mdzad par gyur par mos /
de nas chos skyong spyi dang bye brag gi skong gso /
tshogs mchod byin rlabs nas bsgral bstab kyi bar du byas la rig pa'i me tog dor ba tsam gyis bdag nyid nus ldan du bya'o //
dbang bskur dngos la gnyis /
dkyil 'khor du 'jug pa'i chos dang /
zhugs nas mngon par dbang bskur ba'o //
dang po ni /
slob ma sgo drung du las bum gyi chus khrus bya zhing /
hU~M:
thog med dus nas bag sgrib kyis :
rmongs pa'i skal ldan rjes 'jug rnams :
rten 'brel zab mo'i khrus bstsal bas :
dbang mchog bskur ba'i snod rung shog :
e yaM raM baM laM ho shud+d+he shud+d+he :
sarba pA paM bi sho d+ha na ye swA hA:
zhes bkrus la phyag bcas gral du 'khod /
bgegs gtor /
raM yaM khaM gis bsang /
oM AHhU~M hoHsa byin brlab /
sarba b+hUta A kar+Sha ya dzaHsa mgron 'gugs /
sarba big+h+nAnan maHsarba sogs nam mkha' mdzod kyi sngags rgya lan gsum gyis bsngos la /
hU~M:
nyon cig bgegs dang sogs kyis bka' bsgo zhing mtshams bcad pa dang /
hU~M:
steng 'og phyogs mtshams nas /
dz+wa laM raM hU~M hU~M hU~M:
bar gyi srung 'khor bsgom pa las byang ltar bya /
maN+Dal bkye bsdu dang sems bskyed gsal btab la /
de la gang gsan bya skabs don zab chos 'di nyid kyi dbang du byas na /
mi zad rgyud kyi ti ka
/sngon byung lung gi khyer so /
byin rlabs chu bo ma chad pa'i lo rgyus /
thun mong khyad par gyi dbang bzhi mtha' rten dang bcas pa ste rnam pa bzhi ru bshad pa las /
dang po mi zad rgyud kyi ti ka ni /
'khor 'das kyi sa mtshams gdod nas dag pa rdo rje 'bar ba mi phyed yangs pa'i klong chen po /
mtha' dbus rgya khyon las 'das pa'i dbus su phur pa rol pa'i dur khrod chen po dbyings dgu dang ldan par skye med rdo rje gzhon nu yab yum sras dang khro bcur bcas te rdo rje rol pa'i ting nge 'dzin la bzhugs so //
de'i tshe 'jig rten 'das ma 'das kyi gling chen bya bar rtag chad du lta ba'i mu stegs kyi rgyal pos lha dbang phyug tha nag mchod cing rgyud spu gri gsal shing nag po la brten /
nang pa sangs rgyas pa'i rgyal pos dpal chen po'i sprul pa ston pa rdo rje gsal ba mchod cing chos dge ba bcu nyams su len pa la phyi nang gnyis 'khrugs pa byung nas /
mu stegs kyi rgyal pos tha nag phur pa'i lha rbad pas nang pa'i bstan pa 'jig la nye ba na /
ston pa rdo rje gsal bas gsang bdag rdo rje me 'bar gyi thugs rgyud bskul bas /
'og min kI la sgrog pa'i zhing nas khro rgyal rdo rje gzhon nu'i dkyil 'khor bar snang la 'ja' ldangs pa ltar byon nas /
tha nag phur pa'i lha gnyen po rang gshed du phab cing btul nas srog gi snying po blangs te 'jig rten 'das pa'i lam du bkod cing /
de nyid kyi rgyud gsungs pa phur pa tha khra bo'i rgyud ces bya zhing de'i sgrub thabs rnams la gsang phur dmar nag gam bod yul du dpal gyi phur nag tu grags /
mu stegs mtha' dag bcom nas drag po'i thod zor sogs mngon spyod kyi rgyud rnams bshad /
gzhan yang cho 'phrul mtha' yas pa bstan pas mtshan rdo rje gzhon nu dang rdo rje gtum po la sogs par grags shing /
srid pa'i rtse mor snang srid rdo rje phur bu'i dkyil 'khor du gsang rgyud mtha' dag chos nyid kyi rang sgras bstan pa /
ston pa rdo rje gsal dang mkha' 'gro rnal 'byor ma gnyis kyi rin po che'i shog bur bris te /
thod pa'i sgrom bur bcug nas dbyings kyi mkha' 'gro'i gsang mdzod mchod rten chen por gter du sbas so //
gnyis pa sngon byung lung gi khyer so ni /
theg pa thams cad kyi mdzod gling mchod rten bde byed brtsegs pa'i drung du :
mkha' 'gro'i gtso mo las kyi dbang mo ches :
grub pa'i rig 'dzin brgyad la gsang sngags sgrub pa bka' brgyad kyi gter sgrom so sor gtad pa'i tshe :
rig 'dzin pad+ma thod phreng la phrin las rdo rje gzhon nu'i gsang rgyud rnams dang :
bka' brgyad thun mong ma yin pa'i zab khyad skor rnams thod sgrom du bzhugs pa mchod rten gyi bum pa nas mngon du bstsal cing :
slob dpon gyis grub pa'i rig 'dzin rnams la yongs rdzogs gab pa'i rgya bkrol te gtan la phab :
slar bal bod mtshams kyi gnas mchog yang le shod du yang phur bde gshegs snying po'i dkyil 'khor zhal phyes te :
gdug pa can thams cad btul zhing :
bod yul du gsang sngags kyi theg pa rin po che dar ba'i rten 'brel gyi dbu brnyes :
mchog thun mong gi dngos grub bcud du smin :
rgyal khams thams cad bde legs su mdzad :
de nas bod yul du chos rgyal khri srong lde'u btsan gyis gdan drangs te rdo rje phur pa'i dkyil 'khor zhal phyes nas bsam yas sogs bod yul gyi sa btul zhing 'dre srin gdug pa'i sde brgyad tshogs rnams dam la btags :
mdo sngags kyi bstan pa nyi ma shar ba ltar mdzad cing :
bod yul gyi sgrub gnas su gsang sngags rdo rje theg pa'i chos 'khor dpag tu med pa bskor zhing bod yul gyi lung pa grub thob kyis bkang nas dus gsum kun tu bstan pa rin po che nub med du dar zhing rgyas par mdzad :
khyad par du phrin las kyi gnas mchog 'on phu stag tshang du rje btsun chen po pad+ma 'byung gnas la :
jo mo mtsho rgyal gyis 'chi med rig 'dzin tshe yi dngos grub dam pa bde blag tu sgrub pa'i thabs zhus pas :
gu ru'i zhal nas :
spyir gsang sngags kyi chos gang sgrub kyang :
sngon du bar chad sel byed phur pa sgrub pa gal che zhing :
khyad par yo ga tshe yi rig 'dzin sgrub pa ni dngos grub che yang bar gcod kyi rkyen mang bas :
sngon la phur pa bsgrub dgos shing :
de la phur sgrub dang tshe sgrub gang la'ang sgrub pa'i grogs dgos pas :
bod yul dbu ru'i sa'i cha na :
rus rlangs yin pa'i bu lo bcu bzhi lon pa zhig yod pa des sgrub pa'i grogs gyis la lhar sgrubs shig :
ces lung bstan pa ltar btsal bas rnyed de gu ru'i spyan sngar mchis pa na :
slob dpon chen pos :
'di ni phur pa grub pa'i rig 'dzin te :
rdo rje'i tshe brnyes gzhan gyis gzhom par dka':
lha yi lung bstan bdud 'dul dpa' bo ste :
stobs ldan seng ge lta bur mnga' gsol nas :
ming yang lha lung dpal gyi seng ger thogs :
ces mnga' gsol zhing mon gyi bu mo bkra shis khye 'dren 'di nyid ye shes mkha' 'gro rdo rje las ma'i mtshan rtags tshang ba zhig 'dug pas nga la phul dang :
des grogs bgyis te gsang sngags rdo rje phur pa'i man ngag mang po spel dgos :
de min bod blun gyi yul 'dir gsang sngags mi dar zhing rnal 'byor pa rnams kyi rang srog kyang mgo mi thon par 'dug :
khyad par bod yul spyi'i lha 'dre chos la dgrar blta ba mang pos bar gcad nas gsang sngags kyi bstan pa ye mi dar :
dar kyang 'phral du nub par 'gyur :
ces gsungs pas jo mo mtsho rgyal gyis gser g.yu'i maN+Dal bu mo bkra shis khye 'dren dang bcas phul nas :
rdo rje phur pa'i dkyil 'khor zhal phye ste zhag bdun bsgrub pa mdzad pas :
grub pa'i rtags dang mtshan ma thams cad rdzogs te :
yab yum gsum smin par mdzad :
de'i srod la gu ru nyid rdo rje gro lod kyi skur bzhengs :
sbyor yum mtsho rgyal e ka dzA Tir gyur :
sgrol yum bkra shis khye 'dren stag mo'i rnam par gyur pa'i steng du yab yum zung 'jug sbyor ba'i thugs las :
ye shes kyi pho nya dpal gyi seng ge rdo rje 'gyed pa'i phyag rgya gnyan por gyur te :
stong gsum gling bzhi'i lha 'dre rnams dbang du bsdus shing dam la btags :
de'i tshe rdo rje phur pa stod las byang chub sgrub pa rdor sems rigs lnga rgyan cig :
kun bzang dgongs pa'i rgya mtsho ma bu cha lag dang bcas pa :
smad las dgra bgegs sgrol ba'i las dug phur nag po zlog pa'i kha tshar thun mong ma yin pa spyi dang bye brag gi skor shin tu zab pa :
bstan srung mu stegs nag po'i drag sngags them med gnad kyi snying byang du ma dang bcas pa bstsal cing :
rdo rje phur pa'i skor la 'di las zab pa pad+ma bdag la'ang med pas :
bsgrubs nas nus rtags thon par gyis la cha gcig bka' brgyud du zhog :
cha gcig gter du sbos la smon lam thob :
ces gsungs pa ltar mtsho rgyal dang dpal seng gnyis kyis le lo dar gcig kyang ma song bar bsgrubs pas :
ring por ma lon par lha tshogs rnams kyi zhal gzigs shing dngos grub thob :
de nas thun mong gi skor rnams bka' brgyud du bzhag :
thun mong ma yin pa'i zab khyad skor yongs su rdzogs pa sgrub pa'i gnas de nyid du gter du sbas te ma 'ongs snyigs mthar spyod pa'i smon lam dang bcas te bka' srung ye shes kyi ma mo dang :
gter srung bdud mgon dregs pa'i tshogs la gnyer byang gtad de bzhugs pa'o :
gsum pa byin rlabs chu bo ma chad pa'i lo rgyus ni /
ji skad du /
rgyal po'i mnga' tshud bod kyi mi rnams ni :
rang gi lto gos bsran nas sa hor gso :
rdo bod mtshams su sbas pa'i gter kha 'di :
mi bzhag 'don pa'i rtags de bstan nas 'byung :
gter ston ra shi ston pa'i ming can 'byung :
zhes gsungs pa'i dus kyi rtags mngon du gyur pa na /
sangs rgyas gling pa /
stag sham rdo rje /
chos gling sogs kyi gter kha nas lung bstan du zin pa rwa ston stobs ldan rdo rje shugs 'chang rtsal gyis drag po'i gnas mchog 'on phu stag tshang gi gu ru'i sgrub phug 'og ma nas spyan drangs shing chos bdag skal ldan rnams la rim gyis spel bas /
bod yul mi bde ba'i 'tshubs 'gyur phal mo che zhi zhing bde skyid kyi nyi ma shar bar mdzad pa'i mthu stobs byin rlabs kyi gzi byin 'gran zla med pa'o //
bzhi pa thun mong khyad par gyi dbang bzhi mtha' rten dang bcas pa'i zab chos de nyid kyi dbang bskur sgrub par bgyi ba la /
rigs lnga rgyan gcig gi dkyil 'khor du drag po sgrol ba rtsa ba'i dbang bskur ba dang /
phur pa che mchog bdun brgya nyer lnga'i dkyil 'khor du phrin las kyi las la sbyor ba'i dbang bskur ba gnyis su yod pa las /
'dir snga ma ltar bsgrub pa la bdag nyid rdo rje slob dpon gyis bya ba'i 'os su gyur pa mtha' dag grub zin pas /
slob ma rnams kyis bgyi bar bya ba'i thog mar maN+Dal 'bul bar zhu /
zhes maN+Dal phul /
de nas snyim pa me tog dang bcas lha dang bla ma dbyer med pa'i spyan sngar dbang gi slad du gsol ba gdab pa 'di'i rjes zlos mdzod /
kye ho bla ma rdo rje 'dzin :
dpal chen phrin las phur pa yi :
dkyil 'khor chen por bdag cag rnams :
'jug cing smin par mdzad du gsol :
lan gsum /
slob dpon gyis /
deng 'dir gsang chen dkyil 'khor du :
khyed rnams 'jug par spro ba 'am :
gsang ba'i dam tshig tshul mtha' dag :
mi 'bral rtse gcig blo yis zungs :
zhes rdo rje mgo bor bzhag
/de nas theg pa phyi nang thun mong gi bslab sdom gzung ba'i slad du /
bla ma dpal chen rdo rje gzhon nu'i dkyil 'khor phyogs dus skyabs gnas kun 'dus kyi spyan sngar bdag gzhan nam mkha' dang mnyam pa'i sems can mtha' dag skyabs su 'gro ba dang /
sdig ltung sgrib pa'i tshogs rnams bshags pa dang /
byang chub mchog tu sems bskyed pa dang /
rig 'dzin sngags kyi dam tshig spyi dang khyad par gyis bsdus pa mtha' dag bzung zhing /
de dag gi spyod pa spyad par bgyi'o snyam pa'i blos 'di'i rjes zlos /
ho :
bla ma sangs rgyas 'khor dang bcas :
kun nas bdag la dgongs su gsol :
bla med dkon mchog gsum po la :
byang chub snying po ma thob bar :
skyabs kyi mchog tu gzung bar bgyi :
sngon nas bsags pa'i sdig sgrib bshags :
'gro rnams sangs rgyas thob bya'i phyir :
smon pa byang chub sems bskyed do :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
zhes lan gsum /
de nas dbang gi gzhi 'god pa'i phyir ye shes pa dbab pa la khyed rang rnams lus ngag yid gsum gyi gnad bcings te dmigs pa 'di ltar du mdzod cig
/slob dpon dpal chen por gsal ba'i thugs ka nas ye shes kyi me spros pas khyed rang rnams kyi phung khams skye mched bag chags dang bcas pa thams cad bsregs te stong par gyur /
gdod ma'i stong chen de'i ngang nas chu las chu bur brdol ba ltar skad cig gis dpal chen rdo rje gzhon nu sku mdog mthing nag zhal gsum phyag drug pa /
g.yas zhal dkar la sgeg pa /
g.yon zhal dmar la gshe ba /
dbus zhal mthing nag khro ba /
phyag drug dang po gnyis kyis gnam lcags kyi rdo rje rtse dgu pa dang me dpung /
bar pa gnyis kyis gser rdor rtse lnga pa dang kha T+wAM ga
/tha ma gnyis kyis phur bu 'dril ba /
zhabs bzhis ru tra pho mo brdzis pa /
rdo rje khyung gshog gdengs shing dur khrod kyi chas brgyad kyis brgyan pa /
yum 'khor lo rgyas 'debs ma sku mdog sngo skya rdo rje dung dmar 'dzin pas 'khyud pa /
thugs dbyings rdor sems mthing gsal gyi thugs kar pad+ma 'dab brgyad nyi zla'i gdan la rgyal ba rigs lnga yab yum gyi rnam snang gi thugs kar kun bzang yab yum thugs srog hU~M sngon pos mtshan pa /
ye shes kyi me phung 'bar ba'i dbus na bzhugs pa'i spyi bor oM/
mgrin par AH
thugs kar hU~M gis mtshan par gsal ba dang /
slob dpon dpal chen por gsal ba'i thugs ka'i 'od zer gcig char du 'phros pas /
phyogs bcu'i zhing khams rab 'byams rgya mtsho nas dus gsum gyi rgyal ba thams cad zhi khro'i sku yi rnam rol du gar nyams su khyugs khyug
/gzi byin du lams lam /
'ja' zer shigs shig
/me 'od lhags lhag
/thog zer chems chem /
drag sngags 'ur 'ur /
nam mkha' sa gzhi bar snang thams cad khyab par byon nas /
khyed rang rnams la sib sib thim byung snyam pa'i mos gus gdung shugs drag po rtse gcig tu mdzad par zhu /
zhes brda sbyar la /
spos dud DA dril dbyangs dang bcas pas /
hU~M:
srid pa phur bu sgrub pa dang :
dbang dang dngos grub stsol ba'i slad :
ye shes khro bo gshegs su gsol :
khro bo chen po gshegs nas kyang :
phyi nang gsang ba'i dngos grub stsol :
rtags dang mtshan ma ston pa dang :
kI la ya yi dngos grub stsol :
A+oM badzra kI li kI la ya dz+nyA na A be sha ya a A:
zhes rtags ma byung bar nan tan bya /
de ltar dbab pa'i ye shes pa rnams brtan par byas pa'i mos pa mdzod /
ces rdo rje me tog dang bcas pa spyi bor bzhag la /
tiSh+Tha badzra zhes brjod par bya'o //
gnyis pa dbang dngos la gsum /
stod las dbang bzhi /
smad las bsgral dbang /
mtha' rten gtor ma'i dbang bskur ba'o //
dang po la bzhi las thog mar bum dbang ni /
dkyil 'khor dbus kyi bum pa thogs la /
bum pa 'di nyid dur khrod rab tu 'jigs pa'i gzhal yas khang du gsal ba'i nang du dpal chen rdo rje gzhon nu'i dkyil 'khor gyi lha tshogs rnams mngon sum du bzhugs pa'i sku las bdud rtsi'i rgyun babs /
khyed rang rnams kyi spyi bo'i tshangs bug nas zhugs pas lus kyi rtsa gnas thams cad ye shes lnga'i bdud rtsi'i chus gang ba'i mos pa skyed cig
/hU~M:
bum pa gzhal yas khang du rdzogs :
rdo rje gzhon nu'i lha tshogs bzhugs :
gnyis su med pa bdud rtsi'i chus :
skal ldan khyod la dbang bskur bas :
phung khams lha yi skur 'grub shog :
A+oM badzra kI li kI la ya badzra ka lA sha a b+hi Shiny+tsa hU~M:
de ltar bum pas dbang bskur pas lus kyi sgrib pa thams cad dag
/chu'i lhag ma gyen du 'khyil ba las rigs lnga khrag 'thung he ru ka'i rnam pas dbu brgyan par gyur pa'i mos pa mdzod /
de nas bum pa'i kha rgyan kun bzang gi sku snying gar bzhag la /
dkyil 'khor gtso mchog gi thugs ka nas ting 'dzin sems dpa' kun bzang yab yum gyi sku gnyis pa byung /
khyed rang rnams dpal chen por gsal ba'i snying ga'i rdor sems kyi thugs kar 'khod pas zhi ba yongs rdzogs kyi dbang thob cing /
gzhi'i gnas lugs 'gyur med 'od gsal rdo rje'i don la dbang 'byor pa'i nges pa skyed cig
/hU~M:
sangs rgyas kun gyi spyi mes kun tu bzang :
mtha' bral nyag gcig blo 'das lhun gyis grub :
khyod kyi snying gi thig ler bskur bar bya :
thugs srog ting 'dzin sems dpa'i dbang thob shog :
tsit+ta badzra a b+hi Shiny+tsa hU~M:
de nas rig pa'i dbang lnga ni /
slar yang rnam rgyal bum pa'i chus dbang bskur te /
sangs rgyas thams cad kyi thugs rdo rje mi bskyod pa chu yi dbang bskur ba la brten nas dug lnga'i nad las grol /
byams pa lnga rgyud la skyed /
zhing khams lnga la dbang sgyur /
mi bskyod rdo rje sku lnga'i dbang thob pa'i nges shes skyed cig
/hU~M:
sangs rgyas kun gyi thugs mchog rdo rje'i dbang :
mi bskyod rdo rje chu yi dbang bskur bas :
zhe sdang gnas dag me long ye shes kyi :
dbang thob mi bskyod snying la gnas par shog :
badzra ka lA sha a b+hi Shiny+tsa hU~M:
zhes bum chu spyi bor gtigs shing khar sbyin /
cod pan thogs la /
sangs rgyas thams cad kyi yon tan rdo rje rin 'byung cod pan gyi dbang bskur ba la brten nas phung po lnga'i sgrib pa dag
/snying rje lnga rgyud la skyes /
zhing khams lnga mngon du gyur /
rin chen 'byung ldan sku lnga'i dbang thob pa'i nges shes skyed cig
/hU~M:
sangs rgyas kun gyi yon tan rin chen dbang :
dbu rgyan cod pan 'di yi dbang bskur bas :
nga rgyal gnas dag mnyam nyid ye shes kyi :
dbang thob rin 'byung snying la gnas par shog :
rat+na mu kuT a b+hi Shiny+tsa trAM:
dbu rgyan spyi bor bzhag
/rdo rje thogs la /
sangs rgyas thams cad kyi gsung gi rdo rje snang mtha' rdo rje'i dbang bskur ba la brten nas nyon mongs pa lnga'i nyes pa las grol /
dga' ba lnga rgyud la skyed /
zhing khams lnga la rang dbang thob /
snang ba mtha' yas sku lnga'i dbang thob pa'i nges shes skyed cig
/ces rdo rje lag g.yas su gtad la /
hU~M:
sangs rgyas kun gyi gsung mchog pad+ma'i dbang :
snang ba mtha' yas rdo rjes dbang bskur bas :
'dod chags gnas dag sor rtog ye shes kyi :
dbang thob snang mtha' snying la gnas par shog :
oM ma hA badzra a b+hi Shiny+tsa hrI:
dril bu thogs la /
sangs rgyas thams cad kyi phrin las rdo rje don grub dril bu'i dbang bskur ba la brten nas 'byung ba lnga rang sar dag
/btang snyoms lnga rgyud la skyed /
zhing khams lnga la dbang bsgyur /
don yod grub pa sku lnga'i dbang thob pa'i nges shes skyed cig
/ces dril bu lag g.yon du gtad la /
hU~M:
sangs rgyas kun gyi phrin las rab 'byams dbang :
don yod grub pa dril bu'i dbang bskur bas :
phrag dog gnas dag bya grub ye shes kyi :
dbang thob don grub snying la gnas par shog :
oM ma hA g+hAN+De a b+hi Shiny+tsa A:
ming gi dbang ni /
sangs rgyas thams cad kyi sku mchog rdo rje rnam par snang mdzad ming gi dbang bskur ba la brten nas bag chags lnga dag
/ye shes lnga rgyud la skyed /
zhing khams lnga bcud du smin /
rnam par snang mdzad rigs lnga'i dbang thob pa'i nges shes skyed cig
/ces rdor dril lhan du bzung pa 'khrol zhing /
hU~M:
sangs rgyas kun gyi sku mchog bud+d+ha yi :
rnam par snang mdzad ming gi dbang bskur bas :
deng nas bu khyod sangs rgyas sras su skye :
rdo rje'i ming ni khyod kyis gzung bar gyis :
kyai dpal zhe sdang rdo rje zhes bya ba'i de bzhin gshegs par 'tshang rgya bar 'gyur ro :
zhes bsgrag
/brtul zhugs kyi rjes su gnang ba ni rdo rje snying gar bkod la /
sangs rgyas thams cad 'dus pa'i bdag nyid rdo rje sems dpa'i brtul zhugs byin pa la brten nas /
tha mal gyi bsam spyod brtul nas rgyal ba rnams kyi sku gsung thugs yon tan phrin las mi zad pa rgyan gyi 'khor lo'i rang bzhin gyis sems can gyi don thogs pa med pa la zhugs par mos shig
/hU~M:
'di ni rgyal kun rigs 'dus rdo rje sems :
phyag mtshan rdo rjes khyod la dbang bskur bas :
rdo rje sems dpa' khyod kyi snying khar zhugs :
rdo rje'i brtul zhugs 'dzin pa nyid du gyur :
oM badzra satwa tiSh+Tha sa ma ya hU~M:
de nas lha dbang bskur ba ni /
khyed rang rnams dpal chen por gsal ba la /
dkyil 'khor lha'i thugs rje'i dbyings las snang stong ye shes kyi rol gar gnyis pa re 'phros te gnas so sor thim pas gzugs sku khro bo rol pa'i gar rdzogs /
longs sku sgyu ma'i 'od rtsal bcud du smin /
chos sku rdo rje lta bu'i ting 'dzin mngon du byas pa'i mos pa skyed cig
/ces brda sbyar la /
gtso bo'i sku thogs te /
hU~M:
bcom ldan dpal chen rdo rje gzhon nu ni :
yum chen 'khor lo rgyas 'debs sku la 'khril :
sangs rgyas phrin las 'dus pa'i dbang bskur bas :
dpal chen rdo rje'i sku ru 'grub par shog :
A+oM badzra kI li kI la ya a b+hi Shiny+tsa oM:
zhes spyi bor bskur /
hU~M yig bcu gnas bcur reg la /
hU~M:
phyogs bcu'i dregs pa ma lus 'dul mdzad pa'i :
khro bcu yab yum sprul pa phra men bcas :
dpal chen sku yi cha la rdzogs par gsal :
lus la lha sku phyag rgyas rgyas btab bo :
hU~M hU~M hU~M hU~M hU~M hU~M hU~M hU~M hU~M hU~M:
sgo ma bzhi'i sa bon nam phyag rgya tshigs chen bzhir bzhag la /
hU~M:
tshad med bzhi ldan sgo bzhi srung byed pa'i :
'gugs 'ching sdom myos las mdzad sgo ma bzhi :
lus la lha sku phyag rgyas rgyas btab pas :
phrin las rnam bzhi thogs med 'grub par shog :
dzaHhU~M baM ho :
de nas dur khrod chas brgyad bskon tshul byas la /
khyed rang rnams dpal chen po khrag 'thung rol pa'i dkyil 'khor rgya mtsho'i bdag nyid du nges par che zhing brjid pa'i dpa' rtags su /
byugs pa'i rdzas gsum /
bgo ba'i gos gsum /
gdags pa'i rgyan gsum /
bskal pa'i me phung 'bar ba sogs dpal gyi cha lugs yongs su rdzogs pa'i nges shes skyed cig
/hU~M:
thal chen rak+ta zhag gi zo ris dang :
ko rlon g.yang gzhi stag gi sham thabs dang :
thod phreng sbrul chun me dpung dbang bskur bas :
dpal gyi cha lugs yongs su rdzogs par shog :
hU~M hU~M hU~M:
de ltar ma hA yo ga bum pa'i dbang bskur yongs su rdzogs pa thob pas /
deng phyin chad snang zhing stong pa'i chos thams cad bdag med pa'i rang bzhin /
dbyings kyi mkha' la dbang po'i gzhu shar ba'am /
chu nang gi zla ba ltar snang la rang bzhin bral ba /
'ja' lus zang thal skye 'chi med pa'i don la dbang ba'i skal ldan du byas so //
zhes rtogs pa bskyed cing shis pa brjod /
gnyis pa gsang ba'i dbang bskur ba ni /
thod pa bdud rtsis gang ba thogs la /
dung chen bde ba chen po dbyings kyi rang bzhin du bcud rdzas rigs lnga yab yum gsal stong zung 'jug dwangs ma'i bdud rtsi ye shes kyi rang bzhin du 'khyil ba mgrin par bskur zhing myang ba la brten nas /
sgra thams cad grags stong /
lus thams cad bde ba /
rtsa thams cad gzhal yas /
rlung thams cad ye shes kyi rlung /
thig le thams cad zag med bde chen lhan cig skyes pa'i ye shes kyi ngo bor smin pa'i 'du shes skyed cig
/hU~M:
bde skyong snod du khrag 'thung rigs lnga ni :
yab yum mnyam sbyor byang sems ngo bo ru :
zhu ba'i gnyis med bdud rtsis dbang bskur bas :
rtsa khams thig le yig 'brus yongs su khyab :
grags stong ye shes gsang ba'i dbang thob shog :
oM badzra a mr-ita gu h+ya a b+hi Shiny+tsa hU~M:
zhes mgrin par bskur zhing bdud rtsi blud /
de ltar a nu yo ga gsang ba'i dbang thob pas /
deng phyin chad lus snang stong zang thal du rtsal sbyong ba /
g.yo ba las kyi rlung 'dzin pa /
bkod pa byang chub kyi sems bsgom zhing zung 'jug bde ba chen po'i don la dbang bar byas so //
zhes dang shis pa brjod /
gsum pa shes rab ye shes kyi dbang ni /
kha T+wAM thogs la /
dus gsum gyi rgyal ba thams cad skyed pa'i yum chen dbyings phyug dpa' mo'i mkha' klong ye dag yongs grol du gnas pa dang zung du 'jug pa'i ye shes /
mngon sum nyams su myong ba'i brda rtags rmad du byung bas mtshams sbyar ba la brten nas /
kun gzhi bag chags phra rags dang bcas pa skad cig la dag
/phyag rgya drug ldan gyi sbyor bas yas bab mas brtan gyi dga' bzhi mthar phyin nas /
sku gsum gyi zhing khams rdo rje'i lus la mngon du byas pa'i mos pa mdzod /
hU~M:
'di ni 'khor lo rgyas 'debs yum mchog ma :
khro chags bde ba'i gar ldan 'di gtad pas :
khyod nyid dpal chen sku ru gsal ba yis :
mnyam sbyor dga' bzhi'i ye shes mthar son te :
bde stong lhan skyes ye shes thob par shog :
oM dz+nyA na mu dra a b+hi Shiny+tsa hU~M:
zhes snying khar bskur zhing 'khyud pa'i rgya dang bcas dga' ba'i ye shes ngos gzung du gzhug
/de ltar phyag rgya chen po sngags kyi zab lam mthar thug pa dbang bzhi chig rdzogs su thob nas /
grol lam bzhi mngon du gyur /
dga' bzhi lhan skyes kyi bde ba nyams su myong /
mi rtog pa'i ye shes chen po ngo bo nyid du ngos bzung /
'beb ldog 'dren bkram bzhi yis chos sku 'ja' lus kyi go 'phang 'grub /
steng sgo ye shes chen po mngon du gyur nas /
'og sgo bde ba chen po lam du 'gro
/steng nas ye shes kyi char rgyun rtag tu bab pa'i bde bas lus khengs /
'og chu rgyun gyi 'grim 'grul bkag ste rdzing gi bcud 'khyil bas sgyu lus dpag bsam ljon shing bskyed /
rtsa ba ye shes kyi gzhi tshugs /
sdong po chos sku'i dpung tshan hrag
/yon tan kun ldan gyi yal ga phyogs bcur gyes /
snying rje'i lo 'dab phun tshogs phyur /
rig pa ye shes kyi me tog rnam par bye /
'bras bu 'ja' lus rdo rje'i sku yi sa bon mngon du gyur /
deng phyin chad rang gsal ye shes chen po zung 'jug rdo rje 'chang gi go 'phang la spyod pa'i skal ldan du byas so //
zhes dang shis pa brjod /
bzhi pa rig pa'i rtsal dbang ni /
shel rdo thogs la /
hoH
dbyings kyi rang bzhin gdod nas dag pa /
ngo bo ka nas dag pa /
rnam pa shugs la dag pa ste /
dpe nam mkha' la sgro ma btags par cham gyis gnas pa ltar ris su ma chad /
phyogs su ma lhung /
a 'thas su ma 'byams /
had po mdo med ma yin par /
dmigs bya'i blo las 'das pa /
dmigs med kyi rang rtsal cir yang 'char ba /
shar mkhan gdod nas stong pa /
stong pa rtsal chen gyi shugs 'chang ba /
bzang pos ma bsgyur /
ngan pas ma bslad pas gzhon nu kun byed rgyal po zhes /
rgyus ma bsdus shing rkyen gyis mi 'jig pas gzugs med rdzu 'phrul shugs la 'chang ba zhes bya ba /
mi bden bzhin du 'gyu ba 'di ni rang shes mngon par mi rtog pa'i rig pa yin te /
'dzin med rang gsal dgag sgrub kyi lhan pa dang bral ba'i ngang la so mar zhog cig
/hU~M:
dpal chen rdo rje gzhon nu ni :
gdod nas dag pa rang gi sems :
skye 'gag gnyis med 'dus ma byas :
smra bsam brjod bral blo las 'das :
gsal stong rig pa gshis lhing pa :
khyab bdal chen po'i ngang la zhog :
snang zhing stong la stong zhing snang :
ma 'gags cir yang 'char ba ni :
shel gong dri med 'di lta bu :
snang stong zung 'jug blo las 'das :
'di ni sangs rgyas dgongs pa 'o :
bo d+hi tsit+ta d+harma d+hA tu dz+nyA na a b+hi Shiny+tsa hU~M:
des a ti tshig dbang rin po che'i ngo sprod thob pa yin pas /
deng phyin chad bla med theg pa'i yang rtse zab gsang kun bzang thugs kyi thig le /
bsgom bya'i yul dang sgom byed kyi gnyen po shar grol dus mnyam rtog pa blo 'das kyi ngo bo la dbang bar byas so //
zhes dang shis pa brjod par bya'o //
gnyis pa smad las bsgral dbang ni /
brub khung du ling+ga bzhag
/lcags phur thogs la /
de dag gis stod las byang chub sgrub pa'i smin byed dbang bzhi rgyas par grub nas /
da ni smad las mngon spyod bsgral ba'i rjes gnang sbyin pa yin te /
'di ltar gzhi'i gnas lugs mi 'gyur mi shigs pa lta ba gyad kyi lha /
rol rtsal ma 'gags pa gnyen po ye shes kyi lha che mchog he ru ka
/las myur mgyogs kyi lha pho nya dregs byed dam can bka' sdod srung mar bcas pa mngon sum par gsal ba'i mdun du /
srid pa gsum gyi brub khung chen por nyon mongs bdag 'dzin bdud dang rU tra 'byung po thams cad mya ngan gyis drag tu gdungs pa /
phur pa sras mchog rigs lngas khams gsum dus gcig la sgrol ba'i mthu dang ldan pa ste gsal ba gsum dang /
bdag phur 'ben gsum chos nyid kyi dbyings su ro gcig pa thugs rje 'brel thag gi dgongs pa /
khams gsum snying rjes mi gtong ba gdung ba lu gu rgyud kyi dgongs pa dang ldan pas /
tshe lung khrus lung gnas lung gsum gyis mngon spyod dmod pa'i phrin las rab 'byams mtha' ru dbyung ba'i mthu stobs dang nus rtsal yongs su grub pa'i nges shes skyed cig
/ces mtshams sbyar la /
rgyas par na bsgral las yongs rdzogs sam bsdu na 'gugs pa sogs kyi rgya dang bcas te /
na mo :
mchog gsum rtsa gsum sku gsum bden pa'i mthu :
rten 'brel rgyu 'bras mi bslu bden pa'i mthu :
bka' srung dam can pho nya las byed mthus :
bstan dang 'gro la 'tshe ba'i gdug pa can :
khams gsum sa dgu srid gsum gar gnas kyang :
khug cig badzra aM ku sha ya dza :
rnam shes bla srog rten phur khug cig dza :
zhags pas rke nas chings shig pA sha hU~M:
yan lag lcags sgrog drwa bas sdoms shig baM:
dril bus brtan bral myos par gyis shig ho :
gzugs la phob cig A be sha ya A:
lha dang phrol cig pra be sha ya phaT:
bzhengs shig khro rgyal sras mchog kI la ya :
phyag gnyis rigs lnga yab yum sbyor mtshams nas :
ye shes lnga yi chu bo'i rgyun chen 'beb :
dug lnga'i bag chags sbyongs shig badzra kI la ya :
dug gsum rtsad nas chod cig badzra kI la ya :
tshe srog dwangs ma sdus shig badzra\u0f8e
rnam shes dbyings su spor cig badzra\u0f8e
lnga phung rdul du rlogs shig badzra\u0f8e
rigs drug skye sgo chod cig badzra kI la ya :
rdul phran phye mar gtubs shig za gsod pho nya'i tshogs :
A+oM badzra kI li kI la ya dgra bgegs kyi srog rtsa la yaM yaM:
snying rtsa la rbad rbad :
srog la hur thum :
thuM ril rbad sod :
ces ling+ga la phur pa dang ral gri sogs mtshon cha 'debs su gzhug cing dum bur gtubs la bstab pa ni /
dpal chen phur pa'i lha tshogs zhal phyes shig :
dgra bgegs gzugs phung bsgral pa'i sha khrag rus :
dbang po glo snying nang khrol khrag dang zhag :
ye shes bdud rtsi'i ngo bor rab sbar nas :
lha tshogs 'khor dang bcas pa'i zhal du khA hi :
dgra bgegs kyi mAM sa tsit+ta rak+ta ba su ta kiM ni ri ti khA hi :
zhes ling ro dkyil 'khor du 'bul zhing slob ma rnams la'ang bkye /
de ltar smad las dgra bgegs sgrol ba drag sngags kyi nus rtsal thob pas /
deng phyin chad srid pa gsum gyi bdud rigs 'byung po thams cad tshar gcod rjes 'dzin gyi phrin las kun la dbang bar byas so //
gsum pa mtha' rten gtor dbang ni /
dpal gtor thogs la /
dpal gyi gtor chen 'di nyid khrag 'thung dpal chen rdo rje phur pa'i dkyil 'khor rig 'dzin brgyud pa dang bcas pa'i tshom bur gsal bas byin gyis brlabs pa la brten nas /
ye shes kyi dkyil 'khor khyed rang rnams dang dbyer med du gyur pas /
sku gsung thugs yon tan phrin las rab 'byams yongs su rdzogs pa'i dbang thob pa'i nges shes skyed cig
/hU~M:
phyi ni ba liM gzhal yas rnam pa la :
nang na rdo rje gzhon nu'i lha tshogs bzhugs :
skal ldan skyes bu khyod la dbang bskur bas :
sku gsung thugs dang yon tan phrin las kyi :
yongs rdzogs dbang mchog dam pa thob par shog :
A+oM badzra kI li kI la ya kA ya wA ka tsit+ta ba liM ta a b+hi Shiny+tsa hU~M:
zhes spyi bor bzhag la bka' bsgo ba ni /
na mo /
rje btsun rtsa ba dang brgyud par bcas pa'i dpal ldan bla ma dam pa rnams dang /
dpal chen dkyil 'khor gyi lha tshogs 'khor dang bcas pa rnams kyis rdo rje'i slob ma 'di rnams la byin gyis rlob par mdzad du gsol /
'gal rkyen bar chad ma lus zhi bar mdzad du gsol /
tshe dpal lung rtogs kyi yon tan thams cad 'phel zhing rgyas par mdzad du gsol /
srid gsum rang snang 'dod dgu thams cad dbang du 'du bar mdzad du gsol /
gnod byed dgra bgegs thams cad tshar gcod cing brlag par mdzad du gsol /
mchog thun mong gi dngos grub ma lus pa bde blag tu 'grub par mdzad du gsol /
sku mnyam pa stobs bcu'i gzi byin dang ldan par mdzad du gsol /
gsung mnyam pa drag sngags kyi nus rtsal dang ldan par mdzad du gsol /
thugs mnyam pa ye shes kyi klong dgu dang ldan par mdzad du gsol /
yon tan mnyam pa thugs rje'i mthu stobs dang ldan par mdzad du gsol /
phrin las mnyam pa sbyor sgrol brtul zhugs kyi spyod pas 'khor ba dong nas sprugs pa'i thugs rje dang rten 'brel rgya chen po yongs su grub par mdzad du gsol /
dzaHhU~M baM hoH
zhes brjod la gtor ma'i ras ma dang bdud rtsi sbyin /
shis pa brjod do //
de dag gis rig 'dzin chen po stobs ldan rdo rje'i zab gter las byon pa'i rdo rje phur pa rtsa ba'i dkyil 'khor du dbang bskur zab mo legs par grub pa yin pas sogs kyis mtshams sbyar nas dam tshig bsgrag gzung /
gtang rag maN+Dal sogs dbang gi rjes spyi dang 'dra bar bya zhing /
cho ga'i mjug tshogs la rol zhing lhag ma gtang ba rta bro dbang len gtang rag bzod gsol nyer bsdu bsngo smon shis brjod kyi bar las gzhung ltar bya'o //
gal te phur pa che mchog gi dbang bskur bar 'dod na'ang yig cha rtsa ba 'di nyid kyi steng du /
byin 'beb skabs phur pa che mchog lus dkyil bcas bskyed pa dang /
lha dbang gtso bo'i dbang gi rjes su che mchog dpal brgyad dang bcas pa'i dbang bskur sbyar zhing /
bar dag tu phur pa che mchog ces pa'i bsgyur kha tsam byas pas 'grub la /
de ltar na dbang sgrub kyi skabs su'ang phur pa che mchog gi las byang nyid gtang dgos so //
lugs 'di'i bka' babs rdo rje 'dzin rnams kyi //
gsung dang phyag len gzhan 'gres ma bslad par //
snying por bsdus te gsal bar bkod pa'i dges //
'brel tshad dpal chen dgongs pa'i rtsal rdzogs shog
/ces pa'ang zab chos 'di las grub pa'i go 'phang brnyes pa dpal ldan dpa' bo brgyad pas rjes su bzung ba thob pa /
pad+ma gar dbang blo gros mtha' yas pa'i sdes dpal spungs yang khrod kun bzang bde chen 'od gsal gling du yig rnying gi legs cha snying por bsdus nas blta bder bsgrigs pa dge legs 'phel ///
/
