\u0f01\u0f83:
tshig bdun sgrub thabs zab mo las :
mkha' 'gro 'dus pa'i phrin las bzhugs :
:
bde chen lhan cig skyes mar 'dud :
chos kun 'byung gnas zab mo'i dbyings :
rig 'dzin kun gyi lam 'dren ma :
shes rab rang bzhin bde ba che :
mkha' 'gro 'dus pa'i dkyil 'khor du :
dngos grub sgrub 'dod rnal 'byor pa :
dbang thob dam tshig ldan pa yis :
d+hA ki 'du ba'i dben gnas su :
yar mar tshes bcu'i mtshan mo'i char :
rgyas bsdus gang 'grub dkyil 'khor bzhengs :
gsang ba'i rten dang bla rdo bkram :
mkha' 'gro dgyes pa'i dam rdzas bsags :
mchod gtor tshogs kyi yo byad sogs :
ji ltar 'byor pa bungs bskyed la :
dpral bar sin+d+hu'i thig le gdab :
zhing gi stan  la 'dug nas su :
sngon 'gro dngos gzhi rjes tshang ba'i :
phrin las gyer sgom sbrags mar 'jug :
sa ma ya :
sngon du 'gro ba'i las rim lnga :
thog mar skyabs sems tshogs gsag ni :
na mo :
kun bzang rdo rje rnal 'byor ma :
lhan skyes ye shes DA ki la :
deng nas dbyer med gcig gyur bar :
'bral ba med par skyabs su mchi :
rtog 'khrul dbang gis 'khor bar 'khyams :
las nyon drwa bas bcings pa rnams :
rnam grol bde chen sar 'god phyir :
ye shes mkha' 'gro bsgrub par bgyi :
chos dbyings yum gyi klong nas gshegs :
ma bcos mnyam pa chen por bzhugs :
rang zhal mngon sum mjal bas 'dud :
bde stong zung 'jug mchod sprin 'bul :
gzhi med rtsa bral ngang du bshags :
lhan cig skyes la rjes yi rang :
bde chen chos 'khor bskor bzhin du :
gdod nas ma skyes rdzogs par bzhugs :
shes rab pha rol phyin bsngos pas :
dbyings kyi yum chen myur 'grub shog :
gnyis pa bka' bsgo mtshams kyang bcad :
hrI:
don dam skye ba med pa las :
rang nyid khros pa'i dbang mo che :
'khor 'das kun kyang nga yi zhing :
ma dag bgegs rigs dbyings su dengs :
hU~M hU~M hU~M kro d+ha d+hA ki nI a phaT:
hU~M:
snang ba thams cad yum lnga'i klong :
srid bcud ye shes mkha' 'gro'i sku :
lha sngags bde chen phyag rgyar rdzogs :
gzung 'dzin 'khrul rtog mtshams bcad do :
d+hA ki nI dz+nyA na mu dra rak+Sha rak+Sha :
gsum pa bla ma'i rnal 'byor ni :
rang mdun nam mkhar pad nyi'i steng :
bla ma kun bzang rnal 'byor ma :
dmar gsal spyan gsum khro 'dzum nyams :
thor tshugs rus rgyan stag sham gsol :
phyag gnyis cang te'u thod zhal bsnams :
phyed skyil ye shes 'od lnga'i klong :
gnas gsum mkha' 'gro'i 'khor dang bcas :
dgyes pas dgongs te bzhugs par bsam :
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag bsgrub kyis :
byin gyis brlab phyir gshegs su gsol :
ye shes d+hA ki'i rnam par byon :
bde chen dga' bzhi'i dbang mchog skur :
gzung 'dzin dbu mar thim pa dang :
lhan skyes ye shes mngon gyur mdzod :
phaT:
rang sems rdo rje rnal 'byor ma :
b+hany+dza nyi zla'i snod yangs su :
rang lus zag med bdud rtsir spel :
'dod rgu'i longs spyod sprin ltar gtibs :
gu ru mkha' 'gro'i 'khor bcas la :
dgyes mchod bla med tshogs su 'bul :
rtog sgrib nyams chag kun byang nas :
chos sku yum chen myur 'grub shog :
phaT kyis rtog tshogs dbyings su bskyal :
gdung shugs drag pos gsol ba gdab :
kye kye :
rje btsun pad+ma thod phreng rtsal :
mkha' 'gro'i dbang phyug bde ba che :
sangs rgyas kun 'dus 'gro ba'i mgon :
bdag la re ltos khyed las med :
thugs rjes gzigs shig gu ru rje :
byin gyis rlobs shig d+hA ki'i gtso :
sku gsung thugs kyi dkyil 'khor nas :
rdo rje bzhi yi dbang mchog skur :
rtsa rlung thig le'i 'khrul pa sol :
bde chen mchog tu mi 'gyur ba'i :
rang byung rig rtsal rdzogs nas kyang :
nyid dang dbyer med dngos grub stsol :
oM AHhU~M badzra gu ru pad+ma thod phreng rtsal dz+nyA na d+hA ki nI badzra sa ma ya dzaHsid+d+hi pha la hU~M A:
zab mo'i dbang blang rang la bstim :
bzhi pa ye shes byin chen 'beb :
hrI:
skye med bzang mo'i mkha' klong nas :
rang byung 'od gsal byin phob cig :
rdo rje btsun mo'i b+ha ga nas :
lhan skyes bde chen byin phob cig :
rigs lnga mkha' 'gro'i bde klong nas :
dga' bzhi 'gyur med byin phob cig :
snang srid yum gyi e dbyings nas :
zhu bde rang 'bar byin phob cig :
'khor 'das kun khyab shes rab dbyings :
thabs mchog rig pa'i rdo rjes skul :
bde mchog bde ba'i rol mo yis :
snang grags rtog tshogs byin gyis rlobs :
snod bcud dag pa'i 'khor lor sgyur :
gzung 'dzin bde ba chen por thim :
snang rig ye shes phyag rgyar sad :
dngos grub char ltar dbab tu gsol :
badzra dz+nyA na d+hA ki nI badzra sa ma ya A be sha ya hriM hriM pheM pheM:
lnga pa mchod rdzas byin gyis brlab :
oM AHhU~M:
snod bcud rnam dag kun tu bzang mo'i klong :
rig rtsal mchod sprin bde chen rol pa'i rgyan :
gnas gsum mkha' 'gro dgyes pa'i dam tshig rdzas :
bsam gyis mi khyab dbyings dang mnyam par gyur :
oM bo d+hi tsit+ta ma hA su kha pU dza me g+ha sa ma ye AHhU~M:
de yis sngon 'gro'i chos rnams rdzogs :
sa ma ya :
dngos gzhi la yang rtsis 'go lnga :
dang po dam tshig 'khor lo bskyed :a :
gdod nas rnam dag yum gyi dbyings :
kun tu bzang mo kun la khyab :
'od gsal snying rjes chags pa'i mdangs :
rang byung rig pa yi ge hrI:
bde chen 'bar ba'i cho 'phrul las :
'byung ba rim brtsegs ri rab steng :
b+h+rU~M las ye shes gzhal yas khang :
ngo mtshar rgyan dang bkod pa rdzogs :
dga' ba bzhi yi 'ja' zer klong :
lhan skyes 'od lnga'i thig ler 'khyil :
du ma ro gcig mu khyud zlum :
phyi nang kun khyab bde drod 'bar :
de dbus pad+ma nyi zla'i steng :
hrIHyig 'od kyi 'phro 'du las :
dbyings phyug rdo rje rnal 'byor ma :
bde chen rgyal mo man+dA ra :
dkar dmar mdangs ldan khro 'dzum nyams :
g.yas pas cang te'u gri gug phyar :
g.yon pas b+han+d+ha tshe bum brgyan :
gru mor thabs kyi kha T+wAM bsten :
rna ltag rdo rje'i phag zhal ngur :
dar dang rin chen rus pas brgyan :
pad+ma'i phreng ba'i do shal 'phyang :
brkyang bskum gar gyis pad nyir rol :
dbu gtsug rigs bdag pad+ma 'byung :
mdog dmar he ru ka yi chas :
rdo rje dril 'dzin yum la 'khyud :
de steng pad+ma nyi ma'i steng :
longs spyod rdzogs pa gos dkar mo :
'chi med tshe bdag tsan+d+ha lI:
gur gum mdangs 'dzin bcu drug nyams :
g.yas pas rdo rje mda' dar g.yab :
g.yon pas 'chi med tshe bum bsnams :
zhi tshul rin chen dar gyis spras :
phyed skyil 'od lnga'i klong na bzhugs :
mdun dang phyogs bzhir g.yas skor du :
sangs rgyas mkha' 'gro mtsho rgyal dkar :
rdo rje man+dA ra ba sngo :
rin chen kA la sid+d+hi ser :
pad+ma shAkya d+he ma dmar :
phrin las bkra shis khye 'dren ljang :
g.yas rnams rang rtags mda' dar g.yab :
g.yon pas bcud ldan tshe bum bsnams :
pad zla'i gdan la phyed skyil bzhugs :
de steng pad zla 'od lnga'i klong :
chos sku shes rab pha rol phyin :
gdod ma'i yum chen kun bzang mo :
chu shel mdog can mnyam pa'i phyag :
spros bral rdo rje'i skyil krung bzhugs :
shar lho nub byang phyogs bzhi ru :
phyi ltar ye shes mtsho rgyal ma :
dmar gsal gcer bu cang te'u 'khrol :
gri gug thur sdigs mkha' la spyod :
nang ltar sgrol ma rnal 'byor ljang :
khro 'dzum mchog sbyin bum pa dang :
skyabs sbyin ut+pal brkyang bskum gar :
gsang ba ye shes li khri'i mdangs :
phyag bzhi gri thod ral gri dang :
kha T+wAM ga 'dzin zhabs brkyang bskum :
yang gsang dgyes mdzad khros ma nag :
gri thod kha T+wAM phyag rgya lnga :
brkyang bskum dur khrod chas brgyad rdzogs :
rang 'od me phung klong na 'gying :
gtso mo'i phyi rol pad 'dab la :
rnam snang sku yi rnal 'byor ma :
dkar mo sgeg nyams 'khor lo 'dzin :
dum skyes gsung gi rnal 'byor ma :
dmar mo chags nyams pad+ma 'dzin :
DA ki thugs kyi rnal 'byor ma :
sngon mo zhi tshul rdo rje 'dzin :
gzugs can yon tan rnal 'byor ma :
ser mo brjid bag rin chen bsnams :
lA ma phrin las rnal 'byor ma :
ljang mo khro tshul rgya gram 'dzin :
gar dbang dbyings kyi rnal 'byor ma :
mthing mdog rngam bzhad bum pa 'dzin :
bde ba'i dbang mo ye shes gtso :
'od lnga'i mdangs ldan DA ru bsnams :
kun kyang g.yon pas dril bu 'khrol :
gar stabs 'gying bag tshul gyis rol :
de rgyab pad+ma 'dab brgyad la :
shar la sogs pa'i phyogs bzhi ru :
ye shes rje mo lA se dkar :
me long thod pa bdud rtsis bkang :
bde ba'i rnal 'byor mA le sngo :
phreng ba gzhu gzhong chang gis gtams :
bdag med lha mo gIrti ma :
dmar gsal pi waM thod chang bsnams :
rdo rje phra men nIrti ma :
ljang sngon dung chen dmar gyis bkang :
shar lho nas bzung mtshams bzhi ru :
mtsho gling mkha' 'gro d+hU pe ma :
ser mo bdug spos pad phor thogs :
zhi ba 'tsho byed puSh+pe ma :
dkar gsal me tog rnga g.yab g.yob :
shAkya d+he bI dI pe ma :
dmar ser mar me lhung bzed thogs :
bdud 'dul drag mo gan+d+he ma :
ljang nag dri chab thod khrag thogs :
dar gyi lhab lhub me tog phreng :
rin chen rus pa'i rgyan gyis spras :
ma nges stangs stabs cir yang sgyur :
mtshams bzhi steng dang 'og rnams su :
sbyin pa'i phar phyin sdud byed ma :
dmar mo dgos 'byung rin chen bsnams :
shes rab phar phyin rmongs byed ma :
sngon mo dwangs gsal me long bsnams :
tshul khrims phar phyin tsan+ti ka :
g.yu mdog ye shes ral gri bsnams :
brtson 'grus phar phyin sreg byed ma :
'char kha'i mdangs ldan 'khor lo bsnams :
bsam gtan phar phyin 'joms byed ma :
dung mdog bdud rtsi'i bum pa bsnams :
bzod pa'i phar phyin skyod byed ma :
mdog nag me shel chu shel bsnams :
kun kyang phyag g.yas mchog sbyin brkyang :
g.yon pas skyabs sbyin ut+pa la'i :
ze'u 'brur rang rtags phyag rgyas mtshan :
bzhengs stabs pad+ma'i steng na rol :
shar sgor sna tshogs mkha' 'gro dkar :
lho sgor thams cad mkha' 'gro ser :
nub sgor dam tshig mkha' 'gro dmar :
byang sgor 'jig rten mkha' 'gro ljang :
phyag rgya bzhi 'dzin thod khrag stob :
rgyan ldan gar sgyur phrin las sgrub :
phyi rol bar mtshams thams cad du :
gnas dang yul gyi rnal 'byor ma :
zhing sngags lhan cig skyes ma'i tshogs :
sprin ltar 'khrigs shing skar ltar bkra :
bde chen rdo rje'i gsang ba gsum :
ye shes rigs lnga'i phyag rgyas btab :
oM AHhU~M:
hrIHhU~M trAM oM A:
gnyis pa ye shes drang zhing bstim :
'bral med dam bca' srog tu bzung :
hrI pheM:
bzhengs shig lhan skyes d+hA ki ma :
skyod cig gnas gsum mkha' 'gro'i tshogs :
don la gshegs bzhugs mi mnga' yang :
rnal 'byor gdung bas bskul ba'i tshe :
glog ltar myur ba'i rdzu 'phrul gyis :
mkha' la sprin bzhin gtibs te byon :
gtso mo dbyings nas bzhengs pa'i tshe :
'bum phrag yangs pa'i 'khor dang bcas :
thor tshugs cod pan ldems se ldem :
rus rgyan cang te'u khro lo lo :
dril bu g.yer kha si li li :
sna tshogs dar dpyang pu ru ru :
snyan pa'i glu len kyu ru ru :
mdzes pa'i gar stabs shigs se shig :
bde chen gzi mdangs lams se lam :
'ja' zer thig le kyi li li :
dgyes pa'i thugs kyis dgongs nas kyang :
'dir gshegs dbang skur byin gyis rlobs :
gnyis rtog 'khrul pa dbyings su sol :
mchog thun dngos grub myur du stsol :
oM dz+nyA na d+hA ki nI ma hA su khe shwa rI sarba d+hA ki nI badzra sa ma ya hU~M hU~M hrIM hrIM pheM pheM dzaHdza :
dzaHhU~M baM ho :
oM:
lus la las kyi phyag rgyas bsre :
ngag la chos kyi phyag rgyas bcings :
yid la dam rgyas dbyer med par :
zung 'jug phyag chen ngang du bzhugs :
sa ma ya tiSh+Tha lhan :
ho :
ye nas rang dang gnyis med kyang :
rtog 'khrul dbang gis gnyis su bzung :
deng nas lhan cig skyes pa'i ngang :
'du 'bral med par dam bca' 'o :
badzra sa ma ya hU~M:
gsum pa phyag mchod bstod pas bkur :
na mo :
chos kun 'byung gnas chos kyi sku :
rigs lnga'i yum mchog longs spyod rdzogs :
bde chen rgyal mo cir yang sprul :
mkha' 'gro'i tshogs la phyag 'tshal lo :
na mo na mA mi :
oM AHhU~M:
bde chen longs spyod mchod pa'i sprin :
ye shes rnam rol dgyes rgu'i gter :
lha rdzas nyer spyod tshar du dngar :
rang byung 'dod yon dbang po'i rgyan :
sman gtor rak+ta dam tshig rdzas :
thabs mchog dga' bzhi'i rba rlabs g.yo :
srid gsum dbyings sgrol bam chen spungs :
bde stong zag med 'od gsal ngang :
thim pa'i tshul gyis bzhes nas kyang :
phyi nang gsang ba'i bar chad sol :
dbang dang dngos grub bstsal du gsol :
oM dz+nyA na d+hA ki nI sa pa ri bA ra badzra ar+g+haM pAd+yaM puSh+pe d+hU pe A lo ke gan+d+he nai bid+ya shab+da kA ma gu Na pU dza ho :
sarba pany+tsa a mrita rak+ta ba liM ta sta na ga Na d+harma d+hA tu ma hA su kha a la la ho :
a ho :
snang stong zung 'jug rol pa'i sku :
gang 'dul rnam 'gyur mkha' dang mnyam :
yan lag 'bum ldan rdo rje'i dbyangs :
'gro ba'i skad dang 'tsham par 'jug :
rnam par mi rtog 'od gsal thugs :
bde ba chen po'i thig ler 'khyil :
rtsol med che ba'i yon tan la :
'khor 'das chos kun rgyan du rdzogs :
phrin las rnam bzhi'i 'dul ba'i thabs :
'dod rgur sgyur ba'i 'phrul mo che :
gsang chen gsang ba'i mdzod 'dzin cing :
las dang dngos grub kun gyi gter :
ye shes mkha' 'gro'i dkyil 'khor la :
sgo gsum gus pas bstod par bgyi :
tshad med thugs rje'i gzi byin gyis :
bdag rgyud byin gyis brlab tu gsol :
bzhi pa bzlas pa'i 'phro 'du bskul :
hrI:
snang srid yum gyi phyag rgya'i dkyil 'khor du :
bde chen ting 'dzin 'phro 'du'i gzer gdab cing :
rig srog rdo rje'i bzlas pas rgyud bskul na :
dbyings las ye shes rol pa'i phrin las mdzod :
chos sku'i byin rlabs bsnyen pa ni :
yum chen gtso 'khor gnas gsum du :
rdo rje gsum gyi yi ges mtshan :
gsol gdab bzlas pas thugs rgyud bskul :
bdud rtsi 'od zer dkar dmar mthing :
rang gi gnas gsum thim pa yis :
rtog sgrib bag chags kun sbyangs te :
dbang dang byin rlabs thob par bsam :
oM AHhU~M:
longs skur nye bsnyen tshe bcud bsdu :
tshe bdag gtso 'khor thugs ka ru :
nyi steng sa bon sngags kyis bskor :
bzlas pas rgyud bskul 'od zer 'phros :
rang gi bla tshe chad nyams dang :
srid zhi'i tshe dpal dngos grub kun :
'od kyi rnam pas bum nang bsdus :
bdud rtsir zhu khol kha nas lud :
spyi bor babs te lus kun gang :
'chi med rdo rje'i tshe thob bsam :
oM hrIHd+hA ki tsan+d+ha lI ha ri ni sa a mA ra Ni dzI ban+ti ye swA hA:
sprul skus sku gsung thugs su bsgrub :
gtso mo'i bde chen thugs kyi klong :
thabs shes nyi zla kha sbyor dbus :
hrIHyig dkar gsal rtsa sngags bskor :
'od 'phros rgyal mchod byin rlabs bsdus :
snod bcud lha yi 'khor lor sbyangs :
oM gu h+ya dz+nyA na bo d+hi tsit+ta ma hA su kha ma ma d+hA ki nI sarba sid+d+hi hU~M hU~M:
nyi zla'i ga 'ur sa bon mthar :
snying pos bskor las 'od zer 'phros :
sems can sgrib sbyangs dngos grub bsdus :
sgra skad sngags kyi dbyangs su smin :
oM badzra wA rA hI d+hA ki nI swA hA:
ga 'ur thugs srog nye snying bskor :
'od zer snang bas 'khor 'das kun :
bde chen mchog tu mi 'gyur ba'i :
'od gsal ye shes thig ler rdzogs :
a ha ri ni sa hU~M dza :
yongs rdzogs sgrub chen las la sbyar :
gtso 'khor kun gyi thugs 'od klong :
rang srog sngags phreng spro bsdu yis :
bde chen mchog gi ye shes bskyed :
rnam bzhi'i phrin las kun 'grub bsam :
oM badzra wa rA hI hrIHma d+hA ki nI ha ri ni sa sarba sid+d+hi pha la hU~M A:
ting 'dzin dmigs pa'i gzer btab la :
yengs med skyon dang bral bar bzla :
lnga pa dbang dang dngos grub blang :
hU~M hrI:
bde chen dgyes rol bla ma mkha' 'gro'i lha :
rtse gcig bsgrubs pas thugs dam rgyud bskul na :
sku gsung thugs yon phrin las dbyings nyid las :
dbang dang byin rlabs dngos grub char ltar phob :
dz+nyA na d+hA ki nI kA ya wA ka tsit+ta sarba a b+hi Shiny+tsa a d+hiSh+ThA na sid+d+hi pha la oM AHhU~M hrI:
bsnyen cing sgrub pa'i drod tshad kyi :
ltas bzang nyams dga' byung ba 'am :
dus dang rgyun gyi thun mthar yang :
mos gus gdung shugs drag pos bskul :
dbang dang byin rlabs dngos grub kun :
stan thog gcig tu thob par bsam :
dngos gzhi'i las kyi rim pa 'o :
sa ma ya :
rjes rim la yang lnga yin te :
dang po tshogs kyi mchod pa ni :
yar gnas phyi nang gsang ba dang :
mar gnas lhag mas dgyes tshims bya :
thog mar tshogs rdzas sbyang bsgyur spel :
raM yaM khaM:
tshogs gzhong bde chen dbyings kyi ban+d+ha ru :
ye shes rnam rol longs spyod tshogs kyi rdzas :
bdud rtsi'i rgya mtsho 'dod yon sprin phung 'phro :
mkha' 'gro dgyes skyed dam tshig chen por gyur :
oM AHhU~M ha hoHhrI:
de nas tshogs mgron spyan 'dren te :
hrIHpheM:
'og min gnas dang mkha' spyod zhing :
pad+ma drwa ba'i gzhal med khang :
phyi nang gnas yul dur khrod nas :
dbyings phyug bde chen dbang rgyal mo :
chos dang longs spyod sprul par bcas :
zhing sngags lhan cig skyes pa yi :
'bum phrag yangs pa'i mkha' 'gro ma :
tshogs kyi 'du bar gshegs su gsol :
bde chen byin rlabs thibs se thib :
ye shes gzi 'od lams se lam :
dngos grub char 'beb si li li :
glu gar rol mor bcas te byon :
gnas yul dag pa'i zhing du sgyur :
snang grags lha dang sngags su rlobs :
tshogs rdzas bdud rtsi'i rgya mtshor skyil :
dag mnyam chen por byin phob cig :
e A ral+li hriM hriM pheM pheM:
dzaHhU~M baM ho :
sa ma ya satwaM:
phyi ltar mchod bshags bstab pa ni :
oM:
phyi snod 'jig rten gtor gzhong du :
'dod yon rnam lnga tshogs su spungs :
kun bzang mchod sprin byin brlabs te :
mkha' 'gro rgya mtsho'i thugs dam bskang :
sku yi dam tshig nyams chag bshags :
dgra bgegs 'bar ba'i zhal du bstab :
lus la bde chen rgyas par mdzod :
phung po gzugs kyi gtor gzhong du :
khams dang skye mched tshogs su spungs :
zag med bdud rtsir byin brlabs te :
mkha' 'gro rgya mtsho'i thugs dam bskang :
gsung gi dam tshig nyams chag bshags :
nad gdon skye med dbyings su bstab :
ngag la nus pa 'bar bar mdzod :
kun gzhi klong yangs gtor gzhong du :
gzung 'dzin rtog pa tshogs su spungs :
rang grol chen por byin brlabs te :
mkha' 'gro rgya mtsho'i thugs dam bskang :
thugs kyi dam tshig nyams chag bshags :
'khrul rtog ka dag klong du bstab :
sems la rtogs pa 'char bar mdzod :
ma skyes dbyings kyi gtor gzhong du :
rang gsal rig pa tshogs su spungs :
zung 'jug bde chen byin brlabs te :
mkha' 'gro rgya mtsho'i thugs dam bskang :
ye shes dam tshig nyams chag bshags :
'khor 'das ro mnyam ngang du bstab :
mchog dang thun mong dngos grub stsol :
ma hA ga Na tsakra pU dza ho :
sa ma ya shud+d+he a :
sarba sha truM big+h+nAn mA ra ya khA hi :
nang gi sreg blugs lus dkyil mchod :
ho :
bza' bca' btung ba'i dam tshig bdud rtsi'i rgyun :
lag gnyis dgang blugs kha yi thab khung du :
sbyar bas lte bar lhan skyes tsan+d+ha lI'i :
gzi brjid cher gsos ma dag phung khams bsregs :
dwangs ma byang sems zhu bas lus gnas kyi :
d+hA ki bye ba bsam yas mnyes shing tshims :
dgyes pa'i gar sgyur sngags kyi rang sgra sgrog :
bde chen ye shes mchog tu rgyas par gyur :
a hoHma hA su kha a la la ho :
gsang ba snyoms 'jug bde chen sbel :
ho :
thabs mchog bde ba'i rdo rjes bskul ba las :
shes rab chags pa'i mdangs kyis khams gsum po'i :
brtan g.yo'i dngos kun bde chen thig ler zhu :
zung 'jug dbyings su skad cig byang chub shog :
e waM a haM yo gi dz+nyA na d+hA tu a a :
lhag ma bdud rtsir byin brlabs la :
b+h+yo :
mi srun las kyi mkha' 'gro ma :
dur khrod gnas nyul sha za mo :
lhag la dbang ba'i dam tshig can :
'dir 'dus bstan dgra'i sha khrag dang :
dbyer med dpal gyi pham phab rol :
ci bcol las rnams thogs med sgrubs :
karma d+hA ki nI u ts+tshiSh+Ta ba liM ta khA hi :
gnyis pa las la bskul ba ni :
gtor ma sman raka bdud rtsir brlabs :
nam mkha'i dbyings su 'thor byas la :
hU~M b+h+yo :
ye shes mkha' 'gro gtso dang 'khor :
rnal 'byor gdung bas thugs dam bskul :
mi mngon dbyings nas sku skyod la :
sgyu 'phrul rol pa'i phrin las mdzod :
spyi bo bde chen 'khor lo nas :
sangs rgyas rigs kyi mkha' 'gro 'bum :
mgrin pa longs spyod 'khor lo nas :
pad+ma rigs kyi mkha' 'gro 'bum :
thugs ka chos kyi 'khor lo nas :
rdo rje rigs kyi mkha' 'gro 'bum :
lte ba sprul pa'i 'khor lo nas :
rin chen rigs kyi mkha' 'gro 'bum :
gsang gnas bde spyod 'khor lo nas :
las kyi rigs kyi mkha' 'gro 'bum :
yan lag nying lag thams cad nas :
las dang 'jig rten mkha' 'gro 'bum :
dwangs ma 'od lnga 'khyil pa nas :
lhan skyes bde chen mkha' 'gro 'bum :
sku yi gnas mchog nyer bzhi nas :
zhing las skyes pa'i mkha' 'gro 'bum :
mi shigs gsung gi gsang mdzod nas :
sngags las skyes pa'i mkha' 'gro 'bum :
b+ha ga chos 'byung yangs pa nas :
rigs las skyes pa'i mkha' 'gro 'bum :
kun kyang ma nges sna tshogs gzugs :
rnam pa cir yang 'gyur ba can :
sgrub pa po la bu ltar brtse :
thogs med mkha' la spyod pa rnams :
sman gtor rak+ta'i dgyes mchod bzhes :
dus la bab bo mthu rtsal phyungs :
phyi nang gsang ba'i bar chad zlog :
rtsa rlung thig le'i 'khrul pa sol :
sgo gsum bag chags rtsad nas choms :
dug lnga'i rtog tshogs dbyings su zhi :
'bar ba gsum gyi dngos grub stsol :
'du ba gsum gyi rten 'brel sgrigs :
thun mong las bzhi'i phrin las sgrubs :
bde chen mchog gi ye shes skyed :
nye rgyu'i brtul zhugs grub pa dang :
'brel tshad smin cing grol bar mdzod :
gsum pa gtor bskyang las mjug bsdu :
hU~M:
'og min gnas su kun bzang mo :
bde chen zhing du tsan+d+ha lI:
rnga yab dpal rir bde chen rgyal :
rang rtsal mkha' 'gro'i 'khor dang bcas :
rgyud lung man ngag gtan phab tshe :
bka' bzhin sgrub par dam nos pa'i :
chos srung rgya mtshos gtor ma longs :
tha tshig bzhin du phrin las sgrubs :
g.yar dam dgongs la bstan pa srungs :
bka' gsang phyogs bcur rgyas par mdzod :
sarba d+hA ki nI d+harma pA la ba liM ta khA hi :
b+h+yo :
dpal gyi bkar btags rnal 'byor grogs :
dam tshig dbang mo brtan skyong tshogs :
bshal chu bdud rtsi'i gtor ma bzhes :
rlung sems snang ba dbang du sdus :
dus 'khrugs mtha' dmag zlog pa dang :
bod khams phan bdes skyong bar mdzod :
ma ma sring 'gro ma ba liM ta khA hi :
hU~M:
snang srid khros ma'i dkyil 'khor du :
'bar ba rdo rje'i bro brdungs pas :
bar chad dam sri dpung dang bcas :
nam yang ldang med rgyas gdab bo :
oM AHhU~M laM satwam+b+ha ya nan :
bzhi pa nongs bshags bsdu ldang bya :
skal pa ngan dang nyon mongs dbang gyur pas :
ma tshogs mkha' 'gro'i dam las 'gal ba rnams :
gnong zhing 'gyod pas snying nas mthol bshags na :
sgrib med tshangs pa mchog gi dngos grub stsol :
ces dang yi ge brgya pa bzla :
snang srid ye nas bla ma mkha' 'gro'i ngang :
kun kyang rang byung rig pa'i gshis su rdzogs :
ma bcos thig le khyab gdal chen po las :
'gag med snang cha dkyil 'khor gsum du shar :
hU~M hU~M hU~M:
phaT phaT phaT:
lnga pa bsngo smon shis pa brjod :
ho :
dge ba 'di dang dge ba gzhan :
gcig tu bsdus te tshe 'di ru :
ye shes mkha' 'gro'i go 'phang mchog :
dka' ba med par 'grub phyir bsngo :
snod bcud lha yi 'khor lor dag :
srog rtsol dbu ma'i sbubs su smin :
rtog tshogs ye shes chen por rdzogs :
bzang mo'i klong du byang chub shog :
ngo bo rang bzhin thugs rje rol pa'i rtsal :
byin rlabs dngos grub phrin las kun gyi gter :
ye shes las dang 'jig rten mkha' 'gro ma'i :
bde mchog bde bas skyong ba'i bkra shis shog :
ces brjod 'khor gsum mi rtog pa'i :
lta bas rgyas gdab rjes snang kun :
mkha' 'gro'i gsang bar lam du khyer :
bde chen ye shes gong 'phel bya :
sa ma ya :
sku gsum dbyings kyi yum chen dang :
ma sring mkha' 'gro rgya mtsho rnams :
dkyil 'khor gcig tu sgrub pa'i thabs :
mkha' 'gro'i rgyud dang lung man ngag :
brjod las 'das pa'i snying po las :
snying po'i bcud du dril ba yi :
phrin las zab mo 'di nyid kyang :
rje 'bangs skal ldan yongs la gdams :
rnam snang lo tsA'i thugs mdzod gtams :
nam zhig dus kyi tha ma la :
sprul pas 'gro don spyod pa'i tshe :
nga sprul pad+ma'i ming can dang :
smon lam gcig pa'i grogs la sogs :
legs pa'i rten 'brel 'grigs pa'i tshe :
klong gsal dgongs pa'i rgya khrol nas :
gang 'brel mkha' spyod gnas su 'khrid :
tshe dang ye shes gcig car 'grub :
rnam bzhi'i phrin las shugs las 'byung :
zab phyir snying gi bu la ston :
gzhan don mtha' ru rgyas par shog :
sa ma ya :
rgya rgya rgya :
phrin las 'gro 'dul dbang gi gnas mchog ri bo dbang zhu'i snying po zla gam dbang gi phug pa nas :
'chi med bstan gnyis g.yung drung gling pa la dngos grub tu thob ste lo gsum 'das pa na legs pa'i rten 'brel rang bab tu 'grigs pa'i rkyen gyis rgya khrol nas rdzong shod bde gshegs 'dus pa'i pho brang du gtan la phab pa'o //

//
