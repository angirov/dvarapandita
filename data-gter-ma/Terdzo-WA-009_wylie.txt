@#//
tshe dpag med gnam lcags rdo rje dngos grub kun 'dus kyi dbang bskur bklag chog tu bkod pa 'chi med thig le zhes bya ba bzhugs so //
gzi brjid rgyal po snang ba'i mu khyud kyis //
dus kyi mun pa bcom nas rtag brtan gyi //
tshe dbang dpyid kyi dga' tshal rgyas mdzad pa //
bla ma 'chi med mgon pos bdag byin rlobs //
bdud rtsi'i zil dngar skal ldan gsos //
gter 'byin sprul pa'i skyes mchog gis //
snyigs ma'i gdul byar bstsal pa gang //
kun phan lhag pa'i bsam pas dbye //
'chi med dngos grub kun 'dus kyi dkyil 'khor du slob ma rjes su bzung ba la sngon du bya ba'i las rim dang /
dbang bskur dngos kyi rim pa gnyis las dang po ni /
dus bzang po yar ngo'i char bkra shis pa'i gnas su rten byin rlabs can bkram pa'i spyan sngar stegs gtsang ma rgya che ba'i steng du dkyil 'khor gzhung mthun ras bris yod na bting /
ma 'dzom na maN+Dal dri bzang gis chag chag btab par me tog ser po'i tshom bu gtso 'khor lnga /
de rgyab bzhi /
de rgyab brgyad bcas gtso 'khor gyi cha phyed par bkod /
phyogs bzhi dbus lngar khri'u lnga'i dbus su bum pa bdud rtsi lnga'i bcud ldan mgul chings dkar po kha rgyan gseb rnam snang tshe dpag med kyi sku tsag btsugs pa bsham /
shar bum du sman lnga dang mgul chings sngon po mi bskyod sku
/lho bum du rin chen lnga dang mgul chings ser po rin 'byung sku
/nub bum du dri lnga dang mgul chings dmar po snang mtha'i sku /
byang bum du snying po lnga 'bru lnga dang mgul chings ljang gu don grub sku dbus bum ltar byas pa phyogs bzhir bzhag
/bum pa lnga ma 'dzom na sku brje ba las gcig tu bsdus kyang chog
/rgyab ngos su tshe gtor bum gzugs rgyan ldan /
bar mtshams rnams su yum lnga /
rigs bzhi /
mgyogs ma bzhi /
sgo ma bzhi rnams phyogs bsdus byas pa'i tsakli /
tshe snying mtshal bris /
phreng ba dmar po /
gsang thod bdud rtsi chos sman sbyar ba /
me long dri med dang rma bya'i mdongs /
g.yas su 'di nyid kyi gzhung nas 'byung ba'i tshe'i ril bu sman rdzas tshad ldan sbyar ba'am /
de'i rgyun dang mngar gsum bsres pa'i tshe ril /
g.yon du tshe chang mngar gsum tshe rdzas sbyar ba bsham /
gzhan yang mtha' rten gyi dbang la dgos pa'i bkra shis rtags brgyad /
dngos grub kyi zas sna /
dar zab kyi gos sna /
slob bu gzhan don nus pa yin na /
bka' gtad yongs rdzogs bya ba'i chos skor gyi glegs bam dang /
dbang gos pad zhwa rdor dril gdugs rgyal mtshan rol cha sogs kyang 'dzom par sta gon bya la /
slob ma phal pa la ni de dag gi tsakli'am dmigs pas kyang 'thus /
mda' dar la gser g.yu dung mchong byi ru mu men khrab byang mig dgu rnams btags pa 'bru dkar mo bre gang las mi nyung ba la btsugs te dbang rdzas rnams kyi rgyab phyogs su bzhag
/sman raka gtor gsum /
chu gnyis nyer spyod spyi ltar bsham /
las bum /
mig dar /
cod pan /
maN+Dal /
tshogs gtor 'bul sogs nyer mkho rnams ma tshang ba med par bya'o //
de nas las byang ltar phrin las kyi gzhung bsrang /
bdag mdun bum pa rnams dbyer med gcig tu bsgrub /
bzlas pa ci 'grub dang /
khyad par tshe bcud bsdu bstim gyi bzlas dmigs bungs bskyed /
tshe 'gugs kyi /
bkra shis dpal 'bar byin phob cig :
yan chad btang la kha skong stong tshigs phul /
gter srung spyi dang khyad par dam can gtor 'bul /
tshogs byin rlabs nas gnam phud 'bul ba yan chad grub nas /
las byang mjug tu yod pa'i thugs dam gnad bskul dang dngos grub len chog byas la /
mdun bskyed lha tshogs thams cad kyi gnas gsum 'bru gsum thugs srog dang bcas pa'i 'od zer bdag la phog pa tsam gyis sgrib bzhi dag cing dbang bzhi thob /
lha rnams kyi phyag gi bum pa nas 'chi med bdud rtsi'i rgyun skar mda' ltar byung ste /
bdag nyid kyi tshangs bug tu zhugs nas lus thams cad zho rkyal ltar khengs pas 'chi med kyi tshe dang 'khor 'das kyi dpal yon thams cad yongs su 'phel rgyas zad med du gyur par mos la dzapa? bzla zhing 'khor gsum yongs dag chen por mnyam par 'jog
/las bum du rdor sems bskyed bzlas bya /
dkyil 'khor yol bas bsgrib bo //
gnyis pa dbang bskur dngos kyi rim pa ni /
slob ma rnams sgo'i phyi rol du las bum gyis khrus bya /
nang du 'jug pa dang las byang ltar bgegs gtor gtang zhing /
deng 'dir dbang bskur bsgrub pas 'byung po zhes bsgyur la bgegs bskrad cing srung 'khor bsgom /
sems bskyed gsal gdab /
chos bshad khyad par /
de'ang thar pa'i mthar thug sangs rgyas kyi go 'phang ni dal 'byor gyi chos dang ldan pa'i mi lus rin po che 'di la ma brten par sgrub pa'i thabs med cing /
'dzam+bu gling pa'i tshe la nges pa med cing 'chi rkyen glo bur ba mang ba dang /
chos ldan gyi tshe ring ba ni dgos pa khyad par du'ang che bas na 'chi ba bslu zhing tshe ring du bsring ba ni mtho ris kyi gnas 'dir don du gnyer bya'i gtso bo yin la /
tshe rang bzhin du gnas pa ring du sring bar byed pa dang nyams pa gso ba'i thabs sman dang rdzas kyi bcud len /
rig sngags dang rlung rtsol gyi sbyor ba sogs ji snyed cig mchis pa rnams kyi nang nas mchog dang phul du gyur pa ni /
bcom ldan 'das mgon po tshe dpag tu med pa'i bskyed rdzogs las kyi sbyor ba la brten pa rnams yin te /
sngon gyi thugs bskyed kyi stobs kyis gnas skabs mtshan tsam 'dzin pas kyang dus ma yin par 'chi ba'i 'jigs pa las skyob cing dus kyis 'chi ba'i tshe bde ba can gyi zhing khams su skye bar 'gyur ba dang /
tshul bzhin nyams su blangs na 'chi med tshe la dbang ba'i rig pa 'dzin pa thob cing /
mthar thug sku bzhi ye shes lnga'i rang bzhin mi 'gyur rdo rje'i sku mngon du byed nus pa'i zab lam mthar thug yin pa'i rgyu mtshan gyis /
tshe dpag med dang tha mi dad pa'i 'chi med rdo rje'i sku can pad+mA ka ras tshe'i rgyud lung zab mo rnams las bcud du phyung pa'i tshe sgrub kyi gdams skor grangs las 'das pa 'phags bod kyi snod ldan rnams la bstsal cing phal cher gter du sbas pa las /
skabs su babs pa 'di ni /
bod yul skye dgu'i bde skyid kyi rten gnas mnga' bdag khri srong lde'u btsan gyi sku tshe bsring ba'i phyir bsam yas Ar+Ya pa lo'i gling la sogs par tshe sgrub kyi gdams pa mang du gnang ba'i nang nas /
yang dril zab pa'i snying po lta bur bstsal cing /
slad du gu ru rin po che lho nub srin yul du byon par nye ba na /
mchims phu brag dmar dge gong du myang ban ting 'dzin bzang po dang /
mtsho rgyal gnyis la 'di nyid kyi dbang dang gdams pa ma lus pa yongs su rdzogs par gnang nas /
myang ban khyod tshe 'dir dam chos rdzogs pa chen po'i nyams len mthar phyin te lnga phung zag med 'od lus su grol bar 'gyur bas tshe'i sgrub pa la ltos mi 'tshal yang :
dus ma 'ongs snyigs ma rtsod ldan mthar thug pa'i dus ngan la spyod pa'i skye 'gro sdug bsngal gyis mnar ba rnams khyod kyi sprul pas 'dul ba'i dus der zab chos 'di dag dang 'phrad nas 'gro la phan pa rgya cher 'byung bar 'gyur bas zab mo'i gter du sbos shig :
ces dang /
'chi med tshe sgrub gnam lcags rdo rje ni :
dngos grub kun 'dus dam chos me tog 'dis :
'phral rkyen bar chad 'byung po'i gnod pa zhi :
tshe dbang longs spyod mnga' thang dgung las mtho :
ci bsam lhun grub dgos 'dod char ltar 'beb :
gal srid tshe zad rnam smin yin gyur kyang :
'phral du 'di yis zlog par the tshom med :
gangs can bod du tshe sgrub mang sbas kyang :
gnam lcags rdo rje dngos grub kun 'dus 'di :
snang ba mtha' yas nyid kyis bdag la gsungs :
nyi 'og rgyal khams sa steng chos gcig po :
sngar gter bton la 'di las zab pa med :
phyi gter bton rgyu 'di las myur ba med :
kun gyi snying po gdams pa'i mthar thug yin :
'od dpag med pa'i thugs bcud min re shi :
ma 'ongs dus su tshe thung nad mang bas :
skye 'gro thams cad re sa dkon pa'i dus :
skal ldan skyes bu de yis bton par shog :
'brel tshad don ldan tshe mthar phyin par shog :
tshe dpag med pa'i dgongs pa mngon gyur shog :
ces sogs lung bstan bka' gtad byin rlabs mdzad cing /
myang ban chen pos kyang de dang mthun pa'i bden tshig smon lam rgya cher btab nas /
chos skor rnams gter shog la bkod cing gu ru nyid kyis rab tu gnas par mdzad nas lhan cig gter rdzas khyad 'phags mang po dang bcas te /
gu ru'i sgrub gnas khyad par du 'phags pa'i lung lnga'i nang tshan /
kong yul shar phyogs ljon pa lung gi gnas sgo 'dzegs 'phrang sgo btsug brag la gter du sbas shing /
dam can skyes bu chen po gter srung du bskos /
de nas gu ru rin po che srin po'i kha gnon la gshegs pa'i shul du myang ban nyid rdzogs pa chen po'i dgongs pa mngon du gyur nas dgung lo brgya dang nyi shu rtsa lnga'i thog tu sku lus zag med 'od phung du yal zhing /
thugs rje'i sprul pa ni rgyun chad med par byon pa las /
snyigs ma'i gdul bya rnams kyi skyabs gcig rig 'dzin 'ja' tshon snying po sogs sku gcig la mtshan gsum du grags pa de nyid kyis /
lung byang dus rtags dang mthun par nyang lung 'dzegs 'phrang gi gter gnas de nyid nas tshe'i gdams pa rgyud man ngag yongs su rdzogs pa dang /
sku rten ngo mtshar can du ma dang /
gu ru'i sgrub rdzas rdo rje /
phur bu /
tshe bum tshe chu dang bcas pa khrom gter du gdan drangs nas gdul bya ngo mtshar gyi gnas la bkod cing zab chos tshe chu dang bcas pa rnams kyis kyang bka' babs skyes chen dag gi sku tshe bsrings pa dang /
mos ldan gdul bya rnams dus min 'chi ba'i bar chad las skyob pa mdzad cing /
'gro don rgya mtsho'i gos can yongs la khyab pa 'di nyid kyi dkyil 'khor du dbang bskur ba sgrub pa la dkyil 'khor du 'jug pa'i chos dang /
dngos gzhi'i dbang bskur gnyis su yod pa las thog mar 'jug pa'i chos rnams zhu ba'i yon du dmigs te zhing khams 'bul bar zhu /
zhes maN+Dal 'bul du gzhug
/slob dpon dang dkyil 'khor gyi gtso bo dbyer med pa la mi phyed dad pa'i gdung shugs drag pos thal mo me tog dang bcas pas 'di'i rjes zlos mdzod /
kye ma bdag sogs ma rig sems can la :
dus min 'chi bas bar gcod na :
bla ma dkyil 'khor kun gyi gtso :
bdag la thugs rjes byin rlobs 'tshal :
lan gsum /
de ltar gsol ba btab pas bla ma tshe dpag med pas mkhyen brtse'i sgo phyes te bka'i gnang ba sbyin pa ni /
nyon cig las can bu rnams kun :
dkyil 'khor 'di nyid mthong tsam gyis :
las ngan dag cing tshe dbang thob :
gsang sngags zab mo'i khyad chos yin :
yid la zungs shig sa ma ya :
dbang bskur na thob par byed pa la rgyud dag cing snod du rung ba dgos pas de'i slad du /
nang pa sangs rgyas pa'i chos thams cad kyi snod rung du byed pa skyabs su 'gro dgos pas bla ma dkyil 'khor pa tha dad med pa dkon mchog rtsa ba gsum gyi bdag nyid du bzhugs pa la rang gzhan mkha' khyab kyi 'gro ba mtha' dag byang chub ma thob kyi bar du skyabs su mchi'o snyam pas 'di'i rjes zlos /
e ma phyogs bcu'i sangs rgyas byang sems dang :
bla ma yi dam mkha' 'gro dgongs :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog 'phags pa'i dge 'dun la :
bdag ni gus pas skyabs su mchi :
byin rlabs rtsa ba bla ma dang :
dngos grub rtsa ba yi dam lha :
phrin las mdzad pa'i mkha' 'gro la :
byang chub bar du skyabs su mchi :
lan gsum /
dkar chos mtha' dag gi gzhi rten tu gyur pa phyi so so thar pa'i sdom pa yang dag par blangs nas tshul bzhin du bsrung snyam pas 'di'i rjes zlos /
skyabs gnas kun gyi spyan snga ru :
sgo gsum gus pas gzhan don du :
gnod pa las zlog dge ba bsgrub :
dge bsnyen dge tshul dge slong sogs :
so so thar pa'i sdom pa la :
rgyun du gnas shing dga' ba bsgom :
sdom pa yongs su bzung bar bgyi :
gsum /
theg pa chen po'i lam gyi rmang rdo byang chub mchog gi sa bon ma gyur sems can mtha' dag la tshad med pa'i snying rjes kun nas bslangs te de dag mgon po tshe dpag med pa'i go 'phang la 'god par 'dod pa smon pa sems bskyed 'di'i rjes zlos /
skyabs gnas thams cad dgongs su gsol :
'di bzung byang chub ma thob bar :
'gro drug sems can thams cad la :
ma dang bu yi 'du shes kyis :
ma brgal bsgral dang ma grol dgrol :
dbugs dbyung mya ngan 'das la 'god :
smon pa'i byang chub sems bskyed do :
lan gsum /
nang byang chub sems dpa'i sdom pa mtha' dag legs par blangs nas tshul bzhin bsrung snyam du 'jug pa sems bskyed 'di'i rjes zlos /
sngon gyi rgyal ba thams cad kyang :
sdom pa la ni gnas pa ltar :
'di bzung 'khor ba ma stongs bar :
bla med 'jug pa'i byang chub sems :
de bzhin bdag gis bskyed par bgyi :
phar phyin drug la slob cing bsgrub :
brtson 'grus dag gis thams cad bsgral :
kun don tshul khrims gsum yang bzung :
bdag gis sems bskyed sdom pa bzung :
lan gsum /
'khor gsum dmigs pa med pa'i rang bzhin yongs su shes pas don dam byang chub tu sems bskyed pa 'di'i rjes zlos /
bdag dang mtha' yas sems can rnams :
ye nas sangs rgyas yin pa la :
yin par shes pa'i bdag nyid du :
byang chub mchog tu sems bskyed do :
lan gsum /
gsang ba rdo rje theg pa'i srog tu gyur pa rtsa ba dang yan lag gi dam tshig rnams bzung bar bgyi'o snyam pas 'di'i rjes zlos /
na mo :
dkon mchog gsum po mi spang zhing :
rtsa gsum bla ma mi spang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rin chen rigs kyi dam tshig tu :
sbyin pa rnam bzhi rtag tu sbyin :
pad+ma rigs kyi dam tshig tu :
theg pa gsum dang chos rnams bshad :
las kyi rigs kyi dam tshig tu :
'gro ba'i don la brtson par bya :
de bzhin rigs kyi dam tshig tu :
dkyil 'khor gsum dang 'bral mi bya :
rtsa ba yan lag dam tshig rnams :
ma lus bdag gis yongs su bzung :
lan gsum /
de dag gis khyed rang rnams gsang sngags kyi dkyil 'khor du 'jug cing mthong ba'i snod dang skal pa can du bsgrubs pa yin la /
'on kyang khyed cag gis tshul 'di lta bu'i snod du ma gyur pa dang dkyil 'khor chen po 'di ma mthong ba dag gi rna bar ma brjod cig
/gal te de las 'da' zhing snod min la smra bar byed na khyed bar chad kyi dbang du gyur nas tshe'i dus byed cing na rag dmyal ba'i gnas su ltung bar gdon mi za bas dam tshig thub par srungs shig sa ma ya /
zhes brjod pa'i 'phror /
rdo rje slob ma'i snying gar bzhag la /
hrI:
'di ni bla med tshe yi bdag :
khyod kyi snying gar bstim pa yin :
gal te gzhan la bshad pa na :
de ma thag tu dral te gshegs :
badzra sa ma ya AHhU~M:
dung chos chu sbyin la /
hrIH
'di ni rdo rje'i dam tshig chu :
dam tshig bsrung na dngos grub thob :
dam tshig nyams na dmyal bar ltung :
de phyir bdud rtsi chu 'dis 'grub :
oM badzra u da ka thA:
slar yang rdo rje slob ma'i spyi bor bzhag ste /
'o rigs kyi bu /
deng nas brtsam ste khyod kyi rdo rje slob dpon nga yin pas /
nga yis ci bsgo ba de khyod kyis bya dgos so //
de las 'das na khyod 'chi ba'i dus byas nas rdo rje dmyal bar 'gro bar gdon mi za bas /
des na dam tshig tshul bzhin srungs shig sa ma ya /
zhes bsgo
/'khor ba thog ma med pa nas rang byung ye shes don gyi dkyil 'khor rang la dbyer med lhun grub tu bzhugs kyang /
lhan skyes kyi sgrib pas 'bral med du 'thums te ma mthong ba'i brdar ras yug dmar pos gdong g.yogs par mos mdzod /
oM tsak+Shur ban+d+ha wA ra ma NA ya swA hA:
zhes gdong g.yogs /
dkyil 'khor gyi lha dang mjal ba'i phyag rten du yang zhing ma nyams pa'i rin po che'i me tog thogs par mos shig
/oM AHhU~M:
zhes cod pan sbyin /
'chi med tshe lha'i dkyil 'khor mngon sum du mjal ba'i phyir phyogs bzhi'i sgo ma la gsol ba gdab pa 'di'i rjes zlos mdzad 'tshal /
hrI:
dkyil 'khor shar sgo'i lha mo lcags kyu ma :
zhi ba'i las mdzad skal ldan lha dang sprod :
dkyil 'khor lho sgo'i lha mo zhags pa ma :
rgyas pa'i las mdzad skal ldan lha dang sprod :
dkyil 'khor nub sgo'i lha mo lcags sgrog ma :
dbang gi las mdzad skal ldan lha dang sprod :
dkyil 'khor byang sgo'i lha mo dril bu ma :
drag po'i las mdzad skal ldan lha dang sprod :
de ltar gsol ba btab pas sprul pa'i sgo ma rnams kyis tshe'i dkyil 'khor chen po'i phyogs bzhi'i sgo bzhi phyes nas khyed rang rnams dkyil 'khor gyi bar khyams su sleb pa'i mos 'dun mdzod /
yol ba phye /
me tog dkyil 'khor dngos la 'dor mi bde na 'grim dkyil bkod la /
sngar byin pa'i cod pan de rang nyid kyi tshe rabs sngon nas yi dam gyi lha mchog gang la rten cing 'brel ba yod pa'i rigs de nyid dang mthun pa'i dkyil 'khor gyi lha des /
me tog bzhes shing byin gyis rlobs par gyur cig snyam pa'i mos gus bskyed la rjes zlos kyi mthar 'dor bar zhu /
hrI:
tshe yi dkyil 'khor gsang ba'i pho brang 'dir :
las kyis 'brel ba'i me tog 'di dor na :
sngon nas las 'phro gang yod lha de la :
'bul lo yi dam lha dang mjal bar shog :
oM pu ru ShA ya ho :
zhes 'dor du gzhug la gar babs brtag
/'di ltar me tog cod pan gang la babs pa de nyid la tshe rabs las kyi lha skal zhes bya ste /
yi dam gang dang gang bsgrub pa las kyang lha skal gang yin de 'grub thag nye zhing dngos grub myur ba yin la /
de yang me tog dbus kyi gtso mchog la babs pa na mchog gi dngos grub thob pa'i skal pa dang ldan zhing /
tshe'i dkyil 'khor 'di nyid pad+ma gsung gi rigs gtso bor gyur pa'i dbang gis /
tshe rabs kyi lha skal yang pad+ma gsung gi lha tshogs bsgrub par bsngags pa dang /
dbang gi gsang mtshan du yang rigs 'dus pad+ma tshe dbang rtsal zhes thogs pa yin pas ma brjed par 'dzin par zhu /
zhes dang /
des 'gre ste /
shar du babs na /
rdo rje'i rigs 'grub /
zhi ba'i phrin las dbang /
mtshan rdo rje tshe dbang rtsal /
lhor rin chen rigs /
rgyas pa'i las /
rat+na tshe dbang rtsal /
nub tu bud+d+ha'i rigs /
dbang gi las /
bud+d+ha tshe dbang rtsal /
byang du las kyi rigs /
drag po'i las /
karma tshe dbang rtsal du bsgyur la cod pan yin na spyi bor bzhag
/me tog sil ma yin na de la rten snying bzlas te slar spyi bor blug
/mig thur thogs la /
bla ma tshe dpag med pa'i thugs rje'i 'od zer mig thur lta bur 'phros pas khyod rang rnams kyi ma rig rmongs mun bag chags sgrib g.yogs thams cad bsal nas ye shes dag pa'i spyan mngon par phyes pa'i mos pa mdzod cig
/hrI:
ji ltar mig mkhan rgyal po yis :
'jig rten ling thog bsal ba ltar :
de bzhin bu khyod ma rig nad :
rab rib rgyal ba rnams kyis bsal :
ye shes spyan du dbye bar bya :
oM badzra tsak+ShuHphyes :
sUr+Ya tsan+d+ra swA hA:
zhes pas spyan dar bkrol nas /
e ma skal ldan rigs kyi bu :
dkyil 'khor chen po 'di la ltos :
da ni dad pa rab tu skyed :
mthong ba tsam gyis grol ba ni :
lhun grub dkyil 'khor 'di yin no :
'chi med rdo rje'i dngos grub thob :
khyed ni skal par ldan pa yin :
de'ang mtshon bya don gyi dkyil 'khor rang la gdod nas lhun grub tu bzhugs kyang ma rig pa'i dri mas bsgribs pa de nyid mtshon byed dpe'i dkyil 'khor brda rtags gzugs brnyan gyi tshul du shar ba 'dis mtshon pa yin te /
de'ang thar pa chen po'i gzhal med khang rgyan dang bkod pa tshad las 'das shing 'ja' zer thig le 'khrigs pa'i klong du pad zla la sogs pa'i gdan la /
dbus su bcom ldan 'das tshe dang ye shes dpag tu med pa rang 'od kyi yum chen na bza' dkar mo dang gnyis med zung 'jug bde chen 'du 'bral med par bzhugs pa'i 'khor gyi dkyil 'khor tshe bdag rgyal ba rigs bzhi yab yum dang /
'jam dbyangs spyan gzigs phyag rdor pad 'byung ste rnam par sprul pa'i sku bzhi /
tshe yi pho nya mgyogs byed kyi lha mo bzhi /
sgo bzhi srung ba'i khro chen rnam bzhi rang rang rigs kyi yum dang bcas pa ste 'chi med tshe'i lha gtso 'khor nyer drug dang /
phyi'i 'khor yug tu tshe la dbang ba'i drang srong rig 'dzin dpa' bo mkha' 'gro sprul pa yang sprul /
bka' srung dam can rgya mtsho'i tshogs kyis bskor nas bzhugs pa rnams kyi zhal mngon sum du mthong ba'i mos pa dang dag snang mdzad 'tshal zhing /
'di lta bu'i gsang sngags zab mo'i dkyil 'khor lan gcig mjal ba tsam gyis kyang bskal pa grangs med pa'i sdig sgrib las nyon gyi phung po ri rab tsam yang byang bar 'gyur na /
zhugs shing dbang bskur thob pa dang bsgom zhing bsnyen sgrub bgyis pas ni smos kyang ci dgos te /
gnas skabs dang mthar thug gi don chen bla na med pa 'grub par 'gyur bas na /
spro ba dang dga' ba rgya chen po bskyed mdzod /
de rnams kyis phyi mtshan ma'i dkyil 'khor du 'jug pa song nas /
nang ye shes kyi dkyil 'khor du 'jug pa la lus drang por bsrang /
ngag rlung kha sbyor du chings /
yid gzhan du ma yengs par dmigs pa 'di ltar bsgom par zhu /
las chu dang rta sngags kyis bsang /
swa b+hA bas sbyang /
gnyis bsdus kyi chos thams cad gdod ma nas ye stong mtha' bral gyi rang bzhin nyid du lhun gyis grub pa'i gsal mdangs 'gag med kyi snang char /
gnas yul pad+mo bde ba can gyi zhing khams rgyan dang bkod pa ngo mtshar mtha' yas pa'i ye shes sprul pa'i pho brang du gsal ba'i nang du /
khyed rang gang du gnas pa'i go sar pad+ma dmar po dang zla ba'i gdan la rig pa'i ngo bo hrIHdmar po las 'od zer 'phros /
rgyal ba sras bcas mchod /
'gro ba rigs drug gi sdug bsngal bsal /
'od zer tshur 'dus hrIHla thim pa yongs su gyur pa las /
khyed rang rnams bcom ldan 'das tshe dang ye shes dpag tu med pa sku mdog dmar gsal dwangs shing 'od du 'bar ba /
zhal gcig phyag gnyis mnyam gzhag gi steng du 'chi med bdud rtsis gang ba'i bum pa 'dzin zhing /
zhabs rdo rje'i skyil krung gis bzhugs pa /
zhi 'dzum mtshan dpe'i phung po blta bas mi ngoms pa'i sku la rin po che sna tshogs kyi dbu rgyan thor tshugs rtse bran dang /
snyan cha mgul chu phyag zhabs kyi gdu bu do shal ska rag sogs kyi rgyan dang lha'i dar zab kha dog sna tshogs pa'i na bza' la sogs longs spyod rdzogs sku'i cha lugs thams cad yongs su rdzogs shing /
ye shes 'od lnga'i phung po rnam par 'khrigs pa'i klong na snang la rang bzhin med pa'i sku gzi brjid nyi ma 'bum gyi 'od mdangs ltar 'bar ba zhig tu gyur pa'i spyi bor oM dkar po /
mgrin par AHdmar po /
snying gar hU~M mthing gas mtshan pa dang /
slob dpon dang dkyil 'khor gyi lha dbyer med pa'i gnas gsum nas kyang rgyal ba'i thugs rje bskul ba'i dad pa'i 'od zer lcags kyu lta bu dpag tu med pa 'phros pas /
phyogs dus kyi rgyal ba sras bcas rtsa brgyud bla ma yi dam lha tshogs dpa' bo mkha' 'gro tshe la dbang ba'i drang srong rig 'dzin chos skyong srung ma'i tshogs dang bcas pa thams cad /
mi mngon dbyings nas brtse ba chen pos dgongs te mdun gyi bar snang 'di nyid du sprin 'thibs pa bzhin byon pa'i mos pa dang dad gdung gi shugs bskyed par mdzod cig
/sbyar spos dbyangs rol dang tshe mda' g.yab la /
hrI:
sngon tshe bskal pa dang po la :
'chi med tshe 'di su yis bsgrubs :
bsgrub pa'i gnas mchog gang du yin :
dngos grub snying po su yis brnyes :
hrI:
bcom ldan dmar po yab yum gyis :
bde chen 'bar ba'i zhing khams su :
skye 'chi med pa'i dngos grub thob :
bgres rgud med pa'i grub rtags brnyes :
de yi byin rlabs dus 'dir stsol :
hrI:
rig 'dzin dga' rab rdo rje dang :
mkha' 'gro bde chen rgyal mo yis :
chu bo chen po dan tig tu :
skye 'chi med pa'i dngos grub thob :
bgres rgud med pa'i grub rtags brnyes :
de yi byin rlabs dus 'dir stsol :
rig 'dzin shrI siM ha dang :
mkha' 'gro rin chen zhi ba mtshos :
so sa gling gi dur khrod du :
skye 'chi med pa'i dngos grub\u0f8e
bgres rgud med pa'i grub rtags\u0f8e
de yi byin rlabs dus 'dir\u0f8e
tshe bdag pad+ma thod phreng dang :
mkha' 'gro lha lcam man+dA ras :
brag phug mA ra ti ka ru :
skye 'chi med pa'i dngos grub\u0f8e
bgres rgud med pa'i grub rtags\u0f8e
de yi byin rlabs dus 'dir\u0f8e
paN chen bi ma mi tra dang :
mkha' 'gro dbyings phyug rgyal mo yis :
lhun grub gter gyi dur khrod du :
skye 'chi med pa'i dngos grub\u0f8e
bgres rgud med pa'i grub rtags\u0f8e
de yi byin rlabs dus 'dir\u0f8e
slob dpon hU~M chen kA ra dang :
bram ze'i bu mo bde ldan mas :
brag dmar bya khyung sgrub gnas su :
skye 'chi med pa'i dngos grub\u0f8e
bgres rgud med pa'i grub rtags\u0f8e
de yi byin rlabs dus 'dir\u0f8e
gnubs ban nam mkha'i snying po dang :
mkha' 'gro shel dkar rdo rje mtshos :
lho brag mkhar chu'i sgrub gnas su :
skye 'chi med pa'i dngos grub\u0f8e
bgres rgud med pa'i grub rtags\u0f8e
de yi byin rlabs dus 'dir\u0f8e
myang ban ting 'dzin bzang po dang :
mkha' 'gro ye shes mtsho rgyal gyis :
bsam yas brag dmar ke'u tshang du :
skye 'chi med pa'i dngos grub thob :
bgres rgud med pa'i grub rtags brnyes :
de yi byin rlabs dus 'dir stsol :
hrI:
sngon dus tshe yi khungs re bzang :
da lta tshe yi dpal re 'du :
bcom ldan tshe yi lha tshogs rnams :
sku gsung thugs kyi 'od zer 'gyed :
snod bcud thams cad dngos grub sdus :
thams cad dus la bab bo sa ma ya :
spros pas khams gsum bkrag mdangs ldan :
bsdus pas lus la gzi mdangs 'bar :
bcings pas rdo rje lu gu rgyud :
brtan pas mi 'gyur rdo rje 'dra :
skal ldan bu la byin chen phob :
las can 'di la dngos grub stsol :
bla ma'i lha tshogs 'ja' 'od 'thib :
yi dam lha tshogs 'od zer 'khrugs :
mkha' 'gro'i lha tshogs bro brdung ldir :
chos skyong lha tshogs gar nyams 'khyugs :
'gro don mkha' khyab smin grol mdzod :
mos pa'i bu la lung bstan 'tshal :
bka' yi srung ma thams cad kyis :
brgyud 'dzin bu la sdongs grogs mdzod :
de ltar byin dbab cing gsol ba btab pa tsam gyis mdun gyi nam mkhar bzhugs pa'i ye shes sems dpa'i lha tshogs de dag ma lus pa khyed rang dam tshig sems dpa' la mtsho la kha ba babs pa ltar sib kyis thim pas /
lus ngag yid gsum rgyal ba'i sku gsung thugs kyi rang bzhin rdo rje gsum gyi ngo bo mi zad rgyan gyi 'khor lor gyur pa'i nges shes brtan po gnang bar zhu /
rtsa sngags dang rten snying bzlas pa'i me tog 'thor /
rol mo drag tu ldir la /
las byang gi gtso 'khor snying po sbrel ba'i mthar /
A be sha ya a AH
btags pa brjod la byin dbab /
de nyid byang chub ma thob kyi bar du brtan par byas pa'i mos pa mdzod /
kA ya wA ka tsit+ta tiSh+Tha badzrA ya swA hA/
zhes rgya gram mgor bzhag
/spyi 'gre dang rgyas par spro na skabs 'dir dmigs pa'i mtshams sbyar byas la tshe 'gugs gtang /
dkyus su snga ma des 'thus pas zur du mi dgos so //
de dag gis phyi nang gi 'jug pa'i chos spyi dang khyad par ba rnams grub pa lags /
zhugs nas mngon par dbang bskur ba zhu ba'i yon du maN+Dal 'bul 'tshal /
dngos gzhi'i dbang la sbyang gzhi sbyang bya sbyong byed sbyangs pa'i 'bras bu dang mthun par rtsa ba'i dbang bzhi /
rjes 'brel brtul zhugs nus pa'i dbang /
mtha' rten mnga' 'bul bkra shis kyi dbang /
gzhan don rdo rje slob dpon mnga' gsol gyi dbang /
tshe 'gyur med du rgyas gdab pa dang lnga po rim par 'byung ba las /
dang po rtsa ba'i dbang bzhi las bum pa'i dbang gi slad du mos pa 'di bzhin du mdzod cig
/bum pa 'di nyid phyi mtshon byed brda rtags kyi bum gzugs la nang dkyil 'khor yongs rdzogs kyi bum bcud tshe lha gtso 'khor gyi pho brang du gsal ba spyi bor bzhag ma thag
/lha tshogs rnams kyi sku'i cha thams cad nas 'chi med bdud rtsi'i chu rgyun babs te khyed rang rnams kyi spyi gtsug tshangs bug tu zhugs nas lus thams cad mer gyis khengs pas 'chi med rdo rje'i sku 'grub pa'i nges shes mdzad par zhu /
dbus kyi gtso bum thogs la /
hrI:
bkra shis bum pa lha yi gzhal yas khang :
phyi nang dbyer med 'od klong 'ja' zer 'khyil :
bcom ldan mgon po tshe yi lha tshogs bzhugs :
rigs kyi bu la dbang skur byin gyis rlobs :
'gyur med rdo rje sku yi dbang thob shog :
kA ya a b+hi Shiny+tsa oM:
zhes bum pa spyi bor bzhag
/bum chu sbyin /
de ltar bum dbang lus la bskur pas lus sgrib dag nas mi shigs rdo rje lta bu'i sku thob par gyur cig
/me tog 'thor ba 'gre
/gsang thod thogs la /
ban+d+ha 'di nyid phyi mtshon byed rdzas kyi dngos po ka pA la'i rnam pa la /
nang mtshon bya don dam bcud kyi ngo bo tshe lha yab yum bde sbyor lhan skyes kyi byang sems bdud rtsis gang ba mgrin par bzhag cing byin pas /
rtsa khams ye shes kyi rang bzhin du gyur cing bde stong zag med gsang dbang gi ye shes rgyud la skyes pa'i nges shes mdzad 'tshal /
hrI:
dung chen snod du bdud rtsi sman gyis bkang :
bcom ldan yab yum byang sems dkar dmar rdzas :
thabs shes dbyer med byang chub sems kyi bcud :
skal ldan rigs kyi bu la dbang bskur bas :
'gag med tshangs dbyangs gsung gi dbang thob shog :
wA ka a b+hi Shiny+tsa AH
zhes mgrin par bzhag
/bdud rtsi sbyin /
de ltar gsang dbang ngag la bskur pas ngag sgrib dag cing 'gag med tshangs dbyangs lta bu'i gsung thob par gyur cig
/me long thogs la /
me long 'di'ang mtshon byed dpe'i gzugs brnyan me long zlum po'i rnam pa la /
mtshon bya don gyi chos sku thig le nyag gcig gsal la ngos bzung bral ba'i rtags kyi dbang snying gar bskur bas /
rig stong chos sku spros dang bral ba shes rab ye shes kyi dbang don rgyud la skyes pa'i nges shes mdzad 'tshal /
hrI:
ye shes lnga ldan me long dri bral 'di :
gsal zhing dag la rnyogs bral stong gsal ngang :
phyi nang zung 'jug gnyis med bsam brjod 'das :
tha dad ma yin gcig tu'ang grub pa med :
mtha' bral 'khrul med thugs kyi dbang thob shog :
tsit+ta a b+hi Shiny+tsa hU~M:
zhes snying gar bzhag
/de ltar sher dbang sems la bskur pas yid sgrib dag nas 'khrul med ye shes mchog gi thugs thob par gyur cig
/tshe gtor 'brang rgyas thogs la /
tshe 'brang 'di'ang mtshon byed rdzas kyi dngos po gtor ma bum gzugs rgyan dang ldan pa la mtshon bya don gyi ngo bo tshe lha gtso 'khor gyi dkyil 'khor yongs su rdzogs pas gnas lngar dbang bskur bas /
sgo gsum rdo rje gsum du rgyas thebs shing tshig dbang rin po che don gyi ye shes rgyud la skyes pa'i nges shes mdzad par zhu /
hrI:
phyi ltar bdud rtsi'i gtor ma sman las grub :
nang ltar rin chen rdzas mchog nyi shu lnga :
gsang bar dmigs pa'i ting 'dzin 'phro 'du gsal :
de bzhin rigs 'dus tshe dpag med pa'i dbang :
tshe yi dngos grub dam pa thob par shog :
sarba a b+hi Shiny+tsa hrI:
zhes gtor ma gnas lngar bzhag
/de ltar gtor dbang gnas lngar bskur pas gzung 'dzin shes sgrib thams cad dag nas /
sku bzhi dbyer med kyi go 'phang myur du thob par gyur cig
/gnyis pa sgo gsum tha mal gyi 'dzin zhen brtul nas lha sngags ye shes kyi nus pa gzhug pa sku gsung thugs dbang rnams rim par sbyin pa la /
thog mar lha sku phyag rgya'i dbang gis lus phung khams skye mched lha'i rang bzhin du byin gyis rlob pa yin pas 'dun pa 'di bzhin du mdzod cig
/mdun gyi dkyil 'khor nas tshe bdag rgyal ba rigs lnga rnams kyi sku las rang 'dra ba'i ye shes 'od kyi sku re mar me gcig las gnyis mched ltar 'phros nas /
khyed rang rnams kyi gnas lngar so sor thim pas nyon mongs dug lnga'i bag chags dbyings su dag cing ye shes lnga mngon du gyur pa'i mos pa mdzad par zhu /
gtso sku dang dbus bum lan gcig spyi bor bzhag la /
hrI:
sprul sku rnam par snang mdzad tshe dpag med :
gti mug ma spangs chos dbyings ye shes ngang :
sku mdog dkar gsal 'khor lo tshe bum 'dzin :
skal ldan bu yi spyi bor zhugs thim nas :
mi 'gyur g.yung drung lta bu'i sku thob shog :
oM bud+d+ha A yu She a b+hi Shiny+tsa oM:
pad+ma'i sku dang nub bum mgrin par bzhag la /
hrI:
gsung sprul snang ba mtha' yas tshe dpag med :
'dod chags ma spangs sor rtog ye shes ngang :
sku mdog dmar gsal pad+ma tshe bum 'dzin :
skal ldan bu yi mgrin par zhugs thim nas :
grags stong tshangs dbyangs lta bu'i dbang thob shog :
hrIHpad+ma A yu She a b+hi Shiny+tsa hrI:
badzra'i sku dang shar bum snying gar bzhag la /
hrI:
thugs sprul rdo rje sems dpa' tshe dpag med :
zhe sdang ma spangs me long ye shes ngang :
sku mdog mthing gsal rdo rje tshe bum 'dzin :
skal ldan bu yi snying gar zhugs thim nas :
mi shigs rdo rje lta bu'i dbang thob shog :
hU~M badzra A yu She a b+hi Shiny+tsa hU~M:
rat+na'i sku dang lho bum lte bar bzhag la /
hrI:
yon tan sprul pa rin 'byung tshe dpag med :
nga rgyal ma spangs mnyam nyid ye shes ngang :
sku mdog ser gsal rin chen tshe bum 'dzin :
skal ldan bu yi lte bar zhugs thim nas :
mi nub rgyal mtshan lta bu'i dbang thob shog :
trAM rat+na A yu She a b+hi Shiny+tsa trAM:
karma'i sku dang byang bum gsang bar bzhag la /
hrI:
phrin las sprul pa don grub tshe dpag med :
phrag dog ma spangs bya grub ye shes ngang :
sku mdog ljang gsal rgya gram tshe bum 'dzin :
skal ldan bu yi gsang bar zhugs thim nas :
phrin las 'gro 'dul tshe yi dbang thob shog :
AHkarma A yu She a b+hi Shiny+tsa A:
yum lnga'i sku thogs la /
dkyil 'khor gyi rigs kyi yum mchog lnga las rang 'dra'i sku re spros te khyed cag la thim pas /
'byung lnga khams lnga dbang shes lnga'i 'dzin rtog gnas su dag nas gsal stong 'dzin med kyi don mngon du gyur pa'i nges shes mdzad par zhu /
hrI:
skal ldan las can rigs kyi bu rnams la :
gos dkar spyan ma mA kI dbyings phyug sgrol :
tshe yi yum mchog lnga yi dbang bskur bas :
gzugs sgra dri ro reg bya rang bzhin bral :
'chi med gsal stong 'dzin med dbang thob shog :
mUM lAM mAM pAM tAM A yu She a b+hi Shiny+tsa hU~M:
rigs bzhi thogs la /
phyogs bzhi'i sprul pa rnam pa bzhi las so so rang 'dra'i sku 'phros nas khyed rang rnams la thim pas ma rig las nyon gyi sgrib tshogs dag nas mkhyen brtse nus stobs kyi byin rlabs thams cad rgyud la zhugs par mos shig
/hrI:
skal ldan las can rigs kyi bu rnams la :
'jam dbyangs spyan gzigs phyag rdor pad 'byung gi :
mkhyen brtse nus pa byin rlabs kun zhugs nas :
'gro don thogs med srid gsum zil gyis gnon :
skye 'chi med pa tshe yi dbang thob shog :
d+hI hrIHhU~M AHA yu She a b+hi Shiny+tsa hU~M:
lha mo bzhi thogs la /
mtshams bzhi nas las byed mgyogs ma bzhi las rang 'dra'i sku 'phros te thim pas /
rtag chad mu bzhi gnas su dag nas dga' bzhi'i ye shes mngon du gyur pa'i mos pa mdzod /
hrI:
skal ldan las can rigs kyi bu rnams la :
lha mo mgyogs ma bzhi yi dbang bskur bas :
puSh+pe d+hU pe A lo gan+d+he mas :
dbang bskur byin rlabs rtag chad gnyis 'dzin bral :
a 'thas 'khrul pa ka nas dag par shog :
puSh+pe d+hU pe A lo ke gan+d+he a b+hi Shiny+tsa hU~M:
sgo srung thogs la /
sgo bzhi'i khro bo yab yum brgyad las rang 'dra'i sku 'phros te thim pas bdag gzhan chags sdang gi rtog tshogs dbyings su grol zhing skye ba rnam bzhi rgyun chod de /
tshad med rnam bzhis 'gro don grub pa'i nus ldan du nges shes mdzad par zhu /
hrI:
skal ldan las can rigs kyi bu rnams la :
rnam rgyal gshin rje rta mgrin bdud rtsi 'khyil :
lcags kyu zhags pa lcags sgrog dril 'khrol ma :
sgo ba yab yum brgyad kyi dbang bskur bas :
skye ba rnam bzhi len pa'i sgo chod cig :
hU~M hU~M hU~M hU~M:
dzaHhU~M baM ho :
a b+hi Shiny+tsa hU~M:
zhes spyi bor bskur /
de nas gsung snying po'i dbang gis ngag sngags kyi rang bzhin du byin rlob pa yin pas mos pa 'di bzhin du mdzod /
bla ma tshe dpag med pa dngos su gsal ba'i ljags kyi 'od zer gzungs sngags yig 'bru'i tshogs pad+ma rA ga'i phreng ba lta bu 'phros pas khyed rang rnams kyi lce la thim pa tsam gyis /
ngag gi sgrib pa nyes tshogs ma lus pa byang zhing dag nas /
dbugs 'byin 'jug gnas gsum dang /
ngag gi smra brjod thams cad sngags kyi rang bzhin 'ba' zhig tu rgyas thebs par gyur pa'i mos pa mdzad par zhu /
tshe gzungs kyi sngags byang dang phreng ba thogs la /
hrI:
skal ldan las can rigs kyi bu rnams la :
gzungs sngags rgyal po gsang ba'i yang snying 'dis :
sngags dbang ngag la bskur bas ngag sgrib dag :
grags stong chu bo'i rgyun ltar bzla bar gyis :
nus ldan rdo rje'i sngags kyi dbang thob shog :
ces sngags byang mgrin par bzhag
/phreng ba sbrel la gtso 'khor gyi snying po rnams dang /
'chi med rnga sgra'i gzungs /
mtshan brgya rtsa brgyad pa'i gzungs rnams rjes zlos byar gzhug
/de nas thugs rig pa rtsal gyi dbang gis sems ye shes kyi 'khor lor byin gyis brlab pa ni /
dbyings stong pa nyid mtshon pa'i me long g.ya' bral ba la gsal mdangs 'gag med mtshon pa'i rma bya'i mdongs 'od shar ba snang stong zung 'jug gi brda don gyi dbang bskur bas /
dbyings rig dbyer med 'od gsal 'dus ma byas pa'i don mngon du gyur pa'i nges shes mdzod cig
/me long dang rma bya'i mdongs thogs la /
hrI:
skal ldan las can rigs kyi bu rnams la :
rang gsal rang 'od rma bya'i mdongs 'od 'di :
khyed la bstan pas gnyis 'dzin dbyings su dag :
bsgom bya sgom byed mthong mkhan sems su grol :
dbyings rig gnyis su med pa'i dbang thob shog :
bo d+hi tsit+ta a b+hi Shiny+tsa hU~M:
zhes bstan cing snying gar gtug go
/de nas slar yang dbang don ngo sprad de /
'o skal pa dang ldan pa'i rigs kyi bu /
nam mkha' dri ma med pa'i mtha' dbus la ltos dang /
sems nyid mtha' dbus bral ba nam mkha' lta bur shes par gyis shig
/shar lho nub byang la 'gyu ba gang shar thongs dang /
gtong mkhan dang 'gyu mkhan tha dad med pa'i mtshangs rig par gyis shig
/phyag mtshan rdo rje bstan la /
rdo rje 'di la blta mkhan gang yin pa rtog cig
/gzugs snang lam me ba'i shes pa nyid las gzhan pa'i blta bya lta byed med do //
dril bu gsil la /
dril bu'i sgra 'di gang nas byung /
gang du thim /
mtha' rjes chod dang /
sems nyid 'gag med kyi rtsal mdangs dril bu'i sgrar shar ba nyid las gzhan ma yin no //
des na 'khor 'das kyi chos thams cad rang rig chos kyi sku thig le nyag gcig ye thog dang po'i shes pa bzo bcos ma byas pa 'di ka 'chi med rdo rje mgon po tshe dpag med par mngon sum du gtan la pheb pa yin pas na /
yin lugs ngo shes par gyis shig
/de'i rang bzhin rang mdangs gsal cha ma 'gags pa 'od lngar shar ba ni 'chi med rgyal ba rigs lnga phung po lnga'o //
de'i rang rtsal yum lnga 'byung ba lnga'o //
de'i rig rtsal gyi rnam par 'phrul pa rigs gsum mgon po dang gu ru pad+ma /
snang cha'i bye brag kun brtags tsam du mgyogs ma bzhi /
dran pa'i so ma nyams pa ni sgo ba yab yum brgyad de /
de dag thams cad dkyil 'khor gyi 'khor lo gcig tu lhun gyis grub pa'i rang sems gcig char 'di kho na la sangs rgyas snang ba mtha' yas zhes brda tsam du btags so //
snang ba mtha' yas zhes pa'i don yang /
snang ba'i ngo bo ni stong pa nyid yin la /
stong pa'i rang mdangs snang ba yin te /
snang stong gnyis tha dad kyang ma yin /
gcig tu'ang ma grub cing /
snang la a 'thas su mi 'dzin pa'i rang ngo rig pa la sangs rgyas zhes kyang bya /
chos sku zhes kyang bya /
snang ba mtha' yas zhes kyang bya ba yin la /
de ltar rtogs tshe skye 'chi ye nas ma byung ma skyes pa'i phyir sangs rgyas tshe dpag tu med pa zhes pa'i don gyi ngo bo ni de yin no //
dbang thams cad kyi snying po rig pa rtsal gyi dbang yang 'di yin no //
'di lta bu'i don sems la shar na gsang sngags kyi dbang thams cad gcig rdzogs su thob pa'i phyir tshig dbang rin po che mthar thug don gyi yang bcud 'di yin pas de ltar shes par mdzod cig
/gsum pa mtha' rten mnga' dbul bkra shis kyi dbang rnams bskur ba la /
thog mar bum pa'i yon tan gyi cha shas dang dbang rdzas tha dad pa'i nus pa mtha' dag skur tshig dang mthun pa'i byin rlabs dang yon tan khyed rang rnams kyi rgyud la skyes shing smin pa'i nges shes mdzad par zhu /
dbus bum thogs la /
hrI:
skal ldan las can rigs kyi bu rnams la :
bum pa dkar ser dmar ljang mthing 'od 'bar :
ngo bo lha la rnam pa bum pa'i tshul :
gsal stong gnyis med bdud rtsi'i chu yis bkang :
bkra shis rin chen bum lngas dbang bskur bas :
dri zhim spos kyis tshad pa'i gdung sel ltar :
tshad med bzhi ldan zag med bdud rtsi lngas :
nyon mongs dug lnga'i sdug bsngal sel bar shog :
oM b+h+rU~M trAM hrIHAHa b+hi Shiny+tsa hU~M:
zhes spyi bor bskur ba'i mthar /
skal ldan rnams la dbus kyi bdud rtsi dri lnga'i bum pas dbang bskur pas nyon mongs dug lnga rang sar grol ba'i dbang thob par gyur cig
/shar bum thogs la /
hrI:
sman mchog dbang lag ru rta sle tres dang :
shu dag dkar po kAN+Da ka ri lngas :
rlung mkhris bad kan 'dus 'khrugs nad rnams sel :
nad 'joms chos nyid rab tu brtan par shog :
b+hai Sha dz+ya a b+hi Shiny+tsa hU~M:
zhes bskur /
skal ldan rnams la sman lnga'i bum pas dbang bskur pas bzhi brgya rtsa bzhi rgyu 'bras kyi nad kun zhi ba'i dbang thob par gyur cig
/lho bum thogs la /
hrI:
gser dngul mu tig mu men bye ru lnga :
yid bzhin nor bus re ba kun skong ltar :
'gro don bsam pa yid bzhin 'grub pa dang :
yon tan re ba skong ba'i dbang thob shog :
rat+na sarba a b+hi Shiny+tsa hU~M:
skal ldan rnams la rin chen lnga'i bum pas dbang bskur pas 'gro ba'i 'dod dgu yid bzhin du stsol ba'i dbang thob par gyur cig
/nub bum thogs la /
hrI:
dri mchog dzA ti tsan+dan dkar dmar dang :
ga pur gur gum dri lngas dbang bskur bas :
ma rig las ngan sdug bsngal dag gyur cig :
zhi rgyas dbang drag phrin las kun 'grub shog :
shAn+tiM puSh+TiM ba shaM mA ra ya a b+hi Shiny+tsa hU~M:
skal ldan rnams la dri lnga'i bum pas dbang bskur pas tshul khrims rnam par dag pa'i dbang thob par gyur cig
/byang bum thogs la /
hrI:
'bru sna nas 'bras gro til mon sran lnga :
ka ra sbrang rtsi 'o ma zho dang mar :
'bru sna snying po lnga yis dbang bskur bas :
dge bcu lhun gyis grub pa'i dbang thob shog :
hr-i da ya sarba a b+hi Shiny+tsa hU~M:
skal ldan rnams la 'bru lnga'i bum pas dbang bskur pas /
'gro ba'i dbul ba sel ba'i dbang thob par gyur cig
/zhes bskur /
slar yang gtso bum thogs la /
hrI:
mgul chings cod pan dar sna lnga yi dbang :
nyon mongs dug lnga ye shes lnga ru gyur :
zhing khams lnga rdzogs yon tan lnga dang ldan :
khams gsum dbang du 'du ba'i dbang thob shog :
wa shang ku ru a b+hi Shiny+tsa hU~M:
hrI:
kha rgyan 'bras bu dpag bsam shing gi dbang :
yid bzhin nor bu lta bur re 'dod skong :
'gro don thogs med dgos 'dod lhun gyis grub :
khams gsum 'gro kun smin cing grol bar shog :
oM AHhU~M a b+hi Shiny+tsa dzaHhU~M baM ho :
zhes bskur zhing bum pa bzhi po'i chu gtso bum du cung zad re bsdongs nas slob ma la sbyin no //
de nas tshe ril sbyin zhing /
hrI:
phyi nang dam rdzas bdud rtsi sman las grub :
ril bu 'di nyid zos pas myang grol mchog :
phyi yi gdon zhi nang gi nad rnams sel :
the tshom yid gnyis med par longs spyod cig :
oM badzra A yu She swA hA:
tshe chang sbyin la /
hrI:
rtsa brgyad stong sbyar bdud rtsi a mr-i ta :
bcom ldan yab yum byang sems 'di 'thungs pas :
stong phrag bdun cu rtsa gnyis rtsa 'dab grol :
rlung sems dbu ma'i klong du grol bar shog :
oM a mr-ita A yu She swA hA:
dngos grub kyi zas sna tshogs lag tu gtad la /
hrI:
yi ge hU~M las 'dod yon bsam mi khyab :
ro mchog bcud ldan bza' btung longs spyod 'dis :
ci bsam lhun grub 'dod dgu'i re ba skong :
mi zad nam mkha'i mdzod la dbang thob shog :
oM badzra b+h+rU~M A yu She swA hA:
dar zab gos kyi rigs sna tshogs gtad la /
hrI:
reg 'jam sna tshogs lha yi na bza' 'di :
bsod nams las grub phywa g.yang byin 'od ldan :
skye ba 'di dang tshe rabs kun tu yang :
tsha grang skyob byed na bza'i dbang thob shog :
oM badzra spar she A yu She AHhU~M:
bkra shis pa'i rtags brgyad rnams lus kyi gnas so sor gtugs shing rgyas btab la /
hrI:
skal ldan bu la rtags brgyad dbang bskur bas :
dbu la bkra shis gdugs kyis tsha gdung skyob :
sku la bkra shis mi nub rgyal mtshan 'bar :
gsung la bkra shis dung dkar g.yas su 'khyil :
thugs la bkra shis dpal gyi be 'u bkra :
ljags la bkra shis pad+mo lo 'dab rgyas :
spyan la bkra shis gser nya 'od zer 'khyug :
mgul la bkra shis rin chen bum pa ldir :
phyag zhabs bkra shis 'khor lo rtsibs stong bskor :
rtags brgyad bkra shis dbang mchog thob par shog :
oM badzra A yu She aSh+Ta mang+ga la a b+hi Shiny+tsa hU~M:
zhes bskur /
shin tu rgyas par spro na bkra shis rdzas brgyad dang rgyal srid dbang zhi khro nges don nas 'byung ba ltar bya'o //
slob ma thun mong dang tshe dbang dkyus 'gre la 'di nas dbang zhabs bsdu ba la 'jug cing rgyas gdab bya /
bka' rdzogs dgos skabs mu mthud du sbrel dgos shing de'ang slob ma gzhan don nus pa la mnga' gsol khri dang bcas pa rnams dngos su bsham /
spyi la dmigs pa dang tsakli'i gzugs brnyan tsam gyis chog
/bzhi pa gzhan don du rdo rje slob dpon gyi go 'phang chen por mnga' gsol ba yin pas /
khyed rang rnams rma byas btegs pa'i rin po che'i khri pad+ma zla ba'i gdan dang bcas pa'i steng du dkyil 'khor bdag po mgon po tshe dpag med du gsal ba'i spyi bor gdugs dkar po nor bu'i tog gis spras pa phub /
phyogs mtshams rnams su rgyal mtshan dang ba dan bsgreng /
mtha' skor du mchod pa'i bye brag du mas bskor /
chos bka' yongs rdzogs kyi glegs bam phyag tu gtad nas mnga' gsol bar mos shig
hrI:
rigs kyi bu khyod ma 'ongs dus su yang :
mkha' khyab skye 'gro yongs la chos ston cing :
tshe dpag med pa mngon sum lhun gyis grub :
khams gsum spyi dpal rigs 'dus dbang thob shog :
oM badzra A yu She sarba d+harma a b+hi Shiny+tsa hU~M:
hrI:
gzhan yang 'khor 'das snod bcud 'khor yug tu :
deng nas srid gsum bdag por mnga' gsol gyis :
dkyil 'khor yongs rdzogs lhun gyis grub pa yis :
phyi nang gsang ba'i dbang rdzogs thob par shog :
sarba ba shaM ku ru a b+hi Shiny+tsa hU~M:
zhes chos bka' gtad cing bkra shis rab gnas kyang bya'o //
de ltar dbang rgyas bsdus gang ltar bskur yang mjug sdud mtha' rten dbang zhabs bsdu ba ni /
gtso bum /
thod pa /
gtor ma dang gsum po mkhar gzhong sogs su gdan drangs pa slob ma'i gnas gsum du bzhag cing /
hrI:
skal ldan las can rigs kyi bu rnams la :
'dod yon rmad byung gtor ma'i dbang mchog rdzas :
dkyil 'khor yongs rdzogs bum pa ka pA la :
rnam dag gsang ba'i rdzas mchog 'di bskur bas :
skye 'chi gnyis med rang bzhin dbang thob shog :
oM AHhU~M kA ya wA ka tsit+ta a b+hi Shiny+tsa dzaHhU~M baM ho :
zhes bskur ba'i mthar /
'di ltar yongs rdzogs mtha' rten gyi dbang bskur pas dbang rdzas rnams kyi lha tshogs 'od du zhu nas lnga ldan thig le'i rnam par gyur pa khyed rang rnams kyi gnas gsum du thim pas /
tshe dpag med kyi sku gsung thugs yon tan phrin las dang bcas pa'i byin rlabs gzi mdangs tshe dpal mkhyen brtse nus stobs sogs mchog thun mong gi dngos grub ma lus rtsal sprugs su thob pa'i nges shes dang mi 'bral bar mdzad 'tshal lo //
de ltar 'chi med tshe'i dkyil 'khor du dbang bskur pas khyed rang rnams kyi bla tshe nyams pa gsos shing 'phel rgyas su gyur pa de nyid rkyen gyis mi 'jig mi nyams par bya ba'i phyir /
lnga pa 'gyur med du rgyas gdab pa la /
tshe mda' las 'od zer rdo rje'i lu gu rgyud 'phros pas khyed rang rnams la phog pas lus thams cad rdo rje'i go khrab kyis bar mtshams med par g.yogs shing gtams te /
phyi nang gsang ba'i bar chad 'gal rkyen gang gis kyang glags mi rnyed par gyur pa'i mos pa gnang bar zhu /
rdo rje dang tshe mda' lhan cig pas lus kyi gnas rnams su reg la /
hrI:
dkyil 'khor chen po'i lha tshogs rnams :
sogs nas /
rak+Sha rak+Sha'i bar las byang ltar brjod la rgyas gdab bya /
slob dpon dkyil 'khor gyi lha tshogs rgyal ba sras bcas nam mkha' gang bar bzhugs pa rnams kyis bkra shis pa'i bden tshig dbyangs su len cing me tog man+dA ra ba'i char phang phung bsnyil bas kyang bkra shis rtag pa dam pa'i snang ba nub med brtan cing gong 'phel du rgyas par gyur pa'i mos pa mdzod /
rten snying bzlas pa'i me tog 'thor zhing zhal nas gsungs pa'i shis brjod kyis thog drangs bkra shis rgyas par brjod do //
de dag gis rig 'dzin chen po hU~M nag me 'bar gyi zab gter las byon pa'i chos sku snang ba mtha' yas kyi sgrub skor khyad par can tshe dpag med gnam lcags rdo rje dngos grub kun 'dus kyi dkyil 'khor chen por dbang bzhi yongs rdzogs mtha' rten bcas legs par thob pa yin pas sogs kyis mtshams sbyar nas /
dam tshig khas blang /
gtang rag maN+Dal sogs phyin chad spyi ltar bya zhing slob ma gyes /
slob dpon gyis tshogs la rol ba dang /
lhag ma gtang ba nas shis brjod kyi bar las byang ltar byas pas legs par grub pa yin no //
dus min 'chi ba'i 'phrang las bde blag brgal //
dus kyi 'chi bdag dbang dang stobs bcus bcom //
'chi med rdo rje tshe dpag med mgon gyi //
gsang gsum mi zad rgyan 'khor mngon gyur cig
/ces mkhas grub chen po sna tshogs rang grol gyis mdzad pa nyid cung zad tshig tshogs mang bas khyer bde'i snying por bsdus te /
pad+ma gar dbang 'chi med bstan gnyis g.yung drung gling pas tsa 'dra rin chen brag gi dben gnas kun bzang bde chen 'od gsal gling du bgyis pa dge legs 'phel //

//
