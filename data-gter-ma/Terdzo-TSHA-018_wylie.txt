@#//
gshin rje 'char kha nag po'i gdong zor gnam lcags spu gri 'bar ba'i zor dbang gnam lcags 'khor lo dang zor dbang thun mong ma yin pa dkyus gcig tu skur ba'i tshul gnam lcags zhun thig ces bya ba bzhugs so //
na mo gu ru ya mA ri ye /
srid gsum za byed dus kyi dgra chen po //
sangs rgyas khros pa'i mthu stobs gcig bsdus pa //
de la phyag 'tshal zlog pa'i cog brdung gi
/dbang chog 'bri la bka' yi gnang ba stsol //
dpal ya mAn+ta ka'i dbang dang rim gnyis la brtan pa thob pa'i rnal 'byor pas /
sangs rgyas kyi bstan pa dang bstan 'dzin gyi bar chad bsal zhing 'gal byed cham la dbab pa'i slad du zor dbang gis slob ma smin par 'dod na /
'char kha'i mdos gtor zor sgrub sogs dang 'brel na rab /
gzhan du gza' skar bzang po'am nyer dgu lta bu'i dus gnyan la bya ste /
de'ang rgyas par spro na gong gnon gshin rje tshe bdag lta bu'i phrin las btang nas sgom bzlas bya bar bzhed pas de'i gtor mchod sogs dgos kyang /
zor dbang dkyus tsam du gong gnon bskyed bzlas rang gzhung gis chog pas /
slob dpon zhal byang du phyogs pa'i mdun du stegs bur gri khrag dang phag sbrul bya'i khrag gis chag chag gdab /
ro sol byugs pa la dkyil 'khor sgo rdzogs khro dkyil spyi dang mthun pa la /
dbus su gru gsum mthing nag la hU~M/
zla gam gsum la thig le nag po bzhi /
de rgyab 'khor lo nag po rtsibs drug la thig le drug
/mu khyud thod phreng gis bskor ba /
sgo khyams la ma gshin nyer brgyad kyi thig le phyogs bzhir bdun bdun rang mdog gam nag po bkod kyang rung /
dbus su khri'u'i khar bum pa bcud ldan mgul chings nag po can /
de steng thod khrag bdud rtsi dpal gtor tsaka li btsugs pa rnams rim brtsegs su bkod /
mi bde na bum pa'i steng gtor ma /
sman raka gnyis mdun du bshams kyang rung bar gsungs la /
de ltar na bum pa'i mdun du zor dbang thun mong ma yin pa'i chas lcags snod du dmar gtor srin zhal phyungs shing me ris brgyan pa /
de'i g.yas g.yon sman raka bzhag na bde /
dkyil 'khor mtha' skor du /
kong zor gru gsum mtshe yungs btsugs pa /
mda' gzhu /
'ur rdo rbab rdo dang bcas pa /
dug khrag blugs pa'i zor kong /
yang zor rdzas sna tshogs bcug pa'i zor kong rnams bkod /
dkyil 'khor mdun du sman raka gtor gsum /
drag mchod phreng tshar du bsham /
las bum /
mig dar me tog
/sngon gtor /
tshogs kyi yo byad sogs kyang tshogs par bya'o //
de nas bdag mdun sgrub pa la phrin las kyi sngon 'gro rnams zhi khro spyi gzhung ltar bya bar gsungs pas de ltar na bka' brgyad gsang rdzogs nas blang zhing /
tshogs mchod sogs rjes rim yang de ltar byas kyang chog mod /
'brel chags stabs bde'i dbang gis smin lugs kyi dregs 'joms nas len par mdzad pas de'i sngon 'gro skyabs sems nas mchod pa byin rlabs bar btang /
de nas 'char kha'i phrin las rang gzhung ltar mngon rtogs sgom pa'i skabs /
bdag bskyed dur khrod gzhal yas khang gi dbus su gshin rje yab yum gtso rkyang dang /
bum par yang bdag bskyed dang 'dra ba'i gtso rkyang /
mdun rten dur khrod pho brang gdan dang bcas pa'i nang 'char kha gtso 'khor yongs rdzogs bskyed /
dbang bskur byin rlabs bka' brgyad bde 'dus las byang bde rol ltar bya /
spyan 'dren man chad rang gzhung ltar la /
bstod pa la mtshams re re'i mjug 'og tu yod pa'i /
dam rdzas rmad du byung ba'i sogs tshig rkang bdun po sbyar /
bzlas dmigs bzlas pa gzhung ltar la bdag bskyed bzlas pa'i mthar bum lha la dmigs te sku gsung thugs bzlas brgya rtsa tsam bya /
de nas 'char kha'i bzlas pa ci 'grub dang 'khor sngags rnams kyang bdun re tsam bzlas la mchod bstod spyi ltar dang bum lha 'od zhu bya /
las bum 'khyil pa'i sngags kyis byin brlab /
srung ma'i gtor 'bul dang /
tshogs mchod lhag ma btang ba'i bar grub nas /
slob ma bdun las mi mang ba khrus bya /
bgegs bskrad la /
nam mkha' dang mnyam pa'i sems can thams cad kyi don du bcom ldan 'das 'jam dpal gshin rje'i gshed po'i go 'phang 'thob par bya /
de'i slad du gnas skabs sangs rgyas kyi bstan pa srung zhing bstan 'dzin gyi bar chad bsal ba dang /
las ngan gdug pa can rnams snying rje khros pa'i tshul gyis tshar gcod rjes 'dzin bya ba'i slad du khro rgyal 'char ka nag po'i zor dbang gsan par bgyi'o snyam pa'i thugs bskyed gsal btab nas gsan 'tshal /
de'ang sgrub pa chen po sde brgyad kyi thog ma 'jam dpal gshin rje gshed po la rna cha brgyad du grags pa'i nang tshan gshin rje chu tig sngon po'i rgyud las btus pa 'char ka nag po zor gyi rna cha la /
bka' ma ba su d+hA ras gnubs chen sangs rgyas ye shes la gnang ba khu lung pa yon tan rgya mtsho sogs nas rim par brgyud pa dang /
gnubs chen gyis gter du sbas pa rgya zhang khrom gyis bton pa dang /
sangs rgyas gling pa'i bla ma dgongs 'dus nas 'byung ba sogs gter ma'i rigs kyang 'ga' zhig mchis pa las /
'dir bka' rtsis las /
cog brdung sde drug bstan srung rkang yin pas :
dam ldan snying rus can gyi mtshon cha yin :
zhes gsungs pa ltar sprul pa'i gter ston chen po gu ru chos kyi dbang phyug gis lho brag gnam skas can nas spyan drangs pa'i klu bdud kyi lto ba'i chos sde las byon pa /
a tsa ra nag po'i cog brdung sde drug gi nang tshan zlog pa'i cog brdung 'joms byed 'char kha 'chi bdag nag po'i bka' srol rtsa ba la /
gnubs lugs bka' ma'i dbang rgyun kyang chu bo gcig 'dres su bzhugs pa ste de la'ang /
gdong zor spu gri 'bar ba'i zor dbang gnam lcags 'khor lo dang /
thun mong ma yin pa'i zor dbang gnyis su bzhugs pa las thog mar zor dbang gnam lcags 'khor lo zhu ba'i yon du dmigs te maN+Dal 'bul bar zhu /
zhes maN+Dal 'bul du gzhug
/oM AHhUM gis mig dar me tog gtad /
slob dpon 'jam dpal gshin rje'i gshed dngos su gsal ba la thal mo me tog bcas gsol ba 'debs pa 'di'i rjes zlos /
e ma hoH
bla ma 'jigs byed khro rgyal che //
'bar ba'i klong nas sku bzhengs la //
bdag cag bstan pa bsrung slad du //
drag po'i las kyi dngos grub byin //
lan gsum brjod /
bla mas /
'o /
skal ldan rigs kyi bu nyon cig
/dam ldan la brtse dam nyams sgrol //
'gal ba cham la dbab pa dang //
bstan pa'i slad du yin na sbyin //
zhes dris shing gnang ba byin pa la lan gsol ba 'di'i rjes zlos /
hoH
bstan pa gnyan la dgra dar na //
ma 'ongs snyigs ma'i 'gro ba rnams //
'dul ba'i slad du sems bskyed na //
mthu chen mthu stsol bcom ldan 'das //
lan gsum /
'dir spyi ltar rgyun bshags yan lag brgyad pa tsam byas kyang rung /
gzhung rnams su ma gsungs pas nges par dgos pa'ang min no //
de nas khyed rang rnams dpal chen gshin rje'i gshed kyi sku 'di bzhin du gsal thob cig
/stong pa'i ngang las ma traM ro dang chu glang nyi zla'i gdan la khyed rang gi sems nyid hU~M sngon po las 'od zer 'phros /
don gnyis byas /
tshur 'dus pa las rdo rje sngon po rtse lnga par gyur /
de las 'od zer 'phro 'dus don gnyis byas nas tshur 'dus /
oM hrIHSh+Ti wI kr-i tA na na hU~M phaT:
ces brjod pas rdo rje yongs su gyur pa las skad cig gis khyed rang rnams 'jam dpal gshin rje'i gshed sku mdog nag po shin tu khros pa /
phyag g.yas dbyug to dang dgra satwa /
g.yon sdigs mdzub sbrul zhags bsnams pa /
ral pa kham nag gyen la brdzes pa /
thod phreng dang sbrul gyi chun pos brgyan cing glang ko'i stod g.yogs stag lpags sham thabs 'phyangs shing zhabs brkyang bskum gyis 'gying ba la yum nag mo mi sdug ma phyag g.yas yab la 'khyud cing g.yon pas thod khrag stob pa /
dur khrod kyi chas kyis brgyan pa la 'khyud pa /
me 'bar ba'i klong na bzhugs pa'i skur gsal ba'i gnas gsum 'bru gsum gyis mtshan pa dang /
bdag mdun gyi thugs ka nas 'od zer glogs 'khyugs pa lta bu 'phros pas rang bzhin gyi gnas dang 'og min gyi dur khrod me ri 'bar ba la sogs pa nas /
'jigs byed he ru ka gshin rje'i gshed po'i sku'i rnam 'gyur bsam gyis mi khyab pa'i phyag rgya rig sngags phyag mtshan gyi rnam pa ser chen babs pa ltar drag tu byon nas khyed rang la thim pa'i mos pa mdzod /
gu gul sha chen bsreg
/sku gsung thugs sngags mthar /
badzra A be sha ya a AH
btags pa dang rol mo drag tu byas la byin dbab /
ye shes pa brtan par byas pa'i mos pa mdzod /
tiSh+Tha badzra /
zhes rdo rje mgor bzhag
/me tog dkyil 'khor gyi gtso bor phul bar mos la 'di'i rjes zlos dang bcas te 'dor mdzod /
oM badzra pra ti gr-ih+Na hoH
zhes 'grim dkyil du dor /
me tog gtso bor phog pa slar yang dbang rtags cod pan du byin nas rdo rje ming gi dbang bskur bar mos shig
/me tog spyi bor bzhag la /
badzra nAm a b+hi Shiny+tsa hU~MH
ma rig pa'i sgrib g.yogs bsal bar mos shig
/tsak+ShuHpra be sha ya phaTaH
ces mig dar bsal /
khro bo'i rgyal po 'joms byed 'char ka nag po'i dkyil 'khor rten dang brten par bcas pa mngon sum mthong bar mos shig
/de nas dbang dngos gzhi bsgrub pa la ye shes kyi khro bo la bsten nas dbang bzhi bskur ba dang /
las kyi khro bo la bsten nas zor dbang bskur ba gnyis las dang po'i slad du 'dun pa 'di ltar du mdzod /
slob dpon dang nam mkha' gang bar bzhugs pa'i dbang gi lha rnams kyis rin po che'i bum pa ye shes bdud rtsi'i chu rgyun gyis gang bas dbang bskur bar gyur /
rnam bum mgo bo'i gnas lngar bzhag la /
hU~M/
stong gsal chos sku'i bum pa na //
dpal chen khrag 'thung longs skur bzhengs //
thugs rje sprul sku'i chu rgyun gyis //
skal ldan bu la dbang bskur ro //
oM ya mAn+ta ka a b+hi She ka ta kA ya a b+hi Shiny+tsa oM/
bum chu blud cing spyi bor blugs /
des bum pa'i dbang thob /
lus kyi sdig sgrib nad gdon bar chad bsal nas gzi brjid bskyed /
gshin rje'i gshed po'i sku bsgom pa la dbang /
'bras bu sprul sku thob pa'i skal pa can du byas pa'o //
thabs yab kyi byang chub sems rgyun gyi rang bzhin bdud rtsi byin pas gsal stong gi ye shes rgyud la skyes par mos shig
/sman thod mgrin par bzhag cing blud la /
hU~M/
snang stong chos sku'i b+han+d+ha ru //
rig stong longs sku bdud rtsi'i rgyun //
gnyis med thugs rje'i mthu sbyin pas //
skal ldan mthu rtsal lhun grub shog
/oM kA la rU pa a mr-ita wA ka a b+hi Shiny+tsa AH
des gsang ba'i dbang thob /
ngag gi sdig sgrib nad gdon bar chad bsal nas nus pa bskyed /
drag po'i sngags bzla ba la dbang /
'bras bu longs sku thob pa'i skal pa can du byas pa'o //
shes rab yum gyi dmar cha bde ba rgyun gyi rang bzhin rak+ta byin pas bde stong 'pho 'gyur med pa'i ye shes skyes par mos shig
/rak+ta snying gar bzhag cing khar sbyin la /
hU~M/
gsang ba yum gyi b+ha ga ru //
mU la bcu gnyis rdzogs pa yi //
dmar chen mchog gi rak+ta 'dis //
skal ldan bu la dbang bskur ro //
oM hrIHSh+Ti wI kr-i tsit+ta a b+hi Shiny+tsa AH
des shes rab ye shes kyi dbang thob /
sems kyi sdig sgrib nad gdon bar chad zhi nas thugs rje'i mthu stobs rgyas /
yid ting nge 'dzin bsgom pa la dbang /
'bras bu chos sku thob pa'i skal pa can du byas pa'o //
gtor ma dpal chen gshin rje'i gshed sprul 'khor gyi tshogs dang bcas pa spyi bor byon /
sku gsung thugs las 'od zer gyi rgyun byung /
khyed rang gi gnas gsum du thim pas byin gyis brlab par mos shig
/dpal gtor thogs la /
hU~M/
dpal chen ya mAn+ta ka yi //
sku gsung thugs kyis byin brlabs pa'i //
phrin las rnam bzhi lhun grub pa //
gtor ma'i dbang bskur chen po sbyin //
oM ma hA su kha ba liM ta a b+hi Shiny+tsa oM AHhU~M/
khyab bdag kun tu bzang po /
'jam dpal gshin rje'i gshed po /
gsang bdag phyag na rdo rje /
lha bu bde ba mchog ldan /
slob dpon gtsug lag dpal dge
/bram ze khrag 'thung nag po /
rgya gar d+ha na d+ha la /
bal po ba su d+hA ra /
gnubs chen sangs rgyas ye shes rin po che /
khu lung pa yon tan rgya mtsho la sogs pa ring brgyud bka' ma'i brgyud pa rnams dang /
bcom ldan 'das dpal chen gshin rje'i gshed /
slob dpon 'jam dpal bshes gnyen /
khyad par gyi rig 'dzin bdun /
o rgyan thod phreng rtsal /
mkha' 'gro bdud 'dul rgyal mo /
mnga' bdag khri srong lde'u btsan /
gu ru chos kyi dbang phyug yab sras la sogs pa nye brgyud gter ma'i brgyud pa rnams dang /
bcom ldan 'das dpal chen ya mAn+ta ka rigs lnga'i dkyil 'khor ye shes dang las dang 'jig rten gyi tshul ston pa'i sprul pa 'khor tshogs bsam gyis mi khyab pa rnams kyis rdo rje'i slob ma rnams la dbang bskur zhing byin gyis brlab tu gsol /
mchog dang thun mong gi dngos grub ma lus pa stsol ba dang khyad par mthu stobs drag po mngon spyod kyi sbyor bas bdud dang log 'dren tshar gcod pa'i nus pa me ltar du 'bar bar mdzad du gsol /
ces dang sku gsung thugs sngags kyi mjug tu /
ba liM ta a b+hi Shiny+tsa oM sogs sbyar ba brjod la gnas gsum du bzhag
/gtor ma'i cha shas dang bdud rtsi dngos grub kyi tshul du sbyin /
des dbang bzhi pa thob /
sgo gsum cha mnyam gyi sdig sgrib nad gdon bar chad bsal nas ye shes skyes /
zung 'jug gi rnal 'byor bsgom pa la dbang /
'bras bu ngo bo nyid sku thob pa'i skal pa can du byas pa'o //
gnyis pa las kyi khro bo la bsten nas zor dbang bskur ba la /
slob dpon dang khyed rang dpal chen gshin rje'i gshed po'i nga rgyal dang ldan pa la /
las gtor khro rgyal 'char ka nag po sprul pa 'khor g.yog dang bcas pa dngos su gsal bas dbang bskur bas khyed rang yang 'jigs byed 'char ka nag po dang gnyis su med par gyur par mos mdzod /
las gtor srin zhal can mgor bzhag la /
hU~M/
'jigs byed 'char kha nag po ni //
mi bzad khro gtum rngams pa'i sku
/chos kyi dbyings nas sku bzhengs la //
bstan srung mthu stobs dngos grub stsol //
oM shrI ya mAn+ta ka kA la rU pa hrIHSh+Ti wI kr-i kA ya wA ka tsit+ta a b+hi Shiny+tsa hU~M/
zor rdzas rnams phyag tu gtad cing mnga' gsol bas 'phang ba zor gyi phrin las rab 'byams la mnga' dbang thob par mos shig
/mda' gzhu 'ur rdo khrag mtsho gtad la /
hU~M hU~M/
thabs shes mda' gzhu 'ur rdo dang //
dug khrag dmar chen rba rlabs 'khyil //
sngon tshe ru dra bsgral pa'i mtshon //
da lta bstan pa srung bar shog
/oM rak+mo brig brig ru dra sha trUn sarba mA ra ya rbad rbad /
de nas kong bu zor rdzas tshogs pa gtad la /
hU~M hU~M/
gru gsum 'bar ba'i snod nang du //
dug dang nad dang tshon dru dang //
cho 'phrul sna tshogs 'byung ba yi //
byad kyi sbyor ba bshigs pa'i mtshon //
zlog byed gdug pa sgrol ba'i las //
shAkya thub pas byin brlabs pa //
sngon tshe bdud dpung gzhom pa ltar //
brgyud 'dzin rig 'dzin brgyud pa yis //
las kyi phrin las bskal pa ltar //
da lta sngags 'chang bdag nyid kyis //
ji ltar thugs rje bskul ba yi //
las kyi phrin las gang yin pa //
skal ldan las kyi bu la gtad /
khyod kyis rjes zhugs bstan pa srungs //
oM sha rI b+h+yo /
ma ri b+h+yo sogs las sngags zor sngags rdzogs par brjod la zor rnams rang mal du bzhag
/byin gyis brlabs pa'i bdud rtsis dam tshig bsres te 'khor tshogs ma gshin bdud kyi dpung rnams bka'i srung mar gtad par mos shig
/nang mchod bdud rtsi sbyin la /
hU~M hU~M/
las kyi gshin rje nag po bdun //
gdug byed bsgral ba'i dus la bab //
srid pa'i ma mo dkar mo bdun //
gdug byed bsgral ba'i dus la bab //
nag po bdud kyi rgyal po bdun //
gdug byed bsgral ba'i dus la bab //
ma mo srid pa'i las byed bdun //
gdug byed bsgral ba'i dus la bab /
hU~M hU~M/
ma gshin rgya mtsho 'khor dang bcas //
sngon gyi thugs dam rjes dgongs la //
skal ldan rigs kyi bu 'di la //
lus dang grib ltar 'grogs nas kyang //
dbang skur byin rlobs phrin las sgrubs //
zhes gnang ba sbyin no //
de rnams kyis zor dbang gnam lcags 'khor lo legs par grub pa lags /
gnyis pa thun mong ma yin pa'i zor dbang bka' gter gnyis ldan zhu ba'i yon du dmigs te maN+Dal phul /
gsol ba 'debs pa 'di'i rjes zlos mdzod /
hoH
rdo rje slob dpon dgongs su gsol //
'jam dpal gshin rje'i dbang skur rnams //
sangs rgyas bstan pa bsrung ba'i phyir //
bdag la dgyes pas bstsal du gsol //
lan gsum /
bla mas /
hoH
nga ni 'jam dpal gshin rje'i gshed //
nyon mongs rnam rtog 'joms par byed //
'joms byed gshin rje'i gshed kyi dbang //
de ring khyod la sbyin par bya //
zhes gnang ba sbyin /
de nas bla ma dang khyed rang rnams 'jam dpal ya mAn+ta ka'i sku 'di bzhin du gsal thob cig
/skad cig gis stong nyid snying rje'i ngang nas /
bla ma ye shes kyi gshin rje'i gshed nag po zhal gcig phyag gnyis pa /
g.yas dbyug tho dang g.yon sdigs mdzub sbrul zhags bsnams pa /
zhabs g.yas bskum g.yon brkyang bas ma he dang dgra bgegs mnan pa /
yum chen nag mo mi sdug ma /
phyag g.yas yab la 'khyud cing g.yon thod rlon bsnams pa /
yab yum gnyis dur khrod kyi chas kyis rab tu brgyan pa /
me dpung 'bar ba'i dbus na 'gying ba'i thugs kar lcags kyi rdo rje rtse lnga pa'i lte bar /
nyi zla'i dkyil 'khor hU~M gis mtshan pa /
shangs dang ba spu'i bu ga nas khro chung mtshon cha 'dzin pa mang po 'phros pas /
gdug pa can gyi bar gcod thams cad tshar bcad /
gnas khang 'di nyid kyang lho phyogs gshin rje'i dur khrod /
mtshon cha'i gur khang yangs shing rgya che bar gyur /
bla ma'i dpral bar 'khor lo dkar po oM gyis mtshan pa /
mgrin par pad+ma dmar po AHsa mtshan pa /
thugs kar rdo rje sngon po hU~M gis mtshan pa las 'od 'phros /
slob ma rnams kyi gnas gsum du phog pas /
slob ma rnams kyang skad cig gis ye shes kyi gshin rje'i gshed nag po sogs gong ltar brjod /
me phung 'bar ba'i dbus na 'gying ba'i gnas gsum 'bru gsum gyis mtshan pa las 'od 'phros /
lho phyogs gshin rje'i dur khrod 'jigs su rung ba na khrag mtsho khol ba'i pho brang shin tu 'jigs shing rngam pa nas /
gshin rje'i gshed po'i lha tshogs yab yum 'khor dang bcas pa thams cad char sprin 'thibs pa ltar skad cig la byon nas /
khyed rang gi lus la chu la chu bzhag pa ltar thim par mos shig
/sku gsung thugs sngags mthar /
badzra A be sha ya a AH
btags pa dang spos rol sogs gong ltar gyis ye shes pa dbab /
oM su pra tiSh+Tha badzra ya swA hA/
zhes dang 'bru gtor /
de nas dpal gtor thogs la /
dpal gyi gtor ma 'di nyid kyang ye shes mgon po gshin rje'i gshed po zhal gcig phyag gnyis pa /
phyag gnyis na dbyug tho sdigs mdzub sbrul zhags bsnams pa /
zhabs g.yas brkyang g.yon bskum ma he dgra bgegs mnan pa /
yum chen nag mo mi sdug ma dang 'khril ba zhig tu lam gyis gsal ba'i yab yum gyi dpral ba'i oM las 'od zer dkar po byung /
slob bu'i spyi bor phog
/lus kyi sgrib pa dag
/sku'i byin rlabs lus la zhugs /
lus bdud rtsi dkar pos khengs /
bum dbang thob /
mgrin pa'i AHlas 'od zer dmar po byung /
ngag gi sgrib pa dag
/gsung gi byin rlabs ngag la zhugs /
ngag bdud rtsi dmar pos khengs /
gsang dbang thob /
thugs ka'i hU~M las 'od zer mthing kha byung /
snying gar phog
/yid kyi sgrib pa dag
/thugs kyi byin rlabs yid la zhugs /
yid bdud rtsi mthing khas khengs /
shes rab ye shes kyi dbang thob /
sku gsung thugs las 'od zer dkar dmar mthing kha byung /
lus ngag yid gsum la phog
/sgo gsum gyi sgrib pa thams cad dag
/sku gsung thugs kyi byin rlabs lus ngag yid gsum la zhugs /
dbang bzhi pa tshig dbang rin po che thob pa'i mos pa mdzod /
hU~M/
snod kyi 'jig rten gtor gzhong du //
bcud kyi sems can gtor mar sbyar //
'byung ba rnam lnga gtor ma'i rgyu //
lhun grub kun 'byung gtor ma'i rgyan //
'jam dpal gshin rje'i skur gsal bas //
skal ldan bu la dbang bskur bas //
mthu stobs ldan pa'i dbang thob shog
/oM kA la rU pa hU~M phaT/
oM ya mAn+ta ka hU~M phaT/
oM hrIHSh+Ti wI kr-i tA na na hU~M phaT/
a b+hi Shiny+tsa hU~M/
zhes dpal gtor gnas gsum du bzhag
/de nas khyed rang rnams las kyi gshin rje 'char ka nag po zhal gcig phyag gnyis spyan gsum sku mdog nag po char sprin ltar gnag pa /
zhal gdangs pa /
ljags 'dril ba /
mche ba gtsigs pa /
spyan gsum gyen du bgrad pa /
khro gnyer dang ldan pa /
ral pa dang sma ra me ltar 'bar ba /
phyag g.yas sku gdung dkar po /
g.yon pa sku gdung dmar po /
dbu la sku gdung nag pos brgyan pa /
dar nag gi cod pan can /
ber nag sku la gsol zhing sbrul mjug rgya mtshor brkyangs pa /
thod rlon sbrul gyis brgyan cing dug gsum lto bar 'khyams pa gcig tu lam gyis gsal bar gyur /
gtor ma la shes dus gsum dang drug sogs yod pa las /
da lam mdun du bshams pa'i zhal gtor 'di nyid gshin rje 'char ka nag po /
zhe sdang 'dul phyir sku mdog char sprin ltar gnag pa /
lha rnams 'dul phyir spyan gsum gyen la bgrad pa /
ngan sngags bsreg phyir ral pa dang ba spu nas me stag 'phro ba /
srid pa pho rgyud 'dul phyir sku gdung dkar po bsnams pa /
srid pa mo rgyud 'dul phyir mchod rten dmar po bsnams pa /
ye shes lha'i byad kha zlog phyir dbu la mchod rten nag pos brgyan pa /
bdud nag 'dul phyir ber nag sku la gsol ba /
klu gnyan 'dul phyir sbrul mjug rgya mtshor brkyangs pa /
sde brgyad 'dul phyir thod rlon dang sbrul gyis brgyan pa /
srid gsum 'dul phyir dug gsum lto na 'khyams pa /
dgra srog gcod phyir shan pa pho nyar 'gyed pa /
las rnams bsgrub phyir ma gshin gnam sman bdud po'i 'khor gyis bskor ba /
ru dra pho mo gdan du bting ba zhig tu lam gyis gsal ba phyag tu gtad pas sdongs grogs mdzad cing mngon spyod kyi phrin las rab 'byams sgrub pa'i dbang thob par mos shig
/las gtor srin zhal can lag tu gtad la /
hU~M/
drag po zor gyi gtor ma 'di byin pas //
dam can rnams kyi thugs dam drag bskul zhing //
gdug cing sdang sems ldan pa'i dgra bgegs rnams //
lus ngag yid gsum rdul du rlog par shog
/oM sha rI b+h+yo /
ma ri b+h+yo /
khrag ma ma b+h+yo /
tsi ri snying b+h+yo /
snying b+h+yo /
ma ti thod khrag dzaH
khrag ti snying la ya /
ni tri chod /
mu lo chod /
sha lo chod /
sha la kying kying b+h+yo /
sa ma ya /
a ti kra ma na ya /
sha rI b+h+yo /
ma ma trag ragasha kha mun tra snying kha rag dun b+h+yo zlog
/ma ti b+h+yo he ma ma ti b+h+yo zlog
/khrag ma ma b+h+yo ha de mo ha ni b+h+yo zlog
/tsi ri snying b+h+yo srog la shAn+tiM b+h+yo zlog
/snying b+h+yo ni sha ku ru thun b+h+yo zlog
/nis+sa ra ni zlog zlog
/a b+hi Shiny+tsa hAM/
zor rdzas rim pa bzhin phyag tu gtad de mnga' gsol bas drag po zor gyi phrin las kyis gdug pa can tshar gcod pa'i mthu dbang thob par mos shig
/kong zor gtad la /
hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/'phen byed zor kong dbang rnams thob par shog
/oM sha rI b+h+yo sogs kyi gsham du /
ha de mo ha hr-i da ya s+pha ra na d+hi ha b+h+yo b+h+yo /
sa ma ya zlog
/a la la pra mo ha b+h+yo /
mA ra ya zlog zlog
/a b+hi Shiny+tsa AH
mda' gzhu lag tu gtad la /
hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/gnam lcags mda' gzhu'i dbang rnams thob par shog
/oM sha rI b+h+yo sogs kyi sham bur /
nag po pra ma ya ha ri ya /
nag po yak+sha thun /
he tra pa la snying la thun /
ga ni lo tsa srog la thun /
mA ra ya thun /
har har hur hur nyams pa'i snying la b+h+yo /
a b+hi Shiny+tsa hU~M/
'ur rdo gtad la /
hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/'phen byed 'ur rdo'i dbang rnams thob par shog
/oM sha rI b+h+yo sogs kyi sham bur /
oM pra sa ra b+h+yo /
dun ting b+h+yo phaT/
dan ting b+h+yo phaT/
karma rak+sha b+h+yo /
dza la ting ting b+h+yo /
dza la rak+sha b+h+yo /
rag mo rag mo b+h+yo /
yak+sha b+h+yo yak+sha b+h+yo /
b+h+yo b+h+yo /
di ma b+h+yo mu b+h+yo /
a b+hi Shiny+tsa hU~M/
khrag zor gtad la /
hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/dug khrag zor gyi dbang rnams thob par shog
/oM sha rI b+h+yo sogs kyi mthar /
oM badzra ra tri dgra la ya b+h+yo /
badzra ru tri dgra la ya b+h+yo /
badzra na tri dgra la ya b+h+yo /
badzra shan tri dgra la ya b+h+yo /
badzra ra tri dgra la ya b+h+yo /
trag rak+sha ru lu ru lu baM ril dgra la ya b+h+yo /
nag mo srog sdus khyer yak+sha baM ril b+h+yo /
rag mo dgra bo'i srog la b+h+yo b+h+yo /
a b+hi Shiny+tsa hU~M/
de nas zor rdzas sna tshogs lag tu gtad la /
hU~M/
nga rgyal chen pos rab tu 'phen byed pa'i //
thabs dang shes rab phrin las mthar phyin pas //
gang la dmigs pa'i dgra bgegs rdul du rlog
/'phen byed zor gyi dbang rnams thob par shog
/oM sha rI b+h+yo sogs kyi mthar zor sngags snga ma tshang bar btags la /
a b+hi Shiny+tsa AH
zhes pas gtad do //
'char kha nag po 'khor dang bcas pas slob ma che ge mo 'di yi srung skyob dang phrin las thams cad 'grub par mdzad du gsol /
'di la 'go bar mdzad du gsol /
'di la bsrung bar mdzad du gsol /
'di la bskyab par mdzad du gsol /
drag po'i phrin las thams cad 'grub par mdzad du gsol /
ces rjes su gnang zhing bka' bsgo /
de dag gis 'char kha bka' gter gnyis ldan gyi zor dbang spyi dang khyad par ba legs par thob pa yin pas 'di'i dam tshig la gnas par bgyi'o snyam pas 'di'i rjes zlos /
gtso bos ji ltar sogs dang /
gtang rag maN+Dal 'bul /
lag tu rdo rje sbyin la /
hU~M/
dge ba 'di yis bstan pa'i ru dra rnams //
gdug pa'i sbyor bas dbyings su tshar bcad nas //
rnam par shes pa srid pa'i lto bar bzhes //
bstan pa bla med phyogs bcur rgyas par shog
/ces smon lam gdab /
chad mdo'i mthar zor bskul spyi 'tsham dang 'brel bar /
oM sha rI b+h+yoHsogs zor sngags rnams brjod la /
zhal gtor dang zor rnams thebs yod pa'i phyogs su slob ma la 'phen du gzhug
/brtan ma bskyang ba nas shis brjod kyi bar yang dregs 'joms ltar bya'o //
bstan 'gror 'tshe ba'i gdug can rtswa yi phung //
'joms byed bskal me'i dbal gyis skad cig tu //
bcom nas mgon po kun gzigs zhing khams su //
byang chub chen por lung bstan thob gyur cig
/ces pa'ang mang du thos pa'i sngags rig 'dzin pa pad+ma gar dbang phrin las 'gro 'dul rtsal gyis rtsa ba'i gter gzhung la rig 'dzin brgyud pa'i zhal lung ma nyams pas kha bskangs te shrI de bI ko Ti'i yang khrod rtsub 'gyur rab tu 'bar ba'i gnas su sbyar ba dge legs 'phel //

//
