\u0f01\u0f83:
bla ma dgongs pa 'dus pa las :
thod sgrub yid bzhin bang mdzod ces bya ba bzhugs so :
\u0f88\u0f88\u0f88\u0f88\u0f88\u0f88\u0f88
na mo gu ru d+he wa DA ki nI hU~M:
thod pa mtshan ldan 'chang bar 'dod pas :
gnad kyi gdams pa dang mi ldan pas bcangs na :
dngos grub mi 'byung ba'i steng du :
thod pa la srung ma gnod sbyin dang mkha' 'gro la sogs 'khor bas de dag khros shing mi 'dod pa du ma skyed par byed de :
gnad kyi gdams pa dang ldan na :
ji ltar 'dod pa'i dngos grub dang phrin las gang yang thogs pa med par 'grub par 'gyur ba'i phyir :
gnad kyi gdams pa man ngag 'di ltar byas la bcang :
de yang thod pa bzang po skar ma bzang zhing gza' dar ba'i dus su nya stong brgyad sogs la babs pa'i tshe :
lag tu blang zhing bgegs bskrad :
gu gul gyi dud pas bdug :
nyungs dkar dang til nag la sogs pa'i thun gyis brab cing :
khro bo'i drag sngags drag tu brjod la bgegs dang phral bar bya'o :
de nas g.yang gi skar ma la babs pa'am :
de ma yin yang gza' skar bzang po'i nyin par :
thod pa'i nang du chang phud bzang po a mr-ita dang sbyar ba blugs nas :
bdud rtsir byin gyis brlab pa la sogs bla ma yi dam mkha' 'gro'i sgrub mchod tshogs kyi 'khor lo dang bcas pa rgyas par bya'o :
de nas thod pa legs par phyi zhing dra dri snam snum la sogs med par byas pa'i nang du :
bla ma yi dam mkha' 'gro'i sku rten dang :
rtsa sngags nor sgrub kyi sham bu can 'dod gsol dang bcas pa gser dngul gyis bris pa dang :
brgyud pa'i mtshan 'bum dang :
gzungs sngags kyi rigs mang po dang :
ga pur :
gur gum :
tsan+dan :
gla rtsi :
gi wang :
dzA ti la sogs pa'i sman sna tshogs :
'bru sna tshogs :
rin po che sna tshogs :
shing thog sna tshogs :
zas sna tshogs :
dar zab sna tshogs :
gdung ring bsrel la sogs pa'i byin rlabs can gyi rdzas :
pany+tsa a mr-ita dang :
bstan pa'i yang zhun gyi glegs bam :
stag gzig gi ras ma :
bkra shis rtags brgyad :
rgyal srid sna bdun la sogs pa 'dod yon gyi longs spyod ji snyed pas phyur gyis gang bar byas pa'i phyi dar zab sna tshogs pas btums la bla ma yi dam mkha' 'gro'i dal dbus su bzhugs su gsol la :
swa b+hA was stong par sbyangs shing :
thod pa gzhal yas khang chen po'i dbus su bla ma yi dam mkha' 'gro 'khor dang bcas pa bskyed la :
ye shes pa spyan drangs shing yang yang bstim :
dkyus so so nas 'byung ba ltar bla ma yi dam mkha' 'gro'i bzlas pa bya zhing bsgrubs nas :
dngos grub kyi ltas byung ba dang :
bkra shis kyi tshigs su bcad pa dang :
mnga' gsol yang bya :
rten 'brel snying po dang A li kA li mang du brjod la rab tu gnas par bya :
thod pa mchod pa'i rten du dmigs la tshogs 'khor gyi bza' mgron ci 'grub bkye :
de nas thod pa de sus kyang ma mthong zhing lag ma brgyud par bang mdzod kyi phugs sam :
sku gsung thugs kyi rten gral lam :
rang gi sngas su bzhag ste mdun rang la bstan par bya'o :
skabs su nya stong brgyad gsum dang tshes bcu'i skabs la bab pa'i tshe :
sgrub mchod sngar ltar bya zhing kha gso :
de yis thod pa yid bzhin nor bu rin po che dgos 'dod dbang gi rgyal po ltar gyur nas ci ltar 'dod pa'i dngos grub 'byung zhing :
phrin las ci 'dod 'byung bar 'gyur ro :
gzhan thod pa gang 'thad skyon med pa la thod g.yog bya :
sgrub pa byas pa'i thod pa las sbyor gang yang mi byed par sba'o :
des ci 'dod pa 'byung ba ni :
dper na phyug po zas nor mang po yod pa la :
bza' btung gis dgyes par byas nas tshig snyan pos slong shes na ci 'dod sbyin par byed cing :
de ltar ma yin pas ni ci yang mi ster ba dang mtshungs par :
thod pa bzang po mchod cing mchog dang thun mong dngos grub bslangs pas 'dod dgu 'byung bar 'gyur te :
thod pa'i nang du nor bu la sogs pa gces pa'i rdzas dang :
yo byad kyis gang bar byed pa gnad yin no :
thod pa bzang po la brten nas dngos grub blang ba'i thabs :
thod sgrub yid bzhin bang mdzod ces bya ba :
da lta'i mnga' bdag yab sras dang :
ma 'ongs rjes 'jug rnams kyi don du :
o rgyan gyi dge slong chen po pad+ma 'byung gnas kyis mdzad pa las :
bdag 'dra mkhar chen bza' mtsho rgyal gyis yi ger bris nas :
gsang ba brag gi yang rdzong du gter du sbas pa'o :
skal ldan las can o rgyan gsung gi sras dang 'phrad par shog :
sa ma ya :
rgya rgya rgya :
sbas rgya :
gtad rgya :
d+ha thim :
sprul sku sangs rgyas gling pas gdan drangs pa'o ///
/
