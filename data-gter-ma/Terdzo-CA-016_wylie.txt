@#//
'chi med gar dbang rtsa gsum 'dus pa'i dbang chog nyer mkho rab gsal bzhugs so //
oM swasti /
mi 'gyur gdod nas rtag pa'i rang bzhin can //
rgyal kun yongs 'dus pad+ma gar gyi dbang //
byin rlabs smin byed zab mos skal ldan gyi //
rgyud grol dpyid du mtshams sbyor khyer bde bkod //
de la 'dir chos gling gter byon rdzogs pa chen po'i zab khrid dang 'brel ba'i rtsa gsum dril sgrub kyi rtsa ba'i dbang chen spro na /
gnas dang dus dge bar slob dpon mtshan nyid ldan pas slob ma dam tshig la gnas pa rjes su 'dzin pa la /
thog mar dben pa'i gnas su rten sku brnyan nam zhal thang bshams pa'i drung /
stegs dmar po'i khar dkyil 'khor ras bris sam /
yang na maN+Dal lha gnas rnams su dri bzang gi thig le /
rtsa sngags brjod bzhin 'bru dkar tshom bu lha grangs mnyam par bkod /
de steng many+dzi'i dbus rin po che'i bum pa le brgan dar gyi mgul chings /
nyer lnga'i rdzas ldan /
kha rgyan la /
sku'i tsaka li /
gzungs rdor /
mdun ngos tshe gtor bum gzugs rta mgos mtshan pa dang /
las bum /
lha 'khor rnams kyi tsaka li /
sngags byang mtshal bris /
bye ru'am pad raka phreng ba /
shel gyi me long rnams gang bder bzhag
/g.yas tshe ril /
g.yon ka pA lar tshe chang chos sman btab pa /
rgyab tu tshe mda'/
mdun ngos cho ga'i gtor ma pad 'dab bzhi ldan zlum po zar sgang lta bu g.yas dkar g.yon dmar rtser rdo rje phyed pa phyogs mdog gam ser po nyi zla'i tog gis mtshan pa /
g.yas g.yon sman dang rak+ta
/nyer spyod mchod pa bskor bshams sam phreng tshar gang bde /
rgyab ngos dbang gi lha mor mchod gtor lcog zlum 'dab bzhi tshe ril can /
bka' srung la lha dkar bshos /
bdud zur gsum nag po rtse gug
/btsan zur gsum dmar po ra mgos mtshan pa /
de gsum zhabs dkris ldan pa /
chad tho dmar gtor dang brtan skyong dkar bshos /
tshogs kyi yo byad /
bgegs gtor glud gzugs gnyis /
gzhan yang maN+Dal dang /
me tog
mig dar /
mig thur /
slob dpon mdun du rdor dril /
DA ru /
nas bzed spos thun sogs 'du byas la /
dang po las byang don tshan gsum pa gtang 'os che bar zhal rgyun nges pas brgyud 'debs nas bzung mthar chags bton pa'i /
bskyed rim ting nge 'dzin gyi 'phro 'dus sgrub rdzas mtshan ma'i dkyil 'khor dang /
rang snang dam tshig pa'i dkyil 'khor /
ye shes dbyings kyi dkyil 'khor rnams tha dad ma yin par sems nyid gcig pu'i sgyu 'phrul du nges pas dbyer med zung 'jug tu dmigs la /
dzapa? kyi dmigs bzlas gzhung bzhin spro bsdus srid zhi'i tshe bcud thams cad bdag mdun sgrub rdzas rnams la bstim par mos /
mthar A li kA li yig brgya sbre+el ma tshar gsum dang /
las bum la dmigs te /
a mr-itas bsang /
swa b+hA was sbyang /
stong pa'i ngang las las bum gyi nang du pad+ma nyi ma'i gdan la las rab dbang chen sku mdog dmar po g.yas pad+mas mtshan pa'i dbyug tho phyar zhing /
g.yon sdigs mdzub dang bcas pa'i zhags pa thugs kar 'dzin pa khro bo'i chas thams cad dang ldan par gsal ba'i gnas gsum oM AHhU~M/
thugs kar nyi steng hrIHmthar sngags kyis bskor bar gyur /
oM hrIHpad+ma kro d+ha ha ya grI wa hu lu hu lu hU~M phaTaH
ci nus bzlas mthar /
khro bo 'od zhu chu la thim pa de'i rdul phra rab kyi grangs rnyed pa'i khro bor gyur pas phrin las mdzad par gyur par bsams la /
de nas tshogs mchod 'bul zhing /
dngos grub rol /
slob ma rnams la dbang gi mtha' rten skabs dam rdzas sbyin zhing /
gtsang lhag 'dir bsngo /
thugs dam bskul ba dang /
gter srung gtor ma btang /
dbang gi lha mo'i gtor ma rang sar bzhag
/gzhan gsum chad tho'i gtor ma dang bsdebs te phul /
brtan ma dang /
rta bro /
dngos grub dbang blang ba ni bum pa dang /
tshe ril chang /
tshe gtor /
mda' dar /
tsaka li rnams dang /
sngags byang /
dbang phreng sogs rim par blangs la /
hU~M:
bde mchog bde spyod nam mkha'i dkyil yangs nas :sogs brjod la /
sngags lan gsum /
bdag 'jug zin pa dang /
de nas slob ma rnams 'tshogs yol ba'i phyir 'khod /
ji ltar bltams pa sogs gyis khrus chab bkye /
maN+Dal bkram bsdu bya /
slob dpon gyis 'di skad do //
'o na da lam skal pa mchog dang ldan pa'i las can dam tshig dag gtsang rdo rje'i slob ma khyed rnams sngon bsags tshogs gnyis legs par 'du byas pa'i mthu las /
deng 'dir gsang sngags theg pa rim dgu'i yang rtse a ti rdzogs pa chen po 'ja' lus rdo rje'i srog sgrub kyi sgo nas smin cing grol ba'i chos zab mos rjes su 'dzin pa'i skabs 'dir /
'chi med gar dbang rtsa gsum yongs 'dus kyi rtsa ba'i dbang bskur ba la /
dang po khyed rnams dkyil 'khor du 'jug pa'i blos phyi rol gyi sgo ma rnams la gsol btab kyi ched du 'di'i rjes zlos mdzod /
kyai :
gzhal yas pho brang srung mdzad pa'i :
sgo ma chen mo gsan du gsol :
bdag cag tshe yi gsang ba'i dkyil 'khor du :
'jug spro bde gshegs rtsa gsum zhi khro yi :
sku gsung thugs kyi dngos grub 'tshal lags pas :
bka' gsang dkyil 'khor chen por gzhug tu gsol :
zhes gnang ba zhu /
de ltar gsol ba btab pas sgo ma bzhi'i bka' yis gnang ba thob pa'i mos pa mdzod /
de nas sngon 'gro'i gtor ma bran la /
oM badzra a mr-itas bsang /
swa b+hA was sbyang /
stong pa'i ngang las b+h+rU~M las byung ba'i rin po che'i snod du oM AHhU~M zhu ba las byung ba'i gtor ma bza' btung 'dod yon gyi sprin phung cir yang 'char ba'i zag pa med pa'i bdud rtsir gyur /
na maHsarba ta thA ga te b+h+yo bi shwa sogs sngags rgyas lan gsum byin gyis brlabs nas bsngos shing bka' bsgo ba ni /
hU~M:
ma rtogs bgegs dang log par 'dren pa'i gdon :
rang rig gnyis med khro rgyal bka' byung gis :
sprul bsgyur 'dod yon glud gtor 'di khyer la :
ye shes ma sgribs ka dag dbyings su dengs :
gal te mi 'gro bar gcod 'bras 'byin na :
snying rje'i rang snang rta mchog he ru ka :
stong khams gang ba'i pho nya me char gyis :
skad cig brlag par 'gyur ba gdon mi za :
pad+ma kro d+ha h+ya grI ba gnod byed 'byung po u tsa ta ya phaT:
zhes drag sngags dang /
spos thun DA dril drag sbyor gyis gtor ma btang bgegs bskrad la /
mtshams gcod ni /
hU~M:
bdag nyid dbang chen 'bar ba'i thugs ka nas :
lnga ldan ye shes rdo rje lug rgyud kyi :
zer thag phyogs dang phyogs mtshams steng 'og zug :
phyi nang med pa 'ja' zer 'od klong 'khyil :
dz+nyA na badzra rak+Sha hU~M:
srung 'khor dang /
da khyed rnams gzhal yas pho brang gi nang du 'jug par mos /
yol ba bsal nas phyag 'tshal gral la 'khod /
da smin byed dbang gi rim pa zab mo gsan par bya ba'i don du maN+Dal gnang bar zhu /
zhes maN+Dal phul /
nam mkha' dang mnyam pa'i sems can thams cad yang dag par rdzogs pa'i sangs rgyas zung 'jug sku bzhi dang ye shes lnga yi bdag nyid khyab bdag gdod ma'i mgon po kun bzang rdo rje 'chang chen po dang dbyer med pa gar dbang rtsa gsum 'dus pa 'chi med rdo rje tshe dang ye shes dpag tu med pa 'od kyi snang ba mtha' yas mchog gi go 'phang rin po che thob par bya snyam pa'i thugs bskyed zab mo legs par gsal btab nas gsan 'tshal /
de'ang tshe gcig lus gcig la 'chi med 'ja' lus rdo rje'i srog tu sgrub pa'i nye lam zab pa las kyang ches zab pa yang gsang bla na med pa don gyi snying po mchog gi yang rtse bka' rdzogs pa chen po 'di nyid /
dang po'i sangs rgyas dpal kun tu bzang po'i dgongs don khyad par du 'phags pa bskyed rim thams cad kyi 'dus so /
rdzogs rim ma lus pa kun gyi mthar thug pa ste /
o rgyan sangs rgyas gnyis pa mtsho skyes pad+ma 'byung gnas kyi thugs bcud bde gshegs rtsa gsum dril sgrub ces grags pa 'di'i lo rgyus kyi bka' babs lugs ni /
rgyal ba dgongs brgyud /
rig 'dzin brda brgyud /
gang zag snyan brgyud /
smon lam bka' gtad /
shog ser tshig brgyud de rnam pa lngar 'dus la /
de la dang po rgyal ba dgongs pas brgyud tshul ni /
pad+mo bde ba can rgya tshad bkod pa phyogs lhung dang bral ba'i zhing khams su /
ka dag chos kyi dbyings las lhun grub rang byung gi ston pa 'od mi 'gyur bas ye shes thugs rje'i rtsal rdo rje sems dpa' sogs zhi ba dang khro bo'i lha tshogs su snang bar rang gi dgongs pa bya rtsol dang bral ba rdzogs pa chen po'i ngo bo zhal nas ma gsung tshig dang dpes ma mtshon par dgongs pas brgyud de dus bzhi mnyam nyid chen por gsungs so //
de nas dpal rdo rje sems dpas dur khrod chen po me ri 'bar bar mchog gi sprul sku dga' rab rdo rje la chos nyid bya rtsol dang bral bar gsungs /
dga' rab rdo rjes dur khrod rtsub 'gyur gyi tshal du rig 'dzin shrI sing ha la mngon sum rang thog tu phab nas gsungs so //
gnyis pa rig 'dzin brda brgyud ni shrI siM has dur khrod chen po so sa gling du bdag nyid chen po pad+ma 'byung gnas dang bi ma la mi tra dang ye shes mdo gsum la yid dpyod dang bral bar brda dang brda yi sgo nas gsungs pa'o //
gsum pa gang zag snyan brgyud ni slob dpon pad+ma 'byung gnas kyis gangs can bod kyi yul 'dir rje 'bangs nyer lnga dang snying gi bu dgu sogs la gsang sngags snying po'i mthar thug theg mchog rdzogs pa chen po'i chos kyi 'khor lo ji snyed cig bskor bar dang /
bye brag tu chos rgyal chen po khri srong lde'u btsan gyis tshe nyi zla dang mnyam par gsol ba btab pa'i skabs su /
gang zag rab 'bring tha ma yang tha bzhir dgongs te /
skal pa rab rnams la bskyed rdzogs kyi gdams pa zab mos lus snang sems gsum 'pho ba chen po 'ja' lus rdo rje'i srog tu bsgrub pa /
'bring la smin byed kyi dbang dang lha'i bzlas brjod thun mong gi las rab 'byams tsam la brten te tshe dang bsod nams ye shes rgyas par byed pa /
tha ma la 'chi med tshe'i dkyil 'khor du bcug ste dbang gi byin rlabs kyis tshe spel ba /
yang tha rnams rdzas kyi sgo nas myong grol bcud len gyi ril bu dang /
'chi med kyi tshe chu tsam gyis tshe ring por byed pa ste /
tshul de lta bu'i chos bka' zab cing rgya che ba du ma zhig stsol bar bzhed kyang rje 'bangs rnams kyi bsod nams kyi skal par ma shong bas dus las yol zhing /
slad du slob dpon nyid lho nub srin po'i yul du gshegs kar ra sa 'phrul snang gi shar lho mtshams kyi g.yung drung phug tu rtsa gsum 'chi med dril sgrub kyi dkyil 'khor chen po zhal phyes te /
rgyal sras chos rje sogs rje 'bangs 'dus pa phyi ma rnams la gong du bshad pa'i gdams pa de dag gis smin cing grol bar mdzad do //
bzhi pa smon lam bka' gtad ni de lta bu'i chos bka' rnams dus ma 'ongs snyigs ma rtsod ldan gyi gdul bya da lta ba rnams la dgongs nas gu ru'i gsungs bzhin du a tsar+Ya sa les gter shog la bkod cing khyad par du 'phags pa'i gter rdzas dang bcas te mi 'jig pa'i tshas dang mi brlag pa'i rgyas bsdams /
zab gter gyi sgrom bu rgyal sras kyi dbu thog tu bzhag ste ma 'ongs rtsod ldan snyigs ma'i dus der 'phrad pa'i smon lam bka' gtad mdzad pa dper mtshon na /
gter gzhung nyid kyi ka dag gi dbur /
rdzogs chen 'bum phrag drug cu rtsa bzhi yi :
khyad par 'phags pa dwangs ma'i bcud lta bu :
'chi med 'ja' lus rdo rje'i srog sgrub 'di :
bdag 'dra sprul skus ma 'ongs don phyir bkod :
da lta ma spel rin chen gter du sbos :
nam zhig smon lam las sad skal ldan pa :
bde ba'i rdo rje ye shes rol pa rtsal :
de dang 'phrad de 'gro don byed par shog :
ces gsungs shing rma skung lung zag med 'ja' tshon gyi phug par gter bdag rnams la gnyer du bcol te mi snang bar rgyas btab /
lnga pa shog ser tshig brgyad ni da lta skal ldan chos kyi bdag pos sngon smon gyi mtshams sbyor sad de zab gter gyi rgya bkrol nas skal ldan rnams la rgya cher spel ba ste /
de lta bu'i lnga ldan gyi brgyud pa 'di la mkha' 'gro'i zhal gyi drod rlangs ma yal zhing dam nyams dang 'dres khyer gyi bsre bslad ma zhugs pas brgyud pa gzhan dag la ltos na khyad par du 'phags pa zhig go
/de lta bu'i dbang bskur ba la thog mar slob dpon gyis lha bskyed bzlas dkyil 'khor gzhung bsrang ba sogs ji bzhin legs par grub zin cing /
khyad par slob ma rnams kyis dad gus mos pa'i spro ba dang bcas dkyil 'khor yongs kyi gtso mchog rigs 'dus gar gyi dbang phyug dang /
slob dpon rnams dbyer med pa'i drung du gsol ba 'debs pa 'di'i rjes zlos mdzod /
e ma :
bla ma bde gshegs 'dus pa'i sku :
rtsa gsum tshe yi lha tshogs dgongs :
bdag gzhan 'chi med thob bya'i phyir :
tshe yi dbang dang dngos grub stsol :
lan gsum /
slob dpon gyis /
ho :
rtsa gsum bde gshegs tshe yi dkyil 'khor du :
'jug spro dbang dang dngos grub len spro na :
rtsa ba sku gsung thugs kyi dam tshig dang :
'brel ba'i yan lag dam tshig ma lus srungs :
brjod la /
de'i lan du 'di'i rjes zlos /
tshe yi ma d+hal gsang ba'i pho brang 'dir :
rdo rje slob dpon gnyan kyi bka' lung bzhin :
rtsa gsum sku gsung thugs kyi dam tshig dang :
de dang 'brel ba yan lag dam tshig tshogs :
bka' las gsungs shing gzhung nas bshad pa rnams :
srog gi phyir yang mi gtong yongs su bzung :
lan gsum /
sngon chad dkyil 'khor ma mthong ba'i brdar gdong g.yogs 'ching ba dang /
slad kyi phyag rten rin po che'i me tog thogs par mos /
oM AHhU~M:
brjod la mig dar 'ching /
me tog bzung /
de nas sgo ma lha mo bzhis dkyil 'khor chen po'i phyogs kyi sgo bzhi dbye ba'i mos pa mdzod /
dzaHhU~M baM ho :
pra we sha ya phaT:
tshe yi pho brang shar lho nub byang gi :
gzhal yas srung mdzad sgo ma chen mo bzhi :
zhi rgyas dbang drag las mdzad mkha' 'gro ma :
skal ldan bu dang ye shes lha gnyis sprod :
de nas rigs kyi lha skal brtag pa'i don du 'di'i rjes zlos /
hU~M:
byang chub sems kyi rig pa'i me tog 'di :
tshe yi pho brang gsang ba'i lha la 'bul :
las kyis 'brel ba'i lha der phog nas kyang :
de dang 'brel ba'i phrin las lhun grub shog :
bo d+hi tsit+ta puSh+pe pra tIts+tsha swA hA:
zhes pas dkyil 'khor du me tog 'dor bar zhu /
zhes me tog phul nas rigs brtags la /
sngon sbyangs 'brel ba'i lha de nyid kyis rjes su 'dzin nas gnyis med du thim par mos /
dzaHhU~M baM ho :
sa ma ya satwaM:
rigs dang mthun pa'i ming btags /
mig ras bsal ba ni mig thur thogs la /
hU~M:
sngon chad ye shes lha dang rang 'grogs kyang :
rang ngo ma shes ma rig sgrib pas bsgribs :
deng 'dir thugs rje'i thur mas mig phye ste :
rang byung ye shes lha dang mngon sum sprad :
dz+nyA na tsak+Shu hU~M:
gis gdong g.yogs bkrol nas lha ngo bstan pa ni /
da khyed rang rnams kyis don dam rang snang gi dkyil 'khor mngon sum du mthong bar mos la brda sprad pa ni /
de'ang 'byung ba rim brtsegs kyi steng rdo rje'i rwa gur me ris bskor ba'i nang /
sna tshogs pad+ma nyi ma'i lte bar gzhal yas khang gru bzhi sgo bzhi tshad dang mtshan nyid yongs su rdzogs pa'i dbus su pad+ma 'dab bzhi de'i lte bar zla gam dmar po sgo gcig pa'i nang /
rma bya seng ge glang chen rta dang khyu mchog gis btegs pa'i khri dang pad+ma nyi ma'i gdan la rgyal kun 'dus pa tshe'i bdag po 'gro la thugs rjes chags pa'i sku mdog dmar po zhal gsum /
g.yas dkar /
g.yon mthing /
spyi gtsug rta zhal hU~M sgra ldir zhing /
phyag drug dang po mnyam gzhag gis tshe'i bum pa /
bar gnyis pad+ma'i phreng ba dang /
ut+pal dmar po /
mtha' gnyis gri gug thod khrag
/dar dang rin chen longs spyod rdzogs pa'i rgyan dang ldan pa /
zhabs gnyis rdo rje'i skyil krung gis bzhugs pa'i pang du yum gsang ba ye shes dmar gsal 'dzum mdzes dbu gtsug phag gdong pheM sgra sgrog pa /
gri thod 'dzin pas mgul nas 'khyud pa /
snang stong bde chen zung 'jug gar gyis rol pa /
mdun du pad nyi'i steng du sras mchog ha ya grI wa gtum rngam khro bo'i chas dang ldan pa /
de'i phyi rim pad 'dab bzhi la 'phags pa 'jam dpal /
spyan ras gzigs /
phyag na rdo rje /
pad+ma 'byung gnas /
dkyil 'khor gru chad mtshams bzhir tshe lha mgyogs ma bzhi /
phyogs kyi sgo bzhir lha mo sgo ma bzhi rnams sku mdog phyag mtshan rgyan cha lugs gang 'dul der snang du ston pa /
gzhan yang bla ma yi dam /
rig 'dzin dpa' bo DA ki chos skyong srung ma rnams sprin ltar gtibs pa gsal stong 'dzin med klong du bkra lam mer mthong bar mos mdzod /
ces brjod nas slob ma lhar bskyed pa dang spyan 'dren pa ni /
de nas dbang gi gzhi 'god pa'i phyir snod bcud tha mal gyi zhen 'dzin spangs te chos dbyings pad+ma dbang gi dkyil 'khor bskyed pa'i don du dmigs pa 'di bzhin mdzod /
hU~M:
chos dbyings spros dang bral ba las :
sogs nas dbang dang byin rlabs spyan 'dren spos rol dang bcas byas la /
hU~M:
ye nas ye shes rang la sogs brtan bzhugs /
tiSh+Than+tu :bar brjod cing rdo rje spyi bor bzhag la me tog gtor /
de dag gis dam tshig ye shes dbyer med gcig tu gyur pa'i mos pa mdzod /
de nas dbang gi dngos gzhi la /
bum pa la brten nas sku bum dbang /
dza gad la brten pa'i gsung gsang dbang /
myong grol tshe'i ril bu la brten nas thugs sher dbang /
tshe gtor bum gzugs la brten pa'i yon tan re skong dbang /
mda' dar la brten pa'i phrin las rab 'byams kyi dbang dang lnga yod pa las /
bum pa thogs la /
dang po bum pa 'di nyid phyi bum pa'i rnam pa la /
nang ye shes 'od lnga las grub pa'i gzhal yas khang gi nang du rdo rje tshe lha'i dkyil 'khor mngon sum bzhugs pa'i za ma tog tu gyur pa 'di nyid khyed rang rnams kyi spyi bor bzhag pa la brten nas lha tshogs rnams kyi sku las 'chi med ye shes kyi bdud rtsi'i rgyun bab /
lus kyi nang thams cad mer gyis gang nas 'chi med rdo rje'i sku mchog thob pa'i mos pa mdzod /
hU~M:
bde gshegs tshe yi gsang ba'i pho brang mchog :
bkra shis rin chen bum pa rgyan ldan pa :
nang na rtsa gsum tshe yi lha tshogs bzhugs :
gnyis med bdud rtsi'i chu yis dbang bskur bas :
las dang nyon mongs bag chags dri ma bkrus :
ye shes lha yi sku gsung thugs 'grub shog :
oM AHhU~M hrIHgu ru d+he wa DA ki nI sarba sid+d+hi pha la hU~M:
a b+hi Shiny+tsa satwaM:
zhes dbang bskur bum chu sbyin /
de ltar bum pas dbang bskur bas lus kyi sgrib pa dag
/lus 'chi med rdo rje'i sku mchog thob /
lha'i bskyed rim bsgom par dbang /
mchog gi sprul pa'i sku grub pa'i mos pa mdzod /
tshe chang bdud rtsi ka pA la thogs la /
gnyis pa tshe'i dza gad la brten nas gsang ba'i dbang skur bar byed pa la /
dung chen bde ba chen po'i snod du tshe lha yab yum bde sbyor mdzad pa'i byang chub kyi sems 'chi med bdud rtsi sman dang sbyar ba myang ba la brten nas lus kyi rtsa gnas thams cad bdud rtsis gang ste gsang ba'i dbang mchog dam pa thob pa'i mos pa mdzod /
hU~M:
dung chen bde ba chen po'i snod nang du :
rtsa brgyad yan lag stong sbyar dza gad sman :
rtsa gsum lha tshogs mnyam sbyor byang chub sems :
skal ldan rigs kyi bu la dbang bskur bas :
rtsa khams mdud grol ye shes rtsa kha bye :
bde stong gsang ba'i dbang mchog thob par shog :
oM AHhU~M hrIHgu ru d+he wa DA ki nI sarba sid+d+hi pha la hU~M:
gu h+ya a b+hi Shiny+tsa satwaM:
de nyid mgrin par bzhag cing bdud rtsi sbyin /
de ltar tshe'i dza gad kyis dbang bskur cing myangs pa la brten nas ngag gi sgrib pa dag
/ngag 'chi med rdo rje'i gsung sngags su smin /
rlung sngags zab mo'i nyams len la dbang /
longs spyod rdzogs pa'i sku grub pa'i mos pa mdzod /
tshe'i ril bu thogs la /
gsum pa 'bru bcud dam rdzas dang sbyar ba tshe'i bcud len gyi ril bu thabs shes zung 'jug myang grol rdzas mchog chen pos dbang bskur bas /
ro myang stong shes rab ye shes kyi dbang mchog thob pa'i mos pa mdzod /
hU~M:
'bru bcud dam rdzas sbyar ba tshe'i bcud len :
thabs shes zung 'jug myang grol ril bu 'dis :
skal ldan rigs kyi bu la dbang bskur ro :
myang stong shes rab ye shes dbang thob shog :
oM AHhU~M hrIHgu ru d+he wa d+hA ki nI sarba sid+d+hi pha la hU~M:
pra dz+nyA dz+nyA na a b+hi Shiny+tsa satwaM:
snying gar reg cing ril bu sbyin /
de ltar tshe'i ril bus dbang bskur pa la brten nas yid kyi sgrib pa dag
/yid 'chi med rdo rje'i thugs su grol /
bde stong zung 'jug gi ye shes la dbang /
chos kyi sku thob pa'i mos pa mdzod /
tshe gtor thogs la /
bzhi pa yon tan tshe'i gtor mas dbang bskur ba la /
phyi ltar na dam tshig rdzas mchog nyer lnga /
nang ltar na tshe gtor bum gzugs kyi rnam pa /
gsang ba ltar na 'chi med rtsa gsum yongs 'dus lha'i dkyil 'khor gyi rang bzhin 'di nyid kyis dbang bskur ba la brten nas /
rtag brtan gzhom gzhig dang bral ba /
'chi ba med pa'i tshe /
rgud pa med pa'i lang tsho /
dpal dang 'byor pa la sogs yon tan re ba skong ba'i dbang mchog ma lus pa thob pa'i mos pa mdzod /
spyi bor bzhag la /
hU~M:
phyi ltar dam rdzas rdzas mchog nyi shu lnga :
nang ltar ba liM bum gzugs lha'i gzhal yas :
gsang ba rtsa gsum tshe yi lha tshogs bzhugs :
skal ldan rigs kyi bu la dbang bskur bas :
'chi med tshe dang 'dzad med zas nor sogs :
yon tan re ba skong ba'i dbang thob shog :
oM AHhU~M hrIHgu ru d+he wa DA ki nI sarba sid+d+hi pha la hU~M:
gu Na A yuHsid+d+hi tshe b+h+rU~M:
'dod gsol me tog 'thor bzhin /
tshe mi shigs pa rdo rje lta bur gyur cig :
tshe mi 'gyur ba g.yung drung lta bur gyur cig :
tshe mi nub pa rgyal mtshan lta bur gyur cig :
tshe nyi zla dang mnyam par gyur cig :
tshe dang bsod nams thams cad 'phel zhing rgyas par gyur cig :
des khyed rang rnams kyi bla tshe srog dbugs nyams pa gsos /
chad pa mthud /
'thor ba bsdus /
gas pa sbyor /
'chi ba med pa rdo rje'i sku thob pa de las mi 'da' zhing mi 'gyur bar rgyas gdab par bya ba'i phyir /
mda' dar thogs la /
pad+ma gar dbang rdo rje tshe yi lha tshogs rnams kyi phrin las mi zad pa rgyan gyi 'khor lo'i rang bzhin /
tshe'i mda' dar gyi rgyas gdab pa la brten nas 'gyur ba med par rdo rje dang g.yung drung gi sku thob pa'i mos pa mdzod /
hU~M:
bde gshegs tshe yi sku gsung thugs yon tan :
phrin las mi zad rgyan gyi 'khor lo yis :
skal ldan bu mchog khyod la rgyas btab bo :
'chi med rdo rje'i srog tu grub nas kyang :
'gyur med rdo rje g.yung drung tshe thob shog :
oM AHhU~M hrIHgu ru d+he wa DA ki nI sarba sid+d+hi pha la hU~M:
kA ya wA ka tsit+ta karma A yuHsid+d+hi tshe b+h+rU~M nr-i b+h+rU~M tiSh+Tha badzra a b+hi Shiny+tsa satwaM:
gnas lngar reg cing rgyas gdab bo //
de nas thun mong ma yin pa sku lha sku phyag rgya'i dbang /
gsung sngags byang lung gi dbang /
thugs rig rtsal brda'i dbang rnams bskur ba la /
gtso mchog yab yum tsaka li thogs la /
dang po dkyil 'khor gtso bo mchog dang rim bzhin lha tshogs rnams kyi sku las sku 'phros khyed rang rnams la thim pas sgo gsum rdo rje gsum gyi rang bzhin du dbyer med byin gyis brlabs pa'i mos pa brtan po mdzod /
hU~M:
bde gshegs rtsa gsum zhi khro ma lus pa :
gcig bsdams gar gyi dbang phyug tshe yi bdag :
deng 'dir skal ldan rigs kyi bu rnams kyi :
lus la lha sku phyag rgyas byin rlobs shig :
oM AHhU~M hrI:
gu ru d+he wa d+hA ki nI pad+ma nI rte shwa ra dz+nyA na kA ya a b+hi Shiny+tsa hrI:
zhes spyi bor bzhag
/rta mgrin tsaka li thogs la /
hU~M:
bcom ldan yab yum zung 'jug rol pa'i sras :
phrin las las rab rdzogs pa'i dbang gi lha :
deng 'dir skal ldan rigs kyi bu rnams kyi :
lus la lha sku phyag rgyas byin rlobs shig :
hrIHpad+ma kro d+ha h+ya grI wa dz+nyA na kA ya a b+hi Shiny+tsa hrI:
rigs bzhi'i tsaka li thogs la /
hrI:
rigs gsum mgon po rigs mchog pad+ma 'byung :
mkhyen brtse nus mthu 'chi med thugs rje can :
deng 'dir skal ldan rigs kyi bu rnams kyi :
lus la lha sku phyag rgyas byin rlobs shig :
mUM hrIHhU~M AHdz+nyA na kA ya a b+hi Shiny+tsa hrIH
mgyogs ma bzhi'i tsaka li /
hU~M:
puSh+pe d+hU pe lo ke gan+d+he ma :
phyogs bzhi mtshams brgyad bla tshe yar ba 'gugs :
deng 'dir skal ldan rigs kyi bu rnams kyi :
lus la lha sku phyag rgyas byin rlobs shig :
puSh+pe d+hU pe A lo ke gan+d+he dz+nyA na kA ya a b+hi Shiny+tsa hrI:
sgo ma bzhi'i tsaka li /
hU~M:
lcags kyu zhags pa lcags sgrog dril bu ma :
skye rga na 'chi'i 'khor ba'i sgo mo gcod :
deng 'dir skal ldan rigs kyi bu rnams kyi :
lus la lha sku phyag rgyas byin rlobs shig :
dzaHhU~M baM hoHdz+nyA na kA ya a b+hi Shiny+tsa hrI:
zhes brjod /
de nas gnyis pa bzlas pa'i lung 'bog pa'i don du slob dpon dang mdun bskyed kyi thugs ka nas sngags phreng 'od zer dang bcas zhal nas thon /
khyed rnams lhar gsal ba'i zhal du zhugs /
thugs kar nyi zla'i ga'u kha sbyor gyi nang du hrIH
de las 'od lnga'i zer thag lug rgyud sbrel ba'i nang sngags phreng rang sgra dang bcas 'khor bar mos mdzod /
sngags byang dang rat+na dmar po'i phreng ba lag tu byin la /
hU~M A:
bde gshegs rtsa gsum thugs srog yang snying ni :
gsang sngags yig 'bru nyi shu rtsa drug ste :
tshe yi gwa 'u nyi zla lug rgyud nang :
bung ba bcud 'khor rang gdangs brag cha yi :
grags stong dbyer med chu bo'i gzhung bzhin bzla :
smra byed lce la sngags kyi yig 'bru bstim :
rang byung sems la dmigs pa'i 'phro 'du phog :
grags pa'i sgra kun sngags kyi ngo bor sbyangs :
rtsa gsum gsung sngags dbang mchog thob par shog :
gu ru d+he wa DA ki nI sarba sid+d+hi pha la hU~M:
de nas sngags 'di'i rjes zlos /
oM AHhU~M hrIHgu ru d+he wa d+hA ki nI pad+ma rA ga ak+Sho b+h+ya A yuHsid+d+hi tshe b+h+rU~M hU~M nr-i dza :
lan gsum /
tshe bsod rgyas dbang du gyur cig puSh+TiM ku ru swA hA:
yang lan gsum sngags sham dang bcas brjod /
da gsum pa thugs skye med rig rtsal brda'i dbang la mtshan ma'i rten gyis dpe dang brda tsam mtshon te /
tshig gi brjod pas ngo sprad /
rtsa gsum byin rlabs rtogs pa rgyud la 'pho ba ste /
'di la gnyis ka dag khregs chod kyi ngo sprod dang /
lhun grub thod rgal gyi ngo sprod do //
dang po ka dag khregs chod kyi sprod ni man shel dri ma med pa gcig bstan te /
'o :
rang gi sems 'das ma 'ongs da lta'i rtog pa gang gis kyang ma bslad pa bzo med gsal le ba de'i rang ngo la hrig ger bltas pas :
ngos bzung dang bral ba bsam brjod kyi yul las 'das pa de dpe ci 'dra na man shel dri ma med pa gsal lhang nge ba 'di 'dra ba'o :
de ni khregs chod ka dag gi nyams len yang dag pa'o :
gnyis pa thod rgal lhun grub kyi ngo sprod la man shel der gzugs brnyan gyi tshon rigs sna tshogs shar bcug la /
de yang man shel dri ma med pa la gzugs brnyan gyi tshon rigs sna tshogs shar ba 'di :
med bzhin snang la snang ba'ang ngo bos stong pa ste lhun grub thod rgal gyi dus der sku dang zhing khams thig le thig phran sna tshogs su 'char ba de yang ka dag gi gdangs cha ru med bzhin snang la snang ba de ka dag gi ngo bo las 'gyur du med par stong ste snang stong dbyer med du nyams su len pa 'di ni lhun grub kyi dgongs pa mngon sum pa'o :
de ltar ngo 'phrod cing nyams su blangs pas skye 'chi sogs dngos 'dzin rtog pa'i shun pa bud de :
rtog med rig stong 'chi med gnyug ma nyag gcig skye med 'ja' lus rdo rje'i srog 'grub par the tshom med do :
zhes brjod la ngo sprod par bya'o //
de nas dam tshig khas len pa dang /
gtang rag gi maN+Dal dang /
slob ma tshogs rol /
bkra shis smon lam sogs dkyus bzhin brjod la /
rjes kyi cho ga
/slar yang byin nus bskyed phyir bskyed bzlas spro na /
hU~M:
dbyings kyi ye shes dkyil 'khor rnams :sogs byin dbab nas /
las byang gzhung ltar la /
bstod phyag bsdu zhing sho lo ka snga ma'i rjes su /
bde gshegs rtsa gsum sku la sogs de phyin bton la /
dzapra bzlas dang kha skong bcas kyi mthar /
hU~M:
bde mchog bde spyod sogs nas bkra shis dang bsngo ba smon lam gyis mtha' brgyan par bya'o //
spyi 'gro bsdus par mos na /
lhag chad bshags pa phyin chad byas kyang 'grub bo //
de ltar rtsa ba'i dbang chog gi gzhung dang /
gter chen rin po che'i gsung dri ma med pa rnams sor bzhag gis /
dbang don brda sprod cung zad go bde bar lhan thabs kyi tshul du bkod pa 'di si tu pad+ma'i ming can gyis /
dad dam 'gyur med zla ba bzang po'i sprul sku'i bzhed ngor spel ba 'khrul blos nongs pa bshags shing /
dge bas rjes 'jug rnams kyi 'gro don phrin las mthar phyin /
gsang sngags bstan pa mthar rgyas yun gnas dge ba'i dpal dang ldan par gyur cig //
/
