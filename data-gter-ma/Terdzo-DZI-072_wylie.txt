@#//
rtsa gsum 'od gsal snying thig las /
phag dkar ye shes gsal byed kyi smin byed cho ga byin rlabs snang ba'i rgyan zhes bya ba bzhugs so //
na mo gu ru badzra wa rA hI yai /
dri med ston zla'i mdangs 'od kyis //
ye shes snang ba rgyas mdzad pa //
bla ma rdo rje btsun mo la //
btud nas dbang gi mtshams sbyor dgod //
zab mo'i ye shes snang bar mdzad pa'i rdo rje rnal 'byor ma dkar mo'i byin rlabs kyi cho gas skal ldan rjes su gzung ba'i rim pa la gsum /
sbyor ba /
dngos gzhi /
rjes so //
dang po ni /
dben zhing mkha' 'gro 'du bas byin rlabs kyi zil chags pa'i gnas su /
stegs gtsang mar rdul tshon nam ras bris kyi chos 'byung dkar po bsnol ma dur khrod rdor ra me ri dang bcas pa'i dbus su pad+ma 'dab bzhi'i lte bar rdo rje dkar po rtse lnga pa baM yig gis mtshan pa dang /
'dab ma bzhi la 'bum phrag yangs pa'i mkha' 'gro'i thugs srog ha ri ni sa zhes pa'i yig 'bru rnams dgod /
de'i dbus su many+dzi'i steng bum pa bcud ldan mgul chings dkar pos spras pa bzhag
/de steng thod pa mtshan ldan bdud rtsis gtams pa'i khar sin+d+hu ra'i me long chos 'byung baM yig sngags phreng gis brgyan pa gzhag
/mthar sman gtor rak+ta dang nyer spyod kyis bskor /
gzhan yang tshogs kyi yo byad dang sngon gtor sogs mkho ba'i yo byad rnams tshogs par bya'o //
gnyis pa dngos gzhi la /
thog mar dbang don sgrub mchod ni /
tshig bdun gsol 'debs sogs sngon du 'gro bas phrin las ye shes snang ba'i rgyan gyi skyabs sems nas brtsam mthar chags su gtang /
dngos gzhir bdag mdun dbyer med du bsgom /
bzlas pa'i thog mar spyi ltar mdun rten go sar dzapa? khang phyes te bdag mdun gnyis kar dmigs pa'i spro bsdu bcas bzlas pa ji ltar rigs pa byas pa tsam gyis 'grub kyang /
bum bzlas zur du spro na spyi 'gre ltar gsal gdab dang bzlas pa bya /
mthar mchod bstod mdor bsdus phul la yig brgya brjod /
bum lha 'od zhu dang las bum du'ang bdud rtsi 'khyil pa bskyed bzlas 'od zhu byas la bzhag
/tshogs byin brlabs te tshogs phud rim gsum phul /
ting nge 'dzin gyis dbang len nam rig pa'i me tog dor la slob ma gzhug par gnang ba zhu'o //
dbang dngos gzhi la slob ma las bum gyi chus khrus nas dbyung /
las byang ltar bgegs gtor btang zhing bka' bsgos la srung 'khor bsgom /
sems bskyed gsal btab la chos bshad ci rigs pa las khyad par /
de la gang gsan par bya ba'i chos ni /
gsang sngags snga 'gyur rdo rje theg pa la bka' gter dag snang gi babs so gsum du bzhugs pa'i nang tshan nye brgyud gter ma'i phyogs su gtogs pa yin /
de la'ang bka' srol mi 'dra ba du ma zhig yod pa las 'dir shin tu yang zab dgongs pa'i gter gyi bye brag ste /
de'ang 'jam mgon chos rgyal khri lde'i ye shes kyi rnam rol gter 'byin grub thob kun gyi spyi rje bka' babs chen po bdun gyi mnga' bdag 7'od gsal sprul pa'i rdo rje nyid dgungs grangs bcu drug tu son pa'i skabs su /
sangs rgyas kun 'dus gu ru mtsho skyes rdo rje sogs rtsa gsum rab 'byams rgya mtshos byin gyis brlabs pa'i stobs las /
dgongs mdzod ye shes pad+mo kha bye ba'i gsang bcud bdud rtsi'i zil mngar zab cing rgya che bar brdol pa las /
rtsa gsum 'od gsal snying thig gi chos sde /
rdo rje rnal 'byor ma rigs lnga'i sgrub thabs kyi nang tshan /
mkhyen gnyis ye shes kyi snang ba spyi dang /
khyad par zab gsang rdo rje theg pa'i nges don mthar thug pa la chags thogs med pa'i blo gros kyi rtsal rgyas par byed pa phag mo dkar mo shes rab gsal byed kyi smin byed snying po byin rlabs dbang bzhi'i rim pa bsgrub pa la slob dpon gyi bya ba grub nas /
khyed rang rnams kyi ngo skal du gyur pa thog mar maN+Dal phul /
gsol ba 'debs pa 'di'i rjes zlos lan gsum mdzod /
rnal 'byor ma dpal khyod la 'dud //
thar pa chen po bdag 'dod de //
de nyid dbang dang dam tshig dang //
mgon po dpa' mor skyabs song ste //
theg chen khang par gzhug pa dang //
mkhyen rab ye shes bdag la stsol //
bla ma dang gnyis su med pa'i bcom ldan 'das ma dbyings phyug rdo rje phag mo la rig rtsal rol pa'i rang mdangs rtsa gsum rgyal ba rab 'byams nyi ma dang zer bzhin chos dbyings kun khyab chen por bzhugs pa la /
bdag sogs sems can thams cad byang chub snying po mngon du ma gyur gyi bar du skyabs su mchi'o snyam pas 'di'i rjes zlos /
na mo :
phyogs dus rgyal ba sogs las byang ltar lan gsum /
pha mar gyur pa'i rigs drug gi sems can thams cad kyi ma rig 'khrul pa'i sbubs brtol te mkhyen gnyis ye shes kyi snang ba rgyas par bya /
de'i phyir du rje btsun rdo rje rnal 'byor ma dkar mo ye shes snang ba'i dkyil 'khor du 'jug cing lam bsgom par bgyi'o snyam du sems bskyed pa 'di'i rjes zlos /
ho :
gzung 'dzin 'khrul pa'i sogs lan gsum /
rgyud dag par bya ba'i slad du /
tshogs zhing khyad par can de dag gi spyan sngar rnam par dag pa'i tshogs gsog rlabs po che yan lag brgyad pa'i ting nge 'dzin tshig ris dang mthun par gsal thobs la 'di'i rjes zlos /
rdo rje slob dpon sangs rgyas dpal :
sogs brjod /
de nas dbang gi gzhi dgod pa'i phyir ye shes pa dbab pa la dmigs pa 'di ltar du sgom mdzod /
las sngags kyis bsang /
swa b+hA bas sbyang /
gzung 'dzin gyi snang ba thams cad 'od gsal gyi dbyings su sbyangs /
stong pa'i ngang las snod rnam par dag pa 'og min bde chen mkha' la spyod pa'i zhing khams ngo mtshar bkod pa 'byams klas pa'i dbus su /
bcud rnam par dag pa khyed rang rnams gang du gnas pa'i go sar pad+ma rab tu rgyas pa'i lte bar nyi ma'i dkyil 'khor bam ro dang bcas pa'i gdan gyi steng du /
rang rig bde ba chen po'i ngo bo yi ge baM dkar po las 'od zer 'phro 'dus don gnyis byas /
tshur 'dus yongs su gyur pa las khyed rang rnams rje btsun rdo rje phag mo ston ka'i zla ba rgyas pa'i mdangs can /
zhal gcig khro zhing 'dzum pa'i dbu gtsug tu phag zhal ngur sgra sgrog pa /
phyag gnyis kyi g.yas rdo rje'i gri gug phyar stabs su 'dzin cing g.yon pas thod khrag thugs kar bsnams pa /
mchan khung g.yon na kha T+wAM ga rtse gsum pas mtshan pa /
gzhon tshul chags pa'i nyams can mtshan dpe'i gzi mdangs 'bar ba /
dar dang rin chen rus pa'i rgyan gyis spras shing zhabs g.yas bskum g.yon brkyang ba'i stabs kyis rtog med bam ro'i snying gar brdzis pa /
sku las skyes pa'i ye shes kyi me 'od 'bar ba'i klong na bzhugs pa'i gnas gsum du /
sangs rgyas thams cad kyi rdo rje gsum gyi rang bzhin oM AHhU~M gis mtshan par gsal thobs la /
rgyud rnam par dag pa ye shes lha'i gzi byin dbab pa'i slad du /
slob dpon la rdo rje rnal 'byor ma dngos yin snyam pa'i mos gus drag po byas pas thugs ka nas bde ba chen po'i ye shes kyi 'od zer mkha' khyab tu 'phros /
sku gsum gyi zhing rab 'byams na bzhugs pa'i rtsa gsum rgyal ba sras dang bcas pa rnams dang /
khyad par kun bzang rdo rje rnal 'byor ma'i thugs rgyud rang dbang med par bskul te gsang ba gsum gyi byin rlabs dang dngos grub thams cad sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin du byon te khyed rang rnams la sib sib thim pas rgyud byin gyis brlabs pa'i mos pa mdzod /
ces brda sbyar la DA dril 'khrol zhing snyan pa'i dbyangs dang bcas te sbyar ba'i spos btul la /
hrI:
bzhengs shig sku gsum sogs phrin las ltar byin 'beb sngags bcas brjod /
ye shes pa rnams brtan par byas pa'i mos pa mdzod /
tiSh+Tha badzra zhes brjod cing spyi bor rdo rje rgya gram du bzhag
/de ltar ye shes pa dbab cing brtan par bya ba sngon du song nas /
dngos gzhi'i dbang bskur ba la dbang bzhi byin rlabs kyi tshul du rim par bskur ba'i dang po bum pa'i dbang gi slad du /
dbyings stong pa nyid dang ye shes bde ba chen po zung 'jug bum pa'i bdud rtsis sgrib gnyis kyi dri ma bag chags bcas bkrus shing mkhyen gnyis rdo rje'i bcud kyis yongs su gtams par gyur pa'i mos pa mdzod /
bum pa spyi bor bzhag la /
hrI:
stong nyid bum pa'i dkyil 'khor du :
bde chen ye shes DA ki shar :
zung 'jug bdud rtsis dbang bskur bas :
rdo rje'i gzugs sku mngon 'gyur shog :
rtsa sngags dang kA ya a b+hi Shiny+tsa oM:
bum chu sbyin /
des bum pa'i dbang thob /
lus rtsa khams sgrib bral du byas /
snod bcud lha'i 'khor lor bsgom pa la dbang /
sku rdo rje sprul pa'i sku mngon du 'gyur ba'i skal pa rgyud la bzhag pa yin no //
gnyis pa gsang ba'i dbang gi slad du /
dkyil 'khor dbang phyug shes rab rdo rje btsun mo dang thabs bde mchog dpa' bo mnyam par sbyor ba'i byang chub sems kyi bdud rtsis rtsa khams mtha' dag khyab cing sgrib bral du byin gyis brlabs par mos shig
/ban+d+ha'i bdud rtsi sbyin la /
hrI:
e dbyings bde mchog he ru ka :
waM yig rdo rje btsun mor sbyar :
srid pa dag byed bdud rtsi'i chu :
thungs shig thungs shig dpa' bo che :
rtsa sngags dang gu h+ya a mr-ita ma hA su kha ho :
des gsang ba'i dbang thob /
ngag rlung gi 'pho ba sgrib bral du byas /
steng sgo rnam par grol ba'i lam bsgom pa la dbang /
gsung rdo rje longs spyod rdzogs pa'i sku mngon du 'gyur ba'i skal pa rgyud la bzhag pa yin no //
gsum pa shes rab ye shes kyi dbang gi slad du /
sin+d+hu ra'i dkyil 'khor las rdo rje rnal 'byor ma 'phros /
khyed rang he ru kar gsal ba dang snyoms par zhugs pas dga' ba bcu drug gi rim pa las zhu bde'i ye shes nyams su myong /
mthar thug lhan skyes bde ba chen po 'gyur med du brtan par gyur par mos shig
/snying gar me long bzhag cing sin+d+hu ra'i thig le bkod la /
hrI:
rtags kyi thig le 'di btab pas :
don dam rdo rje'i pho nya mo :
kun rdzob sna tshogs gzugs can gyi :
bde mchog bde ba'i rol par spyod :
rtsa sngags dang dz+nyA na karma mu dra ho :
des shes rab ye shes kyi dbang thob /
yid thig le'i g.yo ba sgrib bral du byas /
'og sgo bde ba chen po'i myur lam bsgom pa la dbang /
thugs rdo rje chos kyi sku mngon du 'gyur ba'i skal pa rgyud la bzhag pa yin no //
bzhi pa tshig gi dbang bskur ba'i slad du /
thabs la brten pa'i ye shes bde ba chen pos mtshon byed du byas nas /
thabs byung rang rig kun bzang rdo rje rnal 'byor ma mtshon bya don dam gshis kyi rang babs la mnyam par zhog cig
/hrI:
ltos shig skal ldan snying gi bu :
bltas pas mthong med bde ba che :
rang rig badzra wa ra \u0f71hI:
ka dag lhun grub zung du 'jug :
rtsa sngags mthar dz+nyA na badzra d+harma d+hA tu a a a :
zhes brjod la slob dpon yang dgongs pa dbyings su gtad la re zhig mnyam par 'jog tu gzhug
/des bzhi pa tshig dbang rin po che thob /
sgo gsum ye shes kyi dri ma sgrib bral du byas /
'od gsal rdzogs pa chen po'i rnal 'byor bsgom pa la dbang /
ye shes rdo rje ngo bo nyid sku mngon du 'gyur ba'i skal pa rgyud la bzhag pa yin no //
me tog 'thor la shis pa brjod /
de rnams kyi sgo nas mkhyen gnyis ye shes snang bar byed pa rje btsun phag mo dkar mo'i smin byed legs par grub pa yin te /
gzhung las /
ji lta ji snyed ye shes kyi :
snang ba rtag tu rgyas 'dod na :
mthar thug don gyi sgrub pa 'di :
snying gi dbus su gces par zungs :
zhes gdams par mdzad pa ltar /
theg pa kun gyi mthar thug pa'i zab mo'i don rnam par 'byed pa la chags thogs dang bral ba'i blo gros spobs pa'i gter chen grol bar 'dod pa rnams kyis g.yar dam du 'chang ba sogs /
spyi dang khyad par gyis bsdus pa'i dam tshig rnams tshul bzhin du gzung bar bgyi'o snyam pas 'di'i rjes zlos /
gtso bos ji ltar sogs /
gtang rag maN+Dal /
lus 'bul /
dge bsngo bcas kyis dbang bskur grub /
gsum pa rjes slob dpon gyis nang dang gsang ba'i tshogs la longs spyod cing /
lhag ma bsngo ba nas shis brjod kyi bar phrin las ltar bye brag phyed par bgyis pas grub bo //
sgrib gnyis shun pa'i sbubs las grol //
ye shes yangs pa'i 'dab stong bzhad //
zab gsang sbrang rtsi'i rdul skyugs pas //
skye dgu'i bung ba 'tsho gyur cig
/ces rin po che gter gyi mdzod chen por rnam mkhyen dpal gyis 'byor pa'i cha rkyen dbyig gi snying po ma tshang ba med pa sdud pa'i skabs su med du mi rung bar mthong nas /
pad+ma gar dbang blo gros mtha' yas kyis rdzong shod bde gshegs 'dus pa'i sgrub gnas su bgyis pa dge legs 'phel ///
/
