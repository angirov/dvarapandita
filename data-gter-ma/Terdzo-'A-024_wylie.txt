@#//
thugs rje chen po 'khor ba dbyings sgrol gyi smin byed cho ga ye shes dbyings sgrol zhes bya ba bzhugs so //
na mo gu ru saM sA ra d+hA tu tA rA ya /
'khor ba dbyings su sgrol ba'i thugs rje'i stobs //
sras bcas rgyal kun gcig tu bsdus pa bzhin //
'jig rten mgon gyur chags med pad+ma'i spyan //
kun tu gzigs pa de la gus phyag 'tshal //
mchog sprul rig 'dzin legs ldan rjes //
'gro mang sgrol ba'i phyag mtshan gang //
thar 'dod snying gi bcud 'os pas //
smin byed bdud rtsi'i sgo 'phar dbye //
thugs rje chen po 'khor ba dbyings sgrol gyi dkyil 'khor du skal ldan gyi slob ma dkri ba'i rim pa la gsum /
sbyor ba gshom dang sgrub mchod /
dngos gzhi dbang gi cho ga
/rjes kyi rim pas mjug bsdu ba'o //
dang po ni /
rten dang yo byad kyis spras pa'i gnas khang gi gung du stegs bu khebs ldan gyi steng du dkyil 'khor gzhung mthun ras bris bkram pa'i dbus su many+dzi la bum pa so lnga'i bcud ldan mgul chings dmar po kha rgyan dang bcas pa bkod /
sku tsaka gtso 'khor bco lnga kha rgyan gseb tu bkod par bshad pa ltar ram mi bde na dbus mdun du bzhag
/shar du me tog dmar po'i cod pan /
lhor dbu rgyan /
nub tu rdo rje /
byang du dril bu /
gsang dbang thod chang /
rig tsaka
/shel rdo me long /
gdugs dang rgyal mtshan glegs bam rnams dngos sam tsakli
/byang shar du las bum rnams bkod /
sman rag gtor gsum /
chu gnyis nyer spyod kyis mtha' bskor /
gzhan yang sta gon rdzas bzhi /
mig dar me tog
/las gzhung la nye bar dgos pa'i gtor tshogs thams cad 'du bya'o //
dngos sta so sor phye ba'i dbang du byas na bdag bskyed sngon du 'gro bas /
sa chog
/lha /
bum pa /
slob ma sta gon nyin snga ma /
sgrub mchod dbang bskur phyi mar dgos kyang 'dir mgyogs dbang dngos sta sbrel ma'i dbang du byas te /
las byang dbu nas brtsam mthar chags su btang /
bdag mdun dbyer med snang srid dkyil 'khor gcig rdzogs su bskyed /
bsnyen pa'i thog mar dzapa? khang phyes te bdag mdun so sor spro bsdu bcas bzlas pa bya /
bum dkyil gsal gdab sogs spyi 'gres bum bzlas ci 'grub mthar stong tshigs mchod bstod /
bum lha 'od zhu dang /
las bum la rta mgrin bskyed bzlas /
srung ma'i gtor 'bul /
tshogs byin rlabs nas mchod bshags bstab pa'i bar btang /
rig pa'i me tog dor la gnang ba nod /
dkyil 'khor yol bas bsgrib bo //
gnyis pa ni /
slob ma rnams las kyi rdo rjes sgo drung du khrus bya /
yol ba'i phyi rol du 'khor du bcug la /
thog mar khyed rang rnams pho brang gnyan po'i sgo drung 'khod pas sgo srung khro bo chen po la gsol ba 'debs pa'i mos pas 'di'i rjes zlos /
kye ho :
khro bo chen po 'jigs pa'i gzugs :
phyag mtshan mtshon chas bdud dpung 'joms :
bdag cag 'khor ba las bsgral phyir :
khyod kyis nang der gtang du gsol :
lan gsum /
slob dpon gyis /
ho :
glags lta'i phyir du bdud rigs sam :
'on te mu stegs byed pa 'am :
theg dman gsang spyod gnyan po la :
lta bar mi rung ma yin nam :
zhes dris pa'i lan gsol bar mos la 'di'i rjes zlos /
rdo rje 'dzin rgyal gsang ba'i bdag :
bdag cag bdud rigs mu stegs dang :
theg dman ma lags gsang chen gyi :
smin grol nying khu gnang bar mdzod :
ces lan gsum /
bgegs gtor byin brlabs la bsngos te btang /
bka' bsgo bden brjod drag sngags yungs thun rol mo bcas bgegs bskrad la slob ma rnams nang du btang la srung 'khor bsgom zhing mtshams bcad /
gral du 'khod nas chos bshad dang mtshams sbyor khyad par /
de'ang phyogs dus rgyal ba sras dang bcas pa'i snying rje'i rang gzugs 'phags mchog phyag na pad+mo nyid 'chi med rig 'dzin chen po'i skur bstan nas shin tu gdul bar dka' ba'i mi dang mi ma yin pa spyi dang /
lhag par pre ta bod kyi rgyal khams su skyes pa'i 'gro ba mgon med pa rnams la sangs rgyas kun las lhag pa'i bka' drin chen pos dus gsum du skyong bar mdzad pa gu ru rin po che pad+ma 'byung gnas kyis /
dngos dang brgyud nas 'dul ba bzhi'i cho 'phrul chen pos bod yul mtha' dag spyir theg pa chen po dang sgos su gsang sngags rdo rje theg pa'i gdul zhing du smin par mdzad /
skal ldan gyi 'dus pa dang po rnams la zab pa dang rgya che ba'i chos 'khor bsam las 'das pa bskor te rtogs grol dus mnyam gyis grub pa chen po'i sa la bkod /
khyad par gangs can lha gcig spyan ras gzigs dbang phyug gi rgyud dang sgrub thabs phyi nang gsang ba'i smin grol chos kyi char chen po phab ste mthong thos dran reg gi 'gro ba grangs las 'das pa pad+mo bkod pa'i zhing du dbugs dbyung bar mdzad cing /
gdams zab kyi snying por gyur pa phal mo che snyigs dus tha ma'i skye dgu skyob pa'i dpung gnyen tu brtse bas dgongs te gter rigs mi 'dra ba du mar rdo rje'i rgya yis btab par mdzad pa las /
skabs su babs pa 'di ni /
'di nyid kyi snyan brgyud rdo rje'i tshig rkang las /
e ma ngo mtshar rmad du byung ba'i chos :
dus gsum rgyal ba'i bgrod pa gcig pa'i lam :
khyad 'phags yang zab theg pa'i nye lam gyis :
tshe gcig sangs rgyas thob byed mchog gi gnad :
'di nyid las gzhan bstan du med pa ste :
dus gsum rig 'dzin rnams kyi dgongs pa'i bcud :
sde gsum theg dgu'i snying po gcig tu dril :
ces dang /
de ltar rgyal ba kun gyi dgongs pa'i bcud :
'phags mchog rdo rje'i gsung gis bdag la gnang :
pad+ma bdag gis man ngag kha bskangs te :
snga ma'i 'khor lnga ma 'ongs las ldan don :
rnam snang thugs kyi sgrom bur a tham rgya :
zhes bsngags par mdzad pa ltar /
dpal gyi bsam yas dbu rtse'i steng khang du las can dag pa'i 'khor lngas gsol ba btab pa'i ngor thugs rje chen po'i zhal lung dngos la man ngag gis kha bskangs te bstsal nas rnam par snang mdzad kyi thugs kar gter du sbas pa nyid gdul ba'i dus su son pa na /
ji skad du /
stag tshang zab lung sbas pa'i gter kha 'di :
mi bzhag 'don pa'i rtags de bstan nas byung :
gter ston rdo rje gro lod ces bya 'byung :
zhes bslu med rdo rje'i lung gis gsal bar bsngags pa ltar /
bod khams phur thogs yongs kyi gtso bo zhang sna nam pa rdo rje bdud 'joms rtsal gyi sprul pa'i rol gar /
gter ston mnga' ris rig 'dzin chen po legs ldan rdo rje bdud 'joms sam gsang mtshan rdo rje gro lod du grags pas /
dpal bsam yas mi 'gyur lhun gyis grub pa'i gtsug lag khang gi steng khang rnam par snang mdzad kyi gsang sgrom nas spyan drangs pa'i zab lam thugs rje chen po 'khor ba dbyings sgrol gyi dkyil 'khor du dbang bskur ba la slob dpon gyi bya ba rnams grub /
slob ma'i ngo skal sngon 'gro lhag par gnas pa dang /
dngos gzhi dbang bskur ba gnyis su yod pa las thog mar sta gon gyi chos rnams zhu ba'i yon du dmigs te maN+Dal phul /
ces 'bul du gzhug
/thal mo me tog dang bcas te gsol ba 'debs pa 'di'i rjes zlos /
kye ho :
rgyal ba kun gyi thugs rje'i sku :
rdo rje slob dpon spyan ras gzigs :
bdag cag 'khor ba las bsgral phyir :
bka' drin gyis ni bskyab tu gsol :
lan gsum /
bla ma thugs rje chen po rtsa gsum rgyal ba rgya mtsho'i lha tshogs rnams la bdag sogs sems can thams cad byang chub snying po la mchis kyi bar du skyabs su 'gro ba'i 'dun pas 'di'i rjes zlos /
na mo :
bdag sogs mkha' mnyam sogs las byang ltar lan gsum /
mkha' mnyam gyi pha ma sems can thams cad thugs rje chen po'i go 'phang la 'god par bya ba'i phyir du dkyil 'khor gnyan po 'dir zhugs nas smin grol gyi lam la tshul bzhin du bslab par bgyi'o snyam du sems bskyed pa 'di'i rjes zlos /
hrI:
srid mtsho 'khor ba'i sogs las byang ltar lan gsum /
tshogs zhing khyad par can de dag gi spyan sngar gsag sbyang spel gsum gyi tshig don so so legs par dran pa'i ting 'dzin dmigs pa'i rim pa gsal thob la 'di'i rjes zlos /
ho :
thugs rje chen po rtsa gsum zhi khro'i lha :
thugs rje'i dbang gis gnas 'dir gshegs nas kyang :
nyi zla pad+ma'i gdan la dgyes par bzhugs :
mkha' mnyam lus ngag yid kyis gus phyag 'tshal :
phyi nang gsang ba'i mchod pa rgya mtshos mchod :
sgo gsum sdig pa'i las rnams mthol zhing bshags :
'khor 'das dus gsum dge la rjes yi rang :
mi 'gyur chos sku'i ngang du brtan par bzhugs :
zhi ba chos kyi bdud rtsi'i sgo dbye gsol :
rnam dag dge ba'i tshogs rnams gcig bsdoms te :
'gro drug byang chub chen po thob phyir bsngo :
lan gsum /
dbang rten dam tshig gnyan po rigs lnga spyi dang khyad par gyi dbye bas bsdus pa rnams dang rtsa ba sku gsung thugs /
yan lag nyi shu rtsa lnga gtsor gyur pa'i rdo rje theg pa'i 'dul ba nas gsungs pa rnams legs par blangs te tshul bzhin bsrung bar bgyi'o snyam pas 'di'i rjes zlos /
ho :
phyogs bcu dus bzhi rgyal ba sras bcas rnams :
rang byung dkyil 'khor chen por lhun rdzogs pa'i :
rigs 'dus thugs rje zhi khro'i lha tshogs rnams :
bdag la brtse bas gsan cing dgongs su gsol :
bdag cag dus 'di nas bzung byang chub bar :
bla med dkon mchog gsum la skyabs mchi zhing :
byang chub sems mchog mi nyams bzung bar bgyi :
rdo rje snying po rtsa ba rigs lnga po'i :
dam tshig ma lus bdag gis bzung bar bgyi :
lhun grub de bzhin rigs kyi dam tshig tu :
skyabs gsum khrims gsum ma lus bzung bar bgyi :
mi 'gyur rdo rje rigs kyi dam tshig tu :
phyag rgya rnam gsum mi 'bral bzung bar bgyi :
'dod 'byung rin chen rigs kyi dam tshig tu :
sbyin pa rnam bzhi'i las la brtson par bya :
skyon bral pad+ma rigs kyi dam tshig tu :
dam chos ma lus yongs su bzung bar bya :
sna tshogs las kyi rigs kyi dam tshig tu :
sdom ldan mchod pa'i las la brtson par bya :
khyad par lha sngags bde chen rdo rje gsum :
bdag gi sgo gsum mnyam sbyor sgrub pa dang :
shes dang mi spang dang du blang ba dang :
bsgrub dang spyad par bya ba lnga lnga ste :
nyi shu rtsa brgyad rtsa ba yan lag bcas :
gsang sngags rdo rje snying po'i sdom pa kun :
bdag gis ma lus yongs su bzung bar bya :
de yis 'gro kun srid mtsho las bsgral te :
bla med rdo rje 'chang gi sa thob shog :
lan gsum bya /
de nas khyed rang rnams skad cig gis thugs rje chen po sku mdog dmar po phyag g.yas thugs kar shel phreng dmar po 'dren cing g.yon mnyam gzhag bum pa bsnams pa /
zhabs skyil krung pad+ma dang nyi zla'i gdan la bzhugs pa'i pang du yum gsang ba ye shes dmar mo pad+ma dang bum pa 'dzin pas 'khril ba /
gnyis ka'ang dar dang rin po ches brgyan pa'i dpral bar oM dkar po /
mgrin par AHdmar po /
thugs kar hU~M sngon po /
spyi bo'i gnas lngar hrIHhU~M trAM oM AHrigs lnga'i rang bzhin gyis mtshan pa /
gdod nas dam tshig dang ye shes pa gnyis su med pa'i skur gyur pa la mchod pa'i sprin gyis mngon par mchod par mos shig
/nyer spyod lngas mchod pa'i tshul byas la /
oM badzra puSh+pe AHhU~M nas shab+da'i bar sbyar /
dngos grub kyi ltas brtag pa'i slad du so shing tshig 'di'i rjes zlos dang bcas te 'dor bar zhu /
so shing gtad /
ra ba 'du byas la /
sor brgyad ldan pa'i so shing gis :
rigs 'dus lha dang 'phrad par shog :
oM badzra ha sa ha :
de ltar dor ba'i rtse mo phyogs bzhir bstan na phrin las bzhi /
mtshams su dngos grub phran tshegs /
steng dang slob dpon la bstan na mchog 'grub par gsungs so //
srung skud dmar po rta sngags kyis btab pa pho'i dpung g.yas mo'i g.yon du bcings la /
hU~M las bskyed pa'i rta mgrin sngags mdud gzugs :
dpung par bcings pas bgegs tshogs zhi gyur cig :
oM ha ya grI ba hU~M:
baM lan bdun gyis brlabs pa'i dung chu sbyin la /
baM las skyes pa'i dag byed bdud rtsi'i rgyun :
lan gsum 'thung bas sgo gsum sgrib byang gyur :
oM hrIHbi shud+d+ha sarba d+harmaHpA pe ni tsA s+ya bi sho d+ha ya sarba bi kalpAM a pa na ye hU~M:
hU~M dang d+hIHbzlas pa'i ku sha'i chun po che chung gnyis sngas stan du sbyin la /
hU~M d+hIHlas skyes ku sha dge ba'i ltas :
rmi lam gang byung ma gsang nga la smos :
hU~M d+hI:
phyir mi ldog cing spro ba skyed pa'i chos bshad pa 'di la gsan 'tshal /
ho :
khyod rnams las sad snod ldan skal pa bzang :
sku gsum ston pa'i bstan pa kun gyi bcud :
ti la theg rgyal rdo rje snying po'i don :
rigs 'dus thugs rje zhi khro'i dkyil 'khor du :
smin cing grol ba'i las dang 'phrad pa 'dis :
tshe gcig mchog thob mkha' spyod la sogs brgyad :
zhar la 'grub phyir dga' dang spro ba yis :
brtson pas nyams su len la 'bad par gyis :
de rnams kyis sngon 'gro sta gon gyi rim pa rnams legs par grub pa lags /
gnyis pa dngos gzhi dbang la'ang 'jug pa dang dbang dngos bskur ba gnyis su yod pa las thog mar 'jug pa'i chos rnams zhu ba'i yon du maN+Dal phul /
slob dpon dang dkyil 'khor gyi gtso bo dbyer med pa la mi phyed dad pa'i gdung shugs drag pos gsol ba 'debs pa 'di'i rjes zlos /
kye hoHbla ma rdo rje 'dzin :
bdag cag 'khor ba las bsgral phyir :
khyed kyis thugs rje chen po yi :
bla med gsang ba'i dbang rnams stsol :
lan gsum /
'dir skyabs 'gro sems bskyed yan lag bcu pa rigs lnga'i sdom bzung bya bar gsungs pas dngos sta sbrel skabs gong gi des 'thus par mdzad /
mig dar cod pan sbyin la /
ho :
gnyis 'dzin ma rig mtshon pa'i phyir :
mig dar bcings pa 'khrul gzhi'i don :
oM tsak+Shurban+d+ha hU~M:
ho :
me tog rigs mtshon cod pan 'di :
dngos grub thob phyir bzung bar gyis :
A+oM puSh+pe sid+d+hi hU~M:
khyed rang rnams dkyil 'khor gyi phyogs bzhir g.yas skor gyis rim pas phyin te sgo srung yab yum rnams la sgo dbye bar gsol ba gdab par mos la rjes zlos /
ho :
dkyil 'khor phyogs kyi sgo bzhi ru :
sgo ba ging chen yab yum rnams :
zhi rgyas dbang drag sgo phyes la :
bdag cag dkyil 'khor lha dang sprod :
lan gsum /
dkyil 'khor gyi yol ba bsal /
de ltar gsol ba btab pas sgo srung rnams kyis sgo bzhi shag gis phyes pa la khyed rang rnams kyis slob dpon gyi phyag gi rdo rje la 'jus te dkyil 'khor gyi shar sgo nas zhugs /
nang gi stegs bur 'khod de lha tshogs rnams kyi zhabs la phyag byas par mos la thal mo gnas gsum du sbyor la 'di'i rjes zlos /
oM na ma ste hU~M/
na mA mi hU~M/
na mo na ma hU~M/
lan gsum /
ye shes pa dbab pa'i sngon 'gro dam tshig bsgrag pa yin pas nges 'tshal /
rdo rje mgor bzhag la /
ho :
rigs 'dus thugs rje'i lha tshogs rnams :
khyod dang gnyis med dngos grub 'gyur :
'di nyid gzhan la smras pa na :
dam tshig nyams par 'gyur ta re :
oM badzra sa ma ya hU~M:
dung chu nang mchod bsres pa blud la /
'di ni dam tshig rdo rje'i chu :
bsrungs na yon tan brgya rtsa thob :
ma bsrung na raka rgyu yin pas :
de bas dam srungs chu 'di thungs :
oM badzra u da ka Tha Tha Tha :
slar yang rdo rje gdengs la /
ho :
'di nas brtsam ste bu khyod kyi :
thugs rje chen po nga yin gyis :
nga yis ji ltar bsgo ba'i bka':
khyod kyis skyo ba med par sgrubs :
oM badzra sa ma ya hU~M:
dbang gi gzhi dgod pa'i phyir ye shes pa dbab par gsol ba 'debs pa 'di'i rjes zlos /
ho :
bla ma rdo rje 'dzin pa dang :
dkyil 'khor lha tshogs dgongs su gsol :
bdag gi lus ngag yid gsum la :
sku gsung thugs kyi ye shes che :
bde chen bdud rtsi chen po'i char :
da lta nyid du dbab par mdzod :
lan gsum /
de nas khyed rang rnams lus gnad rdo rje skyil krung drang por bsrang /
ngag gnad rlung kha sbyor du chings /
sems gnad yid gzhan du ma yengs par dmigs pa 'di bzhin du mdzod /
las sngags dang las bum chus bsang /
swa b+hA bas sbyang /
slob dpon gyi thugs ka nas 'od zer 'phros /
khyed rang rnams kyi phung po khams dang skye mched kyis mtshon pa'i ma dag pa'i dngos po thams cad stong par sbyangs /
stong pa'i ngang las pad+ma dang nyi zla'i steng du khyed rang gi rig pa'i ngo bo hrIHyig dmar po las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las /
khyed rang skad cig gis thugs rje chen po 'jig rten dbang phyug spyan ras gzigs sku mdog pad+ma rA ga ltar dmar ba /
phyag g.yas shel phreng dmar po thugs kar 'dren cing g.yon mnyam gzhag gis bum pa bsnams pa /
yum gsang ba ye shes dmar mo g.yas pad+ma dang g.yon bum pa 'dzin pa dang mnyam par sbyor ba /
gnyis ka'ang dar dang rin po che'i rgyan can mtshan dpe'i gzi byin mchog tu 'bar ba'i skur gyur pa'i spyi bor oM dkar po /
mgrin par AHdmar po /
thugs kar hU~M sngon po /
thugs dbus su nyi ma la gnas pa'i hrIHdmar po /
de las 'od zer 'phros pas nub phyogs bde ba can dang po ta la sogs phyogs bcu'i zhing rab 'byams nas 'phags pa thugs rje chen po sogs /
sangs rgyas byang sems rtsa gsum srung ma thams cad spyan ras gzigs 'khor ba dbyings sgrol gyi lha tshogs 'khor dang bcas pa'i sku gsung thugs kyi rnam par char sprin gtibs pa ltar byon nas khyed rang rnams la sib sib thim pa'i mos pa brtan po mdzod cig
/ces brjod la spos rol dang bcas te spro na bla brgyud gsol 'debs dang /
las byang gi byin 'beb dang spyan 'dren bab drug gsum gang rung gi mthar /
oM AHhU~M hrI:
oM ma Ni pad+me hU~M:
oM pad+mAn+ta kr-ita h+ya grI ba hU~M:
oM badzra A be sha ya a A:
zhes mang du bzlas mthar spyi bor rdo rje rgya gram du bzhag ste /
oM badzra tiSh+Tha lhan :
zhes brjod pas brtan par bya /
de nas slob ma la mig ras dang bcas pas dkyil 'khor gyi steng gi bar snang la ltar bcug la /
khyod kyi mig la ji ltar snang /
zhes dris /
lan du /
dkar por snang /
sogs zer na zhi ba'i las grub pa sogs su brda sprad /
tshom bu'am 'grim dkyil bkod la /
khyed rang rnams la sngar byin pa'i me tog de nyid rang rang la tshe rabs nas 'brel ba'i rigs kyi lha la phog par shog cig snyam pa'i 'dun pas 'di'i rjes zlos dang bcas te 'dor bar zhu /
ho :
gsang chen rigs 'dus dkyil 'khor du :
rig pa'i me tog 'di phul bas :
sngon tshe gang dang 'brel ba yi :
yi dam lha dang 'phrad par shog :
oM puSh+pe pU dza ho :
zhes 'dor du gzhug la rigs mthun gyi gsang mtshan nam spyi tsam du /
dkyil 'khor ba gang 'dul gyi sgyu 'phrul gar gyi rol pas gtso dang 'khor du snang yang ngo bo khyab byed sor rtog ye shes gcig gi dbyings las ma g.yos pa'i phyir /
me tog gang du phog kyang dkyil 'khor gtso bo'i rang bzhin kho na yin pas gsang ba'i mtshan du dpal pad+ma'i dbang phyug ces bya ba yin no //
me tog de nyid slar yang khyed rang rnams kyi spyi bor dbang rtags cod pan gyi tshul du bcing par mos shig
/ho :
bu khyod rigs 'dus thugs rje'i lha :
'khor ba dbyings sgrol dngos yin pas :
rang rigs bla ma cod pan dbang :
bskur bas 'khor lo'i bdag por shog :
oM gu ru pad+ma puSh+pe rU pa a b+hi Shiny+tsa mAM:
zhes cod pan spyi bor bzhag
/ma rig pa'i sgrib g.yogs mig dar dang lhan cig tu bsal bar mos shig
/ho :
ji ltar mig mkhan rgyal po yis :
ma rig ling thog bsal ba ltar :
khyod kyi gnyis 'dzin 'khor ba'i mig :
ye shes spyan du dbye bar bya :
oM dz+nyA na tsak+Shu :pra be sha ya phaT:
ces thur mas gdong g.yogs bsal /
de ltar dag pa ye shes kyi spyan du gyur pa des thugs rje chen po 'khor ba dbyings sgrol gyi dkyil 'khor rten brten pa dang bcas pa thams cad mngon sum du mthong ba'i mos pa mdzod /
ces brjod /
spro na rten gzhal yas khang dang brten pa lha grangs bco lnga po'i mngon rtogs tsam ston pa'am re re nas brda don rtags dang bcas te rgyas par bstan par bya /
de rnams kyis 'jug pa'i chos rnams grub pa lags /
gnyis pa zhugs nas mngon par dbang bskur ba zhu ba'i slad du maN+Dal phul /
gsol ba 'debs pa 'di'i rjes zlos /
rdo rje can gyis sangs rgyas la //
'gro ba skyob pa'i ched du dbang //
yon tan 'byung gnas ji ltar bstsal //
de ltar bdag la bstsal du gsol //
lan gsum /
dngos gzhi dbang rnams rim par bskur ba la bum gsang sher ye tshig dbang bzhi yod pa'i dang po bum pa'i dbang la'ang phyi nang gnyis las thog mar phyi rig pa'i dbang lnga bskur ba yin pas dmigs pa 'di ltar du sgoms shig
/slob ma mi bskyod thugs rje shel gyi mdog :
zhal gcig phyag gnyis rdo rje shel phreng bsnams :
rin chen rgyan mdzes rdo rje skyil krung bzhugs :
mA kI dkar mo pad+ma bum 'dzin 'khyud :
gnas gsum yig gsum thugs ka'i hU~M 'od kyis :
dbang lha'i tshogs rnams bdud rtsis gang ba yi :
bum pa 'dzin pa spyan drangs dbang bskur gyur :
rnam bum spyi bor bzhag la /
hrI:
chos dbyings bum pa'i gzhal yas na :
rang rig thugs rje zhi khro'i lha :
mnyam sbyor bde chen bdud rtsi'i chus :
skal ldan bu la dbang bskur ro :
oM ma Ni pad+me hU~M:
oM h+ya grI ba hU~M:
oM bud+d+ha badzra rat+na pad+ma karma kA la sha a b+hi Shiny+tsa hU~M hU~M:
bum chu sbyin /
des mi bskyod pa chu'i dbang thob /
zhe sdang dag
/rnam shes kyi phung po rdo rje mi bskyod pa'i ngo bor gnas gyur pa yin no //
slob ma rin 'byung thugs rje gser gyi mdog :
zhal gcig phyag gnyis rin chen shel phreng bsnams :
rin chen rgyan mdzes rdo rje skyil krung bzhugs :
spyan ma ser mo pad+ma bum 'dzin 'khyud :
gnas gsum yig gsum thugs ka'i hU~M 'od kyis :
dbang lha'i tshogs rnams rin chen las grub pa'i :
cod pan 'dzin pa spyan drangs dbang bskur gyur :
dbu rgyan bcings la /
hrI:
rigs lnga ye shes lnga yi dngos :
rigs mchog lnga yi dbang bskur bas :
dpag med tshe dang ye shes kyi :
rigs kyi dbang mchog thob par shog :
oM bud+d+ha badzra rat+na pad+ma karma mu kuT a b+hi Shiny+tsa hU~M trAM:
des rin chen 'byung ldan gyi dbang thob /
nga rgyal dag
/tshor ba'i phung po rin chen rdo rje'i rang bzhin du gnas gyur pa yin no //
slob ma snang mtha' thugs rje bye ru'i mdog :
zhal gcig phyag gnyis pad+ma shel phreng bsnams :
rin chen rgyan mdzes rdo rje skyil krung bzhugs :
gos dkar dmar mo pad+ma bum 'dzin 'khyud :
gnas gsum yig gsum thugs ka'i hU~M 'od kyis :
dbang lha'i tshogs rnams ye shes rang bzhin gyi :
rdo rje 'dzin pa spyan drangs dbang bskur gyur :
rdo rje lag g.yas su gtad la /
hrI:
theg dgu'i ye shes rnam dag pa'i :
thugs mchog rdo rje'i dbang bskur bas :
ye shes rgya mtsho rnam dag pa'i :
rigs kyi dbang mchog thob par shog :
oM dz+nyA na badzra d+ha ra a b+hi Shiny+tsa hU~M hrI:
des 'od dpag med rdo rje'i dbang thob /
'dod chags dag
/'du shes kyi phung po pad+ma rdo rje'i rang bzhin du gnas gyur pa yin no //
slob ma don grub thugs rje in+d+ra'i mdog :
zhal gcig phyag gnyis rgya gram shel phreng bsnams :
rin chen rgyan mdzes rdo rje skyil krung bzhugs :
sgrol ma ljang gu rgya gram bum 'dzin 'khyud :
gnas gsum yig gsum thugs ka'i hU~M 'od kyis :
dbang lha'i tshogs rnams chos dbyings rang bzhin gyi :
dril bu 'dzin pa spyan drangs dbang bskur gyur :
dril bu lag g.yon du gtad la /
hrI:
chos dbyings stong nyid sgra sgrog pa'i :
gsung mchog dril bu'i dbang bskur bas :
legs pa'i lam ston rgyun chad med :
rigs kyi dbang mchog thob par shog :
oM badzra d+harma g+hAN+De a b+hi Shiny+tsa hU~M A:
des don yod grub pa dril bu'i dbang thob /
phrag dog dag
/'du byed kyi phung po las kyi rdo rje'i rang bzhin du gnas gyur pa yin no //
slob ma rnam snang thugs rje dung gi mdog :
zhal gcig phyag gnyis 'khor lo shel phreng bsnams :
rin chen rgyan mdzes rdo rje skyil krung bzhugs :
dbyings phyug dkar mo pad+ma bum 'dzin 'khyud :
gnas gsum yig gsum thugs ka'i hU~M 'od kyis :
dbang lha'i tshogs rnams rigs kyi rang bzhin gyi :
cod pan 'dzin pa spyan drangs dbang bskur gyur :
cod pan dmar po spyi bor bzhag la /
hrI:
gsang chen rigs gcig 'od dpag med :
rdo rje ming gi dbang bskur bas :
dpag med dkyil 'khor rgyas 'debs pa'i :
rigs kyi dbang mchog thob par shog :
oM a mi tA b+ha wa badzra nAm a b+hi Shiny+tsa hU~M oM:
des rnam par snang mdzad ming gi dbang thob /
gti mug dag
/gzugs phung rnam snang rdo rje'i rang bzhin du gnas gyur pa yin no //
de rnams kyis slob ma'i dbang rnams grub nas /
rdo rje slob dpon du dbang bskur ba la /
khyed rang rnams seng ges btegs pa'i rin po che'i khri la 'khod /
steng na gdugs phub /
logs su rgyal mtshan ba dan bsgreng /
mtha' skor mchod pa'i bkod pa du ma dang bcas te mnga' gsol bar mos la dmigs pa 'di ltar du sgoms shig
/slob ma gsang chen rdo rje 'chang :
yum dang 'khril sbyor tshul du bskyed :
mthing ga rdor dril thugs kar bsnol :
gnas gsum yi ge hU~M 'od kyis :
dbang lha rnams kyi phyag na ni :
rdor dril bum pa po ti sogs :
'dzin pa spyan drangs dbang bskur gyur :
rnam bum gyis dbang bskur /
rdor dril po ti lag tu gtad la /
hrI:
chos dbyings bum pa ye shes bcud kyis bltams :
thabs shes rdor dril gzhan don glegs bam ste :
rdo rje rgyal po chen por dbang bskur bas :
mkha' mnyam gdod ma'i zhing du 'dren par shog :
oM badzra g+hAN+Te ka la sha d+harma a b+hi Shiny+tsa mAM:
zhes dang me tog 'thor la rten snying dang shis pa brjod la rol mo bsgrag
/gnyis pa nang lha sku phyag rgyas dbang bskur ba la dmigs pa 'di ltar gsal thob cig
/khyed rang rnams thugs rje chen po dmar po g.yas phreng ba dang g.yon mnyam gzhag gis bum pa 'dzin pa yum dmar mo pad+ma bum pa 'dzin pa dang bcas pa'i thugs kar pad+ma 'dab bzhi'i lte bar gtso bo yab yum dang 'dra ba /
'dab bzhir rigs bzhi'i thugs rje chen po dkar ser dmar ljang rang rtags dang shel phreng 'dzin pa yum rang mdog pad+ma dang bum pa 'dzin pa de dang mnyam par sbyor ba thams cad dar dang rin po che'i rgyan can /
spyi bor 'khor lo ser po rtsibs bzhi pa'i lte bar rta mgrin dmar nag gri gug dang thod khrag can rang 'dra'i rdo rje phag mo dang sbyor ba /
rtsibs bzhir rta mgrin rigs bzhi dkar ser dmar ljang rang rtags dang thod khrag can rang 'dra'i phag mo rigs bzhi dang sbyor ba /
de'i phyi rol gyi phyogs bzhi'am mtshams bzhir mkha' 'gro rigs bzhi dkar ser dmar ljang lcags kyu sogs rang rtags dang thod khrag can /
thams cad kyang dur khrod kyi chas brgyad sogs khro bo'i chas rnams rdzogs pa /
dbu gtsug tu bla ma 'od dpag med dmar po mnyam gzhag lhung bzed can chos gos gsum gsol zhing rdo rje'i skyil krung gis bzhugs pa la /
mdun gyi zhi ba'i lha tshogs rnams las rang 'dra gnyis pa re 'phros te thugs ka'i lha gtso 'khor rnams la thim pas phung khams sku dang ye shes su dag par mos shig
/tsaka li rnams kyis rim bzhin dbang bskur la /
hrI:
bcom ldan thugs rje chen po dang :
yum chen gsang ba ye shes kyis :
skal ldan bu la dbang bskur bas :
gzugs phung mkha' khams dag gyur cig :
oM ma Ni pad+me hU~M:
bud+d+ha lo ke shwa ra ga ga shwa rI a b+hi Shiny+tsa mAM:
hrI:
bcom ldan mi bskyod thugs rje dang :
yum chen rdo rje mA ma kIs :
skal ldan bu la dbang bskur bas :
rnam shes chu khams dag gyur cig :
oM ma Ni pad+me hU~M:
badzra lo ke shwa ra mA ma kI a b+hi Shiny+tsa mAM:
hrI:
bcom ldan rin 'byung thugs rje dang :
yum chen sangs rgyas spyan ma yis :
skal ldan bu la dbang bskur bas :
tshor phung sa khams dag gyur cig :
oM ma Ni pad+me hU~M:
rat+na lo ke shwa ra bud+d+ha lo tsa ni a b+hi Shiny+tsa mAM:
hrI:
bcom ldan snang mtha' thugs rje dang :
yum chen na bza' dkar mo yis :
skal ldan bu la dbang bskur bas :
'du shes me khams dag gyur cig :
oM ma Ni pad+me hU~M:
pad+ma lo ke shwa ra badzra tsaN+Da ri a b+hi Shiny+tsa mAM:
hrI:
bcom ldan don grub thugs rje dang :
yum chen dam tshig sgrol ma yis :
skal ldan bu la dbang bskur bas :
'du byed rlung khams dag gyur cig :
oM ma Ni pad+me hU~M:
karma lo ke shwa ra badzra twa ri a b+hi Shiny+tsa mAM:
mdun gyi khro bo'i lha tshogs rnams las rang 'dra'i gnyis pa chad de spyi bo'i lha gtso 'khor rnams la thim pas nyon mongs ye shes su gnas gyur par mos shig
/hrI:
dbang chen rta phag yab yum gyis :
skal ldan bu la dbang bskur bas :
nyon mongs gti mug gnas dag nas :
chos dbyings ye shes dbang thob shog :
oM pad+mAn+ta kr-ita badzra krota h+ya grI ba badzra wA rA hi a b+hi Shiny+tsa mAM:
hrI:
badzra dbang chen yab yum gyis :
skal ldan\u0f8e
nyon mongs zhe sdang\u0f8e
me long ye shes\u0f8e
oM badzra h+ya grI ba badzra wA rA hi a b+hi Shiny+tsa mAM:
hrI:
rat+na dbang chen yab yum gyis :
skal ldan\u0f8e
nyon mongs nga rgyal\u0f8e
mnyam nyid ye shes\u0f8e
oM rat+na h+ya grI ba rat+na wA rA hi\u0f8e
hrI:
pad+ma dbang chen yab yum gyis :
skal ldan\u0f8e
nyon mongs 'dod chags\u0f8e
sor rtog ye shes\u0f8e
oM pad+ma h+ya grI ba pad+ma wA rA hi a b+hi Shiny+tsa mAM:
hrI:
karma dbang chen yab yum gyis :
skal ldan bu la dbang bskur bas :
nyon mongs phrag dog gnas dag nas :
bya grub ye shes dbang thob shog :
oM karma h+ya grI ba karma wA rA hi a b+hi Shiny+tsa mAM:
hrI:
rdo rje mkha' 'gro yab yum gyis :
skal ldan\u0f8e
zhi ba'i phrin las mthar phyin nas :
byams pa chen po'i dbang thob shog :
oM badzra DA ki nI kiM ka ra a b+hi Shiny+tsa mAM:
hrI:
rin chen mkha' 'gro yab yum gyis :
skal ldan\u0f8e
rgyas pa'i phrin las\u0f8e
snying rje chen po'i\u0f8e
oM rat+na DA ki\u0f8e
hrI:
pad+ma mkha' 'gro yab yum gyis :
skal ldan\u0f8e
dbang gi phrin las\u0f8e
dga' ba chen po'i\u0f8e
oM pad+ma DA ki\u0f8e
hrI:
las kyi mkha' 'gro yab yum gyis :
skal ldan bu la dbang bskur bas :
drag po'i phrin las mthar phyin nas :
btang snyoms chen po'i dbang thob shog :
oM karma DA ki nI kiM ka ra a b+hi Shiny+tsa mAM:
mdun gyi 'od dpag med las gnyis pa byon te dbu gtsug gi lha la thim pas dkyil 'khor gyi khyab bdag chen por grub par mos shig
/hrI:
bcom ldan rigs bdag 'od dpag med :
skal ldan bu la dbang bskur bas :
lha rnams kun la rgyas gdab phyir :
rigs kyi bdag po'i dbang thob shog :
oM a mi tA ud+b+ha wa a b+hi Shiny+tsa mAM:
de rnams kyis phyi mtshan ma'i dkyil 'khor du bum pa'i dbang bskur pa thob /
lus dang rtsa'i dri ma sbyangs /
snod bcud lha'i 'khor lor bsgom pa la dbang /
'bras bu sku rdo rje sprul pa'i sku 'grub pa'i skal pa can du byas pa yin no //
gnyis pa gsang ba'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
kye ma rdo rje 'dzin pa yis :
bdag cag ngag sgrib sbyang ba'i phyir :
gsang ba byang chub sems kyi chus :
bdag rgyud yongs su gtams par mdzod :
lan gsum /
lus kyi dkyil 'khor ma mthong ba'i brdar gdong g.yogs 'ching mdzod /
oM AHhU~M:
zhes mig dar bcing /
slob dpon 'khor ba dbyings sgrol sku :
yum dang 'khril sbyor thugs ka nas :
'od 'phros phyogs bcu'i bde gshegs rnams :
spyan drangs bdag nyid zhal du zhugs :
thugs kar zhu zhing yab yum gyi :
sbyor mtshams nas bab byang chub sems :
dkar dmar ye shes bdud rtsi'i rgyun :
thod pa'i bdud rtsir gnyis med 'dres :
de nyid lce la bzhag par mos :
thod pa'i bdud rtsi sbyin la /
hU~M:
mtshan ldan bde skyong ka pA lar :
'chi med bdud rtsi'i bcud kyis bltams :
skal ldan bu la dbang bskur bas :
bde chen gsang ba'i dbang thob shog :
oM AHhU~M mAM sa a mr-ita pany+tsa gu h+ya sa ma ya a b+hi Shiny+tsa mAM:
byang chub sems kyi bdud rtsi des :
lus kyi rtsa gnas kun khyab pas :
bde chen ye shes skyes par bsam :
lus dkyil mthong ba'i brdar gdong g.yogs sol cig
/'bru gsum /
des lus kyi dkyil 'khor du gsang ba'i dbang thob /
ngag dang rlung gi dri ma dag
/bdag byin brlab pa'i rim pa bsgom pa la dbang /
'bras bu gsung rdo rje longs spyod rdzogs pa'i sku 'grub pa'i skal pa can du byas pa yin no //
gsum pa shes rab ye shes kyi dbang bskur zhu ba'i yon du maN+Dal phul /
gsol ba 'debs pa'i rjes zlos /
kye ma rdo rje 'dzin pa yis :
bdag cag yid sgrib sbyong ba'i phyir :
shes rab ye shes bde chen pos :
bdag rgyud yongs su smin par mdzod :
gsum /
b+ha ga'i dkyil 'khor ma mthong ba'i brdar gdong g.yogs 'ching mdzod /
'bru gsum /
rigs kyi mtshan nyid yongs su rdzogs shing gzugs dang lang tshos brgyan pa'i rig ma gtad par mos shig
/rig tsaka gtad la /
hrI:
gsang ba ye shes DA ki 'di :
bsten pa tsam gyis bde chen skye :
bu khyod gnyis 'dzin rtog bral bas :
lhan skyes ye shes rtogs par byos :
oM pra dz+nyA dz+nyA na karma mu dra a b+hi Shiny+tsa mAM:
khyed rang rnams thugs rje chen po /
gtad pa'i rig ma gsang ba ye shes /
mkha' gsang rdo rje dang pad+ma /
sems can gyi don du bde chen phyag rgya chen po mchog tu mi 'gyur ba'i ye shes bsgrub pa'i 'du shes dang ldan pas snyoms par zhugs par mos shig
/byang chub sems kyi chu rgyun ni :
spyi bo nas bab rim bzhin du :
mgrin snying lte ba'i bar byon pas :
dga' ba mchog dga' dga' bral dang :
lhan skyes dga' ba rim bzhin no :
slar yang mas nas rim bzhin du :
lte snying mgrin spyi'i bar byon nas :
rgyu mthun rnam smin skyes bu byed :
dri bral 'bras bzhi rim bzhin no :
b+ha ga'i dkyil 'khor mthong ba'i brdar gdong g.yogs sol /
'bru gsum /
des b+ha ga'i dkyil 'khor du shes rab ye shes kyi dbang thob /
yid dang thig le'i dri ma dag
/gzhan lus pho nya'i rnal 'byor bsgom pa la dbang /
'bras bu thugs rdo rje chos kyi sku 'grub pa'i skal pa can du byas pa yin no //
bzhi pa'i dbang bskur zhu ba'i yon du maN+Dal phul /
gsol ba 'debs pa'i rjes zlos /
kye ma rdo rje 'dzin pa yis :
bdag cag gnyis 'dzin sgrib sbyang phyir :
rang byung bde chen ye shes kyis :
bdag rgyud yongs su gtams par mdzod :
lan gsum /
rang bzhin dbyings kyi dkyil 'khor ma mthong ba'i brdar gdong g.yogs chings /
'bru gsum /
shel rdo me long mig la bstan /
rna bar dril bu sogs bsgrag
/lcer bdud rtsi bzhag pa sogs byas la /
hrI:
rang rig ye shes gsum ldan 'di :
stong gsal gzhon nu bum pa'i sku :
rig rtsal ye shes lnga ldan dang :
'gyur med bde chen rtogs par shog :
oM dz+nyA na kA ya a b+hi Shiny+tsa mAM:
rang gi rig pa rang bzhin gyis dri ma med cing spros pa kun dang bral la 'od gsal ba'i gshis lugs rang byung 'gyur ba med pa'i ngang du bcos bslad med par rang bab tu bzhag pa na /
tshogs drug gi zhen snang thams cad snang stong grags stong dran stong nyid du lhang nger shar /
bsam brjod thams cad dang bral ba'i rig stong sku gsum rang chas su lhun gyis grub pa 'di'i dbyings su /
'khor 'das kyi chos thams cad gdod nas rdzogs shing gzhan du nam du'ang g.yos pa med pas de lta bu'i don gyi gnas lugs la goms 'dris klong du gyur pas dgongs pa'i gding thob par mdzod cig
/rang bzhin gyi dkyil 'khor mthong ba'i brdar gdong g.yogs sol /
'bru gsum /
des rang byung ye shes chen po'i dkyil 'khor du dbang bzhi pa thob /
lhan skyes kun gzhi'i dri ma dag
/rtsol bral rdzogs pa chen po'i don bsgom pa la dbang /
'bras bu ye shes rdo rje ngo bo nyid sku 'grub pa'i skal pa can du byas pa yin no //
zhes rtogs pa bskyed /
shis brjod rgyas par bya /
gsum pa ni /
mtshams sbyor spyi ltar byas la dbang gi rjes dam tshig bsgrags bzung /
yon dang lus 'bul dge bsngo bya /
dkyil 'khor rjes rim tshogs la rol cing lhag ma gtang ba nas shis brjod kyi bar yang las byang dang gsang ba spyi'i 'gros ltar sbyar ro //
rang snang 'khrul pa'i rgyar chud pa //
'khor ba med snang sgyu ma'i gsob //
ye shes chen por rang shar nas /
'gro kun dbyings su sgrol bar shog
/ces pa'ang ris su ma chad pa'i dam pa'i chos spyi dang lhag par 'phags mchog thugs rje chen po'i zab chos la mos 'dun chog shes med pa'i sprang 'chal gyi rnal 'byor 'du gsum spyod pa blo gros mtha' yas kyis rdzong shod bde gshegs 'dus pa'i pho brang las gsung mchog pad+ma'i rdzong du bgyis pa dge legs 'phel //

//
