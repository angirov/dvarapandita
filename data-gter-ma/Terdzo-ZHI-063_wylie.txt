@#//
lo tog la phan pa'i gdams ngag bdud rtsi'i snying po bzhugs so //
bla ma dang rigs gsum mgon po la phyag 'tshal lo //
'byung khams chu nang 'phrad sogs gza' skar 'phrod sbyor shis pa'i nam langs klu gnas nges pa'i mtsho'am chu mig tu phyin la khrus dang gtsang sbra shin tu che bar bya /
de nas char 'beb pa'i sems bskyed bzang pos dngul lam rdza'i bum pa gtsang mar klu sman dang 'o chab kyis bkang ba klu shing gis kha brgyan pa'i mdun du mchod gtor bsham /
sangs rgyas chos dang tshogs kyi mchog rnams la //
sogs skyabs sems lan gsum /
sems can thams cad bde ba dang sogs tshad med bzhi bsgom /
swa b+hA ba sogs /
stong pa'i ngang las rang nyid skad cig gis 'phags pa spyan ras gzigs dbang phyug g.yas mchog sbyin las bdud rtsi'i rgyun 'beb cing /
g.yon skyabs sbyin gyi phyag rgyas pad+ma dkar po bsnams pa /
g.yas su 'phags pa 'jam dpal g.yas ral gri 'phyar zhing g.yon glegs bam thugs kar bsnams pa /
g.yon du phyag na rdo rje g.yas rdo rje thugs kar gtod cing g.yon dril bu dkur brten pa /
gsum ka'ang sku mdog dkar gsal zhi zhing 'dzum pa /
dar dang rin po che'i rgyan thams cad kyis brgyan cing /
zhabs gnyis mnyam pa'i stabs kyis pad zla'i gdan la bzhengs pa /
so so'i thugs kar zla ba'i dkyil 'khor gyi dbus su thugs srog sa bon   hrIHd+hIHhU~M/gyi mthar sngags kyi phreng bas bskor ba las 'od zer dkar po bsam gyis mi khyab pa 'phros /
'phags pa mchod /
sems can gyi don byas /
klu dang sa bdag gtso bor gyur pa'i 'byung po'i tshogs thams cad la phog pas gnod 'tshe dang gdug sems zhi nas phan pa dang bde ba byang chub kyi sems dang ldan par gyur /
oM ma Ni pad+me hU~M/
stong phrag
/oM wA gI shwa ra muM:
dang /
oM badzra pA Ni hU~M/
sum brgya sogs bzla /
'phags pa rigs gsum mgon pos char chu dus su rgyun mi chad par 'beb cing /
sman dang /
nags tshal dang /
lo tog dang /
'bru'i tshogs phun sum tshogs par byin gyis brlab tu gsol //
zhes gsol ba gdab /
de nas mdun gyi bum pa /
a mr-itas bsang /
swa b+hA bas sbyang /
stong pa'i ngang las bum pa klu'i pho brang nyams dga' zhing yid du 'ong ba'i nang du bum rdzas de nyid yi ge phuHdkar po las 'od zer dkar po dpag tu med pa 'phros /
'jig rten gyi khams thams cad du khyab pas de dag na gnas pa'i klu'i rigs thams cad kyi srog gi snying po bskul te phuHla thim /
de yongs su gyur pa las klu bdud dkar po gangs kyi ri bo la nyi ma shar ba ltar dkar zhing gsal la 'od zer 'phro ba zhi zhing 'dzum la gus pa'i ngang tshul can /
zhal gcig phyag gnyis pa /
sbrul mgo dgu'i gdengs ka dang ldan zhing /
yid bzhin nor bu'i dbu rgyan can /
phyag gnyis thugs kar thal mo sbyar ba'i bar du nor bu rin po che 'dzin pa /
stod lha'i rnam pa la smad sbrul mjug 'khyil ba /
rang 'dra ba'i 'khor brgya phrag dang /
gzhan yang klu dang sa bdag gi rigs bsam gyis mi khyab pas bskor nas bzhugs pa /
rang nyid rigs gsum mgon por gsal ba'i thugs ka'i sa bon sngags phreng dang bcas pa las 'od zer bdud rtsi'i rang bzhin zla ba ltar dkar zhing bsil ba'i reg bya dang ldan pa dpag tu med pa 'phros /
klu dang sa bdag 'khor dang bcas la phog pas thugs rgyud bskul /
sbrul mjug rnams kyis rgya mtsho 'khyil li li dkrugs pas rba rlabs drag tu 'khrug cing /
sa gzhi bar snang nam mkha'i khams thams cad na bun dang char sprin nag thib thib dang /
glog dmar 'khyugs shing 'brug sgra sgrog
/dbang po'i sgo dang ba spu'i bu ga rnams nas kyang bdud rtsi'i rlangs pa na bun gyi tshul du 'khrigs /
de thams cad las char gyi rgyun bsam gyis mi khyab pa 'ur 'ur dir dir du babs pas rtsi shing nags tshal me tog ljang pa thams cad mchog tu rgyas par gyur /
rigs gsum mgon po'i snying po'i mthar /
oM nA ga kA la hU~M/
nA ga le le /
duM pa le le /
nA ga rA dza hU~M phaT/
ces btags pa stong rtsa dang /
de'i mthar /
b+ha ri sha ya /
pra ta ya /
drag tu phob /
nA ga rA dza phrom phrom hril hril shar shar phob /
drag tu phob //
myur du phob /
ces sbyar ba brgya phrag gsum sogs bzla /
de'i tshe klu rnams kyis sngags 'ur dir gyis sgrog par bsam /
ngag bcad shin tu dam par bya'o //
de ltar bzlas pa tshar ba dang /
klu la klu gtor ci nus su btang /
ma 'byor pa dang sogs kyis nongs pa bshags /
nA ga rA dza sa pa ri bA ra gats+tshas klu dang sa bdag rnams rang rang gi gnas su gshegs /
bum pa'i rdzas rnams klu'i nad gso zhing dgos 'dod 'byung ba'i bdud rtsir gyur par bsam la /
chu mig dang klu rten sogs la gtor zhing gnas min du ma zags par bya'o //
thun mtshams thams cad du rang ngam gzhan gyis bsang mchod dang gser skyems gtang /
klu gtor ci mang bya /
klu gter sba /
sprin chen dang spang skong sogs bklag
!
/khyad par sprin bsdu ba'i dmigs bzlas ni /
rang 'phags pa spyan ras gzigs su gsal ba de nyid skad cig gis g.yu 'brug sngon po che zhing brjid pa'i rnam par gyur pa las de lta bu'i 'brug che chung bsam gyis mi khyab pa 'phros /
steng 'og bar mtshams med par khyab pa'i ba spu'i khung bu las sprin dang na bun tshogs 'thibs shing 'brug sgra snyan par sgrog
/dbang po'i sgo rnams nas glog 'od 'khyug cing 'khrugs pa las char gyi rgyun drag tu 'beb par bsam la /
oM sab sab hU~M sob sob hU~M/
zhes stong phrag sogs bzla /
!
'brug bskul ba ni /
dmigs pa de dang ma bral ba'i ngang /
oM tra zhi zhib /
kyi chi ba ra na so bi sha
/pa tsa pa tsa hU~M phaTa?/
sum brgya sogs bzla /
gzhan yang yul de'i skye bo pho mo sogs gang yod la rigs gsum mgon po'i snying po 'ur 'don du bcug
/skabs skabs su gsol 'debs kyi rim pa'ang gang shes bya'o /
!
/rlung gnon ni /
rang gi thugs ka nas 'od zer lcags kyu lta bu 'phros pas rlung lha rlung bdag dang bcas pa rang dbang med par bkug ste /
zhabs kyi gdan khri'i 'og tu chos 'byung gru gsum yangs shing rgya che ba go skabs med pa'i nang du tshud nas thib thib gnon par bsam la /
oM char ya chur ya bA yu satwaM b+ha ya nan /
zhes stong phrag gcig bzla /
rlung non pa'i tshe mi dmigs par bsam /
yang bar snang nas 'bab kyang sa gzhir cher mi phan pa lta bu ni dam sri 'byung po'i bar chad yin pas glud gtor ci mang bsngo /
gzhan yang zhi drag gi thabs ji ltar rigs pa bya'o //
rjes thob thams cad du dge ba bsngo /
smon lam gdab /
bkra shis rgya cher brjod /
de ltar 'bad pas zhag gsum bdun phan chad char gyi rgyun chen po 'beb par 'gyur ro //
char 'beb kyi gdams pa zab mo snying por dril ba bstan zin to //
!
//sad srung ba ni /
gong du bshad pa'i man dag mtha' dag dang /
khyad par dus rgyun du rigs gsum mgon po'i bdag bskyed bzlas pa dang bcas pa sngon du 'gro bas /
sprin sdud kyi dmigs bzlas kho na gtso bor bya /
thun mtshams rnams su gtor ma brgya rtsa /
bsang gsur gzhi bdag gtor ma dang gser skyems sogs la 'bad /
dus bzang rnams su dkon mchog la mchod pa dang /
sbyong ba gsum sngon du 'gro bas yul khrus sogs la 'bad pas sad kyi 'jigs pa las grol bar 'gyur ro //
!
//ser ba srung ba ni /
'phral du gdong zlog dang /
yun du srung ba gnyis las /
dang po ni /
ser sprin byung ba na de'i phyogs su kha bltas te /
khroM zhes brjod pas rang skad cig gis las kyi bya khyung 'jigs su rung ba stong gsum khyab pa'i sku las me 'od phyag mtshan pho nya'i tshogs bsam gyis mi khyab pa 'phros pas ser ba ser bdag dang bcas pa skad cig gis rang dbang med par rgyang ring du bskrad par bsam la /
oM badzra pA Ni hU~M/
oM badzra tsaN+Da ma hA ro Sha Na hU~M phaTa?/
khroM badzra ga ru DaHtsa le tsa le hU~M phaT/
khroM hrIHhU~M b+h+yo phaT/
b+ha ri sha ya zlog zlog sgyur sgyur phaTa?/
ces dang /
hU~M ring drag tu brjod cing sdigs mdzub dang sdang mig gis gzir /
tshabs cher byung na 'og nas bshad pa'i rdzas sna'i dud pa btang /
yungs dkar gyi thun dang /
phur pas gzir /
oM ga ru DaHhaM se haM se he tsa le tsa le swA hA/
oM he he /
tiSh+Tha tiSh+Tha /
b+han+d+ha b+han+d+ha /
d+hA ra ya d+hA ra ya /
ni run+d+ha ni run+d+ha /
ser ba ser bdag dang bcas pa Ur+Na mi Ni swA hA/
zhes drag tu bzla 'o //
gnyis pa yun du srung ba la /
rdzas ni /
gla rtsi nag po /
mu zi nag po /
shu dag nag po /
gu gul nag po /
a ru ra nag po /
bong nga nag po /
spru ba nag po /
shing kun nag po /
sgog gcig ma /
grub thob kyi dri chen /
rta nag po'i bon /
yung ba /
thar nu ste rdzas sna bcu gsum ril bur bya /
skyer pa'i phur pa sor brgyad pa la /
khroM/
hU~M/
hrIH
bri /
shing byang la'ang sngags de dang /
gong gi sngags rnams kyi mthar /
yul phyogs 'di la ser ba srungs shig rak+Sha rak+Sha /
zhes bri /
rdo 'khor la lte bar /
khroM/
hU~M/
hrIH
mu khyud dang po la gong sngags 'dod gsol dang bcas pa /
gnyis pa la /
aHyaHmaHduHruHtsaHshaHnaHsa ma yaH
yul phyogs 'di la ser ba srungs shig rak+ShaHrak+ShaH
gsum pa la A li /
bzhi pa la kA li /
lnga pa la rten 'brel snying po rnams yi ge dbu can tsheg med du bri /
de thams cad la rdzas sna bcu gsum byugs shing chus mi gnod pa'i pra rtsi btang /
rdzas rnams thum bur byas te phur pa la 'dogs /
de nas de rnams mdun du bkod la /
bdag bskyed yi dam gang byed sngon du 'gro bas /
rdzas dang sngags rnams dbus su phyag rdor /
g.yas su bya khyung /
g.yon du rta mgrin /
mtha' skor kun tu sprul pa'i khro bo bsam gyis mi khyab pas bskor bar bskyed la ye shes pa bstim /
mchod bstod bya /
gong gi sngags rnams brgya rtsa dang /
khroM hU~M hrIHzhes pa'i srog sngags stong phrag sogs bzlas pa'i me tog gis gtor /
rab gnas brtan bzhugs bya /
lha 'od du zhu nas yig 'bru'i rnam par bzhugs par bsgom /
de ltar sgrub pa ci nus su byas nas /
dngos gzhi gza' skar bzang po'i nyin yul de'i phyogs bzhi dbus dang lngar tho mi tshad tsam brtsigs pa'i steng du shing byang btsug
/de'i mdun du rdo 'khor bzhag cing phur pa'ang gzir /
gser skyems bsang mchod yul lha gzhi bdag la bka' bsgo phrin bcol sngon du 'gro bas /
gong du bshad pa ltar bskyed bstim bzlas pa rab gnas brtan bzhugs shis brjod sogs rgyas par bya /
de nas gzung dus rgyun du yi dam gyi sgom bzlas dang /
chos skyong la skong bshags /
bsang gser skyems sogs ma chag par byas pas nges par thub bo /
!
/zhar byung thog srung ni /
rang lus skad cig gis gnam lcags kyi rdo rje rtse dgu pa rwa gdengs pa las ye shes kyi me 'bar ba'i steng gi nam mkha' thams cad gser gyi 'khor lo rtsibs stong dang ldan pa'i dbus su bcom ldan 'das shAkya thub pa dang /
rtsibs rnams la bskal pa bzang po'i sangs rgyas stong rnams zag pa med pa'i ting nge 'dzin la snyoms par zhugs pa /
'og gi cha thams cad mtsho chen po sngo zhing mer ba /
phyogs mtshams thams cad rdo rje'i ra gur me 'bar bas go skabs med par gtams par bsam la /
ni nA ga dza mun+ti aH
zhes yid kyis bzlas pa la sems mi g.yo bar bzung bas nges par thub bo //
'di la /
nir ga dza mun+ti aH
zhes pa'ang snang ste gang bzlas kyang rung ngo //
srung na mthing shog la /
gser gyis chos 'byung zur drug pa'i dbus su /
gong gi sngags sham du /
'chang ba la sde brgyad 'khrugs pa'i cho 'phrul gnam lcags thog gi 'jigs pa thams cad rak+Sha rak+ShaH
zur drug la /
mdun du rak+Sha /
rgyab tu oM/
grwa bzhir shar lho nas g.yas skor du /
ha 
baM 
ta 
k+Sha 
zhes bris rang sngags dang ye d+harmA brgya rtsas rab gnas bya zhing rin po che sna lnga dang lhan cig tu 'chang na nges par srung zhing /
khang pa dang gur sogs la btags pas kyang thub bo //
!
//lo tog la btsa'i gnod pa bsrung ba ni /
skam btsa' la /
chu sna ci mang dang /
khyad par char chu gangs chu /
chu bo chen po'i gzhung chu /
ra dkar mo dang /
ba dmar mo'i 'o ma la klu sman bsres nas gtsang sbra dang bcas pas ngag bcad la sngags 'di btab bo //
oM AHhU~M badzra gu ru pad+ma sid+d+hi hU~M/
oM nA ga bum pa shig
/dzaHtri chuM/
bra ba rtsad nas drongs /
nA ga rA tsa kha thaM/
zhes khri 'bum sogs ci nus bzlas pas bsgrub /
de nas khye'u lo brgyad pa dang /
bu mo lo bcu gnyis ma gnyis kyis shing los zhing rnams la sngags chu gtor /
rlon btsa' la /
gong gi sngags chu bye ma dang /
rin po che sna lnga'i phye ma dang bsres nas sngags ci mang btab la skyes pa khyi 'brug glang lug gi lo pas gtor /
de gnyis ka'ang zhing sa rgya che bas mthar chags su gtor ma thub na /
zhing re re nas dbus dang phyogs bzhir gtor /
dmigs pa ni /
rang thugs rje chen por gsal ba'i phyag g.yas mchog sbyin las bdud rtsi'i chu rgyun dpag tu med pa babs /
lo yams kyi nad btsa'i gnod pa thams cad shwa rbud chen pos sbur ma ded pa ltar bkrus nas sa rim pa dgu'i 'og tu song bar bsam la yig drug 'ur 'don bya /
sngags kyi khyad par gzhan yang /
oM ma Ni pad+me hU~M hrIH
sarba khaM yer khaM yer byil swA hA/
rdzas gong bzhin la btab kyang chog go
/des ma phan na btsa' bda' ba'i man ngag sogs gzhan du shes par bya'o //
!
//gzhan yang lo tog la 'byung po dang lan chags kyi cho 'phrul 'bu srin gyi 'tshe ba byung na /
thog mar lan chags gtor ma mang du gtang /
de nas bye ma gtsang ma dang /
gtsang chab bum pa gang la ga pur dri thon btab pa la sngags 'di khri phrag bzlas nas bsgrub bo //
rang thugs rje chen por gsal ba'i thugs ka nas sngags kyi 'od zer rdzas la thim pas nus pa mchog tu gyur /
oM ma Ni pad+me hU~M hrIH
nA ga dza dzaH
ma nu dza dzaH
'bu srin dza dzaH
zhes dang /
badzra ba na khaM thuM ril rbad swA hA/
zhes pa'ang bzla /
de nas zhing la sa bon ma btab gong nas ba dmar gyi lci ba dang shing sna'i dud pa btang /
de rjes khye'u lo brgyad pa gcig gis bye ma dang /
bum chu gtor /
slar yang rnam 'joms sogs kyis bsgrubs pa'i bum chu dang /
rten byin can la khrus gsol ba'i chu dang /
sa sna chu sna byin can yang yang gtor bas thub bo //
yang chu sna gsum la sngo srub ka me la bsregs pa'i thal ba btab pa la sngags rjes ma mang du bzla ba'ang lugs gcig go /
!
//lo tog la byi ba dang /
ri bong sogs kyi gnod pa bsrung na /
yungs dkar dang /
ro bsregs pa'i thal ba la /
te pa te pa kri na dza li b+h+yoH
zhes pas bsngags shing bye ma dang bsres la zhing gi mtha' dbus khyab par gtor bas thub bo //
!
//byi 'u'i gnod pa bsrung na /
gro ga'am shug pa'i byang bu la sngags bri /
gtsang po'i bye ma la sngags mang du btab /
byang bu dang bye ma khyi dang bud med kyis ma mthong bar nam tho rangs khyer la /
byang bu zhing gi dbus su gzug
/bye ma gtor /
sngags ni /
oM kyu ma le kyu ma le 'byung po byi 'u'i mchu kha gzhan la sgyur cig
/yang na /
oM ting she ting she phur long phur long gnod byed bye'u kha chings shig
/gnyis ka'am gang rung bri bzlas bya /
'bri ba'i tshe dbu can tsheg med du bri 'o //
!
/khang khyim dang lo tog la byi ba'i gnod pa bsrung na /
yungs dkar la /
oM nA ga sha ba nan /
oM ra shu tsu ru tsu ru swA hA/
zhes mang du btab nas byi khung la gtor bas byi ba rnams ring du 'bros par 'gyur ro //
!
//lo legs pa'i man ngag lud kyi sbyor ba ni /
bdud rtsi 'od ldan /
phug ron gyi brun /
se rul /
'ba' cha phabs rnams bu mo lo brgyad ma'i dri chu dang sbyar ba la /
oM AHd+hA ri rat+na dzaM b+he mo he sid+d+hi swA hA/
zhes zhag gsum du bsngags pas lud la bran /
sa bon la'ang mar nag dang sbol nas gong ltar sngags stong tsho gcig btab pas btsa' sad 'bu gsum sogs kyi gnod pa las srung zhing /
snye ma che ba dang 'bru snum pa sogs lo tog phun sum tshogs par 'byung bar gsungs so //
de ltar bka' gter dag snang gi chos sde rnams nas lo tog la phan byed kyi man ngag mtha' yas pa zhig gsungs kyang shin tu mdor bsdus lag tu blang bde ba phran tshegs 'ga' zhig phyogs gcig tu bris pa ste /
sems bskyed bzang po dang ldan cing /
yi dam gyi bsnyen pa mthar phyin pa /
ting nge 'dzin la gsal snang cung zad thob pa'i rnal 'byor pa dag la /
'di tsam gyis kyang don 'grub par 'gyur ba nyid do //
zhes pa'ang many+dzu g+ho Shas bris pa dge
/mang+ga laM///
/
