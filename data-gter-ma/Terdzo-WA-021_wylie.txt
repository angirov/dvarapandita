@#//
'chi med yang snying kun 'dus kyi bsnyen yig tho byang bzhugs so //
oM swasti /
bla ma dang mgon po tshe dpag tu med pa la phyag 'tshal lo //
'dir 'chi med yang snying kun 'dus kyi bsnyen pa bya tshul la /
thog mar dkon mchog mchod pa dang /
gsung rab bklag pa sogs rgyab rim gyi dge ba'i dpung ci 'grub sngon du 'gro bas /
dben zhing yid du 'ong ba'i gnas phyag dar gyis dag par byas la /
dmigs rten gyi bris sku bkram pa'i mdun du /
bsnyen sgrub sbrel nas byed na las byang 'chi med 'dod 'jor gsungs pa ltar dkyil 'khor tshe rdzas dang bcas pa'i gshom rgyas par bya ba'am /
bsnyen rkyang tsam las mi byed na mchod gtor ci 'byor bsham /
de dang kha sprod du stan nang tshangs can gyi 'og tu 'bras sam sa dkar gyis g.yung drung chos 'khor du bri /
mdun du rdor dril DA ma ru nang mchod sogs bkod /
gzhan yang mtshams g.yog sman pa 'tsho chas sogs mtshams 'og tu chud dgos pa thams cad tshogs par 'du byas la /
nyi ma byang bgrod kyi dus zla ba yar gyi ngo'i rgyas pa'i las la shis pa'i gza' skar dge ba la skyabs sems sngon du 'gro bas /
hrIH
ka dag chos sku'i sogs kyis rta mgrin gyi nga rgyal mchog tu brtan pos /
hrIHpad+ma kro d+ha cung zad bzlas nas /
zhing skyong gzhi bdag sogs dkar phyogs la gtor ma phul nas phrin las bcol /
nag phyogs pa rnams la bgegs gtor btang la /
thugs las sprul pa'i khro bo ni //
zhes sogs kyis khro bo'i sprin spros pas bgegs thams cad bsdigs bskrad brlag par bsam la drag sngags thun brab gu gul gyi dud pas bdug pa sogs tsham rngam gyis bgegs bskrad nan tan byas rjes /
sgo drung du tho brtsigs la rgyal po chen po bzhi bskyed bstim mchod bstod phrin bcol byas pas 'khor yug thams cad rgyal thabs kyi gur gyis bcings par bsam ste phyi mtshams bcad /
de nas nang du zhugs la /
hrI:
mi dmigs gsal ba'i sogs shwa lo gcig gis nang mtshams gcod pa ni /
hrIHzhes ma dag pa'i snang ba thams cad sbyangs nas mi dmigs pa'i ngang du dar gcig mnyam par 'jog
/de las 'gag med gsal ba'i rang mdangs rang rig pa'i ngo bo hU~M yig rang sgra sgrog pas nam mkha' gang ba la sems bzung /
hU~M las 'od zer 'phros pas rdo rje'i sa gzhi rwa gur bla bre ye shes kyi me 'bar ba dang bcas pas steng 'og phyogs mtshams thams cad gtams te cis kyang mi shigs par bsam la badzra rak+Sha hU~M phaT:
ces pa'i sngags kyis bsrung ste nang mtshams so //
de nas bar du gcad bya gcod byed thams cad 'dzin med nam mkha' lta bu'i ngang la dar gcig mnyam par 'jog pas gsang mtshams bcad /
de ltar mtshams bcad phyin chad sngar dmigs 'og tu ma chud pa'i ngo gsar dang mi 'phrad cing chas ka gtong len mi bya /
srung 'khor 'di mtshams grol rgyu'i thun tha ma'i tshe ma gtogs mi bsdu zhing /
thun 'go thams cad du'ang cho ga'i dkyus nas 'byung ba ltar gsal 'debs bya'o //de yang zhag dang po'i dgong thun dang /
zhag gnyis pa phan gyi thor thun gyi 'gor sngon 'gro skyabs sems dang mchod pa byin rlabs kyi bar dang /


thun gzhan rnams la skyabs sems tsam sngon du 'gro bas /
hrI:
mi dmigs sogs srung 'khor nas brtsam ste dngos gzhi la 'jug pas chog
/gang ltar nges 'byung gi blos bskul te /
bla ma dang dkyil 'khor gyi lha tshogs mkha' khyab tu gsal btab nas re ltos ling skyur gyis skyabs 'gro dang /
sems can thams cad 'chi med rdo rje'i go 'phang la 'god pa'i lhag bsam gyis kun rdzob sems bskyed kyi mthar /
yul sems can mi dmigs pa ka dag spros pa dang bral ba'i ngang la dar gcig klod pa don dam byang sems /
de'i rang rtsal 'gag pa med pa rta mgrin gyi skur langs la mtshams bcad nas /
rtsa brgyud kyi bla ma rnams bskul pas char sprin gtibs pa ltar byon nas bdag gnas yo byad rnams la thim par bsam la byin dbab /
rang gi thugs ka nas spros pa'i ye shes kyi me rlung chus mchod rdzas rnams sbyangs te mi dmigs pa las zag pa med pa'i mchod sprin nam mkha' gang bar spros pas brlab /
de nas hrI:
mi dmigs sogs kyis sngar ltar srung 'khor gsal btab /
de'i dbus su hrIHlas snod kyi 'jig rten gzhal yas khang gru bzhi sgo bzhi pa dwangs gsal sgrib pa med pa'i rnam par sad par bsam /
de'i dbus su pad nyi'i gdan la rang rig hrIHyig dmar po las 'od zer 'phros /
nang bcud kyi sems can thams cad mi shigs pa'i lhar sad /
tshur 'dus hrIHla thim pa yongs su gyur pa las rang nyid tshe dpag med du bskyed pa'i phyi rol pad 'dab brgyad kyi phyogs bzhir lA s+ye sogs sems ma bzhi /
mtshams bzhir d+hU pe ma sogs mgyogs ma bzhi /
sgo bzhir lcags kyu ma sogs sgo ma bzhi gsal btab /
gtso bo'i thugs kar pad zla la gnas pa'i hrIHlas 'od zer 'phros /
ye shes pa spyan drangs nas bstim pa'i bar byas la /
skabs 'dir gter gzhung rtsa ba ltar gsol 'debs ni /
rang gi spyi bor 'ja' gur gyi dbus su bla ma tshe dpag med kyi rnam par gsal ba la oM AHhU~M:
chos dbyings phyogs lhung bral ba'i sogs kyi gsol 'debs dang /
badzra A yur+dz+nyA na sarba sid+d+hi pha la hU~M:
zhes mos gus gdung shugs drags pos bzlas pas /
bla ma'i thugs ka'i hrIHlas 'od zer 'phros brtan g.yo 'khor 'das kyi chos thams cad la khyab pas snod kyi 'byung lnga'i mdangs dang /
bcud kyi tshe dang bsod nams ye shes rnams 'od zer dkar dmar gyi rnam par bsdus pa phyag gi bum pa'i nang du thim pa'i rkyen gyis /
bum nang gi bdud rtsi khol zhing lud pa rang gi tshangs bug nas zhugs spyi bo sogs gnas lnga rim gyis gang ba'i bde ba la sems bzung nas yid bzlas bya zhing ngang bskyang /
mthar spyi bo'i lha 'od du zhu nas rang la bstims la bum can dang sbyar ba'i yid bzlas dang rang ngo bskyang ngo //
de nas thugs ka nas spros pa'i lha mo rnams kyis rang la mchod bstod byas par bsam la /
me tog bdug spos sogs kyis mchod /
hrI:
chos dbyings ngang las sogs kyis bstod /
de nas rang gi thugs kar pad 'dab brgyad gyes pa'i lte bar zla dkyil gyi dbus su hrIHyig dmar po 'bar zhing 'phro ba la sngags phreng dmar gsal rang sgra sgrog bzhin par ldem me g.yas su 'khor ba /
de las 'od zer 'phros brtan g.yo 'khor 'das kyi dwangs ma thams cad 'chi med ye shes kyi bdud rtsi'i rnam par bsdus nas thugs ka'i sngags phreng la thim pas 'chi ba med pa rdo rje'i srog thob par bsam la /
lha sngags spro bsdu'i rol pa gsal la 'dzin med snang stong sgyu ma lta bu'i ngang la mnyam par bzhag nas /
phreng ba byin gyis brlabs te ngag bzlas bya /
spro zhing nus na res rlung 'jug gnas ldang gsum 'bru gsum gyi sgra gdangs su mos la /
bum pa can dang sbyar ba'i rdor bzlas bya ste /
hU~M sgras 'byin pa'i tshe 'od zer spros /
oM gyis 'jug pa'i tshe snod bcud kyi dwangs ma thams cad 'chi med ye shes kyi bdud rtsir bsdu /
AHsa gnas pa'i tshe bstim la 'chi med rdo rje'i sku snang stong mi shigs pa'i ngang la bzhag go
/gal te tshe'i sgrub rdzas rnams bshams yod na bzlas pa'i mthar tshe 'gugs re'ang bya ste tshe'i lha tshogs rnams kyis 'khor 'das kyi tshe'i dwangs ma thams cad 'od zer dkar dmar gyi rnam par bsdus nas sgrub rdzas rnams la thim par bsam la tshe mda' g.yab cing thugs dam bskul nas tshe 'gugs /
de yang 'od kyi rnam par bsdus pa rang gi snying ga'i hrIHla bstims nas sba ba rnams bya'o //
gang ltar yang nyal ba'am thun bsdu ba na /
a :
skye 'gag gnas gsum sogs kyi mtha'i tshig
/skye med thugs srog nA da'i dbyings su bsdu :
zhes rang gi thugs ka'i 'od kyis reg pas dkyil 'khor gyi 'khor lo thugs ka'i hrIHyi bar du bsdu /
de'ang 'chi med gnyug ma'i ye shes mi dmigs khyab gdal spros pa dang bral ba'i dbyings su bsdus la mnyam par bzhag
/nyal ba las ldang ba'am /
thun las ldang ba'i tshe chu las nya ldang ba'i tshul du lhar langs la bsngo ba bya'o //
tshul de lta bu'i thun bzhi'i rim pas 'bum tsho gsum gyis mtha' rten pa bzla ba ni grangs bsnyen /
lo gcig gam /
zla ba drug gam /
gsum ni dus bsnyen /
dngos nyams rmi lam gang rung la dge ba'i mtshan ma ma mthong gi bar de srid du bzla ba ni mtshan ma'i bsnyen pa'o //
de ltar bsnyen pa rdzogs nas sang grol rgyu'i dgong thun nas bzung mchod gtor rgya cher bsham /
mdun gyi sgrub rdzas sam gtor ma lhar bskyed /
dngos grub bsdu ba'i dmigs pa dang bcas pa bya /
khyad par grol rgyu'i snga thun la srung 'khor brtan par bsgom /
bzlas pa'i mdun rten lhar gsal ba'i gnas gsum gyi yi ge gsum las 'od zer dkar dmar mthing gsum 'phros /
rang gi gnas gsum du thim pas sku gsung thugs rdo rje mi shigs pa'i dngos grub thob par bsam la /
gsol 'debs dang dzapa? bzlas mthar /
oM/
bcom ldan tshe dpag med mgon gyis //
zhes sogs kyis dngos grub blang zhing mjug chog rnams mtha' rgyas su bya'o //
de ltar bsnyen pa rdzogs nas sgrub pa bye+ed na tshe'i sgrub rdzas rnams tshang bar bshams shing /
thun thams cad la bdag bskyed sngon du 'gro bas bzlas pa cung zad byas nas /
mdun bskyed kyi dkyil 'khor bskyed bstim mchod bstod rnams dkyus ltar dang /
bzlas pa'i tshe bdag bskyed kyi thugs srog hrIHlas 'od zer 'phros /
mdun bskyed lha tshogs rnams kyi thugs rgyud bskul /
de las 'od zer mkha' khyab tu spros /
rgyal ba sras dang bcas pa'i thugs dam bskul nas byin rlabs dngos grub thams cad bsdus la lha rnams kyi thugs kar thim par bsam la bzlas pa bya /
yang bdag bskyed kyis sngar ltar bskul /
mdun bskyed kyi thugs srog hrIHlas 'od zer dang /
de dag gi rtse las lcags kyu ma sogs phyag rgya'i lha mo nyi zer gyi rdul ltar spros pas /
stong gsum phyi snod 'byung ba lnga'i mdangs dang bcud /
nang skye 'gro'i tshe'i dwangs ma thams cad rdo khab len gyis lcags phye bsdus pa ltar thugs srog hrIHla thim par bsam la bzlas pa bya ste /
dmigs pa gnyis po de spel bas thun gyi gzhi bzung nas bzla zhing /
thun mjug tu bum bzlas dang /
tshe rdzas rnams la dmigs pa'i bzlas pa'ang cung zad tsam re dang /
tshe 'gugs bstim sba ba rnams bya zhing /
thun gcod tshul bsnyen pa dang 'dra /
grol rgyu'i snga thun la sngar ltar dngos grub len zhing /
spro na mtha' rten du dbang chog ltar tshe dbang blang ngo //
gang ltar yang mtshams khongs der bsnyen pa'i kha skong du bzlas grangs kyi bcu cha'i sbyin sreg dang /
tho 'grol /
gnas srung sogs bsnyen sgrub spyi'i 'gros ltar shes par bya'o //
zhes 'chi med yang snying kun 'dus kyi bsnyen yig tho byang tsam du bkod pa 'di yang go 'jo mkho khyim bla ma rnam grol bzang po'i gsung gis bskul ba las /
gnyos btsun d+harma shrIs chu stod zla ba'i tshes bcu'i snga dro thun gcig la shar mar spel ba'i yi ge pa ni dge slong A nan+ta ma ti'o ///
/
