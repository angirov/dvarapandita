@#//
bla ma mkha' 'gro bdud 'dul ma'i dkyil 'khor lha tshogs la gtor ma 'bul ba'i las rim grub gnyis rol mtsho zhes bya ba bzhugs so //
bla ma mkha' 'gro bcom ldan 'das ma rdo rje phag gdong gsang ye bdud 'dul ma la phyag 'tshal lo //
bla ma mkha' 'gro'i tshogs la thun par gtor ma 'bul ba ni /
sgrub mchod kyi gtor ma rnams la gtor gsos dang sman raka bran /
rang nyid mkha' 'gro'i nga rgyal gsal bas dmigs pa'i 'phro 'du dang bcas pas 'di bzhin brjod /
bdag nyid bla ma mkha' 'gro'i thugs ka nas //
'od zer a yig gsum dang oM chad pas //
'og gzhi yaM las rlung ljang rgya gram steng //
raM dmar me 'bar dbus su a gsum las //
mi mgo'i sgyed pu ri rab tsam gyi steng //
oM las gtor snod thod zhal stong gsum mnyam //
AH'phros thod nang gtor rdzas ngo bo ni //
go ku da ha na las sha lnga dang //
bi ra shu ma mu las bdud rtsi lnga //
zla ba'i kha chod steng du hU~M 'phros pas //
kha T+wAM mgo bo thur bstan rtse mo gsum //
oM AHhU~M gis mtshan pa'i yu ba la //
oM mUM phyogs bzhir hU~M trAM hrIHA dang //
mAM pAM tAM lAM rnams kyis mtshan par gyur //
gtso mo'i thugs las 'od 'phros DA ki lngas //
rlung g.yab rab g.yos me 'bar nus pa yis //
thod pa dros nas nang gi rdzas rnams khol //
rab 'phyur ma dag dri rnyogs phyi rol lud //
mkha' 'gro lnga yis nam mkhar bltas pa yis //
A ral+li dang pheM pheM hriM hriM dzaH
dzaHhU~M baM hoHzhes pa'i sngags kyi sgras //
phyogs bcu'i sangs rgyas byang sems ma lus pa //
rigs lnga'i rnam par spyan drangs rang rang gi
/sa bon la thim rdo rje kha T+wAM ga
/g.yas su 'khor bas nang gi rdzas rnams dkrugs //
sa bon rnams las bdud rtsi'i rgyun babs pas //
zla ba la thim zla ba'i bdud rtsi ni //
bsil zer ldan pa nang bcud tsha ngar ldan //
gnyis med sa bon zla ba 'od du zhu //
bcud rdzas la thim tsha grang bsnyams gyur pa'i //
rlangs pa phyur phyur 'dod yon sprin du 'khrigs //
mkha' 'gro sde lngas 'bru gsum sngags brjod pas //
rdzas rnams kha T+wAM gis dkrugs gnyis med 'dres //
rlangs pa'i 'od zer sgo ma mkha' 'gro dang //
mchod sprin gseb nas lha mo bcu drug gi
/rnam 'gyur sprul tshogs dpag yas phyogs bcur 'phros //
phyogs bcu'i de bzhin gshegs pa rgyal sras bcas //
bla ma yi dam mkha' 'gro dam can tshogs //
bcom ldan phag gdong khros ma gsang ye ma //
mtsho rgyal bdud 'dul seng gdong dkyil 'khor dang //
gnyis med bu yug 'tshubs bzhin spyan drangs nas //
dam tshig ye shes dbyer med brtan par bzhugs //
e A ral+li pheM pheM hriM hriM/
A we sha ya dzaH
A kar+Sha ya dzaHhU~M baM hoH
spyan 'dren pa ni /
hU~M/
chos dbyings rnam dag pho brang nas //
bka' brgyud bla ma gshegs su gsol //
dbang chen rol pa'i dur khrod nas //
yi dam lha tshogs gshegs su gsol //
stong nyid ye shes dur khrod nas //
rgyal ba skyed pa'i yum mchog ma //
rtog pa thams cad rab spangs pa //
sku mdog dmar mo seng ge'i gdong //
yid bzhin nor bu lta bu'i ma //
'gro ba'i don du gshegs su gsol //
dngos grub stsol phyir gshegs su gsol //
'khor dang mya ngan las 'das pa'i //
'khor gyi las byed gshegs su gsol //
siM ha DA ki nI ha ri ni sa /
dzaHhU~M baM hoH
de nas mchod gtor rnams 'bul ba ni /
mkha' 'gro sde lngas b+han+d+ha'i snod bzang gis //
bcud rdzas bcus nas lha tshogs dgyes par mchod //
bdud rtsi'i bcud kyi rlangs pa dkar ser dmar //
ljang mthing rigs lnga'i DA ki'i mchod sprin tshogs //
dpag yas 'khrigs gseb mchod lha bcu drug ni //
sku phyed thon nas phyi nang gsang mchod dang //
sman rag gtor tshogs bsam 'das mchod pa'i tshogs //
dkyil 'khor lha tshogs rnams la mchod par gyur //
bla ma mkha' 'gro'i ljags dbyibs rdo rje yis //
sbu gu'i 'od zer mchod rdzas la phog pas //
mchod gtor bcud rnams dgyes par rol bar gyur //
oM AHhU~M gu ru pad+ma dz+nyA na DA ki nI ha ri ni sa ra tsa hri ya sarba sa ma ya /
i daM ba liM ta sarba pany+tsa a mr-ita rak+ta pU tsa la kha kha khA hi khA hi /
zhes spyi la phul nas /
khyad par bdud 'dul seng gdong lha tshogs la 'bul ba ni /
baM siM ha mu kha DA ki nI ha ri ni sa i daM ba liM ta kha kha khA hi khA hi /
rigs bzhi 'khor tshogs la /
baM badzra siM ha DA ki nI i daM ba liM ta kha kha khA hi khA hi /
baM rat+na siM ha DA ki nI i daM ba liM ta kha kha khA hi khA hi /
baM pad+ma siM ha DA ki nI i daM ba liM ta kha kha khA hi khA hi /
baM karma siM ha DA ki nI i daM ba liM ta kha kha khA hi khA hi /
sarba lo ka DA ka DA ki nI i daM ba liM ta kha kha khA hi khA hi /
lan gsum mam bdun sogs brjod /
rjes su bstod pa ni /
hU~M b+h+yoH
skye med dbyings las ma g.yos kyang //
gang 'dul 'gro ba'i don mdzad ma //
dbang gi skur ston mkha' 'gro ma //
yid bzhin sku mchog khyod la bstod //
sku mdog dmar mo 'od zer ldan //
zhe sdang rtog pa gcod mdzad ma //
me long ye shes ngo bo nyid //
ye shes seng gdong ma la bstod //
bde chen thar lam 'dren mdzad ma //
gti mug rtsad gcod ro gcig rtogs //
chos dbyings rnam dag ngo bo nyid //
bde stong seng gdong ma la bstod //
ye shes me 'bar klong dkyil nas //
sku gsum ye shes lnga yi klong //
bde chen snang ba dbang sdud ma //
snang stong seng gdong ma la bstod //
d+hU ti'i rang bzhin dkyil 'khor ma //
chos sku 'bral med ngang du bzhugs //
bde chen zhi ba'i rang bzhin ma //
rdo rje seng gdong ma la bstod //
ngo bo skye med don ston ma //
dbyer med sku bzhir gnyug ma'i ngang //
bde ba chen po'i ngo bo nyid //
rin chen seng gdong ma la bstod //
bdud dang dgra las rab rgyal zhing //
bde chen thig les rlan mdzad ma //
rtsa rlung thig le'i ngo bo nyid //
pad+ma seng gdong ma la bstod //
log lta mu stegs brlag mdzad ma //
bar chad srung zhing byin rlabs can //
mthu stobs rdzu 'phrul bsam mi khyab //
karma seng gdong ma la bstod //
ye shes las las grub pa yi //
bstan pa srung zhing dam tshig can //
mkha' la rgyu ba'i rdzu 'phrul mnga'//
'khor gyi mkha' 'gro'i tshogs la bstod //
rgyan gyi gtor ma 'di bzhes la //
bcol pa'i phrin las 'grub par mdzod //
ces mchod /
phrin las bcol lo //
bla ma mkha' 'gro bdud 'dul seng gdong ma'i thun bar gtor 'bul phyi sgrub las gsungs pa bzhin rigs mthun gzhung gzhan dang bstun nas rgyas par spel ba 'di yang /
rang gzhan kun phan gyi lhag bsam sngon nas rim bsams las gnas dus rten 'brel gyi nges pa dang bstun te rgyal zhing chen po'i 'dabs rol nyid zhi mu kha'i gnas su /
nam mkha'i rdo rje ming des bris pa'i dge bas rang gzhan mtha' dag bla ma DA ki'i go 'phang brnyes pa'i rgyur gyur par mdzad du gsol lo //
sarba mang+ga laM//
!
//bdud 'dul drag mo'i bka' srung dam can spyang zhon thig le rtsal gyi gtor 'bul bzhugs so //
rdo rje can la phyag 'tshal lo //
'di'i rgyun gtor 'bul bar 'dod na /
dmar gtor phye mar 'o phud gser skyems sogs bshams la /
raM yaM khaM gis bsang sbyang /
oM AHhU~M ha ho hrIHlan gsum gyis bdud rtsir brlab /
rang nyid drag mo stong pa'i nang :
mdun du lcags kyi khang sgrom nang :
mun nag 'tshubs pa'i nang nyid du :
dam can rdor legs dmar skya ba :
lcags spyang mgo dgu la zhon pa :
phyag g.yas zhags pa dmar po 'phen pa :
phyag g.yon gser gyi dbyug to nam mkhar phyar ba :
sku stod dar dkar gyi ral ka gsol ba :
sku smad stag lpags kyi sham thabs mnab cing :
sma ra ag tshom la me stag 'phro ba :
dbu skra dmar ser gyen du brdzes pa :
mche gtsigs spyan gsum dmar po bsgrad par bsam :
de'i g.yas g.yon phyogs mtshams khor yug tu :
mon pa mgar nag btsan dang ni :
che 'bring chung gsum sum brgya drug cu'i 'khor gyis bskor te :
phyag g.yas thams cad zhags pa 'phen cing :
g.yon pas dbyug to phyar ba'o :
sku la stag dong g.yas la gzig shub g.yon du btags pa :
bse phub khur nas mdung dmar klad du bskor te thams cad chil le rong nge yod par bsgoms la /
trika traM be con ta ya ma ra ti hU~M:
gle gad ma A b+he sha phyung dza :
'bod sngags lan gsum bzlas pas /
dam can 'khor bcas mdun du mngon sum byon nas dam tshig pa dang gnyis med gyur pa'i ljags 'od zer gyi sbu gus gtor ma bdud rtsi'i bcud drangs te gsol nas mnyes par gyur par bsam la /
'bod sngags sham du /
ba liM ta khA hi :
btags pa gsum bdun nyer gcig gis phul /
bstod bskul ni /
kye :
mes po gnam gyi rum rum rje :
phyi mo sa yi mer mer po :
pha ni bdud la ma ni srin :
bdud srin tshogs pa'i mthu bo che :
lho nub srin po'i 'jig rten gyi :
ma la ya yi shar phyogs su :
srin mo kha yi brag phug na :
rlung nag 'tshubs ma'i dkyil 'khor nas :
dgra bla gnyan gcig sku bzhengs shig :
lcags spyang nag po mgo dgu'i steng :
rdo rje legs pa dmar skya la :
sku stod dar dkar ral ka gsol :
sku smad stag gi sham thabs can :
phyag g.yas zhags pa dmar po thogs :
g.yon pas dbyug to 'bar ba bsnams :
zhal nas gdug pa'i ngan sngags bzla :
sku la me yi tshwa tshwa 'phro :
skyes bu de yi bka' nyan ni :
sde brgyad btsan 'khor go phub can :
sum brgya drug cu si li li :
thog ser bu yug thu lu lu :
rnal 'byor bdag gi gtor ma bzhes :
bcol ba'i phrin las 'grub par mdzod :
yang gcig thugs kyi sprul pa ni :
rlung nag 'tshubs ma'i nang shed na :
mon pa nag po 'jigs gzugs can :
sems can srog gi shan pa yin :
sgrol ging chen po sku skyod cig :
stong dpon chen po sku skyod cig :
srog bdag chen po sku skyod cig :
gnas mchog 'di ru bzhugs su gsol :
sgrub mchog bdag gi mchod yon bzhes :
dgra dang bgegs rnams med pa dang :
bsam pa thams cad 'grub par mdzod :
dam tshig gnyan po rab dgongs la :
rnal 'byor bdag gi phrin las mdzod :
bsnyen sgrub ting 'dzin bsgom pa la :
bar du gcod pa zhi bar mdzod :
tshe dang bsod nams 'phel ba dang :
'khor dang longs spyod rgyas par mdzod :
zhi rgyas dbang drag mngon spyod kyi :
phrin las lhun gyis grub par mdzod :
drag mo bdud 'dul bka' bzhin du :
sangs rgyas bstan pa bsrung ba dang :
o rgyan gu ru rig 'dzin gyi :
rjes 'jug phrin las myur du sgrubs :
dam chos rgyal khams kun tu dar :
smin grol gsang sngags bstan pa rgyas :
mthong thos dran reg 'gro ba rnams :
myur du byang chub thob par mdzod :
ces phud dang gtor ma nam mkhar mchod do :
zhes gter gzhung las 'don bder khol du phyungs pa dge legs 'phel ///
/
!
dam can bka' srung dang 'di dag ni 'jam mgon rin po che dang rigs bdag bla ma rnams kyi dgongs rdzogs kyi phyir du kha bskangs te par gsar du bsgrubs pa yin pas dbang lung sogs la zhib ca bya dgos pa yod do //
zhes si tu pa pad+ma dbang mchog rgyal po kho bos ched du gdams pa dge //
/
