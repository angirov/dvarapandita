@#//
stag sham bdud 'dul drag mo'i las tshogs sa lha'i gter bum sgrub pa'i gsal byed nor bu'i sgron me zhes bya ba bzhugs so //
'di gtan rgud pa kun sel zhing //
'dod rgu nor bu'i gru char gyis //
gangs can mtha' dbus skyong mdzad pa //
pad 'byung yab yum zhabs la 'dud //
gsung gsang bdud rtsi'i zegs ma res //
skye dgu bde ba'i gsos sbyin pas //
bder gnas 'dod rnams thabs mang gi
/ngal ba spong la 'di brten 'tshal //
mkha' 'gro'i snyan brgyud bdud 'dul drag mo'i rgyas pa'i las tshogs las byung ba'i sa'i lha mo brtan ma sgrub pa'i thabs 'di'i dgos ched rnams gter gzhung du gsal ba ltar la /
dgos pa chen po de ldan gyi gdams ngag lag tu len pa po'ang rab bdud 'dul drag mo'i bsnyen pa thems pa /
yang na rtsa gsum gyi bsnyen pa thems shing gzhan phan gyi lhag bsam g.yo med pa dang ldan pas lag len dngos la gsum /
sa'i lha mo'i sku gzugs la bsten pa dang /
de'i gter bum la bsten pa /
klu nor rgyas kyi bum pa la bsten pa'o //
dang po ni /
bkra shis shing yongs su grags pa'i gnas chen rnams kyi sa rdo shing gi phye ma /
mtsho dang chu chen rnams kyi chu sna /
rin chen phye ma /
klu sman tshad ldan /
gi waM/
dkar gsum /
mngar gsum /
'bru sna'i phye ma /
dar sna tshogs kyi phye ma bsres pa'i 'dag pa la sku brnyan che na sor brgyad /
chung na sor bzhi pa lha mo'i gzugs zhi 'dzum dar dang rin po che'i rgyan can /
phyag mnyam gzhag bum pa bsnams pa'am /
phyag g.yas pa thugs ka dang g.yon pa phyar stabs kyis bum pa re re 'dzin pa /
zhabs skyil krung pad+ma'i gdan la bzhugs pa /
sku mdog ser po sogs tshon rtsi legs par btang ba'i dbu gtsug tu ring bsrel /
ma rnyed na gangs tig gam ye d+har tsam dang /
thugs kar oM tsi ri tsi ri :
tsu ru tsu ru :
ku ru ku ru :
do tsu do tsu :
swA hA swA hA:
b+ha sha b+ha sha swA hA:
zhes gser gyis bris pa /
lte bar oM lha mi'i phan bde sogs dngul gyis bris pa bcug
/nang du klu sman /
rin phye /
dkar gsum /
spos gtsang /
'bru sna /
dar snas bkang /
phyag gi bum par yang sngags snga ma dang rin po ches bkang bar gsungs kyang ma shong na b+h+rU~M yig tsam dang rin chen phye ma blugs /
rab gnas dang bskyed bstims bzlas pa ci 'grub dang shis brjod byas la dar snas dril te rin po che'i gwa'ur bcug la sgrub dus dkyil 'khor gyi dbus su bzhag
/'gro dus lus la bcang /
sgrub khang bang mdzod nor slas zhing sogs gnad gang cher bzhag pas ci 'dod thams cad 'grub /
dgon gnas yul khams grong khyer rnams kyi phyogs bzhir mchod rten khri 'phang bzhi pa re re bzhengs pa rgyal chen sde bzhir mnga' gsol ba'i bum par lha mo'i rten 'di bzhugs na mi mthun pa'i phyogs thams cad zhi zhing bsod nams mnga' thang longs spyod rgyas par gsungs so //
!
//gnyis pa gter bum la rgyas bsdus gnyis las /
rgyas pa gtsug lag khang /
rgyal po'i pho brang /
'byor ldan gyi khang khyim sogs la rdza'i bum pa bre gang shong ba lnga'i nang du /
dbus su sa lha'i sku nang gzhug bcas phyogs bzhir 'byung bzhi'i lha mo bzhi'i sku gzugs bcug
/sa lha'i snying po dang tshigs bcad gser gyis bris pa /
klu chen brgyad /
ba ru NA rnams kyi sngags /
nor rgyas kyi snying po 'og tu
gsal ba /
nor lha dzam lha thams cad kyi sngags gsal ba /
rgyal chen sde bzhi'i snying po /
gnam sa snang brgyad dang bkra shis brtsegs pa'i mdo gzungs /
rten 'brel snying po rnams gser gyis bris la gzhug par gsungs kyang ma 'byor na mtshal la rin chen phye ma btab pas bris pa'i shog dril mgo mjug ma log par bzhag
/gong du smros pa'i rdzas thams cad dang bum rdzas nyer lnga'i phye ma rnams mo gsar rigs bzang gi nu zho dang ba dkar mo dang dmar zal gyi 'o mas sbrus la ril bu brgya dang rtsa brgyad byas pa dang /
chos sman sogs byin rten /
sgrub gtor gyi dum bu rnams bcug
/gong gi rdzas khrol bur byas pa dang 'bru sna /
dri bzang gi shing phye rnams kyis lag tshags dam par bkang la dbus ser po dang /
phyogs mdog gi ras kyis kha bcad /
bum pa'i kha dog kyang de mtshungs tshon gyis bsgyur /
mdun rtags sa bon nam phyag mtshan ci bder bri'o ///
/bsdus pa gang du'ang grangs mang 'jog rgyu ni /
nang gzhug gtso bo sa lha'i sku dgos pas bum pa grangs mang bca' sgrub byed skabs sku spar mang du gdab /
de'ang brlan rtseg dang thig pa'i dogs pa yod na zhig ral sogs cher mi legs pas rdza sa la btab nas so btang ba byung na legs shing /
sku rgyab khog stong byas pa'i nang du gzungs gzhug gser dngul gyis bris pa'am /
ma 'dzom na mtshal la rin chen phye ma bsres pas bris pa gzhug
/de ltar mi 'grub pas shug pa sogs bzang shing gi byang bu rtsa rtse ma nor ba'i mdun ngos su brtan ma'i sku dang rgyab ngos su gzungs sngags bri ba dang /
cis kyang mi 'grub pa'i 'byor pa dman pas gzungs sngags sogs kyi shog dril gzhug par byed pa ni rtsa gzhung las snying po gser gyis bris la gzhug par gsungs pa'i don du 'gyur bar snang zhing /
de dag rgyas bsdus gang byed kyang bum pa bre shong nang sku dang gzungs bsgril dar snas dril ba gzhug
/de'ang brtan ma'i gzungs ring thung tshigs bcad rnams gtso bo yin pas thams cad la med thabs med cing /
sa bdag gzhi bdag klu bum yin na de dag gi snying po rnams /
nor bum yin na nor lha'i snying po mang du gzhug pa khyad par yin /
rdzas gzhan gong smros rnams kyis bkang la /
sa klu la ras dkar po nor bum la ser pos kha bcad cing bum mdog de mtshungs /
mdun rtags nor bu sogs bri /
bcas grub nas sbyang khrus bya /
de nas sgrub pa bya ba la /
stegs gtsang ma gru bzhi che chung sku'am bum pa mang nyung dang bstun par byas pa'i steng du pad+ma dkar po 'dab brgyad bris pa'i lte bar sku'am bum pa bkod /
de steng khri'ur sman sna rin po che bsres pa'i zan la zlum gtor dkar po rgyan ldan sa lha'i rten dang /
pad+ma 'dab ma bzhi la zlum gtor bzhi 'byung bzhi'i lha mo dang klu rigs bzhi /
de rgyab dkar gtor pad 'dab can brgyad kyis bskor ba gzhi bdag rten yin la /
de rgyab mchod rdzas 'brang rgyas g.yag lug dang phyi ba spar btab /
dkar gsum mngar gsum /
phye mar /
'bru sman rin chen phye ma /
ja chang 'o phud rnams dang mtha' skor du smyug rgod sogs shing rtsi sna tshogs la dar tshon bal tshon bya spu sna
tshogs kyis brgyan pa /
dbus su mda' dar me long btags pa can gyi dar dkar la ba ra dkar mo'i 'o ma dang sbyar ba'i mtshal gyis brtan ma'i snying po /
oM badzra a ka tsi sha ra sogs bris pa rnams gzug
/gtsang sbra shin tu che ba bya /
sgrub pa'i skabs su'ang thab gzhob sogs gtan nas ma shor bar dgos /
de ltar bca' gzhi grub nas sgrub pa dngos la /
thog mar sems can thams cad 'di phyi kun tu bde legs phun sum tshogs par bya ba'i don du sa'i lha mo bsgrub par bya'o snyam pa'i sems bskyed byas la gzhi bdag dkar gtor gtang zhing phrin las bcol /
bdag bskyed bdud 'dul drag mo'i las byang rgyas bsdus gang lcogs gtang /
bstod pa grub nas bzlas pa 'dir gsal ltar bya dgos pa yin yang /
dpe lung sogs mi 'dzom na gter kha 'di dang 'brel che zhing rtsa gsum yongs rdzogs dkon mchog spyi 'dus nyid gtang na legs pas /
bgegs bskrad nas gzung zhi drag seng gsum bzlas pa yan khyugs tsam grub par bya /
de nas /
bdag nyid mkha' 'gro seng gdong dmar mo rgyan cha lugs yongs su rdzogs par gsal ba'i /
spyi bor gu ru pad+ma sku mdog dkar dmar mdangs dang ldan pa :
zhal gcig phyag gnyis khro 'dzum spyan gsum gzi brjid dang ldan par bsgoms la :
oM AHhU~M badzra gu ru pad+ma sid+d+hi hU~M:
zhes brgya stong gang lcogs dang /
seng gdong ma'i rtsa ba'i bsnyen pa /
aHkaHsaHmaHraHtsaHshaHdaHraHsaHmaHraHyaHphaT:
ces pa khri phrag tshad du gsungs kyang skabs bstun byas la /
mdun bskyed ni :
oM badzra a mr-itas bsang /
swa b+hA bas sbyang /
stong pa'i ngang las b+h+rU~M las rin po che sna tshogs las grub pa'i gzhal yas khang nyams dga' ba :
sogs gzhung bzhin nas /
sa bla kun nas bsgoms pa'i lha dngos rnams bkug nas gnyis med du thim par gyur /
ces pa'i bar de kho na gsal yang nas yang du gdab la /
aHkaHsaHmaHraHtsaHshaHdaHraHsaHmaHraHyaHphaT:
oM badzra a ka tsi sha ra :
DA ki nI sarba d+he ga ya ri ya ri baM gad dza :
nA ga kA la hU~M:
nA ga le le :
dum pa le le :
nA ga rA tsa sid+d+hi sa ma ya hU~M dza :
zhes sgrub sngags nyid rtse gcig bzla /
thun mthar bsang gtang /
dkar gtor /
phye mar /
gser skyems /
'o phud sogs bshams shing bsang nang du mchod la /
kye :
stong gsum stong gi 'jig rten na :
sogs gzhung ltar nas /
bcol pa'i phrin las grub par mdzod :
ces pa'i bar gyis 'dod pa'i don la gsol ba btab /
lha rnams rten dang dbyer med du bzhugs par mos la /
'dir ni rten dang sogs dang ye d+har brjod la brtan bzhugs dang shis brjod bya /
slar thun la 'jug pa na seng gdong ma bskyed cing bzlas pa bya ba nas bskyar la thun gsum sogs gang 'grub bya /
dgong mo chos skyong gtor 'bul dang tshogs skong sogs las byang gi rjes chog rnams bya'o //
de lta bu'i sgrub pa zhag bdun ni dus kyi tshad yin la /
rtags ni gzhung nas 'byung ba ltar ro //
sgrub pa thon nas gter sba ba'i tshul ni mthong brgyud dang gzhung nas gsal bas ma smros so ///
/
!
gsum pa klu bum sger du sgrub na /
sngar smros pa'i rdzas rnams spra tshil 'dzom na rab /
med na sa spyin gtsang ma la bsres pas klu nor rgyas yab yum gnyis kyi gzugs gser mdog sku stod mi yi lus zhi 'dzum /
sku smad sbrul mjug 'khyil zhing phyag na nor bu bsnams pa /
yab la sbrul mgo bdun dang yum la sbrul mgo lnga'i gdengs ka yod pa sor brgyad pa bzhengs la gi waM klu sman ba byung rnams byug
/yab yum gnyis ka'i nang gzhug mthing shog la gser dngul gyis /
oM nA ga rA dza bA su kI maM sid+d+hi hU~M dza :
nA ga rA tsa bud+d+ha b+ha ga wAn :
nA ga rA dza sarba he la sid+d+hi pha la puSh+TiM ku ru hU~M hU~M hU~M:
nA ga rA dza sarba A yur rat+na sid+d+hi hU~M:
rat+na d+he wa A yur rat+na sid+d+hi sid+d+hi sarba pA shaM ku ru hU~M hU~M dza :
dgon gnas sam /
yul phyogs /
grong khyer ram /
khyim bdag che ge mo 'di la mi nor 'bru dang longs spyod mnga' thang rgyas par mdzod cig
/ces bris pa bcug pa'i yab yum gnyis zhal sbyor la dar ser pos dkris pa rdza bum bre shong gi dbus su bzhag
/sde dgon grags chen /
btsan phyug 'phan dar 'dzom pa /
bkra shis rigs rgyud 'phel ba'i khang zhing nor slas kyi sa /
de dag gi lag nas byung ba'i 'bru dar rin po che sogs dang /
klu sman /
ba ra dkar mo /
mo gsar rigs bzang gi nu zho ril bur byas pa /
'bru sna dang bzang shing gi phye mas bkang ba'i bum gter bcas la sbyong khrus bya /
ra ba bzhi'i yar tshes klu thebs yod pa'i dus su dkon mchog mchod pa dang brtan ma'i mchod gsol sngon du 'gro bas /
bum pa klu'i pho brang du sku gzugs nor rgyas yab yum gsal bar bskyed /
rang nyid yi dam du gsal ba'i thugs ka'i 'od zer gyis rgya mtsho chen po nas bsgom pa dang 'dra ba spyan drangs la gnyis med du bstim /
chu gnyis nyer spyod sogs kyis mchod /
gdengs ka nor bu 'bar ba'i 'od zer gyis //
sa 'og mun pa'i tshogs rnams rab 'joms shing //
bstan la rab dga' mthu stobs bsam mi khyab //
klu rgyal 'khor dang bcas la phyag 'tshal bstod //
ces pa lta bus bstod /
gong gi sngags brgya stong bzlas mthar 'dod gsol dang brtan bzhugs shis brjod bya /
'di nyid rat+na'i phur pa'i las tshogs bkra shis rten 'brel chen po'i bum pa dang gcig par snang bas sgrub tshul sogs rgyas pa de'i lag len du bris zin pa ltar grub na legs pa yod do //
de ltar sgrub pa'i bum pa de nyid spyir sa gnad grags chen bkra shis shing gnyan sa kun dang /
gtsug lag khang /
mchod rten sogs la sbas na bkra shis shing bsam don mtha' dag 'grub /
mnga' thang longs spyod rgyas pa sogs phan yon shin tu che /
bye brag rang gi khyim rgyas par 'dod na mdzod phugs /
grong khyer rgyas par 'dod na grong khyer dbus /
sad ser bsrung na sa mdo gnyan sa /
char pa 'beb par 'dod na chu mig rnams su sbas pas don 'grub /
gnas dgon /
gdan sa /
grong khyer /
sde dpon /
khyim gzhis sogs nyams gud gso bar 'dod na gnas de'i phyogs bzhi dbus dang lnga la sbas na nyams pa sor chud cing sngar las kyang bsod nams longs spyod rgyas par 'gyur bar gsungs /
gnas dgon grong khyer sogs kyi chu mig kha shar blta yod na rin chen phye ma bsres
pa'i rdzas bum nang klu chen yab yum gzugs kyi snying gar phuHbris pa /
snying po 'dod gsol bris pa gzhug
/klu sman gtsos bum pa'i rdzas rnams dang byang tshwa dkar po bslad med kyis bkang /
sgrub pa tshul bzhin byas pa de chu mig klu'i pho brang du gsal nas sbas na ci 'dod pa'i dngos grub 'byung /
chu mig lkugs pa la sbas na chu rgyas /
chu bskams pa dang nyams pa rnams kyang 'di bzhin byas na chu rgyas shing legs tshogs 'phel bar gsungs so //
dus kyi dbang gis nyams gud che //
ci drag gang drag bsam mno mang //
las la bcos su med mod kyang //
rdzas sngags rten 'brel mos pa'i mthu //
bsam mi khyab par gsungs de'i phyir //
bslu med bka' la yid ches pas //
bya sla don che 'di tsam yang //
'bad na ci ma rung snyams bris //
dge legs bdud rtsi'i klung rgyun gyis //
rgyal khams skye dgu ma lus pa //
rgud pa'i gdung ba kun bsal nas //
bde skyid lang tsho dar bar shog
/ces gter gzhung nyid lag tu blangs bde ba'i gsal byed dang /
bum gter sgrub pa po phal cher gyis rnam dbye ma phyed pa'i gzu lum dang sla chos kho nas gzhan mgo bskor byed tsam du mthong nas cung zad phan par re ba'i lhag blos drangs te blo gros mtha' yas kyis tsa 'dra rin chen brag gi sgrub sder bgyis pa dge legs 'phel ///
/
