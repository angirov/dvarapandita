\u0f88
bla ma'i thugs sgrub rig 'dzin bde 'dus las :
sde lnga lcam dral gyi mchod 'phrin bsam don lhun grub bzhugs :
\u0f88\u0f88\u0f88\u0f88\u0f88\u0f88\u0f88\u0f88\u0f88
sde lnga'i mchod thabs la :
rin po che'i snod du dkar gsum mngar gsum dang rin po che brdar ba'i phye mar :
dbus su dpal mgon zur gsum :
g.yas su ma mo'i gtor ma zur gsum :
g.yon du gza' gtor zur gsum g.yas gcus :
mdun du dam can zur gsum ra mgos mtshan pa :
rgyab tu rgyal por gsang phyi bcas mtheb kyu bzhi gsum gyis bskor bar rgyan spros mdzes par byas pa bsham :
rang dpal chen po'i nga rgyal gyis :
hU~M:
rnam kun mchog ldan mkha' klong nas :
gdod ma'i mgon po kun tu bzang :
rtsal mdangs rigs lnga longs spyod rdzogs :
thugs rje sgyu 'phrul rtsa gsum lha :
dam can chos skyong srung ma'i tshogs :
mkha' la sprin ltar gtibs nas ni :
gnas mchog 'dir gshegs brtan par bzhugs :
dad pa rab kyis phyag 'tshal lo :
bde mchog bde ba'i mchod pa bzhes :
bkod pa lus kyi gzhal yas 'dir :
rtsa rlung nyams rtogs ye shes sbor :
mchog dang thun mong dngos grub stsol :
g+hu ru de wa DAk+ki ni ar+g+haM nas :
shab+da pany+tsa rak+ta ba liM ta khA hi :
hU~M:
'og min gtum drag tshal chen nas :
thugs rje drag por rol pa'i lha :
dpal mgon ma ning nag po che :
mthing nag rab tu khros pa'i sku :
zhal bsgrad mche gtsigs spyan gsum gzigs :
thod skam rigs lnga'i dbu rgyan rdzogs :
sbrul nag ral pa sa la bsnyil :
phyag g.yas ru dar nag po dang :
g.yon pa snying zhags dgra la 'debs :
dar nag ber dang chas kun rdzogs :
tsan dan beng chen sked la gzer :
mi mgo'i phreng ba'i do shal can :
pad nyi ru tra'i steng du 'gyings :
'khor du mgon po sde lngas bskor :
'dir gshegs dam tshig rten la bzhugs :
phyi nang gsang gsum mchod pa bzhes :
byang chub sgrub pa'i stongs grogs mdzod :
bdag cag yon mchod 'khor bcas kyi :
'gal rkyen kun zhi mthun rkyen sgrubs :
sangs rgyas bstan pa rgyas par mdzod :
oM shrI ma hA kA la sarba pany+tsa rak+ta b+ha ling+ta ma hA pU dza la khA hi :
hU~M:
dbus phyogs me ri 'bar ba nas :
e ka tsA Ti khros ma yum :
srog sgrub ma dang re ti ma :
brtan ma bcu gnyis 'khor dang bcas :
dam rdzas mchod gtor 'di bzhes la :
rdzogs pa chen po'i bstan par srungs :
tshe 'di'i bya bar yid pham nas :
phyi ma'i don sgrub rnal 'byor la :
sgrub la bar gcod gdon bgegs rnams :
khyed kyis ming tsam med par bzhes :
ma ma trag rak+sha pany+tsa rak+ta b+ha ling+ta khA hi :
hU~M:
bar snang yangs pa'i dkyil 'khor nas :
gza' bdud nag po dug gdong can :
gza' brgyad gdong bzhi dregs pa'i tshogs :
dam rdzas gtor ma 'di bzhes la :
bstan pa gnyan bsrung dam nyams sgrol :
zab chos bka' gsang gnyan po 'di :
khyed la gtad do phrin las mdzod :
a rA hu la pany+tsa rak+ta b+ha liM ta khA hI:
hU~M:
ma la ya dang 'u yug gling :
dbu ru zhwa yi lha khang nas :
skyes mchog rdo rje legs pa rtsal :
dge bsnyen nyer gcig 'khor dang bcas :
dam rdzas mchod gtor 'di bzhes la :
bsam don ma lus sgrub par mdzod :
mchog gsang 'od gsal rdzogs pa che'i :
ring lugs smad nas theg dman bstod :
zab mo'i 'ja' lus shing rta'i srol :
snub byed dgra bo rdul du rlogs :
tri badzra sA d+hu sa ma ya pany+tsa rak+ta b+ha liM ta khA hi :
hU~M:
tshangs pa 'phrul gyi gzhal yas nas :
pe har yum mchog shAn+ting ma :
rol pa rkya bdun ru 'dren bzhi :
'khor tshogs dregs pa'i dpung dang bcas :
dam rdzas mchod gtor 'di bzhes la :
sangs rgyas bstan pa gnyan po srungs :
phrin las rnam bzhi sgrub par mdzod :
ma hA rA dza pany+tsa rak+ta ma hA b+ha liM ta khA hi :
rdo rje'i chos srung khyed rnams ni :
bdag cag yon bdag 'khor bcas kyis :
re zhing ltos pa'i gnyen yin pas :
nad gdon bar gcod kun zhi zhing :
tshe bsod dpal dang nyams rtogs rgyas :
lha 'dre mi gsum dbang du bsdus :
gnod byed dgra bgegs chams la phob :
snying thig 'dzin pa'i skyes bu yi :
bsam don ma lus khyed kyis sgrubs :
mi nor zas gsum khyed la gnyer :
srung skyob mdzod la mthu ma chung :
zab gsang mi nub phyogs bcur spel :
rgyal khams bde zhing dus dbang gi :
mi mthun rkyen ngan kun zhi nas :
rtag tu bde zhing skyid pa yi :
phrin las lhun gyis grub par mdzod :
ces gtor ma 'bul :
rig 'dzin srung ma khyod rnams ni :
ma 'ongs brgyud 'dzin srung mar bzhugs :
lus dang grib ma bzhin du 'grogs :
mthu dpung stongs grogs dpal skyed cig :
zab gsang gnyan rgya'i rgya rtags bcas :
mi nub rdo rje'i brag la sbos :
dus la bab tshe zab gter rnams :
bu la sprod pa'i grogs mdzod cig :
sa ma ya :
tsit+ta rgya :
rgya :
mchims phu gur dkar phug nas me stag zla ba bdun pa'i tshes bco brgyad la spyan drangs pa'o //

//
