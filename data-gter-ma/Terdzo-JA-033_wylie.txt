@#//
sgrub thabs yon tan gter mdzod kyi man ngag gi zin bris rig pa 'dzin pa'i ngal 'tsho zhes bya ba bzhugs so //
na mo gu ru pad+mA ka ra ya /
gu ru'i sgrub thabs yon tan gter mdzod kyi man ngag 'chad pa la /
bshad bya /
'chad byed /
ji ltar 'chad pa'i tshul dang gsum las /
dang po ni /
sku gsum dbyer med pad+ma thod phreng nyid sgrub pa'i thabs tshul bsam gyis mi khyab pa'i snying po yid bzhin nor bu lta bu'i man ngag dang bcas pa'o //
gnyis pa 'chad byed la sa gter dang dgongs gter gnyis las /
dang po ni /
sprul pa'i sku bzang po grags pa'i gter byon gsol 'debs rtsa ba /
rig 'dzin mnga' ris pa'i gter byon la /
sgrub thabs yon tan gter mdzod kyi lo rgyus lung bstan /
sgrub thabs yon tan gter mdzod /
las byang yon tan gter mdzod /
dbang chog bsam 'phel nor bu /
gsol 'debs lam khyer yon tan gter mdzod /
rdzogs rim yon tan gter mdzod /
zhal gdams yon tan gter mdzod /
tshogs mchod /
gtor chog
/bskul zhing dam bdar /
rig 'dzin pad+ma phrin las kyis mdzad pa'i brgyud 'debs /
zin bris sogs so //
gnyis pa dgongs gter ni /
rig 'dzin chen po rdo rje tshe dbang nor bu'i dgongs gter dngos grub ma lus 'byung ba'i gter khyim   'di'i zin bris 'ba' ra ba o rgyan ngag dbang ye shes kyis mdzad pa shin tu zhal gsal ba yod /
mchan /
zhes bskyed rdzogs las tshogs dang bcas pa'o //
gsum pa ji ltar 'chad pa'i tshul la /
smin grol las tshogs dang bcas pa las /
dang po smin byed dbang ni /
dbang chog bsam 'phel nor bu la skabs su babs pa'i mtshams sbyor dang /
spro na man ngag bcu gsum gyi mngon rtogs dang mthun pa'i lha dang sngags kyis brgyan pa'i gsol 'debs kyi tshig gis dbang bskur /
gnyis pa grol byed bskyed rdzogs gnyis kyi /
dang po bskyed rim la bsnyen sgrub las gsum las /
dang po ni /
rgyun du sgrub thabs yon tan gter mdzod dang /
khyad par gyi dus su las byang yon tan gter mdzod /
tshogs kyi mchod pa sogs bya zhing /
gang gi tshe yang bzlas pa'i skabs /
bsnyen dus dkar dmar mthing gsum 'od zer gyis :
bdag dang khams gsum 'gro ba'i sdig sgrib sbyangs :
zhes so //
gnyis pa sgrub pa ni /
gzhan 'dra ba la bzlas pa'i skabs /
sgrub dus sku gsung thugs kyi 'od zer gyis :
bdag dang 'gro ba'i lus ngag yid byin brlabs :
zhes so //
gsum pa las sbyor ni /
las sbyor mkha' 'gro'i tshogs kyis phrin las sgrub :
dkar ser dmar nag 'od zer 'phro 'dur bzla :
zhes gtso bo'i thugs srog gi mthar sngags phreng 'khor ba'i 'od kyis shar phyogs rdo rje mkha' 'gro'i thugs rgyud bskul /
de las 'od zer dkar po zla ba stong dus gcig tu shar ba lta bu 'phros /
bdag gzhan thams cad kyi nad gdon sdig sgrib bag chags dang bcas pa zhi bar bsam pa sogs rigs 'gre'o //
de ltar bsnyen pa zla ba gcig gi dbang du byas na /
sgrub pa zhag bdun dang /
las sbyor zhag gsum lta bur bya zhing /
rgyun du'ang thun gyi mjug tu sgrub pa dang /
las sbyor gyi dmigs pa cung zad re bya /
thun bsdu ba na /
mchod cing bstod la /
rjes ni gu ru'i sku gsung thugs 'od kyis :
bdag gi lus ngag yid gsum sku gsung thugs :
dbyer med ngo bo nyid du gyur par bsam :
zhes gsungs pa ltar mdun bskyed las dbang bzhi len pa'i dmigs pa spyi ltar rjes /
badzra muHsa gshegs su gsol ba'am rang la bsdu /
bsngo smon bya /
thun mtshams kyi bya ba la 'jug
/thun bzhi'am gnyis sogs su tshogs kyi 'khor los mchod /
de ltar nyams su blangs pas dngos nyams rmi lam du byin gyis brlabs pa'i mtshan ma mthong bar nges te /
lam zab mo byin rlabs bla ma'i bskyed rim mo //
gnyis pa rdzogs rim la gsum ste /
yid ches shing khungs btsun par byed pa mdzad pa po'i che ba /
gdams ngag la nges shes bskyed pa'i phyir chos kyi che ba /
gdams pa rin po che dngos kyis slob ma ji ltar bkri ba'i tshul lo //
dang po ni /
rdzogs rim rdo rje'i tshig rkang yon tan gter mdzod las /
bdag 'dra pad+ma 'byung gnas ni :
zhes sogs so //
gnyis pa gdams ngag la nges shes bskyed phyir chos kyi che ba ni /
khyad par dam chos bdud rtsi'i mtsho :
sogs so //
gsum pa gdams pa dngos la /
sngon 'gro
/dngos gzhi /
rjes te gsum las /
dang po la'ang spyi'i sngon 'gro dang /
khyad par gyi sngon 'gro gnyis /
dang po ni /
dang po dben pa'i gnas su /
sogs so //
gnyis pa khyad par gyi sngon 'gro la'ang gnyis te /
thun mong gi sngon 'gro dang /
thun mong ma yin pa'i sngon 'gro'o //
dang po ni /
bde ba'i gdan la /
sogs kyis 'dus byas mi rtag pa dngos su bstan cing /
dal 'byor rnyed dka' shugs kyis bstan /
de nas 'khor ba'i nyes dmigs /
sogs kyis 'khor ba'i nyes dmigs dngos su bstan cing /
las su rgyu 'bras shugs la bstan pas dmigs skor bzhi'o //
gnyis pa thun mong ma yin pa'i sngon 'gro ni /
de nas dam chos /
sogs kyis lam gyi 'jug sgo skyabs 'gro dang /
tshad med nam mkha'i /
sogs kyis lam gyi rtsa ba sems bskyed gnyis bstan pas dmigs rkang gnyis so //
gnyis pa dngos gzhi la /
bsam gtan la 'jug pa'i yan lag
/mnyam gzhag rlung sems dbyer med /
rjes thob 'od gsal snang bzhi /
gegs sel bla ma'i rnal 'byor /
bogs 'don spyod pa rnam gnyis te lnga las /
dang po ni /
de nas lus ni /
sogs te mi g.yo gsum ldan gyi rnal 'byor ro //
gnyis pa mnyam gzhag rlung sems dbyer med ni /
thun drug kha sbyar /
sogs te de yang rang nyid pad+ma 'byung gnas su gsal ba'i ngang /
sgo gsum mi g.yo gsum ldan gyis bcings te rlung ro bsal la /
rlung kha sbyor du bzung /
yid mig rlung gsum gcig tu dril te 'od gsal thig le chen po'i dbyings su snyoms par 'jug go
/gsum pa rjes thob 'od gsal snang bzhi ni /
mnyam gzhag de las /
sogs te thun de las ldang ba na /
dwangs pa'i chu las nya 'phar ba ltar snang ba mched pa'i rim pas lus rlung sems tsam las grub pa'i lha skur ldang zhing /
dbyings rnam par dag pa'i klong du rig pa rdo rje lu gu rgyud kyi gnad la gzir bas rags pa'i chos thams cad dwangs mar smin /
dwangs ma lhun grub rin po che'i sbubs su 'jug
/rjes thob sgyu ma'i dpe brgyad ltar mthong bas gzung 'dzin gyi mdud pa rang sar grol nas don gyi btsan sa zin par 'gyur ro //
bzhi pa gegs sel bla ma'i rnal 'byor ni /
bla ma'i rnal 'byor /
sogs te bzang ngan skyid sdug legs nyes ci byung yang bla ma'i thugs 'od gsal dang /
rang gi sems nyid dbyer med du bsres te mnyam par gzhag pas gegs thams cad chu la ri mo bris pa ltar grol lo //
lnga pa bogs 'don spyod pa rnam gnyis ni /
skabs su ngal gso /
zhes sogs kyis spros med de kho na nyid kyi spyod pa dang /
skabs su lus ni /
sogs kyis spros bcas brtul zhugs kyi spyod pa bstan te /
de gnyis kyang gcig grogs gcig gis byas te bogs dbyung bar bya'o //
gsum pa rjes la /
thun gyi rjes su ji ltar bya ba'i tshul dngos dang /
'phros don gnyis kyi khyad par gzhan rtags tshad dang bcas pa bstan pa'o //
dang po ni /
rjes ni dge ba bsngo zhing /
sogs so //
gnyis pa 'phros don gnyis kyi khyad par gzhan rtags tshad dang bcas pa bstan pa ni /
lha sras tshe 'di'i sogs so //
de lta bu'i lam gyi rim pa shin tu zab cing gsang ba 'di'i don snying por dril te nyams su len pa'i tshul cung zad bshad na /
gnas kyis gang zag byin gyis brlab nus pa o rgyan rin po che'i sbas gnas sogs 'du 'dzi skye bos dben zhing nyams dga' bar /
yar mar gyi tshes bcu sogs dus khyad par can gyi tshe /
rtsa gsum kun 'dus pad+ma thod phreng gi dam tshig bris sku sogs rten gsum ji ltar rigs pa'i mdun du /
gtor ma pad+ma spungs pa dang /
sman raka
/chu gsum sngon 'gro'i nyer spyod sogs gtsang zhing bkod pas mdzes par bsham /
rang nyid skad cig gis snang srid zil gnon pad+ma 'byung gnas su gsal /
sngon 'gro gtor ma byin la /
dkar phyogs rnams la chos sgrub kyi grogs bcol /
nag phyogs rnams bden pa'i stobs dang /
thugs ka nas sprul pa'i rdo rje khro bo'i tshogs kyis rgya mtsho'i mthar bskrad par bsams la /
rdo rje srung ba'i gur gyis bcing /
sgo drung du tho brtan por brtsigs par bris sku'am sa bon la rgyal chen bzhi bskyed cing spyan drang mchod bstod gtor ma phul /
sgrub pa ma thon bar bar chad srung ba'i slad du brtan bzhugs bya /
de nas nang du log cing bde ba'i stan la bsam gtan gyi spyod lam dang ldan pas 'dug ste /
da res rnyed dka' zhing phan 'dogs che ba'i dal 'byor gyi lus rten 'di lta bu thob kyang /
'dus byas thams cad mi rtag pa'i rang bzhin kho na las ma 'das pas nges par myur du 'chi /
shi ba'i 'og tu las rgyu 'bras kho na las gzhan ni gang yang rjes su mi 'brang /
sdig pa'i las la brten nas ngan song gsum du skyes na sdug bsngal bsam gyis mi khyab /
zag bcas kyi dge ba'i las kyis mtho ris gsum du skyes kyang sdug bsngal gyi rang bzhin kho na las ma 'das pa ste /
'khor ba sdug bsngal gyi rgya mtsho 'di las rang gzhan thams cad thar pa zhig ci nas bya dgos par 'dug pas /
de'i ched du bla ma dang dkon mchog la skyabs dang ra mdar zhu snyam pas /
mdun gyi nam mkhar 'ja' tshon 'khrugs pa'i klong du skyabs gnas kun 'dus bla ma o rgyan rdo rje 'chang chen po la rtsa gsum rgyal ba rab 'byams kyis bskor ba mngon sum lta bur gsal btab ste /
brgyud pa'i gsol 'debs sngon du 'gro bas /
skyabs 'gro brgya stong la sogs ci nus dang /
de rnams kyi spyan sngar sems can thams cad kyi don du sangs rgyas kyi go 'phang thob par bya /
de'i ched du 'chi med pad+ma 'byung gnas kyi ting nge 'dzin bsgrub par bgyi'o snyam pa'i sems bskyed blo rgyud dang 'dre nges bya /
yan lag brgyad pas tshogs bsags pa'i mthar mos gus dung ba byas pas skyabs yul rnams gtso bo la thim /
de nyid rang la thim pas sgo gsum rdo rje gsum gyi ngo bor byin gyis brlabs /
dbang dang dngos grub ma lus pa thob par bsams la shes pa 'dzin med du bzhag
/phyi nang gi mchod pa byin gyis brlab /
oM AHhU~M ma hA gu ru sarba sid+d+hi hU~M:
zhes pas ka dag gi rig pa brjod bral gnyug ma'i de kho na nyid don dam 'chi med pad+ma 'od 'bar du shes pa'i ngang /
rnam dag 'od lnga /
sogs kyis lhun grub rig pa rdo rje lu gu rgyud kyi rang mdangs rten dang brten par bcas pa'i dkyil 'khor bskyed cing /
bdag mdun snod bcud thams cad rang bzhin yongs grub dag pa rab 'byams kyi bskyed rim khong du chud pas /
rnam pa tsam du ye shes pa spyan 'dren dang /
bzhugs gsol phyag 'tshal tshogs mchod nas blang /
mchod cing bstod /
bsnyen dus kyi dzapa? dgongs gsal btab la bzlas pa ci nus byas rjes sgrub pa dang /
las sbyor gyi dmigs bzlas cung zad bya /
dbyangs gsal rten snying gis sngags kyi nus pa brtan cing nus ldan gong 'phel du byin gyis brlabs /
mchod cing bstod /
gtor ma 'bul /
tshogs kyi 'khor los mchod /
slar yang mchod cing bstod la dbang bzhi blang /
nongs pa bshags /
bdag mdun dbyer med pa 'od gsal thig le chen po'i dbyings su bsdu /
de las zung 'jug gi skur ldang /
bsngo smon bkra shis sogs bya /
srod thun nyal ba'i rnal 'byor la 'jug pa'i tshe 'od gsal de ka'i ngang du mnyam par gzhag la gnyid log
/nangs par zung 'jug gi skur ldang /
de lta bu'i tshul gyis thun drug tu bya /
snga dgong gi thun la las byang yon tan gter mdzod dang /
thun gzhan la sgrub thabs ltar nyams su blang /
tshogs dang gtor ma sogs kyang ci nus su 'bul /
thun thams cad la ma nus kyang /
snga thun mjug gtor ma dang /
dgong thun mjug tshogs mchod bya /
bskyed rim la gsal snang cung zad thob nas thun thams cad kyi mjug rdzogs rim sgom tshul ni /
lus gnad rnam snang chos bdun dang ldan par bya /
ngag gnad rlung rgyu ba rang sor bzhag
/yid kyi gnad sngar 'das kyi rtog pa'i rjes mi gcod /
ma 'ongs pa'i mdun mi bsu /
da lta'i shes pa brjod bral la rtsis gdab mi bya bar /
mig gru gang tsam gyi nam mkha' la hrig ger blta /
rlung ro dgu phrugs su bus rjes /
'og rlung cung zad bskum /
steng rlung rdzogs par rngub /
slar 'og rlung rdzogs par drangs te lte 'og tu kha sbyor gyi tshul du bzung /
rig pa brjod med du bzhag
/de ltar nyams su blangs pas lus sems shin sbyang gi bde ba thob cing /
rlung ji tsam 'dod pa'i bar du 'dzin nus pa sogs yon tan bsam gyis mi khyab pa 'byung ngo //
thun de las ldang ba'i rjes thob tu /
nyin mo yin na drang srong tsog bu'i 'dug stangs dang bcas thod rgal gzir /
mtshan mo yin na lus gnad dang bcas mun pa'i rnal 'byor bsgom /
dang por bskyed bzlas gtso bor bya /
bar du bskyed bzlas rdzogs gsum zung du sbrel /
tha ma bskyed rim dang bzlas pa sngon du 'gro bas rdzogs rim kho na la nyin thun gsum /
mtshan thun gsum ste thun drug tu gcig bsgril gyis bsgom /
khyad par dus dang gnas skabs kun tu gsol 'debs bsam pa lhun grub mas gdung shugs drag pos gsol ba gdab /
de'i tshe dmigs gnad ni /
mdun gyi nam mkhar 'ja' tshon 'khrugs pa'i dbus su /
rang gi drin chen rtsa ba'i bla ma dang dbyer med pa'i o rgyan rin po che /
sku yi cha lugs dang rnam 'gyur sogs sgrub thabs yon tan gter mdzod ltar ram /
rang gi blo ngor 'char gang bde ba zhig gsal gdab /
de'i mtha' skor du rtsa gsum chos srung dang bcas mngon sum du bzhugs yod snyam pa'i 'dun pa drag po bya /
gsol ba btab pa tsam gyis yid bzhin gyi nor bu rgyal mtshan gyi rtser bkod nas gsol ba btab pa las dgos 'dod kyi char chen po 'beb pa bzhin du /
bdag dang sems can thams cad kyis gang bsam pa'i don thams cad yid bzhin du 'grub par bsam /
rgyun du de tsam gyis 'thus la /
dmigs bsal gyi skabs su /
gsol ba thog mar btab pa'i rkyen gyis /
gang 'dod pa'i lhar gnas gyur te 'od zer dang sprul pa'i spro bsdus las sgrub pa sogs gsol 'debs lam khyer yon tan gter mdzod ltar dang /
sngags so sor yod pa rnams badzra gu ru'i mjug tu sbrel mar bzla /
bzlas pa dang gsol 'debs spel la bzlas pas 'dod pa'i don thams cad yid bzhin du 'grub par 'gyur ro //
de yang bsnyen pa'i tshad ni /
spyi tsam du 'bum phrag bcu gnyis yin la /
smin par 'dod pa la ni nges pa med do //
sgrub pa ni /
sngags badzra gu ru kho na yin la /
bsnyen pa'i bzhi cha tsam bzla /
las sbyor sngags sham du /
a ha ri ni sa /
sogs sgrub thabs ltar bskyar te bsnyen pa'i bcu cha tsam bzla'o //
bsnyen sgrub grol khar /
kha skong du zhi ba'i sbyin sreg bya ba'am ma grub na tshogs kyi 'khor lo rgyas par bskor /
rjes chog gi skabs gtor ma lhar shes pa gnas gsum du reg cing dbang blang /
mthar lha 'od du zhu ba las dngos grub ci 'dod pa ster ba'i ye shes kyi bdud rtsir gyur par bsams la cung zad rol /
de nas bsngo smon bkra shis sogs spyi ltar bya /
mtshams tho'i mdun du mchod gtor bshams la gtang rag gi tshul du phul /
nongs pa bshags shing gshegs su gsol /
grogs dam tshig ldan pa dang rim gyis 'phrad pas mtshon gsang ba spyi'i lugs ltar nyams su blang ngo //
de ltar rim pa gnyis kyi lam la brtson pa'i skabs su gegs sel dang bogs 'don gyi man ngag cung zad bshad na /
dang po ni /
bzang ngan legs nyes skyid sdug sogs ji lta bu byung yang /
de thams cad bla ma o rgyan chen po'i thugs rje'i rol par shes pas /
bzang po la re 'dod dang ngan pa la dogs pa dang ched du spang ba sogs gang yang mi bya bar rang sor glod /
gal te nad dang /
gdon dang /
'jigs skrag sogs rkyen tshab che ba byung na /
de nyid skad cig gis o rgyan rin po cher bsgom /
dbang bzhi blang /
mos gus dung ba byas nas 'od du zhu nas rang la thim par bsam /
gzung 'dzin gyi rtsa bdar bcad de 'gyu ba rang thog tu bzhag pas nam mkha' la sprin dengs pa ltar 'gro ba ni nges pa'o //
gnyis pa bogs 'don spros med kyi spyod pa ni /
spros bcas kyi dge sbyor gyis dub pa'am /
'du 'dzi'i g.yeng ba sogs kyis dge sbyor la gnod pa ltar snang ba'i tshe /
tshogs drug gi snang bar gang shar yang phyir mi 'ching /
nang du mi sdud /
shar ba de cog ger bzhag ste /
rig pa'i ngang tshugs ma shor bar rang mdangs skyong bas nyams rtogs la bogs thon te mnyam rjes khyad med pa sogs 'byung ngo //
spros bcas kyi spyod pa ni /
rang nyid la nad gdon sogs rkyen drag po byung ba'am /
dur khrod la sogs pa dben pa'i gnas su 'jigs skrag 'char ba'i tshe lta bur rdzogs rim rdo rje'i tshig rkang las /
skabs su lus ni dur khrod mi ro bzhin :
/phaTa? ces rgyang bskyur bdud rtsir byin brlab phyir :
'bru gsum sngags kyang brgya rtsa brgyad du bzla :
zhes sogs gsungs pa'i don nyams su len pa ni /
phaT/
bdag sogs 'gro kun deng nas byang chub bar //
bla ma rtsa ba gsum la skyabs su mchi //
rnam grol sku bzhi'i go 'phang thob bya'i phyir //
smon dang 'jug pa'i byang chub sems bskyed do //
phaT/
rang lus tha mal gsal ba'i snying dbus nas //
rlung sems dbyer med dwangs ma thig le'i gzugs //
phaT ces brjod pas tshangs pa'i sgo nas thon //
spros bral 'od gsal nam mkha'i dbyings su thim //
snyigs ma'i phung khams phyi snod ka pA lar //
'bru gsum 'od kyis sbyangs bsgyur spel ba las //
nang bcud zag med ye shes bdud rtsi'i sprin //
'dod dgu 'byung ba'i rgya mtsho chen por gyur //
oM AHhU~M/
brgya rtsa brgyad kyis sbyangs spel bsgyur la /
phaT//
phyogs bcur bzhugs pa'i bla ma yi dam dang //
mkha' 'gro dam can bgegs rigs lan chags dang //
rigs drug 'gro kun khyab bdag bla ma'i skur //
yongs shar dag pa rab 'byams dkyil 'khor cher //
gang bzhed cir yang 'char ba'i 'dod yon gter //
phung khams tshogs kyi 'khor lo'i mchod pa 'bul //
mchod sbyin mgron rnams mnyes shing tshim gyur nas //
tshogs rdzogs sgrib byang byang chub myur thob shog
/phaT//
mchod bya mchod byed mchod yul ji snyed mgron //
kun rdzob sgyu ma lta bur snang ba rnams //
don dam rang bzhin las 'das 'od gsal dbyings //
ma bcos rig pa zang thal ngang du aH
zhes dmigs 'don zung du 'jug pas nyams su blang /
de ltar rim gnyis la brtson pa'i skabs su /
bla ma o rgyan rin po cher bcos min gyi dad pa gsar du 'khrungs pa sogs byung na byin rlabs zhugs pa'i rtags su shes pas /
snang srid thams cad dpal ldan bla ma'i ngo bor gsal btab cing mos gus bskyed /
rig pa brjod med du bzhag pas mchog gi dngos grub myur du 'grub par 'gyur ro //
de yang dbang po rab khregs chod kyis sems ka dag tu dengs /
thod rgal gyis lus 'od gsal du dengs nas gzhi las 'phags pa'i gzhi snang du sangs rgyas /
'bring 'chi ba chos kyi skur grol /
tha ma bar do'i skabs su brtan pa thob par 'gyur /
shin tu brtson pa zhan pas kyang smon lam dang thugs rje'i dbang gis skye ba brgyud nas bde ba can dang /
pad+ma 'od sogs dag pa'i zhing khams su dbugs 'byin thob par nges na'ang /
de nyid myur du 'grub par byed pa lam gyi chad mthud lta bu 'pho ba dang /
bar do'i rnal 'byor nyams su blang ba'i tshul gsol 'debs lam khyer las ji ltar 'byung ba bzhin las /
'pho ba'i rnal 'byor la dmigs pa'i khyad gzhan yang skyabs sems sngon du 'gro bas 'di ltar gsal gdab ste /
mdun gyi nam mkhar stong gsal 'od lnga'i klong //
'jig rten zhing khams rnam dag bde ba can //
gzhi dang bkod pa tshad med yon tan rdzogs //
yid 'phrog 'ja' zer thig le 'khrigs pa'i klong //
rma byas btegs pa'i rin chen pad+ma'i khrir //
rigs kun khyab bdag rtsa ba'i bla ma ni //
rnam pa o rgyan snang ba mtha' yas sku
/dwangs gsal pad+ma rA ga'i lhun po la //
nyin byed bye bas 'khyud pa'i 'od zer 'phro //
zhal gcig phyag gnyis mnyam gzhag lhung bzed bsnams //
sprul sku'i cha lugs chos gos rnam gsum gsol //
mtshan dpe'i dpal 'bar rdo rje'i skyil krung bzhugs //
g.yas g.yon spyan ras gzigs dang mthu chen thob //
mtha' skor sangs rgyas byang sems nyan rang sogs //
skyabs gnas dkon mchog rgya mtsho'i tshogs rnams kun //
rang gzhan thar pa'i lam ston chen por bzhugs //
gtso bo'i thugs kar ye shes lnga yi dngos //
rab dmar thig le 'od lnga'i zer phreng 'phro //
zag med bde ba chen po'i rang bzhin can //
rang nyid tha mal gnas pa'i snying dbus su //
rlung sems dbyer med thig le dmar por gsal //
gsol ba btab pas mdun gyi lha tshogs las //
'od zer 'phros pas bdag gi sgrib gnyis sbyangs //
snying dbus thig le tshangs pa'i lam nas thon //
gtso bo'i thugs ka'i ye shes thig ler thim //
dbyer med ro gcig gnyug ma'i ngang du gyur //
ces brjod cing gsal btab la /
nam zhig tshe zad 'chi ba'i dus byung tshe //
zhes sogs gsol 'debs tshar mang du bya zhing mthar /
dbyings 'od gsal chos sku'i klong yangs las //
gdangs 'gag med bde chen pad+ma 'od //
dpal sprul pa'i zhing khams nyams dga' bar //
mgon bla ma o rgyan snang mtha' yas //
skyabs dkon mchog rgya mtsho'i 'khor dang bcas //
bdag thar pa'i lam ston chen por bzhugs //
yid snying nas gus pas gsol 'debs na //
sems thig le dwangs gsal 'od lnga'i mdangs //
steng tshangs pa'i lam nas nam mkhar thon //
rje khyod kyi thugs rje'i ye shes dang //
dbyings 'od gsal ngang du ro gcig shog
/ces dang /
hika?
/ces drag tu brjod pas thig le tshangs bug gi lam nas gtso bo'i thugs ka'i thig ler thim par bsams la sems bzung /
ka
/zhes brjod pas thig le mar babs nas snying dbus su gnas par bsams la rtsal sbyang zhing /
mthar /
mdun gyi skyabs yul 'od zhu bla mar thim //
bla ma o rgyan 'chi med tshe dpag med //
spyi bo nas zhugs snying dbus thig le dang //
dbyer med tshe dang ye shes dngos grub thob //
ces brjod cing bsams la tshangs bug sna tshogs rdo rjes bkag par mos /
bsngo smon bya /
'byongs rtags ma byung gi bar nyams su blang /
de nas kyang gdams pa ma brjed par bya /
nam 'chi nges pa'i dus la babs pa'i tshe /
chags sdang rmongs gsum gyi rtog pa spang /
thig le bla ma'i thugs kar thim /
bla ma bde can nam pad+ma 'od du gshegs par bsams la da lta'i shes pa skad cig ma 'di ka'i ngang du bzhag
/bar do'i skabs sgra 'od zer gsum sogs snang ba gang shar thams cad /
phar bltas na mtha' yas kyang /
tshur bsdus na rang sems gnyug ma las logs su grub pa rdul tsam yang med /
sems kyi ngo bo stong pa /
rang bzhin gsal ba /
thugs rje zung 'jug
/de gsum dbyer med brjod bral blo 'das don gyi pad+ma 'byung gnas zhal mjal ba na /
shes rig gi ngang tshugs ma shor bar klod la bzhag pas gzung 'dzin gyi rtog pa thams cad rang sar grol nas gdod ma'i btsan sa zin par 'gyur ba ni nges pa'o //
gsum pa las tshogs ni /
gsol 'debs lam khyer yon tan gter mdzod las ji ltar 'byung ba bzhin nyams su blangs te /
dmigs pa'i man ngag cung zad gong du'ang bstan zin to //
spyi don gnyis pa rig 'dzin chen po rdo rje tshe dbang nor bu'i dgongs gter gyi man ngag nyams su blang ba ni /
gzhung de nyid zab cing gsal bar snang bas de kho na ltar rtogs par bya'o //
de ltar na byin rlabs dang dngos grub rgya mtsho'i 'byung gnas o rgyan bla ma'i thugs sgrub mtha' dag gi yang snying gsol 'debs bsam pa lhun grub ma'i man ngag yon tan gter mdzod kyi zin bris bdud rtsi'i nying khu rig pa 'dzin pa'i ngal 'tsho 'di yang /
mtsho skyes bla ma dgyes pa'i 'bangs kyis o rgyan pad+ma thod phreng gi byin rlabs kyi snang ba la brten nas tshig gi ut+pa lar don gyi 'bras bus mdzes par sbyar ba ste /
dge bas 'gro kun bsam don chos bzhin du 'grub nas 'chi med mtsho skyes bla ma'i go 'phang myur du thob pa'i rgyur gyur cig
/sarba dA ka l+yA NaM b+ha ba tu ///
/
