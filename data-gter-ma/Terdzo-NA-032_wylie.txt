@#//
bdud 'dul karma ma hA gu ru'i phrin las drag po'i srog gtad kyi cho ga byin rlabs glog gi phreng ba zhes bya ba bzhugs so //
na mo ma hA karma gu ra be /
sna tshogs thabs kyis gdul dka' 'dul ba'i slad //
dus gsum rgyal ba'i phrin las gcig bsdus pa //
zla bral slob dpon chen por phyag byas nas //
byin rlabs srog gtad bklags pas chog pa 'god //
mi nyag byang pa bdag po dpal bkra shis stobs rgyal gyi gter byon yang gsang karma drag po'i srog gtad nod pa la don gsum /
sbyor ba bsham bkod /
dngos gzhi sgrub mchod dbang /
rjes kyi las rim mo //
dang po ni /
gnas khang dben par stegs bu khebs ldan gyi dbus su lcags snod du zan gyi chos 'byung nag po'i steng lha bdud gan rkyal dkar /
phung bdud kha sbub ser /
nyon bdud gan rkyal dmar /
'chi bdag kha sbub nag po ste gzugs bzhi po'i lag gnyis brkyangs shing rkang gnyis sa la 'bebs pa'i brtsegs ma'i snying gar seng phur sor brgyad dar gyi cod pan sbrul mgo mas rked par bcings pa btab la bzhag
/de steng rkang gsum khar lcags snod sogs su dbang gtor zur gsum nag po lto khra zhi drag gi rgyan spros can sku tsaka dar nag gi gdugs kyis spras pa bzhag
/g.yas su sna tshogs rdo rje /
g.yon du seng ldeng phur pa /
sman raka
/mdun du lcags snod la dbang phyug zor gtor srid mes nag po nor bu dmar po can gyen bslangs /
nyer spyod lnga phreng tshar /
rgyab ngos g.yas g.yon rtsa gsum dang gter srung gtor ma /
gzhan yang tshogs gtor /
bgegs gtor gyis mtshon nyer mkho'i yo byad thams cad tshags su tshud par bya'o //
gnyis pa la /
thog mar sgrub mchod ni /
las byang skyabs sems nas brtsam mthar chags su gtang ba'i bdag bskyed gsal gdab dang lhan cig dbang gtor yang me long la gzugs brnyan shar ba ltar bskyed nas /
bzlas pa ci 'grub dang stong tshig grub rjes dbang phyug zor sgrub ni /
bdag mdun dbang phyug chen po'i sku
/shin tu che ba gyen du bsgrengs //
'bras bu klu yi yul du zug
/rked pa mi yi yul du ldem //
mgo bo lha yi yul du 'khyogs //
chu sbub bskal pa'i me ltar 'bar //
sku yi ba spu'i bu ga nas //
zhun gyi me stag khro bo 'phro //
sngags bzlas me yi 'od zer gyis //
gnod byed thams cad tshig par bsam /
zhes bsgoms la /
ad Ta sad Ta so le baM gu li b+hi b+h+yo /
ur+No ur+No thun chog thun chog
/ba so ba so tik+ta nag po sarba thun baM/
byad stems mA ra ya zlog
/yar zlog
/mar zlog
/tshal par gas /
mtha' yi dmag dpung thams cad mA ra ya zlog
/ces ci 'grub bzla /
gter srung mchod pa /
tshogs thog bar mtha' gsum btang /
de nas srog gtad dngos kyi thog mar ha cang mang po ma yin pa dam tshig thub pa'i slob ma rnams la yig brgya'i bum chus khrus bya /
gral la 'khod nas bgegs gtor bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du oM AHhU~M 'od du zhu ba las byung ba'i gtor ma zag pa med pa bdud rtsi'i rgya mtsho chen po dang ldan par gyur /
'bru gsum gyis byin brlabs la mchog sbyin gyi phyag rgya bskor zhing mthar se gol dang bcas te /
oM sarba big+h+nAn na maHsarba ta thA ga te b+h+yo sogs nas ga ga na gr-ih+Na daM ba l+yA di swA hA/
lan gsum gyis bsngo /
hU~M mdzad kyi rgya bcas /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
khyad par du yang bla ma rig 'dzin bdud 'dul karma gu ru'i dkyil 'khor gyi lha tshogs 'khor dang bcas pa rnams kyi bka' bden pa dang /
bden pa chen po'i byin rlabs kyis deng 'dir rdo rje'i slob ma rnams la byin rlabs srog gtad kyi rim pa zab mo sgrub par byed pa la bar du gcod pa'i 'byung po gnod byed kyi tshogs thams cad gtor ma 'di yis tshims par gyis la rang rang gi gnas su song zhig
/gang dag mi 'gro zhing bar du gcod pa'i tshogs rnams kyi lus ngag yid gsum rdul phran bzhin du brlag par 'gyur ro //
hU~M/
rang nyid karma gu rur gsal ba yi //
sogs las byang ltar la /
rtsa sngags sham bu can gyi gsham du hU~M bzhi'i sngags brjod pa sogs kyis bgegs bskrad /
oM AHhU~M karma ma hA gu ru karma sid+d+hi hU~M/
oM badzra kro ta tsakra dz+wa la raM rak+Sha rak+Sha hU~M phaT/
ces pas bsrung /
chos bshad ji ltar 'os pa dang bye brag tu /
de'ang snyigs ma lnga bdo ba'i dus kyi tha mar sems can rnams nyon mongs dug lnga'i stobs shin tu rags pa'i rang sems 'khrul pa'i rang gzugs phyi rol du rgyal khams phung byed 'dre srin 'byung po ma rungs pa rlung ltar 'tshubs shing mtha'i dgra bzhi langs pa'i tshe 'dul byed gnyen por ched du bsngags pa yang gsang drag po'i zab chos 'di ni /
rat+na'i bstan pa spyi lung las /
thugs gter lnga po mnga' bdag sprul pas 'don //
ces chos rgyal khri srong lde'u btsan 'bras bu mthar phyin pa'i sku gsung thugs yon tan phrin las kyi rnam par 'phrul pa lnga rim par byon nas khyad par 'phags pa'i thugs gter lnga po rim par 'don par gsungs pa'i bzhi pa ni /
rang gter bsam yas ar+Ya pa gling nas dam rdzas myong grol dang lhan cig spyan drangs pa'i lung bstan las /
nyi shu rtsa lnga khyad par thugs gter lnga //
da lta mgo nag spyi yi rgyal po khyod //
smon lam dag pa'i skye ba rnam lngas 'don //
dam rdzas 'di dang 'phrad pa'i skyes bu de //
skye ba du mar zab gter la spyad pas //
sku yi gzi brjid mtshan rtags bcu gsum ldan //
bden pa'i ngag 'grub sgra dbyangs tshangs pa'i gsung //
thugs kyi byin rlabs dgongs pa'i gting dpag dka'//
bdag dang rgyal po'i yon tan sprul pa ste //
phrin las rnam pa lnga la rang dbang spyod //
ces mnga' bdag gi yon tan gyi sprul par lung bstan pa dpal bkra shis stobs rgyal dbang po'i sde'am /
gter ston mkha' 'gro phrin las yongs grub rtsal gyis gtsang rong sbas yul kham bu lung gi phug pa nas gdan drangs pa'i bla ma drag po karma gu ru'i byin rlabs srog gtad kyi rim pa zab mo sgrub par byed pa la sogs kyis mtshams sbyar nas maN+Dal 'bul du gzhug
/phyag snyim pa me tog dang bcas te thal mo sbyar nas gsol ba gdab pa 'di'i rjes zlos mdzod //
snyigs dus nyon mongs dug lnga hrags //
phung byed 'dre srin 'byung po langs //
de phyir bar gcod rkyen rnams mang //
bar gcod rkyen las skyob pa'i phyir //
bdud 'dul pad+ma'i srog gtad zhu //
lan gsum /
lam log pa las ldog pa skyabs 'gro'i sdom pa len pa'i slad du /
mdun gyi nam mkhar bla ma karma gu ru rtsa ba gsum gyi lha tshogs sprin gtibs pa ltar mngon sum du bzhugs pa'i spyan sngar bdag gzhan sems can thams cad byang chub ma thob kyi bar blo gtad gcig chog gis skyabs su mchi bar bgyi snyam pas 'di'i rjes zlos /
snyigs dus nyon mongs sogs las byang ltar lan gsum /
lam dman pa las ldog pa theg pa chen po'i sems bskyed pa'i slad du /
nam mkhas khyab pa'i pha ma sems can thams cad bdud 'dul karma gu ru'i go 'phang la 'god par bya /
de'i ched du yang gsang drag po'i smin byed kyi rim pa nos shing grol byed gdams pa zab mo nyams su len par bgyi'o snyam pas 'di'i rjes zlos /
mtha' yi dgra bzhi sogs lan gsum /
da ni byin rlabs kyi gzhi bsgrub pa ye shes pa dbab pa yin pas lus gnad bca' zhing rlung bsdam /
yid gzhan du ma yengs par dmigs pa 'di bzhin du mdzod /
a mr-ita dang las chus bsang /
swa b+hA bas sbyang /
skad cig stong pa'i ngang nyid las //
gnam lcags 'bar ba'i gzhal yas nang //
gdan du sna tshogs rdo rje dang //
chu skyes steng du bdud bzhi po //
dkar ser dmar nag bzhi bsnol steng //
stangs stabs khros pa'i tshul du ni //
hU~M las rdo rje'i slob ma rnams //
skad cig karma drag po'i sku
/ljang nag du ba'i mdog lta bu //
phyag g.yas sna tshogs rdo rje phyar //
phyag g.yon seng ldeng phur bu 'dril //
mthing nag ber dang chos gos mnab //
sna tshogs rdo rje'i phreng ba dang //
bdud kyi mgo phreng do shal 'phyang //
stangs stabs khros pa drag po'i sku
/dam tshig sems dpa' nyid du gsal /
de ltar gsal ba'i spyi bor 'khor lo dkar po oM gyis mtshan pa /
mgrin par pad+ma dmar po AHsa mtshan pa /
thugs kar rdo rje sngon po hU~M gis mtshan pa /
bla ma dang dkyil 'khor gyi gtso bo tha mi dad pa la mos gus dung ba byas pa'i rkyen gyis dkyil 'khor gyi gtso bo'i thugs ka dang /
khyed rang rnams kyi gnas gsum gyi yig 'bru gsum las kyang 'od zer phyogs bcur 'phros pas 'og min gyi gnas nas sku gsum rig 'dzin brgyud pa'i tshogs spyi dang khyad par nub phyogs bde ba can dang /
o rgyan mkha' 'gro'i gling rnga yab gling phran zangs mdog dpal gyi ri bo la sogs pa nas bdud 'dul karma gu ru la rtsa ba gsum gyi lha tshogs kyis bskor ba kha ba bu yug 'tshubs pa lta bu dpag tu med pa spyan drangs te khyed rang rnams kyi lus ngag yid gsum la sib sib thim pas byin gyis brlabs pa'i mos pa mdzod /
tshil chen dang gu gul bdug
/rol mo dbyangs dang bcas las byang gi spyan 'dren sngags bcas tshar gsum /
rtsa sngags lan nyer gcig brjod /
sa ma ya A be sha ya a AH
zhes pas byin dbab /
dam ye gnyis med du gyur pa de byang chub ma thob kyi bar du brtan par byas par mos /
tiSh+Tha badzra /
zhes spyi bor rdo rje rgya gram du bzhag
/de nas khyed rang rnams bdud 'dul drag po karma gu ru dngos su gsal ba la mdun bskyed kyi phyag mtshan gnyis pa mar me gcig las gnyis mched kyi tshul du gtad pa'i mos pa mdzod /
nyon mongs bdud bzhi 'dul ba'i rdo rje 'di //
skal ldan bu la thabs kyi phyag rgyar sbyin //
oM badzra satwaM b+ha ya nan /
zhes sna tshogs rdo rje lag g.yas su gtad /
phrin las yongs sgrol seng ldeng phur pa 'di //
shes rab snying rjes bsgral ba'i rdzas su gtad //
hU~M badzra kI li kI la ya mA ra ya rbad /
lag g.yon du gtad /
sgrub gtor thogs la /
gtor snod dur khrod rol pa gnam lcags 'bar ba'i gzhal yas khang du gtor rdzas bla ma rig 'dzin karma gu ru mngon sum nyid du bzhugs pa la mos gus gdung ba byas pas khyod rang rnams kyi spyi bor byon nas /
sku dgyes pa'i gar mdzad /
gsung sngags kyi sgra 'brug stong ltar ldir /
thugs zab gsal gnyis su med pa'i ye shes mchog tu 'bar ba'i gzi byin gyis /
lus ngag yid gsum gyi sdig sgrib sogs gnas skabs dang mthar thug gi 'gal rkyen bar gcod mi mthun pa'i phyogs thams cad sbyangs /
sku gsung thugs ye shes rdo rje'i byin rlabs dang dngos grub thams cad char ltar phab pas dbang bzhi rtsal rdzogs su thob pa'i mos pa mdzod /
hU~M/
dpal chen thugs kyi sprul pa phrin las bdag
/log 'dren gdug pa kun 'dul ma hA gu ru //
karma drag po rtsal gyi sku gsung thugs //
yon tan phrin las byin rlabs nus pa'i rtsal //
rigs kyi bu la da lta nyid du sbyin //
oM AHhU~M karma ma hA gu ru karma sid+d+hi hU~M/
zhes rtsa sngags mang du brjod cing /
gtor ma'i lha las mar me gcig las gnyis mched kyi tshul du byon nas khyed rang rnams kyi spyi bor thim pas bdud 'dul karma gu ru dang gnyis med du gyur bar mos shig
/bzlas lung sbyin pa ni /
de nas srog gi snying po sbyin par gsungs pa'i don du dmigs pa 'di ltar mdzod /
slob dpon dang mdun bskyed kyi thugs kar rdo rje mthing nag gi lte bar hU~M yig sngags phreng dang bcas pa /
khyed rang rnams kyang lhar gsal ba'i thugs kar rdo rje mthing nag gi lte bar hU~M yig mthing ka'i mthar sngags phreng kha dog ljang nag g.yas skor du 'khor ba /
nyi ma lta bu'i gzi brjid 'bar ba gsal thob /
slob dpon dang mdun bskyed lha'i thugs ka nas sngags kyi phreng ba grangs med pa chad /
sku'i dbyibs brgyud zhal nas 'thon /
khyed rang rnams lhar gsal ba'i zhal du zhugs thugs ka'i sngags phreng la sib sib thim pas sngags kyi me lces nad gdon sdig sgrib bar gcod sogs gzhob thul gyis bsregs par mos pa'i ngang nas rjes zlos kyi tshul du sngags brgya rtsa gsung bar zhu /
byas la ru rak+sha'i phreng ba nas bgrang du bcug la snying po brgya rtsa bzlar gzhug
/rtsa sngags dang sbrel ba'i las sngags tshar gsum rjes zlos dang /
ad Ta sad Ta gtor nag sngags kyang kha cig gis rjes zlos bya bar bshad pas spro na bya chog
/mthar phreng ba mgo thog tu bzhag ste /
bla ma karma gu ru'i sku gsung thugs kyi byin rlabs nus mthu ma lus pa rdo rje'i slob ma 'di rnams kyi rgyud la 'jug par gyur cig
/ces brjod /
dbang 'di rkyen sel tsam la bskur na 'di'i 'phros su gsham gyi bka' 'bog pa'i gtor dbang sbyar bas 'thus shing /
nyams len mkhan gyi sngags pa sogs la bsgral dbang dang zor dbang byed na bzlas lung 'phros su /
gtor ma'i 'og gi bdud bzhi slob ma'i mdun du bkod /
spros bcas chen po dgos na /
gser skyems /
mkhyen gsol /
gzu dpang /
hom bskyed /
'gugs gzhug lhug pa bcas byang lugs sam stabs bde 'brel chags btang /
rtsa ba'i dgongs don dkyus la 'di tsam gyis chog ste /
e yaM dz+wa la raM/
brub khung yangs shing gting zab pa'i nang du nr-i dang tri las dgra bgegs dam sri dngos su gsal bar gyur /
hU~M nr-i tri dzaHdzaH
mchog gsum sku gsum sogs las byang gi tshogs tha ma ltar 'gugs bstim lan gsum bya /
slob dpon gyis seng ldeng phur bu gdengs tshul tsam byas nas slob ma la gtad de /
khyed rang rnams yang gsang drag po karma gu ru /
phur bu pad+ma kI la ya /
mdun gyi ling+ga dgra bgegs dngos su gsal ba la /
phur bu bsgril bzhin btab pas phur bu'i 'od kyis kho'i gzugs phung 'byung lnga'i dwangs ma rim bzhin 'dus te yal /
tshe rten a dkar gyi rnam par gnas pa de phur rtses yer gyis blangs te rang la bstims pas kho'i bkrag mdangs gzi brjid thams cad rang la thim par bsam pa ni tshe lung /
slar yang phur bu btab pas rnam shes nr-i'i rnam par 'dus pa phur rtse'i hU~M gis blangs te phaT ces 'phangs pas phur pa'i khong seng brgyud las ngan thams cad sbyangs te /
rgya mdud kyi mgor rnam shes rdul phran dwangs ma'i thig le hU~M gi rnam par rgyangs kyis 'thon te chos kyi dbyings su 'phangs pa ni khrus lung ste /
de ltar gsal ba gsum /
lung gnyis /
lta ba chos nyid kyi rdzong /
sgom pa bskyed rdzogs kyi 'phrang /
spyod pa snying rje'i srog dang ldan pas bsgral ba'i las rim la 'jug par zhu /
hU~M/
sku stod yang gsang sogs dang drag sngags brjod la phur bu 'debs pa dang ral gris gtubs su gzhug
/bsgral pa'i sha khrag bdud rtsi'i dwangs mar spar ba khyed rang lhar gsal bas rol bar mos shig
/ling ro slob ma la sbyin te /
hU~M:
srin po'i rgyal po yal gam can :
g+hu ru karma drag po rtsal :
gnam sa tsam gyi zhal phyes shig :
gangs ri tsam gyi mche gtsigs la :
glog dmar tsam gyi ljags rkyongs shig :
dgra bgegs bsgral pa'i sha khrag rus :
dug gsum sha khrag mchod pa bzhes :
oM AHhU~M karma ma hA g+hu ru karma sid+d+hi hU~M:
gnod byed kyi sha khrag rus pa la kha raM khA hi :
zhes brjod /
de nas zor dbang ni /
khyed rang rnams karma gu ru che btsan 'gran zla dang bral ba de nyid skad cig gnas 'gyur te /
rang nyid dbang phyug chen po'i sku
/sogs gong gsal zor sgrub skabs ltar /
tshig par bsam //
bar brjod /
de ltar gsal ba'i sku yi 'od zer me lce lta bu las sngags kyi rang sgra sgrog par bsams la zor sngags kyi rjes zlos lan gsum mdzod /
ad Ta sad Ta sogs zor sngags drag tu brjod /
phyi rol du thebs dang bstun la 'phen du gzhug
/hU~M/
rang nyid karma gu rur gsal ba yi sogs las byang ltar brjod la srung 'khor bsgom pa dang gtor snod sbubs la bro brdung ba sogs phyag len rgyas pa'i phyogs yin pas spro na bya /
ma byas kyang chad skyon med /
mthar bka' bsgo ba ni /
sgrub gtor thogs la /
khyed rang rnams dbang phyug tu gsal ba gnas 'gyur te bla ma karma gu ru dngos su gsal ba'i spyi bor gtor snod gnam lcags 'bar ba'i gzhal yas khang gtor ma nyid yang gsang drag po karma gu ru rtsa gsum rgya mtsho'i sprin phung 'phro ba mngon sum bzhin du bzhugs pa la mos gus drag tu byas pas sku gsung thugs yon tan   phrin las mi zad pa rgyan gyi 'khor lo'i byin rlabs rtsal rdzogs su gnang zhing mchog dang thun mong gi dngos grub stan thog 'di nyid du thob pa'i mos 'dun mdzod cig
/dpal chen karma he ru ka
/phrin las grub pa'i rig 'dzin pra b+ha hasti /
sangs rgyas gnyis pa pad+ma thod phreng rtsal /
rgyal yum ye shes mtsho rgyal /
chos rgyal khri srong lde'u btsan /
me nyag byang pa chos rgyal dbang po'i sde /
thugs sras ngag dbang rig 'dzin rdo rje la sogs pa rtsa ba dang brgyud par bcas pa'i dpal ldan bla ma dam pa rnams dang /
bdud 'dul karma drag po'i sku gsung thugs yon tan phrin las kyi sgo nas rdo rje'i slob ma 'di la byin gyis rlobs shig
/lus kyi na tsha /
sems kyi sdug bsngal /
bsam pa'i bar chad /
chag che nyam nga steng 'og bar gsum gyi gdon bgegs 'byung po /
mtha'i dmag dpung sogs gzugs can dgra'i gnod pas mtshon te bar gcod mi mthun pa'i phyogs thams cad las srung skyob sba ba'i phrin las mdzod /
mthun rkyen tshe dang bsod nams /
dpal 'byor mnga' thang /
lung rtogs kyi yon tan sogs 'phel zhing rgyas par byin gyis brlab tu gsol /
rtsa sngags mthar /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
sku rten tsakli dang ye shes pa dbyer med nam mkhar btegs /
gtor ma'i dam tshig pa 'od du zhu nas khyed rang rnams la thim par mos shig byas la gtor zan dum bu dngos grub tu sbyin /
me tog 'thor la /
bltas pa tsam gyis srid gsum dbang du sdud //
bsdigs pa tsam gyis sde brgyad bran du 'khol //
bsam pa tsam gyis dngos grub char du 'beb //
o rgyan brgyud par bcas pa'i bkra shis shog
/ces sogs shis pa brjod /
de ltar snga 'gyur bstan pa'i snang byed chen po byang bdag bkra shis stobs rgyal gyi gter byon yang gsang drag po karma gu ru'i byin rlabs srog gtad kyi rim pa legs par grub pa yin pas sogs kyis mtshams sbyar la /
gtso bos ji ltar sogs gtang rag maN+Dal sogs spyi ltar bya /
gsum pa rjes kyi bya ba /
tshogs la rol zhing las byang ltar lhag ma gtang ba nas rta bro'i bar dkyus bzhin la /
gtang rag mchod bstod /
bzod gsol /
sku rten yod na brtan bzhugs dang med na gshegs gsol /
bsngo smon shis brjod bcas kyis grub bo //
karma drag pos bdag sogs 'gro kun la //
gsang gsum byin rlabs gzi byin rab bstsal nas //
nyon mongs bdud bzhi'i dpung las rnam par rgyal //
phrin las stobs kyis srid pa'i g.yul zlog shog
/smin byed 'di'i phyag bzhes rtsa ba lnga pa rin po che'i gsung nyid tshig sna bsdus ches pas rang 'dra'i blo dman la bklag chog mas nyams phan che bar bsams nas /
blo gros mtha' yas pa'i sdes rdzong gsar bkra shis lha rtser bgyis pa dge legs 'phel //

//
