@#/
khros ma nag mo sku gsum lam khyer gyi khrid yig zab don gsal ba zhes bya ba bzhugs so //
rdo rje phag mo khros ma nag mo sku gsum lam khyer gyi khrid yig zab don gsal ba zhes bya ba /
bla ma dang rdo rje rnal 'byor ma la phyag 'tshal lo //
mchog tu mi 'a~Xgyur bde ba che //
zag me~Xd dbyings su byang chub pa //
bla ma mchog dang tha dad du //
mi dmigs rdo~X rje~X btsun mor 'dud //
don dam dbyings dang brjod pa sgra
/mtshon pa dbyibs kyi phag mo ste //
sku gsum lam khyer zab don gnad //
shin tu gsal bar 'dir bshad bya //
'dir rnal 'byor ma gsang mtha'i rgyud kyi nges gsang /
zab don thams cad kyi nying khu /
tshe gcig lus gcig la rdo rje sems dpa' nyid du byed pa'i myur lam /
rdo rje phag mo khros ma nag mo'i gsang sgrub mkha' 'gro'i snyan brgyud ces bya ba /
rje btsun ma nyid kyis grub pa'i slob dpon chen po pad+ma 'byung gnas sam pad+ma saM b+ha ba la o rgyan rang byung gi dur khrod du dngos su gnang /
des mkha' 'gro'i lung bstan ltar mkhar chen bza' la bstsal cing gter du sbas pa las /
gter chen nyang nyi ma 'od zer gyis spyan drangs pa'i 'khrid tshul gyi phyag bzhes /
rnal 'byor gyi dbang phyug me long rdo rje'i bka' srol ltar 'chad par byed pa la gsum ste /
sngon 'gro /
dngos gzhi /
rjes zhar byung bcas so //
dang po la'ang thun mong dang /
thun mong ma yin pa gnyis las /
dang po ni /
rnyed dka'i dal 'byor gyi rten thob kyang mi rtag pa'i dran shes dang /
las 'bras smin tshul la yid ches par 'khor ba'i sdug bsngal bsam pa'i skyo shas kyis yid bskul nas /
mdun gyi nam mkhar rtsa ba'i bla ma he ru ka yab yum gyi rnam pa can skyabs gnas kun 'dus kyi ngo bor mos la /
rang gzhan sems can thams cad 'khor ba'i sdug bsngal gyis 'jigs nas skyabs zhu na ci mdzad bla ma dkon mchog mkhyen snyam pas /
skyabs 'gro mang du bzlas mthar skyabs yul rang la bstims te mnyam par gzhag
/de nas 'gro drug gi sems can thams cad tshe rabs kyi pha mar shes pas tshugs thabs med pa'i snying rjes drangs nas de rnams sdug bsngal las bsgral te bla na med pa'i byang chub kyi go 'phang la dgod /
de'i ched du zab mo'i lam bsgom par bya'o snyam pas /
sems bskyed mang du bzlas mthar yul mi dmigs pa'i ngang la gzhag go
/gnyis pa thun min ni /
smin lam brda bzhi'i sgo nas slob bu'i rgyud byin gyis brlabs la /
dam tshig gso zhing byin rlabs kyi bogs 'don pa'i phyir bla ma'i rnal 'byor bsgom ste /
rang gi spyi bor pad nyi zla ba'i gdan steng rtsa ba'i bla ma he ru ka'i rnam pa can rje btsun mas 'khyud pa la rtsa ba gsum gyi sprin phung 'khrigs pa snang srid dpal ldan bla ma'i ngo bor sad par bsam zhing /
oM gu ru de wa DA kI nI sarba pU dza rat+na maN+Da la hU~M:
zhes lus longs spyod mchod pa dang bcas pa phul te ba spu ldang zhing mchi ma 'khrugs pa'i mos gus kyi gdung shugs drags pos /
oM/
chos dbyings 'og min zhing khams nas //
zhes sogs brgyud 'debs rgyas pa'am /
bsdu na /
bla ma sangs rgyas bla ma chos //
de bzhin bla ma dge 'dun te //
bla ma dpal ldan rdo rje 'dzin //
gsol ba 'debs so byin gyis rlobs //
zhes dang /
bdag rgyud la nyams rtogs khyad par can skye ba'i gsol ba ci mang du btab pas sbyor mtshams nas byang sems bdud rtsi'i rgyun babs pas sdig sgrib thams cad bkrus /
lus kyi gnas bzhi gang bas dbang thob par bsam la /
he ru ka'i yig brgya'ang ci nus bzlas mthar /
bla ma 'od du zhu /
rang la thim pas bla ma'i thugs dang rang sems dbyer med du mos pa'i ngang la mnyam par 'jog
/de rnams rim gyis 'bogs shing re re nas rtags thon thon bsgom par bya'o //
gnyis pa dngos gzhi la gnyis te /
stan thog gcig tu bsgril nas sku gsum lam du khyer ba mnyam gzhag gi rnal 'byor dang /
spyod lam gzhan dang bsres nas lam du khyer ba rjes thob kyi rnal 'byor ro //
dang po la gsum ste /
mtshon pa dbyibs kyi rnal 'byor gyis sprul sku'i phag mo lam du khyer ba /
brjod pa sgra'i rnal 'byor gyis longs sku'i phag mo lam du khyer ba /
don dam stong pa nyid kyi rnal 'byor gyis chos sku'i phag mo lam du khyer ba'o //
dang po la /
bsgom don dmigs pa'i gnad blo la 'god pa dang /
gnad shes nas ji ltar sgom tshul lo //
dang po ni dag pa gsum ste /
yul rnam par dag pa sangs rgyas kyi zhing khams su bstan pa ni /
grong yul tshong 'dus dgon pa dang :
rang nyid gang na gnas pa ni :
'di dag sangs rgyas zhing khams yin :
zhes pas yul bzang ngan du snang zhing zhen pas bcings pa'i dbang gis zhing khams ma 'byongs pa'i gnyen por bsgom pa ste /
snod kyi 'jig rten ye nas rnam par dag pa sangs rgyas kyi zhing dang /
bcud der gnas kyi sems can thams cad rdo rje phag mo'i rang bzhin du gtan la phab ste bsgom pa'o //
lus rnam par dag pa lha'i gzhal yas khang du bstan pa ni /
rang lus 'dom gang gru bzhi pa :
'byung ba lnga yi bdag nyid can :
me ri dur khrod dpag bsam shing :
rang byung ye shes gzhal yas khang :
zhes pas /
rang lus gtsang dme dang yangs dog tu bzung pas gzhal yas khang du ma rtogs pa'i gnyen por bsgom pa ste /
lus 'byung lnga 'dus pa yum lnga'i rang bzhin ye nas lhun gyis grub pa'i gzhal yas khang du gtan la phab ste bsgom pa'o //
sems rnam par dag pa rdo rje phag mo'i skur bsgom par bstan pa ni /
rang sems dag pa phag mo'i sku :
zhal gcig phyag gnyis sku mdog nag :
gri gug g.yas la thod pa g.yon :
kha T+wAM ga ni thugs kar gtod :
dur khrod chas kyis legs par brgyan :
ral pa dmar nag sprin ltar gtibs :
thod pa lnga yi dbu rgyan byas :
spyi gtsug phag zhal nam mkhar blta :
rtog med ro yi gdan steng na :
brkyang bskum tshul gyis 'gying bag can :
'khor ba zil gnon khros ma'i tshul :
zhes pas /
'khor ba'i chos gdod nas ma grub kyang nga dang bdag tu bzung bas 'khor bar 'khrul pa'i gnyen por bsgom pa ste /
rang sems ye nas chos nyid don dam pa'i phag mor rnam par dag pas /
yin pa la yin par gsal 'debs pa tsam las logs nas bsgrub cing bskyed du med par thag bcad de bsgom par bya zhing /
ye nas rang byung gi lha de sangs rgyas kun 'dus yin pas gdod nas dam ye dbyer med du grub pa'i phyir /
ye shes pa drang bstim sogs mi dgos te /
rmad byung rgyal po las /
ye nas lhun mnyam dkyil 'khor la //
yin par shes nas bsgom pa las //
tha dad blo yi rim pa yis //
spyan 'dren gshegs gsol 'dir mi dgos //
zhes so //
gnyis pa gnad shes nas ji ltar sgom tshul ni /
stan bde ba la lus gnad chos bdun drang por bsrangs te /
skyabs sems bla ma'i rnal 'byor sngon du 'gro bas /
stong pa'i ngang las yul rnam par dag pa sangs rgyas kyi zhing khams /
rang lus rnam par dag pa srung 'khor gyi dbus su chos 'byung dmar nag 'bar ba dur khrod brgyad kyis yongs su bskor ba'i lte bar pad nyi ro'i gdan steng du /
sems nyid rnam par dag pa bcom ldan 'das ma rdo rje phag mo khros ma'i skur skad cig gis wal gyis gsal gdab /
gsal na de kha'i rgyun la yud tsam sems gzhag ste 'phro bcad /
yang wal gyis bsgoms nas sngar ltar sems gzung ba la yang yang bslab /
gal te mi gsal na /
bris sku mtshar ba zhig me long gi 'od dang ldan par byas la /
bris sku nyid la mig cher re blta zhing sems gzhan du ma yengs par yun ring du bzhag
/yang de ka'i rnam pa yid la 'char bar byas te rang nyid de 'drar yud tsam bsgom /
de ltar blta ba dang bsgom pa spel mar byas /
de yang gsal na gsal ba'i 'phror bcad /
mi gsal na mi gsal ba'i 'phror bcad la yang yang gsal 'debs /
skabs skabs su shes pa khong klod la ngal gso /
nyal ba'am thun bsdu ba'i tshe snod bcud gzhal yas khang dang bcas pa 'od du zhu nas rang la bstim /
rang nyid lha sku snang stong la 'jog pa'am de yang mi dmigs pa'i ngang du blo bzhag
/sad pa'am thun las ldang ba'i tshe rje btsun ma'i skur langs la dge ba bsngo /
mdor na lha sku'i rnam pa spyi dang bye brag so sor sbyangs pas gsal snang thon pa na /
lha sku gsal dwangs rnyog pa med pa nam mkha'i 'ja' tshon nam me long nang gi gzugs brnyan shar ba lta bu la rtse gcig tu mnyam par 'jog
/res brda don sbyar bas rnam dag dran par bya ste /
chos nyid mi 'gyur bas sku mdog nag po /
kun rdzob rnam par dag pa'i chos nyid rtsa zhal khro mo /
don dam rtog med phag zhal gyen du phyogs pa /
stong pa nyid kyis rnam par rtog pa gcod pa'i gri gug
/snying rjes chags pa'i tshul gyis thod khrag gsol ba /
dug gsum dag pa sku gsung thugs su sbyor bas kha T+wAM ga
/nyon mongs pa gnas su dag pas dur khrod kyi chas /
thugs rjes 'khor ba bla na med pa'i gnas su 'dren pas ral pa dmar nag
/rigs lnga ye shes lnga rdzogs pas thod skam lnga'i dbu rgyan /
thabs shes zung 'jug rnam par mi rtog pas pad nyi ro'i gdan /
thabs dang shes rab kyis bde ba rgyun mi chad cing 'gro don mdzad pas zhabs g.yon brkyangs pa'i phyed skyil gyi gar stabs /
'khor ba zil gyis gnon pas khros ma'i tshul /
ye shes kyi mes bdud dpung sreg pas me dpung 'bar ba'i dbus na bzhugs pa'o //
zhes sogs re re nas mos pa brtan po bzhag pa'i mthar /
skyon kun zad /
yon tan kun rdzogs /
rgyal yum rdo rje phag mo de nyid nga'o snyam pa'i nga rgyal bskyed /
res 'jam rlung kha sbyor dang bsres la rtog bral du bzhag go
/de ltar lha sku'i rnam pa la goms pas gsal brtan gyi nyams cung zad thob mtshams nas /
phyi snod dag pa'i zhing dang /
bcud sems can thams cad rdo rje phag mor lam gyis bsgoms nas /
de dag las dmigs pa'i yul rnam par gsal ba zhig lhar gsal btab cing shes pa drag tu gtad /
gzhan rnams lha skur lam me yod pa'i mos pa tsam byas la bskyang ngo //
de ltar bsgoms pas lus kyi gdos zhen dag
/lus dang khams bde /
zas 'ju /
ma zos kyang lto thub /
lus kyi 'bu srin zhi /
'dod pa chung ba sogs dang /
khyad par lha sku'i gsal snang la nyams myong ci rigs thob pas mnyam rjes kun tu tha mal gyi snang ba la rgyas thebs par 'gyur ro //
de dag ni smin byed bum dbang gi brda dang rjes su 'brel ba'i lam spros bcas lha'i rnal 'byor la brten nas sprul sku'i phag mo lam du khyer ba'i gdams pa'o //
gnyis pa brjod pa sgra'i rnal 'byor gyis longs sku'i phag mo lam du khyer ba la gnyis te /
bsgom don dmigs pa'i gnad blo la 'god pa dang /
gnad shes nas ji ltar sgom tshul lo //
dang po ni /
dag pa rnam pa gnyis te ngag rnam par dag pa 'khor lo bzhi sbrel gyi rdzogs rim bstan pa ni /
'khor lo lnga yi dbus nyid du :
yi ge a yig bsgom par bya :
'khor lo bzhi yi gnas nyid du :
yi ge bzhi yis rgyas gdab bya :
zhes pas /
lus gnad rtsa yi ger lhun gyis grub pas /
chos thams cad yon tan gyi tshul du skyed nus pa'i phyir te /
de'i gnyen por brjod pa sgra'i phag mo ngag rnam par dag pa 'khor lo bzhi sbrel gyi ngang du rdzogs par bstan pa ste /
'khor lo lnga las phyi nang gsang gsum las /
phyi sa spyod sku'i 'khor lo ni /
'dod khams rnam par dag par byed pa ste /
mgo bo'i dpral ba /
lag pa'i mkhrig ma /
rkang pa'i bol te yan lag lnga'i mgo bor a yig rdo rje phag mo /
lag g.yas nas g.yon skor gyis ha ri ni sa bzhi bde chen dkar mo sogs bzhi'o //
nang sa steng spyod pa gsung gi 'khor lo ni /
gzugs khams rnam par dag par byed pa ste /
spyi mgrin snying lte gsang ba'i 'khor lo lnga la rim par ha ri a ni sa lnga gnas pa'o //
gsang ba mkha' spyod bde chen 'khor lo ni /
gzugs med khams rnam par dag par byed pa ste /
snying pad+ma 'dab bzhi'i dbus dang 'dab mar a ha ri ni sa g.yon skor du gnas pa'o //
'khor lo bzhi la yig 'bru bzhis rgyas gdab pa ni /
'khor lo lnga'i lte bar a yig re re dang /
gsang 'khor ma gtogs pa'i 'khor lo'i 'dab ma rnams la yi ge bzhi bzhi ste bde chen 'khor lor bde ba skyed par byed pa sku'i yi ge bzhi /
longs spyod 'khor lor nus pa 'byung ba gsung gi yi ge bzhi /
chos kyi 'khor lor rtogs pa 'char byed thugs kyi yi ge bzhi /
sprul pa'i 'khor lor ye shes 'beb par byed pa yon tan gyi yi ge bzhi'o //
'khor lo bzhi'i mu khyud la spyi bo dang snying ga pho 'khor yin pas kA li g.yas skor dang /
mgrin pa dang lte ba mo 'khor yin pas A li g.yon skor du 'khor bar bshad do //
de ltar a ha ri ni sa lnga'i yon tan yang /
mngon 'byung rgyud du /
nyon mongs pa lnga zad par byed pa dang /
ye shes lnga 'phel bar byed pa dang /
mkha' 'gro lnga snang bar byed pa dang /
rigs lnga thob par byed pa dang /
mthar thug sku lngar byed pa ste lngar bshad do //
gnyis pa lta sgom rnam par dag pa sgom pa dang bzlas pas dngos grub thob par bstan pa ni /
mchog dang thun mong dngos grub kun :
sgom dang bzlas pas 'grub par byed :
ces pas mchog gi dngos grub sgom pas 'grub ste /
tshe 'dir bskyed rdzogs la brtan pa thob pas /
'di'am bar dor ting nge 'dzin gyi sku thob nas phag mo'i skur grol bar 'gyur ro //
de la mtshan bcas mtshan med gnyis las /
mtshan med chos sku'i lam khyer te 'chad par 'gyur la /
'dir mtshan bcas rlung drug gi rnal 'byor sgom pa'i thabs te /
mngon 'byung las /
lhan cig skyes pa'i rlung bsgoms pas //
rang gzhan sgrib pa sel bar byed //
thod rgal las byung rlung bsgoms pas //
mtshan mo lta bu'i sgrib pa sel //
rang las skyes pa'i rlung bsgoms pas //
bar du gcod pa'i sgrib pa sel //
spor byed las kyi rlung bsgoms pas //
mngon gyur sgrib pa sel bar byed //
sbyong byed yid kyi rlung bsgoms pas //
shes bya'i sgrib pa sel bar byed //
rdzogs byed ye shes rlung bsgoms pas //
sa rnams rim gyis goms par byed //
ces gsungs pa ltar ro //
thun mong gi dngos grub ni bzlas pas 'grub ste /
phyi ltar las bzhi'i bzlas pas las so so 'grub pa dang /
nang ltar lus lha'i /
ngag bzlas pa'i /
sems chos nyid kyi /
spyod lam brtul zhugs kyi dkyil 'khor bzhi'i sgo nas bzla ba dang /
gsang ba ltar lta ba rgya chad phyogs lhung bral ba /
sgom pa gsal la mi rtog pa /
spyod pa snang ba zil gyis gnon pas rnam rtog la thog brdzis byed pa /
'bras bu yon tan gyi rtsal ma 'gags pas rnam par mi rtog pa'i ngang nas gdul bya'i don rgyun mi chad par mdzad pa ste lta sgom spyod 'bras bzhir bzla ba yin no //
gnyis pa gnad shes nas ji ltar sgom tshul ni /
lus gnad chos bdun bcas te skyabs sems bla ma'i rnal 'byor sngon du 'gro bas /
thog mar dmigs pa'i gzhi bca' ba ni /
rang lus rdo rje phag mor gsal ba'i sku'i nang skra rtse'i bar du'ang khong stong dwangs gsal sgrib thogs med pa /
de'i dbus drang por dbu ma sngo sangs mda' smyug 'bring po tsam pa chos bzhi ldan /
g.yas g.yon du ro rkyang rdul zlas brlan pa dbu ma las bzhi 'gyur gyis phra ba /
dbu ma dang sum gshibs song ba'i mar sna gnyis dbu mar tshud pa /
de las gyes pa'i spyi bo'i 'khor lo rtsa 'dab so gnyis dkar po thur lta /
mgrin pa'i 'khor lo rtsa 'dab bcu drug pa dmar skya gyen lta /
snying ga'i 'khor lo rtsa 'dab brgyad pa sngo sangs thur lta /
lte ba'i 'khor lo rtsa 'dab drug cu rtsa bzhi pa dmar gsal dang /
gsang ba'i 'khor lo rtsa 'dab so gnyis ljang sngon gnyis gyen lta /
thams cad kyang dwangs gsal sbubs stong gi rnam pa can du bsgom /
de ltar gsal thebs pa dang /
rlung ro bsal nas dbugs rang bzhin gyis phyi nang rgyu ba la sbyang /
cung zad 'byongs pa dang dbu ma'i nang stong sang nge ba la sems gtad de /
'jam rlung bum pa can sbyong ba la zhag kha yar bslab ste sbyor ba'o //
dngos gzhi la gnyis las /
dang po thun mong gi dngos grub kyi don du bzlas pa bya ba ni /
'khor lo lnga'i lte ba dbu ma'i nang du a yig sngon po re re dang /
'khor lo bzhi'i nang skor gyi rtsa 'dab bzhi bzhi la rim par /
spyi bor badzra b+ha ra he /
mgrin par kro d+hI kA lI/
snying gar ha ri ni sa /
lte bar A be sha ya rnams kyang sngon po sha stag tu bsgom /
de nas yi ge rnams las 'od zer mkha' khyab tu spros /
snod bcud kyi 'jig rten la reg pas snod thams cad dag pa'i zhing /
bcud thams cad rdo rje phag mor sad /
yang phyogs bcu'i rgyal ba sras bcas la phog pas /
thams cad kyang rdo rje phag mo'i skur gyur te sngags sgra sgrog cing 'od zer gyis bdag byin gyis brlabs par bsam la /
'jam rlung kha sbyor du bzung ste sngags 'bru bcu drug pa'am /
yang na thugs 'khor kho na la sems gtad de 'bru lnga'i yid bzlas bya /
des skyo na rlung dang ma sbyar ba'i yid bzlas sam /
ngag bzlas shub bur bzla ba ngal bso ba'o //
de ni spro bsdu spyi'i man ngag ste /
bye brag pa ni /
yi ge dang 'od zer gnyis ka las so so'i kha dog dang mthun pa'i spro bsdus las de dang de sgrub pa sogs phyi'i bzlas pa dang /
nang ltar lus lha sku snang stong /
sems chos nyid skye ba med pa la ma bcos pa'i shes pa cham me rgya bskyed /
spyod lam skrag pa dang dogs pa med pa'i brtul zhugs dang ldan pas /
ngag skye med kyi dbyings las brag ca'i sgra ltar rang byung bas rdo rje phag mo'i thugs ye shes dang bdag gi srog rig pa'i ye shes gnyis med du bsres la bzla ba dkyil 'khor bzhi'i bzla lugs dang /
gsang ba ltar rdo rje phag mo'i lta sgom spyod gsum gyi srog dang ldan pas 'bras bu dngos sam rjes mthun gyi sgo nas 'gro don thogs med du 'grub nus par bsam pa'i mos pa yid byed kyi ngang nas bzla bar byed pa ste /
mdor na phyi nang gsang gsum so sor smros kyang gcig tu dril ba'i gnad kyis bzlas na chun che ba yin no //
tshul des grangs bsnyen 'bru 'bum /
dus bsnyen zla drug
/mtshan bsnyen rab lha zhal mthong ba /
'bring lung ston pa /
tha ma snang ba 'gyur ba 'ong /
bsnyen pa thems nas sgrub pa dang /
las sbyor bye brag so so'i bzla lugs kyi sgyur kha'i gnad rnams kyang shes par bya ste 'dir ma spros so //
gnyis pa mchog gi dngos grub kyi don du rlung gi rnal 'byor bsgom pa ni /
de la thun khyad gnyis las /
thun mong ba ni /
rang phag mor bsgoms pa'i sku la rtsa gsum 'khor lo lnga gsal btab pa las /
dbu ma'i yar sna spyi bo'i phag zhal gyi mgrin par zug pa'i tshangs bug gi steng rtsa'i nang du bla ma he ru ka yab yum /
ro rkyang gi yar sna gnyis phag zhal gyi sna bug gnyis su zug pa /
'khor lo lnga'i lte ba dbu ma'i nang du /
spyi bor ha dkar po /
mgrin par ri ser po /
snying gar a sngon po /
lte bar ni dmar po /
gsang bar sa ljang gu
/nang skor gyi 'dab ma rnams la lte ba'i yi ge dang kha dog 'dra ba'i yi ge bzhi bzhi sngar ltar dang /
gsang bar /
sar /
ba /
kar /
ma ljang gu rnams gsal btab /
de nas rlung ro bsal la /
dbugs 'gro 'ong rang babs dal bus rgyu ba dang sbyar te /
dbugs nang du 'jug pa'i tshe ye shes lnga'i rlung 'od zer lnga ldan /
ha ri ni sa'i sngags sgra 'u ru ru sgrog bzhin par phag zhal gyi sna bug nas zhugs ro rkyang gi lam brgyud de 'ongs pa /
dbugs phyir 'gro ba'i tshe gsang 'khor gyi dbu ma'i nang du zhugs te sa yig la sib kyis thim par bsam /
de bzhin du dbugs 'jug pa dang sbyar nas rlung lnga'i 'od zer bsdu ba'i bar 'dra ba las /
dbugs ldang ba'i tshe bstim pa'i khyad par la /
gnyis pas lte ba'i ni /
gsum pas snying ga'i a /
bzhi pas mgrin pa'i ri /
lnga pas spyi bo'i ha /
drug pas 'khor lo lnga'i yi ge thams cad la thim par bsam pa ste /
'khor lo re re la zla ba re sogs rtags dang bstun nas bsgom par bya ba gnad do //
rtags ni /
phyi rtags su du ba dang smig rgyu la sogs pa'i mthong snang sna tshogs pa 'char /
nang rtags su rlung byang chub kyi sems su zhugs pa'i rtags rlung je ring du 'gro zhing bde drod 'go g.yo /
gnas pa'i rlung rtags 'gro 'ong med pa snyam byed kyang brtags na rig cing bde drod skye /
thim pa'i rtags su rlung 'gyu ba 'gag cing bde drod 'bar /
de nas rlung las su rung bas bde drod rgyun chad med par 'bar ba 'ong /
gsang ba'i rtags sems rang bzhin gyis bde gsal mi rtog stong pa zung du 'jug pa'i ting 'dzin 'char /
de yang rlung sems gnyis su med pa'i gnad kyis rlung ji ltar zin pa bzhin du sems gnas kyang je ring dang /
mthar rlung thim pa'i tshe na ting nge 'dzin khor yug tu gnas pa 'byung zhing /
sems las su rung bas ting nge 'dzin la dbang 'byor bar 'gyur ro //
thun mong gi yon tan yang /
bde drod 'bar bas rlung gos su gyon pa ste mi 'khyags /
rlung zas su za bas bkres gdung sel /
rtar zhon pas lus yang zhing mgyogs /
bcud len du song bas rgas pa med cing lus stobs rgyas pa dang tshe ring /
'byung ba snyom pas nad mi 'byung /
nang du rlung sems 'dus pa'i rten 'brel gyis phyir snang ba dbang du 'du zhing mngon shes 'char ba sogs kyi yon tan 'byung bar 'gyur ro //
thun mong ba'i rlung gi rnal 'byor 'di ni gsang sgrub snyan brgyud dngos bstan las mi 'byung yang /
me long rdo rje'i slob ma mtshan ldan ha ri rdo rje yab sras kyi phyag bzhes las byung ba'i man ngag ste /
'og nas 'byung ba'i rlung drug gi gnad kyang 'dir 'dus par bzhed do //
gnyis pa rlung gi rnal 'byor khyad par ba ni /
rtsa ba'i gzhung gi dngos bstan sgra ji bzhin pa dang 'brel ba'i man ngag mthar thug pa ste /
'khor ba'i sa bon gti mug drug gi gnyen por rlung drug bsgom pa yin /
de yang rlung drug po re re la gnas pa'i sa /
bca' ba'i lus gnad /
rlung gi 'dzin stangs /
gtad pa'i dmigs pa /
skyes pa'i nyams /
gnyug ma ye shes kyi lta ba dang bsre ba ste drug drug las /
dang po lnga so so'i thad du gseb tshags su bshad nas /
drug pa thams cad kyi mjug tu 'chad par bya'o //
de la dang po rang bzhin gyi sgrib pa kun gzhir bag la nyal gyi gnyen por lhan cig skyes pa'i rlung bsgom ste /
gnas sa ni lus len pa'i tshe rlung rig lhan cig tu 'dus te blangs pas na lte bar gnas /
lus gnad bde ba'i stan la chos bdun nam me thab drug chings bcas pa pus 'khyud kyis bsdam /
rlung ro bsal nas lte 'og tu 'jam rlung bum pa can sbyor ba bzhi ldan du 'dzin /
dmigs pa lte ba'i 'khor lo'i dbus kyi a yig sngon po la rtse gcig tu gtad de bsgoms pas /
nyams snang ba la bden 'dzin zhig pas ya cha ba dang /
lus yod du mi tshor /
lus sems bde 'bol du 'gro
/gal te ro stod rgyangs pa'am smad du mi bde ba byung na'ang de ka dgag sgrub med par bskyangs pas lam du 'gro'o //
gnyis pa tshe 'di dang 'brel ba'i las skyed byed lhan skyes kyi sgrib pa'i gnyen por thod rgal gyi rlung bsgom ste /
gnas sa rkang pa'i mthil nas g.yos pas rig pa sdod du mi btub /
lus gnad rkang pa g.yon pa'i bol g.yas pa'i mthil gyis mnan /
lag gnyis phyi nas rkang pa g.yas pa'i mthil la bsnol mar 'khyud cing rgal tshigs bsrang /
rlung sngar dang 'dra la /
dmigs pa rlung ma rngub pa'i gong du yan lag lnga'i yi ge gsal btab la /
thog mar spyi bor a sngon po las chos dbyings ye shes kyi 'od sngon po 'bar bas zhe sdang sbyangs nas rdo rje mkha' 'gror gsal bar byas /
'od des yan lag bzhi'i yi ge la rim gyis khyab pa las /
lag g.yas kyi mkhrig mar khyab pas der gnas pa'i ha yig dkar po las me long ye shes kyi 'od dkar po 'bar bas lag g.yas kyi dngos zhen sbyangs te lus dang bsam pa gcig tu 'dres /
rkang g.yas kyi bol la khyab pas der gnas kyi ri yig ser po las mnyam nyid kyi 'od ser po 'bar bas rkang g.yas sbyangs te lus bsam 'dres /
de gnyis kyis gzung yul gyi zhen pa dag
/ro ma'i rtsa khams shugs kyis gsal bar byas /
rkang g.yon gyi bol la khyab pas ni yig dmar po las sor rtog gi 'od dmar po 'bar bas rkang g.yon sbyangs te lus bsam 'dres /
lag g.yon gyi mkhrig mar khyab pas sa yig ljang gu las bya grub kyi 'od ljang gu 'bar bas lag g.yon sbyangs te lus bsam 'dres /
de gnyis kyis 'dzin pa sems kyi zhen pa dag
/rkyang ma'i rtsa khams shugs kyis gsal bar byas /
de ltar yang yang bskyar zhing goms rjes rlung bzung la /
rig pa rkang pa'i bar du gtad de bsgoms pas /
nyams rnam rtog gis mi g.yo bar rig pa sal le gnas /
des mtshan mun lta bu'i rmongs pa sel lo //
gsum pa 'dod chags dang g.yem pa'i bar chad kyis thar pa'i srog 'joms pa'i gnyen por rang las skyes pa'i rlung bsgom ste /
gnas sa pho mo'i mtshan mar gnas pas 'dod chags 'char /
lus gnad sems skyil bcas te lag gnyis khu tshur pus mor bkab /
rlung sngar dang 'dra /
dmigs pa rang nyid phag mo'i sku khong stong gi dbus su rtsa 'khor gsal ba las /
gsang 'khor gyi dbus kyi sa yig ljang gu la sems gtad de las kyi mkha' 'gror mos la zas za yun tsam bsgoms pa'i mthar /
rgyab rlung drag tu spyi bor drangs te 'then pa lan drug
/mdun rlung lte 'og tu 'phul ba lan drug re bskyar zhing bzung /
lus kyi rtsa yig thams cad bum nang gi mar me ltar gsal ba'i 'od gsang gnas kyi yi ger thim pas bde stong ye shes 'bar bar bsam la /
lag gnyis khu tshur stan la bzhag pas lus btegs nas 'phongs lan drug brdeg
/'jig rten gyi khams bde bar 'bar ba'i 'od zer gsang gnas su 'dus te bskul bas /
des las kyi mkha' 'gro bde bar 'bar ba'i 'od zer sna lngas lus phyi nang thams cad du khyab /
spyi bo'i sangs rgyas mkha' 'gro'i bar du zag med kyi bde bas khyab par bsam /
de ltar lus thams cad la til la mar bzhin khyab pas yul drug gi bde bas shes pa drug gis bsdus pa'i bde bar gshegs pa thams cad mchod /
yul shes kha sbyor gyi bde bas 'dzin pa grol /
chags zhen rang sar dag par bsam /
'phar rdeg gi rjes su yang yang sprug cing rlung bus te /
shes pa lhan ne rjen ne ba'i ngang la glod nas bzhag go
/nyams lus sems la dga' bde skye /
rig pa gsal la g.yer thon /
der mi rtog pas chags zhen las grol te las mi gsog go //
bzhi pa yid kyi rnam rtog rags pa gcod pa'i gnyen por sbyong byed yid kyi rlung bsgom ste /
gnas sa snying ga ste yid kyi rnam rtog rags pa skyed /
lus gnad chos bdun drang por bsrang /
rlung sngar ltar las 'jam rlung gtso bor byed /
dmigs pa rang lus lha sku rtsa 'khor yi ge dang bcas pa gsal ba la sems gtad de /
lhod glod /
hril sgrim ngang la bzhag
/khyad par snying 'khor gyi dbu ma'i nang du a yig sngon po dwangs gsal 'od lnga 'phro ba yungs 'bru'i tshad tsam la rlung rig mi 'gyur bar gtad de sgrim glod re mos kyis bsgoms pas /
nyams stong gsum yungs 'bru tsam du chud pa la yangs dog mi 'tsham pa med par bde ba dang /
snang sems thams cad bde gsal mi rtog par 'char /
snying gar bdud rtsi 'dus pas zas kyi zhen pa ldog
/mngon shes kyang ci rigs snang bas 'gro don nus /
yid kyi rtog pa rags pa chad de shes sgrib sel bas 'khor bar ltung ba'i dogs pa grol lo //
lnga pa mngon gyur gyi sgrib pa'i gnyen por spor byed las kyi rlung bsgom ste /
gnas sa mgrin pa ste dug lnga rags pa skyed /
lus gnad nyin chos bdun dang mtshan khyi nyal sgor mo bya /
rlung lte 'og tu sngar ltar 'dzin /
dmigs pa mgrin pa'i 'khor lo'i lte bar ri yig ser po'am a yig sngon po gang rung gsal ba la rig pa gtad de bsgoms pas /
nyams snang rmi lam ltar ban bun shig ge ba sogs dang /
smig rgyu ltar 'dar yam yam shig shig byed /
des dug lnga rags pa 'gags te mngon du gyur pa'i sgrib pa sel lo //
drug pa shes sgrib drungs nas 'byin pa'i gnyen por rdzogs byed ye shes kyi rlung bsgom ste /
gnas sa spyi bor gnas pas 'dzin pa skyed /
lus gnad chos bdun nam thab mgal /
rlung gnad sngar dang 'dra /
dmigs pa spyi bo'i phag zhal gyi smin phrag tu g.yung drung dmar po g.yon skor du gdugs ltar drag tu 'khor ba dang /
spyi bo'i 'khor lo'i lte ba dbu ma'i nang du ha yig dkar po'am a yig sngon po gang bde bsgom pa la sems gtad de /
yul sems snang stong bde bas brgyan pa'i ngang la mnyam par gzhag
/yang tshangs bug gi steng rtsa'i nang du bla ma he ru ka yab yum bsgoms la gsol ba drag tu btab cing dbang bzhi len /
bla ma'i thugs dang rang rig bsres la rig pa 'dzin med gtad yal du 'jog cing 'og rlung bskul te rlung 'phul /
res g.yung drung 'khor ba'i 'od kyis snod bcud thams cad yor yor 'khor bas phyogs 'dzin bshig
/je myur 'khor bas rtogs pa bshig
drag tu 'khor bas bden med du bshig
/shin tu 'khor bas mtha' bral tu thag bcad la rlung bzung zhing lta ba'i ngang bskyang /
res 'ga' spyi bo'i 'khor lo'i lte ba'i ha'am a las byang sems kyi rgyun babs te /
lte 'khor gyi a la reg pa'i 'bar 'dzag gi dga' ba la sems rtse gcig tu bzhag
/mthar snod bcud thams cad 'od lngar mer chams kyis zhu ba rang gi sgo gsum dang khrug gis 'dres pa'i steng du spyi bo'i bla ma yang bsres /
de'i ngang nas a ha ri ni sa'i yid bzlas byas pas khams gsum gyi 'dzin pa zhig ste /
snang srid mkha' 'gro sde lnga'i sku che chung ma nges pa til gyi gong bu bye ba ltar 'od lnga'i klong na yom yom shig shig gang ba la che re bltas pas lha sku'i snang ba thams cad kyang snang la 'dzin pa med pa'i ngang bskyang ngo //
nyams las rlung rdzogs pas rig pa 'dzin med du shar nas rtags bcu dang yon tan chen po brgyad yongs su rdzogs te /
sa lam dus gcig la non nas 'tshang rgya bar 'gyur ro //
rlung drug po gang bsgoms kyang mthar gnyug ma ye shes kyi lta ba dang bsre ba gal che ste /
nyams gang ltar skyes kyang dgag sgrub dang blang dor gyi rtog pas ma bslad par /
gang shar gyi rang ngo bskyangs pas gzung 'dzin gyi rtog tshogs nam mkha' la sprin dengs pa ltar sangs shing 'khor ba'i sa bon zad de /
dbyings rang bzhin gyis rnam par dag pa'i klong du rig pa rang bzhin gyis rnam par dag pa thim pas ma bu 'dres nas gzung 'dzin gnyis med kyi ye shes 'gyur med kyi dbyings su gtan la phebs te /
rba rlabs chur thim pa bzhin du rnam rtog dbyings su dag pas 'khor 'das kyi bar lag 'gyel /
lam lnga sa bcu rim gyis sam gcig car du bgrod de grol bar 'gyur ro //
de yang gzhung rtsa ba las /
rab ni skad cig drug gis 'grub :
'bring ni rlung drug bsgoms pas 'grub :
tha ma zla drug mkha' spyod 'grub :
ces dbang po rab 'bring tha gsum la ltos pa'i rdzogs rim gsum las /
dbang rab kyi rdzogs rim ni 'og tu 'chad 'gyur gyi chos sku'i lam khyer dang 'brel bas /
'dir 'bring tha gnyis te rnal 'byor pa dbang 'bring rnams kyis nyin re bzhin thun cha mnyam pa drug tu bcad de /
rlung drug re mos su rdzogs par bsgoms pas zhag bdun nam /
bcu bzhi'am /
nyer gcig gam /
zla gcig tsam gyis rtogs pa thob nas shar grol dus gcig tu 'byung ba yin la /
dbang po tha mas ni /
zla ba re la rlung re sbyor dngos rjes gsum tshang bar bsgoms pas /
zla ba drug nas nyon mongs pa'i sa bon drug gi nus pa zad /
ye shes dus gcig la shar /
shes bya thams cad dus gcig tu chod /
las rlung thams cad ye shes kyi rlung du gnas gyur /
nyon mongs pa dang shes bya'i sgrib pa dag
/ye shes rnams rim gyis skyes nas grol bar 'gyur te /
de ltar shes pa'i rnal 'byor gyis :
zla drug ma yin rlung drug yin :
zhes gsungs so //
zhar byung lam gyi yan lag la gnyis las /
mtshan mo 'od gsal 'dzin pa ni /
nyal khar rang rje btsun ma'i sku gsal stong bde ba'i rang snang du shar ba'i spyi bor bla ma he ru ka yab yum bsgoms la /
mos gus drag pos gsol ba btab pas da lta'i snang ba 'di gtad med du chad de langs song ba dang /
bla ma'i snying ga'i a la bstim /
de nas rang lus kyi dbu ma'i nang gi a yig sal le ba la rlung sems gtad de bzhag
/ha cang shes pa sgrim ma drags tsam gyi ngang nas gnyid log pas mi ring bar gnyid 'od gsal du chub par 'gyur zhing /
sad ma thag ting nge 'dzin gyi skyel bsus sleb pa gal che gsungs /
'da' ka 'pho ba'i man ngag ni /
rnal 'byor pa rab ting nge 'dzin la dbang thob pas 'pho ba'i gdams pa mi dgos /
'bring rlung sems las su rung bas 'pho ba sla /
'dir tha ma rlung zin pa tsam la 'pho ba'i gdams ngag gis mtshams sbyor dgos pas /
de'i gnad ni /
rang lhar gsal ba'i lus kyi dbus su rtsa 'khor yi ge lnga dang bcas pa gsal btab la /
'byung ba'i thim rim dang sbyar te /
sa chur thim dus gsang 'khor gyi yi ger shes pa gtod cing rlung bstim /
de bzhin du chu mer thim dus gsang yig lte 'khor gyi yi ger bstims nas der rlung rig gtad /
me rlung la thim dus lte yig snying ga'i yi ger bstims la der rlung rig gtad /
rlung sems la thim dus snying yig mgrin par bstims la der rlung rig gtad /
sems 'od gsal la thim dus las la sbyor te /
mgrin pa'i yi ge gyen du song ba spyi bo'i yi ger thim pa'i rkyen gyis rlung sems tshangs bug nas thon pa spyi bo'i bla ma he ru ka'i yum gyi b+ha gar bstims la brgyal thabs su mnyam par 'jog
/sbyong ba'i tshe mgrin pa'i yi ge spyi bo'i yi ger bstim pa'i bar byas rjes dar gcig mnyam par bzhag nas /
slar yang spyi bo'i yi ge las mgrin pa'i yi ge sogs rim par mched de dbu ma'i lam brgyud /
so so'i gnas su son pas de dang der bde ba chi li li byung bar bsam zhing rlung rig thur du 'ching /
de ltar thim rim gyi mos pa lam du byed pas skyel bsu la bslab par bya ba gnad do //
de dag ni gsang dbang gi brda dang rjes su 'brel ba'i lam spros med bzlas pa'i rnal 'byor la brten nas longs sku'i phag mo lam du khyer ba'i gdams pa'o //
gsum pa don dam pa stong pa nyid kyi rnal 'byor gyis chos sku'i phag mo lam du khyer ba'i gdams pa la gnyis te /
bsgom don gyi gnad blo la 'god pa dang /
gnad shes nas ji ltar sgom tshul lo //
dang po ni /
rdo rje phag mo gang yin pa :
ye nas rang sems rnam dag yin :
zhes gsungs te /
de'i don gur las /
rin chen sems las phyir gyur pa'i //
sangs rgyas med cing sems can med //
ces gsungs pa ltar snang ba 'di thams cad rang sems kyi 'khrul snang tsam las gzhan du ma grub pa rmi lam gyi snang ba lta bu dang /
sems kyi rang bzhin gdod ma nas rnam par dag pa gzung 'dzin gnyis med kyi ye shes /
skyon yon grub bsal las 'das pa'i kun khyab 'gyur med kyi dbyings de ni don dam pa'i rdo rje phag mo ste /
snying po las /
dus bzhir phyogs bcu gang nas kyang //
rdzogs pa'i sangs rgyas rnyed mi 'gyur //
sems nyid rdzogs pa'i sangs rgyas te //
sangs rgyas gzhan nas ma tshol cig
/ces gsungs pa bzhin te /
de la gnas lugs gzhi'i phag mo zhes kyang zer ro //
de nyid bla ma dam pa man ngag nyams myong can gyis mdzub tshugs su ngo sprad pas /
slob bus rang sems chos skur nges pa rnyed pa na /
las nyon sdug bsngal gsum gyis bsdus pa'i 'khor ba'i chos thams cad rmi lam sgyu ma lta bur ngang gis gtan la phebs pas /
dbang po rang log dang ye shes rang shar gyis /
gnyug ma lhan cig skyes pa'i don de bzhin la me long bstan pa ltar rtogs nas mnyam rjes dbyings su thim /
'khor 'das mnyam nyid du lam du longs pa ni rtogs pa lam gyi phag mo zhes bya'o //
de ltar rtogs pa'i don la goms 'dris brtan pos bskyangs stobs kyis sgrib gnyis gzhi la dag
/dran rig gzung 'dzin gyi rtog pa chos nyid la thim /
nyams kyi shes pa phra mo yang dbyings su yal te sa lam gyi yon tan mthar phyin pa ni mngon gyur 'bras bu'i phag mo zhes bya'o //
lam gyi phag mo de yang 'dir dbang dus sam lam dus kyi ye shes skad cig ma drug ngos zin pas rtog pa drug gcod pa'i gnad de /
de ltar rtogs pas chos thams cad sems snang /
sems nyid rtsa bral stong pa nyid bde chen lhan cig skyes pa'i ye shes su gtan la phebs pa rdo rje phag mo'i lta ba /
de la gnas pa sgom pa /
de dang mi 'bral ba spyod pa /
de la brtan pa thob pa 'bras bu ste /
dbang po rab grol bar byed pa'i gdams pa'o //
de ltar yang mngon 'byung las /
ye shes skad cig dang po la //
gzung ba'i rnam par rtog pa gcod //
skad cig gnyis pa'i ye shes kyis //
'dzin pa'i rnam par rtog pa gcod //
skad cig gsum pa'i ye shes kyis //
gzung 'dzin gnyis kyi rtog pa gcod //
skad cig bzhi pa'i ye shes kyis //
rnam par lta ba'i rtog pa gcod //
skad cig lnga pa'i ye shes kyis //
nyams myong skye ba'i rtog pa gcod //
skad cig drug pa'i ye shes kyis //
yid la byed pa'i rtog pa gcod //
ces gsungs so //
gnyis pa gnad shes nas ji ltar sgom tshul ni /
skyabs sems bla ma'i rnal 'byor sngon du 'gro bas stan bde ba la lus gnad chos bdun bcas /
rlung rang babs su bzhag
/sems ma bsgrims ma glod /
dus gsum gyi rtog pa gang yang yid la mi byed par rang babs su 'jog cing /
de ka'i rang ngo la che re blta /
de ltar bltas pas gang du'ang ngos gzung med cing /
blo'i yul las 'das pa'i rang rig rang gsal spros pa dang bral ba zhig 'char bas de'i ngang la mnyam par 'jog cing /
de ka la gnas na legs /
gal te rnam rtog 'phro na /
gang shar de ka la che re bltas pas skyes zin skye 'gyur skye bzhin pa'i rnam rtog thams cad nam mkha'i dbyings la bltas pas ci yang ma mthong ba dang 'dra bar rjes med du wal khyug gis song /
de ltar gang du'ang ma mthong /
ci yang ma yin pa stong gsal yul med du lhag ge ba de kho na bzhin du chos thams cad kyi rang bzhin yang de dang 'dra la /
de nyid rang gis kha nang du phyogs te rig pa las gzhan med pas so so rang rig
/sems kyi ngo bo gang du'ang ma mthong bas spros bral /
gang du'ang ma grub pas stong nyid /
chos thams cad kyi rang bzhin de las mi 'da' bas gnyug ma /
'khrul rung ma 'khrul rung gnas lugs kyi don de las gzhan du med pas gzhan stong 'gyur ba med pa'i dbyings zhes grags so //
de ltar yang slob dpon chen po pad+ma'i zhal nas /
rdo rje phag mo'i sgrub thabs la //
spros bcas spros med la sogs pa //
dpag med mang du bshad na yang //
spyir ni thams cad sems su 'dus //
tha mal shes pa ngos zin cing //
re dogs med par grol gyur na //
rdo rje phag mo de nyid yin //
zhes so //
de yang ma goms kyi bar du snang rig ngo bo ngos gzung dang bral ba de ka'i steng du shes pa ngar dang bcas te sal le hrig ge rjen ne 'jog
/des ngal na lhod de /
me re /
'bol le /
shigs se glod la gzhag
/de ltar sgrim lhod re mos su bskyangs pas cung zad goms pa na /
gang la'ang gtad med du blo bya bral /
sems rtog bral /
shes pa skyon bral rang lugs su bskyang bar bya'o //
de ltar yang phag mo mngon 'byung las /
phyogs ris med pa'i lta ba de //
gnyug ma'i don la lta bar gyis //
dmigs gtad med pa'i sgom pa de //
gnyug ma'i yid kyis bsam par gyis //
zhes gsungs /
de yang dus gsum gyi rtog pas ma bslad pa'i rtsa bral gyi shes pa yengs med kyi ngang nas 'char sgo ma 'gags pa'i ye shes bde gsal rnam par mi rtog pa'i rang ngor rjen ne bzhag pa'i tshe /
de skad cig ma drug gi rtog pa gcod de /
phyi snang ba'i yul la mi zhen pas gzung yul gyi rtog pa chod /
yul gyi zhen pa 'gags pas der 'dzin byed nang rnam par rtog pa'ang rang bzhin gyis stong pas 'dzin pa'i rnam rtog chod /
de ltar yul shes kyi gzung 'dzin ma grub pas gzung 'dzin gnyis ka'i rtog pa chod /
des 'dod pa'i lta ba la ma zhen na /
sgom pa'i nyams la mi chags pas rnam par lta ba'i rtog pa chod /
nyams la zhen pa zad pas gsal la rtog med ye shes nyid du'ang zhen pa med pas nyams myong skye ba'i rtog pa chod /
des gsal la rtog pa med pa yin no snyam pa tsam gyi blo dang blo 'dzin phra mo'ang rang sar grol bas yid la byed pa'i rtog pa chod de /
skye ba'i sa bon zad pas skye med yum gyi ngang du khrol gyis grol ba ni dbang rab skad cig drug gis grol ba'i man ngag gi gnad dam pa'o //
de dag ni rten sher dbang gi brten pa tshig dbang dang bcas te dbang gong ma'i brda dang rjes su 'brel ba'i lam shin tu spros med don dam stong pa nyid kyi rnal 'byor la brten nas chos sku'i phag mo lam du khyer ba'i gdams pa'o //
gnyis pa spyod lam gzhan dang bsres nas lam du khyer ba rjes thob kyi rnal 'byor la drug las /
dang po sku rnam par dag pa snang ba sku'i dkyil 'khor du sku'i spyod lam dang bcas bstan pa /
rdo rje phag mo gang yin pa :
ye nas rang sems rnam dag yin :
'gro drug sems can thams cad la :
chos nyid don gyis khyab pa'i phyir :
ye nas phag mo nyid du gnas :
thams cad sku yi phyag rgya yin :
bsgul skyod ldang 'dug ci byed kyang :
phyag dang bskor ba byed pa yin :
zhes pa'i don sngar bshad pa ltar /
sems nyid rang byung gi ye shes don gyi phag mo ste /
rang bzhin rnam dag des chos thams cad la khyab pas na /
snang ba thams cad rje btsun ma'i sku'i phyag rgya gsal stong 'dzin med du lhag lhag sad par mos la /
de'i ngang nas gang mthong yang lhas lha mjal ba dang /
nyal 'dug ldang ba phyag 'gro 'dug 'chag bskor ba /
za 'thung gyon pa mchod pa sogs lus kyi bya spyod thams cad lha la lha rol pa'i tshul gyis lam du khyer ro //
gnyis pa gsung rnam par dag pa sgra'i dkyil 'khor du brjod pa thams cad sngags su bstan pa ni /
bden rdzun 'jam rtsub la sogs pa :
smra brjod thams cad gsang sngags yin :
zhes pas zin pa dang ma zin pa'i sgra skad ci smras ci thos thams cad rtsa yig A li kA li'i rang gdangs las ma 'das pas grags stong gzhom med rdo rje phag mo'i sngags kyi rang sgrar rnam par dag par mos la lam du khyer ro //
gsum pa thugs rnam par dag pa dran rtog thugs kyi dkyil 'khor du dran rig thams cad ting nge 'dzin du bstan pa ni /
bzang ngan rtog pa gang 'gyus kyang :
dran rig thams cad ting 'dzin yin :
zhes pas sems la bzang rtog ngan rtog gi rtog pa gang 'gyu yang /
gang shar gyi ngang la cher cher bltas pas dran rtog rjes med rig stong du rjen sang nge 'char ba nyid rje btsun ma'i thugs chos nyid du mos la lam du khyer ro //
bzhi pa 'dod yon rnam par dag pa bza' btung thams cad mchod par bstan pa ni /
'thung dang zos dang tshim pa dang :
'dod yon thams cad mchod pa yin :
zhes pas skom 'thungs pa dang zas zos pa dang /
gzugs sdug mi sdug sogs 'dod yon gyi rnam pa gang dang gang la dbang po dang shes pas longs spyod pa thams cad kyang /
rang byung ye shes kyi lha la lha dang /
chos nyid la chos nyid rol pa'i sgo nas mchod pa 'bul bar mos pas lam du khyer ro //
lnga pa brtul zhugs rnam par dag pa chud zos thams cad gtor mar bstan pa ni /
ral gtor sgyel dang 'bo gcog sogs :
chud zos thams cad gtor ma yin :
zhes pas dus tshod dang 'brel bar spyod pa las /
'dir skabs su babs pa na khyad par brtul zhugs kyi spyod pa bcos ma dang mdzes khrigs bshigs nas mi phod pa la thog brdzis byed pa ste /
gos sogs ral ba dang /
chang dang 'bru 'bras sogs gtor ba dang /
snod bsgyel zhing gcog pa dang /
bcud 'bo ba sogs chud zos ci dang ci byas kyang thams cad rang byung rang shar gyi gtor mar shes pas rdo rje mkha' 'gro ma rnams lha nyid la nyid rol par mos pas lam du khyer te /
des zas nor dang snang ba dbang du 'dus par 'gyur ro //
drug pa dpe don rnam par dag pa skal ba yod med kyis 'grub pa dang mi 'grub par bstan pa ni /
de ltar shes pa'i rnal 'byor pas :
'grub 'gyur 'di la the tshom med :
ji ltar bsam pa de ltar 'grub :
dper na yid bzhin nor bu 'dra :
the tshom yid gnyis can gyis ni :
bsgrubs kyang 'grub par mi 'gyur ro :
zhes pas skal ldan nges shes can gyi rnal 'byor pas bsgrubs na mchog dang thun mong gi dngos grub gang 'dod yid bzhin 'grub par 'gyur te /
dper na yid bzhin gyi nor bu la mchod pas dgos 'dod 'byung ba bzhin no //
gal te skal med the tshom can ni sgrub blo bgyis kyang 'grub par mi 'gyur ba'i phyir na /
'di dang 'phrad pa'i skal ldan rnams kyis yid gnyis the tshom spangs te brtson 'grus drag pos bsgrub pa gces so //
gsum pa rjes kyi khrid ni /
nyams rtogs skyes rim nas ngo sprod pa dang /
gegs sel bogs 'don rnams bla ma dam pa nyams myong can gyis legs par gdams te 'khrid par bya zhing /
de ltar 'khrid pas nyams rtogs dbyar gyi myu gu ltar 'phel bas rim par slob pa'i zung 'jug la sbyor /
des zung 'jug gi lam nyid kyis sa bcu'am bcu gnyis bgrod pa'i mthar mi slob pa'i zung 'jug rdzogs pa'i sangs rgyas kyi sku 'phrin las dang bcas pa thob pa yin no //
zhar byung lag len rgyas bsdus kyi sgo bstan pa ni /
dkyus su bkod pa nyid rgyas pa'i lugs dang /
de la dngos gzhi lam khyer gsum gyi bsgom don blo la 'god pa rnams bor nas /
ji ltar sgom tshul gyi dmigs pa kho na tshang bar 'bogs pa 'bring po dang /
de las kyang longs sku'i phag mo lam khyer gyi dus su /
spro bsdu spyi'i bzlas dmigs dang /
thun mong gi rlung gi rnal 'byor tsam la bsdus te bshad kyang ma tshang ba'i skyon med pa bsdus pa'i lugs te /
slob bu'i blo'i rim pa dang sbyar la ji ltar 'tsham pa'i sgo nas 'khrid par bya'o //
nyung ngu'i ngaga~X gis zab don rgya che la //
dba~Xng bsgyur gsal bar bkod las thob pa'i dges //
mkha' mnyam 'gro kun cho~Xs 'di'i lam zhugs nas //
dpa~Xl ldan rdo rje mkha' 'gro nyid gyur cig
/ces nyang gter khros ma nag mo'i khrid yig 'di yang bstan pa'i gsal byed mchog sprul dam pa kun bzang pad+ma legs grub kyi bkas ring mo nas bskul bar mdzad pa dang /
nye char chab mdo dge slong spong ba pa ngag dbang blo bzang gis bskul ngor rgyal kun ngo bo gter chen chos kyi rgyal po 7'gyur med rdo rje'i bka' drin gyis 'tsho ba'i /
gnyos kyi dge slong rmongs pa d+harma shrIs rang lo nga drug pa sa mo glang gi lo ston zla tha chung yar ngo'i tshes brgyad kyi char o rgyan smin grol gling gi chos grwar sbyar ba'o //
dge'o ///
/
