@#//
ma mo sngags kyi srung ma'i phrin las dngos grub 'byung gnas zhes bya ba bzhugs so //
oM swasti /
rgyal ba kun yum stong nyid dbyings kyi ma //
bde chen nyams brgya'i rnam rol DA ki nI//
sngags srung ma mo kye kye dam tshig gi
/gnas la nyer dgongs 'dod pa'i phrin las stsol //
'dir dbyings kyi yum chen dpal ldan ye shes kyi ma mo sngags kyi srung ma 'khor bcas mchod cing mnyes par bya ba'i las kyi rim pa la gsum ste /
sbyor ba /
dngos gzhi /
rjes kyi bya ba'o //
dang po ni /
dbang thob cing dam tshig la gnas pa'i sngags pas rgyun gyi mchod gtor nar ma'am /
nyer dgu sogs khyad par can gyi dus la yid dang mthun pa'i gnas khang legs par brgyan /
bris sku sogs rten bkram pa'i mdun du stegs bu khebs dang ldan pa la 'bru nag gi tshom bu bkod pa'i khar /
'bru nag gi ngar phye sogs gtsang zhing bzang ba'i rgyu dam rdzas dang bcas pa la dpal bshos sum gnyis yan chad zur gsum ha cang mi rno ba /
sum gcig man chad zlum po /
'khor rang 'dra che ba lnga dang chung ba ci 'byor mtheb kyus bskor ba /
de la sha khrag sogs bza' bca' sna tshogs pas brgyan cing mda' rgod sgro ma dar nag gi cod pan btags pa 'dzugs /
de'i mdun du thun bzhi'i 'bul gtor dang /
g.yas g.yon du sman rag
/de dag gi mdun ngos su phyi nang gi nyer spyod /
gzhan yang yi dam chos skyong gzhan gyi gtor ma yod na go rim ma nor bar lag len spyi 'gro ltar bsgrig
/sgrub pa po'i mdun du rdor dril nang mchod g.yab dar dang rol mo'i chas sogs nye bar mkho ba'i yo byad thams cad tshang bar bshams nas /
cho ga'i sngon 'gro ni /
nyin zhag de nyid kyi khongs su bdag bskyed gzhan sngon du ma song na skabs 'dir bya'o //
mchod rdzas byin gyis brlab pa ni /
raM yaM khaM/
ye shes me rlung chu yis dngos 'dzin sbyangs //
dur khrod zhing khams nam mkha' mdzod kyi sprin //
phyi nang 'dod yon mchod pa'i char 'beb pas //
rab 'byams nam mkha'i khams rnams gang bar gyur /
oM badzra ar+g+haM AHhU~M/
de bzhin du /
pA d+yaM/
puSh+pe /
d+hU pe /
A lo ke
/gan+d+he /
nai wid+ya /
shab+da AHhU~M/
zhes brjod cing rol mo'i sgra sbyar /
gtor ma la dmigs te /
raM yaM khaM/
stong pa'i ngang las rlung me thod sgyed steng //
a las thod par sha lnga bdud rtsi lnga //
sa bon gyis mtshan steng du 'bru gsum gyi //
'phro 'dus rdzas zhu nyes skyon dri ma sbyangs //
ye shes bcud drangs gnyis med bdud rtsi ches //
bka' srung 'khor bcas dgyes skong nus par gyur //
oM AHhU~M ha ho hrIH
lan gsum gyis byin gyis brlab /
gnyis pa dngos gzhi la /
mdun bskyed ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
stong pa'i ngang las mdun gyi nam mkhar dur khrod chen po'i dbus su yaM las bskal pa'i me rlung dmar nag 'bar zhing 'tshubs pa'i klong du ra las rak+ta'i rgya mtsho rba klong 'khrug pa /
keM las rus pa'i ri rab 'dzings stabs su brtsigs pa'i steng du b+h+rU~M las b+hany+dza 'bar ba'i gzhal yas khang rgya khyon tshad med pa 'jigs shing rngam pa'i rgyan thams cad kyis brgyan pa'i dbus su /
pad+ma dang nyi ma dgra bgegs kyi gdan la trag yig smug nag yongs su gyur pa las dpal ye shes kyi ma mo sngags kyi srung ma sku mdog smug nag dud sprin 'khrigs pa lta bu /
zhal gcig phyag gnyis pa khro gtum mi bzad pa'i gzugs can /
dpral ba'i dbyings na ye shes kyi spyan gcig dmar zlum gzir zhing blta ba /
zhal rab tu gdangs shing zla tshes lta bu'i mche ba gcig thur du gtsigs pa /
ljags 'dril zhing hU~M dang b+h+yo'i nga ro drag po sgrog pa /
ral pa kham nag thur du grol ba'i dbus na lcags kyi ral pa nyag gcig gyen du gzengs pa /
thugs ka na bdud rtsi'i rgyun 'dzag pa'i nu ma gcig 'phyang ba /
phyag g.yas zhing gi dbyug pa klad la 'phyar zhing /
g.yon dgra snying dang lcags spyang khra thabs su 'gyed pa /
thod pa skam po'i cod pan dang do shal can /
mi lpags kyi g.yang gzhi dang 'ja' sprin gyis stod g.yogs shing stag gi pags pa'i sham thabs 'phyang ba /
phyag rgya lngas brgyan te g.yon brkyang ba'i gar stabs kyis ro'i gdan la rol ba /
'khor sprul pa'i ma mo rnam gsum /
sbyor sgrol srog gcod kyi ging gsum /
ye shes kyi ma mo lnga /
rje mo bcu bzhi /
sman mo lnga bcu rtsa brgyad sogs snang srid ma mo'i 'khor tshogs bsam gyis mi khyab pas bskor ba /
de dag gi phyi'i khor yug la ye shes dang las las grub pa'i dregs pa pho rgyud mo rgyud pho nya las byed bsam gyis mi khyab pa'i tshogs kyis bskor ba /
thams cad kyang 'jigs shing rngam pa'i gzugs 'chang zhing phrin las 'dod dgur bsgyur bas sgrub pa po'i re 'dod yid bzhin du skong ba'i tshul gyis gnas pa'o //
zhes pa mngon rtogs rnam pa gsal ba'i dbang du smros pa yin la /
snying por dril ba ni /
mdun du khrag mtsho keng rus khrir :
pad nyi'i gdan la trag yig las :
e ka tsA ti smug nag mdog :
'jigs tshul zhal gcig phyag gnyis ma :
ral gcig spyan gcig nu ma gcig :
mche gcig mi bzad khro tshul can :
phyag g.yas zhing gi dbyug pa 'phyar :
g.yon pas tsit+ta lcags spyang 'gyed :
gcer bu dur khrod rgyan cha dang :
'ja' tshon ber dang sprin dkar gsol :
brkyang bskum stabs kyis gnas par gyur :
ces gsal gdab /
thams cad kyi dpral bar oM/
mgrin par AH
thugs kar hU~M/
thugs ka'i hU~M las 'od zer 'phros pas chos dbyings yum gyi mkha'/
lho phyogs rgya mtsho'i gling /
ri rab kyi rtse /
dur khrod chen po brgyad sogs grub pa'i gnas yul dgyes par spyod pa'i zhing khams thams cad nas ye shes kyi ma mo 'khor dang bcas pa badzra sa mA dzaHsa spyan drang bar bsam zhing sbyar ba'i spos bsreg
/hasti'i g.yab mo rol mo dbyangs kyi 'gyur ba dang bcas pas spyan 'dren pa dngos ni /
b+h+yo :
dad pa dang ni dam tshig gis :
sngags srung khro mo rag gdong ma :
dbyings kyi ma mo drag rtsal can :
dam tshig dbang gis spyan 'dren na :
sngon gyi zhal bzhes dam bcas bzhin :
bstan pa bsrung phyir gshegs su gsol :
zhes dang /
gzhan yang /
b+h+yoH
bde chen kun bzang yum gyi mkha'/
rang byung ye shes spros bral dbyings //
dmigs med chos sku'i dkyil 'khor nas //
thugs rjes sprul pa'i skur bzhengs ma //
mkha' 'gro kun gyi gtso mo che //
srid gsum dbang bsgyur ral gcig ma //
gsang sngags bka' srung sgrol ba'i yum //
smug nag khros ma gshegs su gsol //
dad pa dang ni dam tshig gis //
tshur gshegs tshur gshegs ma gcig kye //
ming po rdo rjes deng 'bod kyis //
sring mo dam can da tshur byon //
zhes dang /
bstan pa skyong ba'i dam can rnams //
so so'i mngag gzhug pho nyar bcas //
dam tshig gnas 'dir spyan 'dren gyis //
phrin las sgrub phyir gshegs su gsol //
oM ro ru e ka tsA ti snying kha rak+mo ru lu ru lu hU~M b+h+yoHhU~M dzaHdzaH
trag rak+sha sa pa ri wA ra e h+ye hi badzra sa mA dzaHdzaHhU~M baM hoH
zhes spyan drangs pas sprin gtibs pa bzhin byon par bsam mo //
bzhugs su gsol ba ni /
hU~M/
chos kyi dbyings nas bzhengs pa ni //
smug nag khros ma rag gdong ma //
sngags kyi srung ma 'khor dang bcas //
'dir bshams 'bar ba'i gdan la bzhugs //
trag rak+sha sa ma ya tiSh+Than+tu /
dam la gzhag pa ni /
yi dam gyi snyem pa brtan pos ma mo'i spyi bor rdo rje bzhag
/bdud rtsi lce la blud par mos te /
hU~M:
sngags srung khro mo drag rtsal can :
rdo rje 'dzin pa'i bka' bzhin du :
bstan dang bstan 'dzin srung skyob mdzod :
zab mo'i bstan pa khyod kyis srungs :
bka' 'das dam nyams dbyings su sgrol :
rig 'dzin sgrub mchog bu bzhin skyongs :
bcol pa'i phrin las gang yin pa :
de kun thogs med sgrub par mdzod :
oM badzra sa ma ya rak+Shan+tu :
zhes dam la bzhag pas ji ltar bsgo ba'i phrin las la ngo thon du bzhugs par bsam mo //
phyag bya ba ni /
b+h+yoH
dpal ldan ye shes mkha' 'gro'i gtso //
sngags srung ma mo ral gcig ma //
ye shes las grub ma mo'i tshogs //
'khor dang bcas la phyag 'tshal lo //
a ti pU hoH
pra tIts+tsha hoH
de nas mchod bstod bya ba la gnyis kyi dang po mchod pa ni /
hU~M/
rab 'byams zhing kun gang ba'i mchod pa'i sprin //
me tog phreng mdzes bdug spos sprin phung g.yo //
'od 'bar snang gsal dri chab lbu phreng bzhad //
ro brgya'i zhal zas snyan brjid rol mo 'khrol //
sha rus don snying nang rol sna tshogs dang //
rmad byung bdud rtsi rak+ta btung ba'i mtsho //
'dod yon bza' bca'i gtor ma bsam mi khyab //
gzugs mdzes sgra snyan dri zhim ro bda' dang //
reg 'jam lha mi'i mchod sprin ji snyed kyis //
mchod do dgyes par rol la phrin las mdzod //
oM trag rak+sha sa pa ri wA ra puSh+pe nas /
shab+da'i bar dang /
a mr-ita rak+ta ba liM pany+tsa kA ma gu Na pra tIts+tsha swA hA/
zhes pa tsam mam /
spro na phyi nang gi mchod pa rnams 'bul tshig rigs mthun gyi cho ga gzhan nas blangs te so sor mchod /
gang ltar yang ye shes kyi ma mo 'khor dang bcas pa'i ljags rdo rje'i sbu gus gtor ma'i bcud drangs te gsol bar bsam la /
oM ro ru e ka tsA ti snying kha rak+moHru lu ru lu hU~M b+h+yoHhU~M dzaHdzaHsa pa ri wA ra i daM ba liM ta kha kha khA hi khA hiH
zhes pa lan gsum mam bdun gyis bsngos la /
dpal ldan ye shes kyi ma mo sngags kyi srung ma 'khor dang bcas pa rnams kyis mchod sbyin gyi gtor ma rgya chen po 'di bzhes la /
sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi stongs grogs mdzod /
sngags 'chang rnams kyi phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/ces 'dod don gsol /
gnyis pa bstod pa ni /
b+h+yo :
bskal pa'i me ltar 'bar ba'i dur khrod na :
shin tu gsod pa'i smug nag khros ma ni :
nam mkha'i lus can lho sprin gos su gyon :
tsit+ta za zhing dam nyams snying khrag 'dren :
zhing chung dbyug pas dgra snying tshal par 'gems :
'jigs byed chen po ral pa'i thor tshugs can :
dpral na mig gcig srid gsum khungs nas 'byin :
zhal na tshems gcig dgra bo'i srog gcod ma :
brang na nu gcig sgrub mchog bu bzhin skyong :
sha khrag longs spyod dmar gtor 'di gsol la :
dam tshig dbang gis dam nyams gshed ma mdzod :
ma mo srog la 'gyed phyir 'di gsol la :
bdag gis bcol ba'i phrin las sgrub par mdzod :
dam tshig dus la bab bo sa ma ya :
b+h+yoH
dus gsum rgyal ba kun gyi yum //
sngags srung rdo rje ral gcig ma //
mngon par bstod kyis dam ma 'da'//
gru gsum yum gyi mkha' dbyings na //
sku mdog mthing nag 'bar ba ni //
'gyur med don dam thugs chud rtags //
ral pa'i thor tshugs bcings pa ni /
khams gsum dbang du sdud pa'i rtags //
phyag g.yas zhing chen dbyug pa ni //
'gro drug rtsad nas gcod pa'i rtags //
g.yon pas spyang mo khra thabs 'gyed //
dgra bgegs myur du 'dren pa'i rtags //
thugs las spyang mo dgu 'bum 'phro //
stong khams dgra bo sgrol ba'i rtags //
zhabs gnyis dor stabs bgrad pa ni //
thabs dang shes rab sbyor ba'i rtags //
nag mo gdug pa'i srog 'phrog ma //
mngon par bstod kyis mthu ma chung //
b+h+yoH
smug nag khros ma ral gcig ma //
zhing dbyug 'phyar zhing dgra snying za //
'ja' sprin gos gyon mi lpags 'phyang //
sngags srung chen mo khyod la bstod //
zhes dang /
ma thogs myur ba'i rdzu 'phrul gyis //
dkar phyogs bstan pa legs skyong zhing //
nag phyogs bdud sde tshar gcod pa'i //
bka' sdod pho nya kun la bstod //
ces bstod la bzlas pa bya ba ni /
ye shes kyi ma mo 'khor bcas kyi thugs kar b+h+yoHyig gi mthar srog sngags kyi phreng bas bskor ba la bdag gi thugs ka'i sa bon gyis bskul bas las rab 'byams thogs med du sgrub par bsam la /
gong gnon gyi bzlas pa ci rigs pa byas nas /
ma ma trag rak+sha kha mu traH
mu ru mu ru hU~M b+h+yo hU~M/
rak+mo te ke tsa tsha kha la b+h+yoH
ru lu ru lu ma ti b+h+yoH
zhes ci nus bzlas mthar stong tshigs kyi mchod pa bya zhing 'dod pa'i don la gsol ba gdab bo //
zhes pa ni rgyun gyi phrin las la 'jug pa'i tshul te /
gzhan du rje mor bsnyen pa sogs bzla tshul dus gnad dang sbyar bar gsungs pa ni gter gzhung las shes par bya'o //
spro na /
skabs 'dir tshogs mchod sogs bdag bskyed kyi cho ga gang la brten pa'i skabs dang mthun par sbyar ro //
de nas skong bshags phrin bcol bya ba la gsum gyi /
dang po bskang ba ni /
skong rdzas rnams bsang sbyangs /
stong pa'i ngang las gnas khang dur khrod drag po'i zhing khams bsam gyis mi khyab par /
phyi nang gsang ba'i mchod pa spyan gzigs mthun rdzas rten rdzas skong rdzas la sogs pa thams cad srid zhi'i 'dod yon gyi rnam pa mkho dgu tshang ba /
bzang dgus 'byor pa /
mdzes dgus brgyan pa /
ngo bo ye shes sgyu ma'i rang bzhin bde ba'i rnam pa thams cad par 'char bas nam mkha'i khams gang bar gyur /
na maHsarba ta thA ga te b+h+yo bi shwa mu khe b+h+yaH
sarba thA khaM ut+ga te s+pha ra Na i maM ga ga na khaM swA hA/
lan gsum dang /
badzra s+pha ra Na khaM/
zhes pas rgya cher spel nas /
b+h+yoH
ye shes ma mo khrag 'thung yum //
sngags srung rdo rje ral gcig ma //
'khor bcas mthun pa'i dam rdzas kyis //
thugs dam bskang zhing nyams chag bshags /
khrag zhag 'khrug pa'i ar+g+haM dang //
dbang po lnga yi me tog dang //
gsur chen spos kyi dud sprin dang //
zhun chen sgron mes thugs dam bskang //
mkhris chen bdud rtsi'i dri chab dang //
sha khrag rus pa'i zhal zas dang //
rkang gling thod rnga'i rol mo sogs //
mthun pa'i rdzas kyis thugs dam bskang //
sna tshogs snying dang khrag sna 'bum //
btsos dang rjen sha dkar mngar bcud //
myos byed dza gad 'bru sman dbyig
/'dod yon mchod pas thugs\u0f8e
bya nag khyi dang za le 'bri //
tsa ra lug dang dre 'u rnams //
mdzes sdug rnam bkra'i rgyan cha can //
'bum phrag mang pos thugs\u0f8e
sku gzugs sngags byang rtse gsum mdung //
sba lcag tshigs gsum rang byung mtshal //
byang sems nal bu'i rgyal mtshan snying //
sha khrag snying snas thugs\u0f8e
gtor chen sman phud spyi blugs zhwa //
rma bya'i rgyal mtshan le brgan gur //
bam chen snel mo'i mgo lpags sogs //
srog 'khor bla rdos thugs\u0f8e
rngam brjid thod mkhar dur khrod gnas //
dpal gyi chas gos rgyan phreng dang //
sna tshogs dkor nor spyan gzigs sogs //
'dod yon mkho dgus thugs\u0f8e
gzhan yang mthun pa'i dam tshig rdzas //
lha mi'i 'byor tshogs mchod pa'i sprin //
dngos bshams yid kyi rnam rol las //
gang bzhed de der 'char bas bskang /
khyad par khyod sku snang stong sku
/gsal brtan grags stong sngags su sbyar //
bde stong thugs kyi dkyil 'khor du //
rang rig 'du 'bral med par bskang //
ngo bo dus gsum rgyal kun yum //
rnam pa sngags srung khrag 'thung tshul //
gdul dka' 'dul ba'i mthu rtsal can //
smug nag khros ma'i thugs dam bskang //
ye shes ma mo'i thugs\u0f8e
khrag 'thung yum gcig thugs\u0f8e
sngags srung khros ma'i thugs\u0f8e
e ka dzA TI'i thugs\u0f8e
sprul pa rnam gsum ging chen gsum //
pho nya ye shes 'jig rten dang //
dam tshig sha za'i mkha' 'gro ma //
'bum phrag 'khor bcas thugs dam bskang //
zhes dang /
dam can thugs dam dgyes bskang zhing //
bdag cag nyams chag byang ba dang //
zhi rgyas dbang drag phrin las bzhi'i //
dngos grub chen po grub par mdzod //
ces bskang ba bya zhing /
khyad par mdos kyi bskang ba sogs kyang gter gzhung bzhin shes par bya'o //
gnyis pa bshags pa ni /
thugs dam ma bskangs pa rnams bshags par mos la /
b+h+yo /
rgyal ba kun yum ye shes ma mo'i gtso //
sngags srung khro mo rdo rje ral gcig ma //
pho nya bka' sdod 'khor dang bcas pa rnams //
thugs rje'i brtse bas bdag la dgongs su gsol //
bdag ni gsang sngags dkyil 'khor sgor zhugs nas //
'da' dka'i dam tshig gnyan po gnyer blangs te //
tshul bzhin sgrub par khas blangs dam bcas kyang //
mi shes rmongs pas 'gal 'khrul nongs gyur te //
thugs dang 'gal bar gyur pa ci mchis pa //
gnong 'gyod drag pos mthol zhing 'chags bgyid na //
'gyur med tshangs pa mchog gi dngos grub stsol //
ces dang yig brgya mang du bzla'o //
gsum pa 'phrin las gsol ba ni /
b+h+yo /
ye shes ma mo 'khor dang bcas pa rnams //
rnam dag thugs kyi re ba yongs gang nas //
sangs rgyas bstan pa dar zhing rgyas pa dang //
dkon mchog gsum gyi dbu 'phang cher mtho zhing //
phrin las rnam bzhi lhun gyis grub pa dang /
khams gsum 'gro kun bde skyid rab ldan zhing //
bcol pa'i phrin las myur du grub par mdzod //
ces 'dod don gsol bas ji ltar 'dod pa'i las rab 'byams thogs med du sgrub pa la ngo thon du bzhugs par bsam mo //
de nas dgos pa khyad par can gyi slad du drag po'i las la thugs dam bskul bar 'dod na /
gtor ma zur gsum bshams pa'i kha gsos pa la rak+ta bran nas dmigs bya dgug bstim byas par bdud rtsi bran la /
'bru gsum gyi byin brlab byas te /
rtsa sngags la gtor sngags btags pa gong ltar bsngos rjes /
rang nyid yi dam lha'i snyem pa brtan pos 'di ltar drag tu bskul bar bya'o //
b+h+yo :
gru gsum mthing nag 'bar ba'i dbyings :
dmar nag khrag mtsho khol ba'i klong :
dus gsum rgyal ba'i yum gcig ma :
sngags srung khro mo dbyings nas bzhengs :
mthing nag mun pa lta bu'i mdog :
g.yas pas zhing dbyug klad la bskor :
g.yon pas tsit+ta lcags spyang bsnams :
spyang mo dgu 'bum pho nyar 'gyed :
'dzin byed lcags kyi sder mo yis :
dgra bo'i snying phyungs srog rtsa chod :
sha rus khrag dang dbang po zo :
res 'ga' mi sdug 'jigs tshul can :
mthing nag gcer bu mgo dgu ma :
bco brgyad phyag ste zhabs gnyis ma :
stong khams bskor zhing mkha' la 'gro :
drag shul shugs kyis sa gsum g.yo :
lag na 'dzin byed lcags kyu bsnams :
gdug byed dgra bo'i snying 'byin ma :
'bar ba'i mig nas khrag 'dzag ma :
rkan sgra rdeb cing bdud dpung 'joms :
'dod khams bdag mo bran du khol :
snang srid ma mo pho nyar 'gyed :
khyod ni ma brgya'i gtso mo ste :
drag shul phrin las bsam mi khyab :
dam rdzas gtor ma 'di bzhes la :
bka' 'das dam nyams dgra dang bgegs :
rings par khug la dam du chings :
myur bar sod la dbang po snubs :
sha khrag don snying rngams zas gyis :
dus la bab bo rtsal ma zhan :
rbad do bskul lo mthu ma chung :
zhes bskul zhing gtor ma gsar du bshams tshe dgra phyogs su zor du 'phang ngo //
gsum pa rjes kyi rim pa la gsum gyi dang po gtor ma stob pa ni /
kun gyi mthar 'bul gtor bdud rtsir spel bas mchod cing /
b+h+yo /
ye shes ma mo khrag 'thung yum //
sngags srung rdo rje ral gcig ma //
ma mo mkha' 'gro pho nya dang //
sprul pa yang sprul 'khor dang bcas //
zag med 'dod yon bdud rtsi yi //
dam rdzas gtor ma 'di bzhes la //
deng 'dir bcol ba'i phrin las mdzod //
sngar bcol las kyi gtang rag mdzod //
phyis 'chol las kyi gsos su bzhes //
sangs rgyas bstan pa khyod kyis srungs //
dkon mchog dbu 'phang khyed kyis bstod //
srid zhi'i phun tshogs dbang sdus nas //
sgrub pa po yi stongs grogs mdzod //
ces gtor ma sgrub khang gi yang thog la sogs par 'bul lo //
gnyis pa nyams chag bshags pa ni /
slar yang mchod cing bstod pa sngon du 'gro bas /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes pa'i mthar yi ge brgya pa ci 'grub bzlas pas nongs pa bshags so //
gsum pa gshegs su gsol ba ni /
rten gyi ye shes pa rnams /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzre swA hA/
zhes me tog 'thor zhing brtan bzhugs bya /
rten med pa rnams /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muH
zhes se gol dang bcas pas gshegs /
'jig rten pa'i 'khor rnams gats+tsha gats+tsha swa b+hA bA nAM/
zhes rang gnas su gtang /
dge ba bsngo zhing shis pa brjod pas mtha' brgyan par bya'o //
gsang chen bka'i srung ma ral gcig ma //
sgrub la bu bzhin rjes skyong gang de yi //
phrin las nyung ngu'i ngag gis khrigs bsdebs pa'i //
bsod nams bstan pa rgyas pa'i rgyur gyur cig
/ces ye shes dbyings kyi ma mo sngags srung rdo rje ral gcig ma'i phrin las dngos grub 'byung gnas zhes bya ba 'di yang gnas skabs nyer mkho'i ched du rig pa 'dzin pa 'gyur med rdo rjes sbyar ba'i yi ge pa ni rigs kyi bu sdom brtson lo tsA ba pad+ma 'gyur med rgya mtshos bgyis pa'o ///
/
