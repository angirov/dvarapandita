rdo rje drag po rtsal gyi nyams len rgyun khyer dngos grub kyi rdzing bu bzhugs so //
brgyud pa drug ldan bla ma rig 'dzin tshogs //
yi dam zhi khro rab 'byams dkyil 'khor lha //
DA ki chos srung dam can rgya mtsho yis //
deng 'dir shis pa stsol la byin gyis rlobs /
de la 'dir rdo rje drag po rtsal gyi nyams len rgyun khyer gyi rim pa ni /
sngon 'gro gzer lnga bla ma'i rnal 'byor gsol 'debs dang bcas pa song mtshams /
bla ma 'od du mer gyis zhu nas bdag la thim pa'i rkyen gyis bdag nyid skad cig dkrong bskyed kyi tshul du /
bdag nyid kyis hU~M hU~M zhes brjod pas skad cig dran rdzogs su /
zhes bdag bskyed blangs nas bzlas pa la 'jug ste /
de yang brgya phrag dang po'i dmigs pa ni /
rang gi lce steng nas hU~M mthing ga mu tig bstar la brgyus pa ltar babs khong pa gang /
sha khrag nang khrol sdig sgrib thams cad 'od skur dag pa la sems gtad /
brgya phrag gnyis par khong nang gi hU~M las hU~M grangs med phyir thon /
snod bcud thams cad hU~M gis mer gyis khengs pa la dmigs pa gtad /
brgya phrag gsum pa'i mgor hrIHzhes brjod pas hU~M rnams mkha' 'gro mar gyur cing /
kun kyang hU~M sgra di ri rir sgrog pa la sems gtad /
nyer gcig skabs rang gi mgrin par hU~M dmar po tshon gang las 'od zer 'phros mkha' 'gro rnams la phog pas /
de dag thams cad gar bsgyur zhing 'dzab dbyangs sgrog pa la brten te /
'jig rten thams cad mer mer shig shig yom yom 'gul 'gul ldeg ldeg 'ur 'ur chem chem du gyur /
phyogs bcu'i rgyal ba rnams kyang nam mkha' la byon te /
dbang bskur lung ston dbugs dbyung gzengs bstod shis pa brjod /
lha srin sde brgyad 'dar zhing rang dbang med par dbang du bsdus te bdag gi mdun du bka' nyan pa dang /
snod bcud kyi tshe srog dpal 'byor 'dod rgu thams cad char bzhin du babs par bsams la /
thun bsdu khar /
hU~M:
rig 'dzin yongs rdzogs spyan 'dren gshegs :
sogs dang /
ma hA pany+tsa a mr-i ta khA hi :
ma hA rak+ta khA hi :
ma hA ba liM ta khA hi :
ma hA sarba pU dza khA hi :
bstod ltar /
hU~M:
skye 'gag med pa sogs dang /
phrin las nang ltar bstod pa bya'o //
zhes pa 'di'ang rnam dkar dad stobs kyis phyug pa gang gis bskul ba'i ngor /
lam 'di'i rnal 'byor pa blo bzang pad+ma phrin las kyis pho brang chen po po ta la'i char 'dabs su sbyar ba'o ///
/
