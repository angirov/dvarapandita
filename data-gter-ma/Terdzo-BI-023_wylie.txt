@#//
dug srung kun gyi mthar thug bdud rtsi 'chi gso rta ri ma'i sbyor sde bzhugs so //
na mo gu ru d+he wa d+hA ki nI yai :
bdag 'dra pad+ma 'byung gnas kyis :
mtshon cha las kyi 'khor lo rma bya'i dug mtsho khol ma :
bse shing nag po'i rgyud :
rang srung le'u las btus pa 'di kho na'o :
kha thaM rgya rgya rgya sa ma ya :
lcags rtsi blangs pa'i gser mdog gis :   a ru ra gser mdog zho gang rtsi gu med pa lcags g.ya' len lugs 'og tu gsal lo //
shin tu 'jigs pa'i dbyig dug srung :
dug kun sel ba'i sman gcig po :   a ru ra 'jigs byed zho gang /
sbyar dug ma lus kun dag srung :
bdud rtsi snum ldan stobs kyis ni :   rgyal po re ral dang bde skyem re ral zho gang /
rtsi dug 'dres pa'i zas ngan srung :
lhan cig skyes pa'i dri ldan gyis :   ar nag zho gang /
gdug pa dug gis zin mi 'gyur :
'bru mar dkar zlum sa bon gyis :   rgyal po yungs dkar bud med kyis ma reg pa zho gang /
zas dug mod la skyugs par byed :
spyi bo srung ba'i   bse ru /gnyan po gzhan :
dug 'joms rma bya'i sgro gzhob kyis :   zho phyed bzo lugs 'og na gsal /
dug sgo phyogs kyi 'jigs las skyob :
rtsi mchog rgyal po ma gi tas :
ma he'i dug dang ma rungs 'gegs :
chig thub   dpa' bo /dkar po'i rtsa ba yis :
sngo dug 'dres pa'i zas ngan srung :
bzang po drug gi kha srung gis :   dzA li ko cu rnams se ba gsum re /
gur sug gnyis se ba bzhi /
gla rtsi zho phyed /
don lnga snod drug nad rnams sel :
char nyung skam pa'i khaN+Da yis :   nyung ma skam po'i khaN+Da /
mi 'phrod pa yi dug rnams kun :
sgo 'byed rtsi 'dzin khu ba ni :   spyi bzhur zho gang /
seng ge'i 'o mar   ga pur /rab tu bsten :
bcu gnyis ldan pa'i stobs kyis ni :
dug las rnam par rgyal 'gyur te :
pad+mar chu mi chags pa ltar :
lus la dug gis nye mi nus :
rin chen bse yi gwa 'ur bcang :
grogs su ga pur thun bzhi bsdeb :
'di lta'i man ngag snying thig 'di :
rgya nag zhang zhung hor dang rtsi :
gru gu mon dang mu stegs bon :
rin chen sa rdo srog chags sogs :
dug rigs stong dang rtsa brgyad po :
'di yis mi bsrung gang yang med :
dkon mod rgyal khams yongs la dris :
gces kyang bu la mi sbyin zhing :
dbul yang nor la mi 'tshong ba :
rin chen srog ni bsrung ba'i phyir :
rang gi snying gi dbus su sba :
drang srong bong chung mdog dmar shes rab can :
las can lcang sman de dang 'phrad par shog :
de 'phrad 'gro ba dpag med rnams :
nyon mongs dug las grol bar shog :
sa ma ya :
kha thaM rgya rgya rgya :
brag nag mda' sgro nas lcang sman don grub dar gyis gter nas bton pa'o //
'di yi zhal shes sman gyi mang nyung tshad rnams dang /
gab rnams sel ba mchan bu ltar lags shing /
sbyar ba'i lag len ni /
lcags rtsi blangs pa'i gser mdog ces pa /
a ru ra rnam rgyal rus pa phud pa zho gang zhib tu byas pa lcags snod gtsang mar blugs la /
spyi bzhur khu ba blug cing lcags thur gyis dkrug
/snag tsha ltar song ba de sman gzhan dang bsre'o //
rma bya'i sgro gzhob ni /
rma bya'i mdongs rkang dang bcas pa zho phyed shog bus dril la 'dag pa me thab kyi nang du bcug la cung zad bsregs pa'i gzhob dang /
bzang po drug ni /
dzA ti /
li shi
/ka ko la /
cu gang se ba gsum la /
gur gum sug smel gnyis se ba bzhi dril ba'i zho gang /
de rnams rtsi bzhin du btags la /
spyir bzhur zho gang gi khu bas 'dam 'thag nyin gcig bya /
gla rtsi ni ril bu dril khar 'debs /
ril bu sran ma tsam byas la skam tshom song ba dang /
ril chags nyin phyed bya /
skam chags rin po che'am /
bse yi gwa'u rlung mi 'chor ba'i nang du btsal la /
ga pur thun gcig grogs su bzhag la /
kha spra tshil gyis bsdam /
sman 'di gtang ba'i lag len ni /
tshes gcig gam gnam gang gi dgong /
lha chu sil mas 'bru bdun sbangs pa'i khu ba btung la /
tho rangs lce'i bad snabs bzhar la lo gcig thub par 'dod na ril bu bcu gnyis mid /
zla gcig srung ba la ril bu gcig
/nam dkar ba dang 'bri mar bya sgong tsam bzhus la /
dom mkhris dang gur gum gnyis thun re zhib tu byas la mar khur btab ste btung /
de nas nyi shar bar spyod lam shin tu dal bar sdod /
gung tshigs dus zas skom sna tshogs gcig brten /
de nub bud med spang /
ril bu re res zla ba re la nyam nga med /
bshal skyugs gzer sogs 'jigs pa byung tshe ril bu bskyar la gtang /
byung ba gso ba la'ang mchog go
/'di ni btsan po mkhar gzhug rta ri ma'i man ngag ril bu'i sbyor thabs lcang sman don grub dar gyi gter ma dang /
chos kyi rgyal po rat+na gling pa'i zab gter gu ru drag dmar gyi cha lag dug srung yid bzhin nor bu zung du 'brel ba'i phyag len zab tig go
/sarba mang+ga laM///
/
@#:
rin chen srog gi rdzong chen bzhugs :
sman gyi bla la phyag 'tshal lo :
ma 'ongs snyigs ma lnga bdo'i dus :
mtha' mi thams cad dbus su bslebs :
rjes 'brangs dam sri pho mos byed :
skyes pa bud med snying du zhugs :
tshe la rku zhing srog la gzan :
khyad par gdug pa'i dug sbyor gyis :
snying nye'i grogs la hur thums gtong :
de 'dra'i dus ngan shar tsa na :
rin chen srog gi chad mthud 'di :
skyes bu gang gis nyams blang na :
rdo rje'i mkhar rdzong zhugs dang 'dra :
tshe bdag pad+ma'i khyad chos so :
sa ma ya :
de la dang po srung ba la :
sgom bzlas kyis srung ba ni :
tho rangs bya rog gi skad ma grags pa'i gong du langs la :
rang nyid rma bya'i rgyal mo gser du snang ba lus ljang gu 'od zer sna tshogs 'phro ba :
mchu ser po :
mig dang rkang lag dmar po :
rgyu dang mi rgyu'i dug thams cad bcud du len par bsam la smra ba bcad de sngags 'di bzlas so :
oM b+hi hu nA ga la :
tsan d+hu ha hu b+hi Sha :
ma hA b+hi Sha ma hi ho :
mi d+hi du kha yi ho :
shin satwam+b+ha na swA hA:
zhag re la bdun re bzla :
de las mang bar mi bzla'o :
sha dug la blor yod pas thub bo :
sman gyis srung ba ni :
a ru gser mdog lcags rtsi blang :
sprin bral bco lnga'i zla 'od bdug :
bse ru me nyog rtsi hrog bsreg :
gla rtsi spyi bzhur khu bas bsring :
bzang drug gi waM thun re bsdeb :
char nyung khaN+Das ril bu dril :
sngags kyis ngar btags zla re la :
tshes gcig tho rengs ril bu gsum :
rtsa kha 'byed pa'i sbyor bas brten :
rjes gcod zhun mar bzang po la :
kha che dom mkhris sbyar ba bza':
'jigs ci byung na bskyar la gtang :
srung dang gso ba kun la mchog :
rten 'brel gyis srung ba ni :
rma bya'i mdongs ma nyams pa :
dbang po'i ril bu :
rin po che sna tshogs :
mthing shog la gser gyis bris pa'i kriM:
de rnams gtsug tu gdags so :
rig pas srung ba ni :
gong gi sngags gser gyis bris la rab tu gnas pa dang bcas bcang ngo :
brtag pa ni :
a ru ra'i thang la bse ru dang gla rtsi thun re bcas sngags kyis btab la btang bas sman zhu ba'i tshod tsam la bshal skyugs gzer gsum byung na dug yin nges so :
de nas bsal ba la yun ring lon na 'om bu'i lo ma'i thang la phag khrag sbyar bas bsdu :
gsod pa'i sman ni srung ba'i sman de ga la :
bong nga dkar po :
dpa' bo dkar po :
yu gu shing gi khaN+Da rnams bsnan la brag skya ha bo'i thang gis phul :
sman nam gtong la sngags bdun re btab :
lhag ma lus na :
srung ba'i sman dang :
a ru ra mchu snyung :
dan+ta :
shrI khaN+Da :
dur byid rnams sbyar bas bshal lo :
rjes zas dang spyod lam yun ring du gzab :
de ltar ma 'khrul gnad brten pas :
dug gis srog dang bral mi srid :
bu dang snying 'dra'i slob ma la :
gdams pa bka' rgyas btab la bzhag :
ces chos rgyal la gdams nas gter du sbas so :
sa ma ya :
kha thaM:
rong sman nyi ma'i 'od kyis rdza rin chen spungs pa nas bton /
lha rje mdo ston chos mgon la brgyud do //
shu b+haM///
/
