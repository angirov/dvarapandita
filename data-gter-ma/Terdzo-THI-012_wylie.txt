@#//
gnam chos thugs kyi gter kha snyan brgyud zab mo'i skor las chos skyong dang bka' srung spyi'i bka' gtad srog dbang phyag len 'grigs chags su bsdebs pa'o //
na mo gu ru pad ma badzrA ya /
d+he ru pa'i dbang gi mthar sde brgyad dang chos skyong spyi'i bka' gtad byung ba'i gzhung las /
de nas dregs pa'i srog dbang ni :
dbang sgrub gong ltar byas la :
zhes gsungs pa'i don ni /
maN+Dal nas kyi tshom bu pad+ma 'dab brgyad steng du /
rab dar nag gi sku'am ma rnyed na thang sku'am tsakli bsham /
lha gang yin gyi gtor ma'am ma 'byor na spyi'i dmar gtor ram /
dkar gtor gang 'os bsham /
phyag mtshan dngos sam tsaka li /
nas ting gang yang bsham /
gang 'dzom gyi mchod pa bshams la /
rang nyid yi dam gang yin gyi las byang mngon rtogs bsgom /
las bum du skad cig gis rta mgrin bskyed /
rgyas par ni chos skyong ngam bka' srung so so'i mngon rtogs dang las byang so so'i gang 'os gab sprad la 'don /
de nas so so'i sngags gang yin bsnyen pa brgya rtsa brgyad tsam byas la /
de nas slob ma rnams mdun du 'khod do //
'o na da lam khyed rnams la chos skyong ngam bka' srung che ge'i bka' gtad byed pa yin te /
de la gnam chos thugs kyi gter kha 'di la ming gi mngon brjod ces bya ba'i rgyud bu chung zhig byung ste /
rgyud de'i don rgyas par bkrol ba bla ma yi dam mkha' 'gro chos skyong gi sgrub thabs rigs mi gcig pa brgya yod do //
de dag re re la'ang dbang re re yod pas sgrub thabs brgya rtsa gsar pa zhes bya ba yang yin la /
de'i nang nas sngar ma grags pa'i lha mchog d+he ru pa zhes bya ba'i dbang rgyas pa gcig yod /
de'i gsham nas chos skyong dang bka' srung gi rigs thams cad la rgyas 'gebs pa'i bka' gtad dregs pa'i srog dbang bsdus pa zhig byung bas /
de nyid phyag len gyis brgyan te che ge'i srog dbang bskur ba'i thog mar /
slob ma khrus nas dbyung ba'i don du /
las bum thogs la /
hU~M:
bum pa 'di yi nang du ni :
khro rgyal rta mgrin gsal ba yi :
sku las bdud rtsi'i rgyun babs pas :
sdig sgrib thams cad bkrus nas kyang :
lus kun bdud rtsis gang bar gyur :
oM h+ya g+h+ri wa hU~M phaT:
ces bum chu spyi bor gtig
/chab len du bcug
/de nas nas bkyes la /
da chos skyong ngam bka' srung che ge'i bka' gtad srog dbang zhu ba'i ched du maN+Dal 'bul ba'i rjes zlos mdzod /
ri rgyal ri bo mchog rab dang :
gling bzhi gling brgyad nyi zlas brgyan :
bla ma chos skyong rnams la 'bul :
rgyun chad med par thugs rjes zungs :
da bla ma dang che mchog pad+ma thod phreng rtsal dbyer med pa'i drung du 'di'i rjes zlos mdzod /
bla ma pad+ma thod phreng rtsal :
bdag gis rtse gcig dad gsol 'debs :
chos skyong ngam bka' srung che ge yi :
bka' gtad bdag la bstsal du gsol :
lan gsum /
de nas slob ma khyed rang rnams snod du rung bar bya ba'i don du bdun rnam dag 'di'i rjes zlos mdzod /
dkon mchog gsum la bdag skyabs mchi :
sdig pa mi dge so sor bshags :
'gro ba'i dge la rjes yi rang :
sangs rgyas byang chub yid kyis gzung :
sangs rgyas chos dang tshogs mchog la :
byang chub bar du skyabs su mchi :
rang gzhan don ni rab bsgrub phyir :
byang chub sems ni bskyed par bgyi :
byang chub sems ni bskyed bgyis nas :
sems can thams cad mgron du gnyer :
byang chub spyod pa mchog spyad nas :
'gro phan sangs rgyas myur thob shog :
ces lan gsum /
da chos skyong dang bka' srung drag po'i bka' gtad cing srog dbang bskur ba la /
slob ma yi dam lha'i bskyed rim brtan po bya dgos /
de med na bdag po ngan pa la khyi gtum po ltar mi chun pas /
skad cig gis dam tshig pa dang ye shes pa dbyer med pa'i rang bzhin /
khyed rang phyag na rdo rje sku mdog mthing nag g.yas rdo rje phyar ba /
g.yon sdigs mdzub dang zhags pa 'dzin pa /
khro bo'i cha lugs yongs su rdzogs pa gcig tu sgoms la sngags 'di'i rjes zlos mdzod /
oM badzra tsaN+Da ma hA ro Sha Na hU~M phaT:
da bla ma yi dam dbang drag pad+ma he ru ka dngos yin snyam pa gyis la /
gsol ba 'debs pa 'di'i rjes zlos mdzod /
chos skyong ngam mgon po che ge yi :
bka' gtad bdag la bstsal du gsol :
bdun brjod /
da mdun du bshams pa'i sku dang gtor ma la sogs pa'i dbang rdzas rnams dang tha dad med pa'i zhes so so'i mngon rtogs brjod /
rgyas par spro na spyan 'dren sogs las byang gzhung ltar tshar gcig 'don /
rnga rol mo dbyangs sogs byas pa legs so //
de nas che ge'i sku gzugs yin te :
sku gzugs 'di kho rang dngos yin pas :
'di khyod la gtad pas 'bangs su tshud par sgoms shig :
hU~M:
'di ni che ge'i sku gzugs te :
khyod kyi lag tu bzhag pa yis :
che ge'i sku yi dbang thob shog :
snying po lan bdun dang /
kA ya a b+hi Shiny+tsa oM:
brjod /
sku lag tu bzhag
/gsung nas 'bru yin pas :
nas 'bru 'di'i phyed 'di'i dbu rgyan rigs 'od :
phyed mgon po'am chos skyong che ge yin par sgoms shig :
hU~M:
nas kyi 'bru ni re re yang :
che ge khyod kyi ni :
lag tu bzhag pas dbang thob cing :
gsung dbang yongs su rdzogs par shog :
de nas 'bru'i phyed spyi bor bzhag :
phyed lag tu gtad la /
snying po lan bdun mthar /
wA ka a b+hi Shiny+tsa A:
de nas thugs gtor ma'i dbang yin pas :
gtor ma 'di chos skyong ngam mgon po che ge yin par sgoms la :
'di gtad pas khyod kyi 'bangs su tshud par sgoms shig :
hU~M:
'di ni che ge ste :
khyod kyi lag tu bzhag pa yis :
che ge 'khor dang bcas pa yi :
thugs dbang yongs rdzogs thob par shog :
sngags lan bdun /
tsit+ta a b+hi Shiny+tsa hU~M:
de nas phyag mtshan thogs te /
'o 'di khyod la gtad pas bka' bsgos pa bzhin du byed par sgoms shig :
hU~M:
'di ni che ge'i phyag mtshan te :
khyod kyi lag tu bzhag pa yis :
che ge 'khor dang bcas pa yi :
bka' gtad yongs rdzogs thob par shog :
chos skyong ngam mgon po che ge 'khor dang bcas pas slob ma che ge la bsrung ba dang bskyab pa dang mgon pa dang sdongs grogs mdzad du gsol :
sngags lan bdun mthar /
gu Na a b+hi Shiny+tsa swA hA:
brjod /
de nas des chos skyong ngam mgon po che ge'i bka' gtad yongs su rdzogs pa thob pa yin pas :
'di nas sa ma thob kyi bar du chos skyong ngam mgon por gzung snyam pas 'di'i rjes zlos mdzod :
gtso bos ji ltar bka' bstsal pa :
de dag thams cad bdag gis bgyi :
deng nas gzung ste bdag bran du :
khyed la bdag ni 'bul lags na :
khyed kyis slob mar gzung ba dang :
cha shas kyang ni spyad du gsol :
zhes dang /
sa gzhi spos sogs brjod /
slar yang mchod bstod bsnyen pa bya /
gshegs sam rten la bstim pa sogs spyi ltar bya /
'di ni gter mgon phyag bzhi pa man chad nas cung zad lha 'dre dam tshig can yan chad la rigs 'gres rung ngo :
'di ni ye shes 'jig rten khyad med do :
zhes pa sprul sku mi 'gyur rdo rje dgung lo bcu gnyis pa sprel lo sbrul zla ba'i nyer brgyad la spyan ras gzigs dmar po zhal gcig phyag gnyis pa'i phyag brdab pa'i sgra las byung ba'i rtsa tshig de nyid la /
sprul sku'i gsung gis bskul nas nyid kyi thugs gter nang nas sab 'os sab ste rgyas par a rA gas bkod pa la nyes pa gang mchis chos skyong rnams la bshags shing /
dge bas zab gter bstan pa 'phel bar gyur cig
/mang+ga laM//
shu b+ha mastu sarba dza ga taM//
\u0f80atsha /
