@#//
rtsa pra'i sgrub thabs 'don 'grigs dang bcas pa bltas chog tu bkod pa snang gsal mngon shes 'phrul gyi me long zhes bya ba bzhugs so //
na mo b+hai Sha dz+yA ya /
o rgyan pad+ma 'byung gnas kyis //
dus gsum ma bsgribs sa ler mkhyen //
lnga brgya dus kyi tha ma la //
du ru ka la sde lnga 'byung //
de la nad kyi du ru ka
/rgyud gzhung nang nas ma bshad pa'i //
nad rigs rnam pa du ma 'byung //
nad rtags tsha grang go log ston //
de phyir sman rnams dug tu 'gro
/nad yams sna tshogs rlung ltar 'tshubs //
lo rer nad rigs re re dar //
nad ngos mi zin sman dpyad rdugs //
de dus rtsa pra'i mngon shes 'di //
sems can kun la phan dgongs nas //
rgyal po khri srong nyid la gnang //
ldan ma rtse mang yi ger btab //
bse sgrom smug po'i nang du bcug
/rgyal po'i phyag dpe gter du sbas //
ma 'ongs 'gro don smon lam btab //
las can rig 'dzin nyid kyis bton //
rtsa pra chu pra'i rigs mang yang //
la la rdzas dang dam tshig dka'//
la la bsgrub bya 
mthun rkyen dka'//
la la sgrub snyugs sngags grangs mang //
'jig rten lha yi rtsa pra mang //
phyi ma mi phan dgos pa chung //
'di ni sman bla'i rtsa pra ste //
phyi ma ngan song skye sgo gcod //
bsgrub sla lag len bde ba yin //
'di nyid nyams su len 'dod na //
dang po sman bla'i rjes gnang zhu //
mdze yugs dam nyams gos mi bsre //
grib rnams kun la shin tu 'dzems /
khyad par mdze yugs nyal po spang //
mdze pho la ni rtsa mi blta //
gal te blta na ras kyis lcib //
sha rjen chu brtag lag mi reg
khrus dang gtsang sbra ci nus 'bad //
de ni dam tshig rim pa 'o //
sgrub dus min yang rgyun du srungs //
dus ni yar ngo'i tshes brgyad de //
de nas bsnyen sgrub bya tshul ni //
rab ni ri kha gtsang ma'i sa //
sngon chad mi khyi ma 'grims sar //
ne'u seng me tog rgyas pa'i nang //
'bring du gtsang zhing dben pa'i sa //
phyags dang chu chag spos kyis byugs //
gdan dang gos dang khrus spos bdug
/sa stegs gtsang ma zlum por bya //
dri zhim tsan+dan chag chag gdab //
rdul tshon pad+ma 'dab brgyad bri //
yang na nas kyis bris kyang chog
/sman lnga dri lnga gur gum rnams //
sbyar bas phyogs bzhi dbus lnga ru //
dri bzang de yi ril bu bzhag
/yang na bye ma spungs par bya //
rin chen bum pa'i nang du ni //
sman lnga 'bru lnga snying po lnga //
dri lnga rin chen lnga po dang //
chu mig shar gyu'i chu de nas /
khye'u gtsang mas blangs pa dang //
'o ma dang bcas bum par blugs //
dar ras dkar sngon gtsang ma yis //
mgul chings sur dkar kha rgyan btsugs //
rma bya ku sha gzungs thag gi
/rdo rje yod legs med kyang rung //
sman bla'i bris sku tshon gang ba //
ras dkar bris rgyab bsnyen sngags dang //
rig 'dzin sman gyi sid+d+hi stsol //
zhes bris bum pa'i kha rgyan btsugs //
bsnyen sgrub las sbyor sngags rnams ni //
gser gyis gzab bris dar dkar dril /
de yi sku dang mnyam du bzhag
/maN+Dal pad 'dab phyi rim la //
ting bdun nang du mchod pa bsham //
shar du chu gtsang 'o ma can //
shar lhor chu gtsang lhor me tog
/lho nub spos dang nub mar me //
nub byang spos chu'am ja rgod phud //
byang du lha bshos byang shar du //
nas sam yang na ting shag bzhag
/dug rigs spang ba'i a ru sogs //
sman sna khrob rnams gcal du bkram //
de rgyab sur dkar ra bas bskor //
gtor sgam nang ngam khri 'u steng //
sman bla'i gtor ma lcog zlum la //
de 'dra brgyad bskor me tog brgyan /
'o ma dkar mngar bran pa bzhag
/mdzo mo'i 'o ma mi rung zhing //
sha 
chang sgog btsong mi rung ngo //
rgyun du gso ba'i mtheb kyu dang //
'byor na lha bshos mar me dang //
mchod pa nyin re bzhin du brje //
ma 'byor chu dang nas 'bru yis //
mchod pa kha gsos tsam res chog
/gtor ma gso bran byas pas chog
/sgrub tshe gdan gcig bsrung na bzang //
ma thub sha chang sgog btsong spang //
rang gi snying khar gur gum gyis //
thig le bya zhing gos gsar gyon //
phreng bar rgyan btags khra bo bya //
dang po nyin par dkar gtor gcig
/changs bu ting lo bcas pa bsham //
chus bran de nas 'di skad do //
b+h+rU~M las rin chen snod nang du //
oM las gtor ma bdud rtsir gyur //
yul phyogs 'di dang gnas 'di la //
gnas pa'i gnas bdag thams cad dang //
bgegs rigs lan chags thams cad la //
bdud rtsi'i gtor ma 'di 'bul lo //
mchod sbyin gtor ma 'di bzhes la //
dkar phyogs rnams kyis sdongs grogs mdzod //
nag phyogs rnams ni gzhan du dengs //
sgrub la bar chad ma byed cig
/oM sarba lo ka pA la sarba big+h+nAM i daM ba liM ta kha kha khA hi khA hi /
zhes gtor ma phyi rol gtsang sar phul /
hU~M/
nga ni khro rgyal bdud rtsi 'khyil //
ljang nag rgya gram sdigs mdzub sgreng //
sgrub la bar du gcod pa'i bgegs //
'di ru ma 'dug gzhan du dengs //
sku las khro chung me dpung 'phros //
bgegs bskrad mi gtsang grib rnams bsreg
/tshur 'dus khro chung rdo rje'i gur //
bskal pa'i me dpung 'bar bar gyur //
oM badzra kro d+ha a mr-ita kuN+Da lI hU~M/
gnod byed u tsa ta ya phaT/
badzra rak+Sha rak+ShaH
dang po nyin par /
oM a mr-ite hU~M phaT/
sngags 'dis chu gtsang dang yungs dkar la brgya tsam bsngags nas /
sgrub khang la gtor /
sgrub khang phyi nas rwa ba'i tshul du gtor /
rgyun du mi dgos /
ri kha nas yin na yang de ltar bya'o //
des bgegs dang bar chad mi 'byung ngo //
dkyil 'khor mchod pa rnams bran la /
b+h+rU~M las rin chen snod nang du //
oM las mchod pa'i sprin phung ni //
kun tu bzang po'i rnam thar bzhin //
zag med bde chen bskyed par gyur //
oM badzra s+pha ra Na khaM/
sangs rgyas kun 'dus bla ma dang //
sman bla dkon mchog rnam gsum la //
byang chub bar du skyabs su mchi //
'gro ba sems can thams cad kun //
lus sems sdug bsngal kun bsal nas //
sman bla'i go 'phang thob pa'i phyir //
bdag gis bcom ldan sman bla bsgrub //
rang nyid skad cig sman gyi blar //
gsal ba'i thugs ka'i 'od zer gyis //
bder gshegs sman bla drang srong tshogs //
mdun gyi nam mkhar spyan drangs gyur //
badzra sa mA dzaH
pad+ma ka ma lA ya satwaM/
oM badzra ar+g+haM 
pAd+yaM 
puSh+pe 
d+hU pe 
A lo ke 
gan+d+he 
nai wid+yA 
shab+da pra tIts+tsha swA hA/
sangs rgyas sman bla 'khor bcas la //
sgo gsum gus pas phyag 'tshal lo //
dngos 'byor yid sprul mchod tshogs 'bul //
sdig sgrib gang mchis thams cad bshags //
'phags skye'i dge la rjes yi rang //
gso rig chos 'khor bskor bzhin du //
bskal pa rgya mtshor bzhugs su gsol //
dge des sman bla myur 'grub shog
/tshogs zhing rang gi snying gar thim //
'gro kun bde ldan sdug bsngal bral //
bde las nyams med btang snyoms shog
/oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
stong gsal nam mkha' lta bu'i ngang //
paM las pad+ma 'dab brgyad dang //
AHlas zla ba'i dkyil 'khor steng //
rang sems hU~M yig mthing ga las //
'od 'phros 'gro ba'i nad gdon bsal //
sangs rgyas byang sems thams cad la //
bdud rtsi sman gyi mchod sprin 'bul //
thams cad sman bla'i skur gyur pa //
tshur 'dus rang sems hU~M la thim //
sman mchog rnam rgyal hU~M mtshan gyur //
de nyid yongs su gyur pa las //
oM badzra b+hai Sha dz+ye ma hA b+hai dz+ye sa mung+ga te hU~M/
zhes pa'i rang sgra grags tsam gyis //
bdag nyid bcom ldan sman gyi bla //
mthing ga zhal gcig phyag gnyis pa //
'dzum mdzes mdzod spu dkar pos brgyan //
dbu la gtsug tor zhabs 'khor lo //
phyag g.yas mchog sbyin sman mchog bsnams //
phyag g.yon mnyam gzhag lhung bzed nang //
'chi med bdud rtsis gang ba 'dzin //
zhabs gnyis rdo rje'i skyil krung bzhugs //
sku la chos gos rnam gsum gsol //
mtshan dpe kun rdzogs 'od zer 'bar //
phyi rim pad+ma 'dab brgyad la //
mdun du drang srong ser skya la //
g.yas su tsa ra ka dkar skya //
rgyab tu gzig gzugs can dmar skya //
g.yon du gzhung skyes sngo skya ste //
bzhi kas rnam rgyal lhung bzed bsnams //
thor tshugs dar gyi smad g.yogs can //
lus phra bgres nyams drang srong tshul //
mtshams bzhir sman gyi lha mo bzhi //
gzhon mdzes dar dang rin chen brgyan //
a ru bdud rtsi'i bum pa 'dzin //
gtso 'khor kun gyi dpral bar oM//
mgrin par AHdang thugs kar hU~M//
thugs dbus oM yig gsal ba yi //
thugs ka'i hU~M las 'od 'phros pas //
shar phyogs bai DUr+ya snang gi
/sangs rgyas zhing nas ye shes pa //
spyan drangs mdun gyi nam mkhar byon //
oM ma hA b+hai Sha dz+ye sa pa ri wA ra badzra sa ma ya dzaH
oM badzra ar+g+haM nas /
shab+da pra tIts+tsha swA hA bar brjod /
dzaHhU~M baM hoHsa ye shes pa //
dam tshig pa dang dbyer med thim //
slar yang dbang lha rigs lnga'i tshogs //
nam mkhar spyan drangs mchod tshogs mchod //
bdag la mngon par dbang bskur gsol //
dbang lhas dbang bskur dri ma dag
/chu lhag spyi bor lud pa las //
spyi gtsug nor bu'i tog nang du //
bla ma mi bskyod rnam par gsal //
rang gi thugs kar zla ba'i steng //
oM la sngags kyis g.yas su bskor //
de las 'od zer sna tshogs 'phros //
sangs rgyas byang sems thams cad la //
bdud rtsi sman gyi mnyes mchod 'bul //
de dag kun gyi ye shes dang //
mngon shes kun bsdus bdag la thim //
slar yang oM las 'od 'phros pas //
sems can kun gyi nad rigs bsal //
'jig rten zag bcas mngon shes kun //
thams cad bsdus nas bdag la thim //
dmigs pa de nyid ma yengs par /
na mo oM b+hai Sha dz+ye ma hA b+hai Sha dz+ye sa mut+ga te hU~M/
de la stong phrag tsam re bzla /
rang gi thugs ka'i 'od zer gyis //
rang gi 'khor du bzhugs pa yi //
drang srong lha mo rnams bskul bas //
de dag rnams las 'od 'phros pas //
'jig rten khams kyi sman bcud dang //
rno mthong mngon shes thams cad kun //
'od zer rnam par tshur bsdus nas //
thams cad bdag la sib sib thim //
de 'dra'i ting 'dzin ma yengs par /
oM rag shi g+ha ni g+ha shi sa ro kraM
/sa spu ri na khri pa ri na /
che li su ma long /
zhes pa stong phrag tsam gcig bzla /
rang lus sprul pa'i lha mo'i tshogs //
bdag bskyed lha tshogs 'khor bcas la //
mchod cing bstod pa byed par gyur //
dngos 'byor yid kyis rnam sprul pa'i //
lha rdzas dag pa'i nyer spyod rnams //
bcom ldan 'khor dang bcas la 'bul //
bzhes nas rno mthong dngos grub stsol //
oM ma hA b+hai Sha dz+ye sa pa ri wA ra ar+g+haM nas /
shab+da pra tIts+tsha swA hA/
thugs rje kun la snyoms pa'i bcom ldan 'das //
mtshan tsam thos pas ngan 'gro'i sdug bsngal skyob //
dug gsum nad sel sangs rgyas sman gyi bla //
bai DUr+ya yi 'od la phyag 'tshal bstod //
ser skya gzig gzugs gzhung skyes dang //
tsa ra ka sogs sman bla drang srong bzhi //
'byung bzhi'i bcud sdud sman gyi lha mo bzhi //
'khor dang bcas la phyag 'tshal bstod par bgyi //
'gro ba'i nad dang rgyu rkyen gnyen po rnams //
ma nor gsal bar bdag la bstan du gsol //
de ni bdag bskyed bsnyen pa'i rim pa 'o //
gnyis pa bum bskyed bsgrub par bya ba ni /
b+h+rU~M las rin chen bum pa ni //
rgya khyon stong gsum mnyam pa'i nang //
baM las bdud rtsi'i rgya mtsho'i dbus //
paM las sman gyi sdong po ni //
yal ga lo 'dab rgyas pa'i dbus //
sna tshogs pad+ma 'dab brgyad pa //
de steng zla dkyil dbus su hU~M//
de las 'od 'phros 'phags tshogs mchod //
sems can kun gyi zug rngu bsal //
tshur 'dus sman mchog hU~M mtshan gyur //
oM badzra b+hai Sha dz+ye ma hA b+hai Sha dz+ye sa mung+ga te hU~M/
zhes pa'i sgra yis 'od zhu bas //
bum lha bde gshegs sman gyi bla //
mthing mdog mtshan dpe'i gzi brjid 'bar //
mchog sbyin mnyam gzhag phyag rgya yis //
sman mchog bdud rtsi'i lhung bzed bsnams //
chos gos gsum mnabs skyil krung bzhugs //
phyogs bzhir sman gyi drang srong bzhi //
ser dkar dmar sngo skya ba'i mdangs //
bzhi kas sman mchog lhung bzed bsnams //
mtshams bzhir nyi steng lha mo bzhi //
rab mdzes dar dang rin chen brgyan //
sman snying bdud rtsi'i bum pa 'dzin //
kun gyi gnas gsum 'bru gsum las //
'od 'phros ye shes pa spyan drangs //
shar phyogs sangs rgyas zhing khams mchog
/bai DUr+ya snang zhes bya nas //
bcom ldan sman bla 'khor dang bcas //
'gro ba'i don du gshegs su gsol //
rang bzhin gar bzhugs gnas mchog nas //
sman gyi lha mo drang srong tshogs //
rno mthong mngon shes ston pa dang //
rtsa pra ston phyir gshegs su gsol //
bum dbus bdud rtsi pad zla'i steng //
ci bde bar ni bzhugs su gsol //
oM ma hA b+hai Sha dz+ye sa pa ri wA ra badzra sa ma ya dzaH
dzaHhU~M baM hoH
sa ma ya tiSh+Tha lhan /
dbang lha spyan drangs dbang bskur bas //
chu lhag yar lud mi bskyod brgyan //
rang gi thugs ka'i 'od zer ni //
gzungs thag brgyud song bum lha yi //
thugs kar phog pas thugs rgyud bskul //
thugs dbus zla steng oM gyi mthar //
sngags phreng g.yas su 'khor ba las //
'od 'phros 'phags pa thams cad mchod //
'gro ba kun gyi zug rngu bsal //
'khor 'das kun gyi mngon shes ni //
'od zer tshur 'dus bum lhar thim //
bum lha'i sku las mngon shes kyi //
dngos grub rang bzhin bdud rtsi babs //
bum pa gang zhing chu khol nas //
tshur byung bdag gi spyi bor zhugs //
lus ngag sdig sgrib grib rnams dag
/bdud rtsi'i bcud rnams snying khar thim //
mngon shes dngos grub thob par gyur //
na mo oM badzra b+hai Sha dz+ye ma hA b+hai Sha dz+ye sa mung+ga te hU~M/
zhes stong tsam dang /
bum lha'i 'khor brgyad la dmigs pa gong ltar gtad la /
oM shI ti g+ha na g+ha shi su su ri kra ma yo na khri /
sA+o ri ni gu li su ma la /
stong tsam bzlas te sgrub pa 'o //
dngos 'byor yid kyis rnam sprul pa'i //
lha rdzas dag pa'i 'dod yon rnams //
bcom ldan bum pa'i lha la 'bul //
bzhes nas rno mthong dngos grub stsol //
oM ma hA b+hai Sha dz+ye sa pa ri wA ra /
rU pa 
shab+da 
g+han+d+he 
ra sa 
spar+she 
d+harmAHpra tIts+tsha swA hA/
zhing 'dir rin chen sna bdun gyis //
mkhas pa dag gis yongs bkang ste //
dngos grub 'dod pa sbyin pa'i phyir //
nyin re shes rab can gyis 'bul //
oM ma hA b+hai Sha dz+ye sa pa ri wA ra tsakra ma Ni satrI pu ru Sha hasti tu rang+ga khaD+ga rat+na pra tIts+tsha swA hA//
lha mi'i ston pa sman pa'i rgyal po ste //
bcom ldan 'jig rten gsum na skyabs mdzad pa //
dug gsum nad sel sangs rgyas sman gyi bla //
bai DUr+ya yi 'od la phyag 'tshal lo //
phyogs bzhir mngon shes ston mdzad drang srong bzhi //
mtshams bzhir rno mthong 'char byed lha mo bzhi //
'gro ba'i zug rngu bsal mdzad sman bla'i tshogs //
'khor dang bcas pa rnams la phyag 'tshal bstod //
'gro ba sems can kun la phan pa'i phyir //
nad kyi rgyu rkyen brtag dang bcos thabs rnams //
me long dag pa'i ngos la gzugs brnyan bzhin //
bdag gi sems la 'char bar byin gyis rlobs //
sngon gyi thugs bskyed dam bca' ma g.yel bar //
bdag gis bcol pa'i phrin las 'grub par mdzod //
de nas mdun bskyed sgrub pa chen po bya ba ni /
stong pa'i ngang las mdun gyi maN+Dal ni //
'tsho byed sman gyi ldum ra nyams dga' ba //
tsan+dan dkar dmar la sogs sman gyi shing //
lo 'dab 'bras bu rab rgyas dri bzang 'thul //
sman gyi tshal chen me tog sna tshogs bkra
/sman chu'i rigs rnams lhung lhung sgra 'byin 'bab //
de dbus rin chen las grub gzhal yas khang //
shar dkar lho ser nub dmar byang ljang ba //
phyi rim pad rdor 'od zer phreng bas bskor //
de dbus 'dab brgyad pad+ma zla ba'i steng //
hU~M mthing 'od kyis rgyal ba sras bcas mchod //
'gro ba kun gyi nad dang sdug bsngal bsal //
tshur 'dus rdo rje sngon po hU~M gis mtshan //
oM badzra b+hai Sha dz+ye ma hA b+hai Sha dz+ye sa mung+ga te hU~M/
sngags sgra grags pas rdo rje 'od du zhu //
bde gshegs sman bla mthing gsal nam mkha'i mdog
/mtshan dpe'i rgyan ldan chos gos rnam gsum gsol //
mchog sbyin mnyam gzhag sman mchog lhung bzed bsnams //
rdo rje'i skyil krung 'od zer sna tshogs 'phro //
'dab brgyad phyogs bzhir shar nas g.yas skor du //
drang srong ser dkar dmar sngo skya nyams can //
sman mchog bdud rtsi'i lhung bzed phyag na bsnams //
mtshams bzhir lha mo bzhi po mdzes tshul ldan //
sman snying bdud rtsi'i bum pa phyag na bsnams //
de rgyab 'chi med sman gyi rig 'dzin tshogs //
drang srong 'bum phrag drug dang lha yi tshogs //
rtsi dang shing dang sman gyi lha mo'i tshogs //
dpag tu med pas bskor nas bzhugs pa yi //
kun gyi dpral bar oM yig dkar po dang //
mgrin par AHdmar thugs kar hU~M mthing nag
/hU~M las 'od 'phros bai DUr+ya snang zhing //
rang bzhin gar bzhugs gnas nas spyan drang gyur //
hU~M/
bde bar gshegs pa bcom ldan sman gyi bla //
nam mkha' bzhin du gshegs bzhugs mi mnga' yang //
sngon gyi thugs bskyed smon lam mtha' yas kyis //
chu zla bzhin du gar dmigs der snang ba //
deng 'dir khyed bzhed 'gro don bdag bgyid na //
da lta bdag gi mdun 'dir gshegs su gsol //
ji srid 'khor 'das zhing na bzhugs pa yi //
sman gyi bla dang drang srong rig 'dzin dang //
rtsi sman shing dang 'byung ba'i lha mo rnams //
dam tshig dbang gis gnas 'dir gshegs su gsol //
maN+Dal sman gyi ldum ra skyed mos tshal //
rin chen gzhal yas pad+ma zla ba'i gdan //
'jig rten 'das dang ma 'das sman bla'i tshogs //
dgyes shing brtan pa'i tshul gyis bzhugs su gsol //
oM ma hA b+hai Sha dz+ye sa pa ri wA ra e h+ye hi badzra sa mA dzaH
dzaHhU~M baM hoH
pad+ma ka ma lA ya satwaM/
dbang lha spyan drangs dbang bskur dri ma dag
/chu lhag yar lud mi bskyod dbu brgyan gyur //
bdag gi thugs las 'od zer 'phros pa yis //
mdun bskyed gtso bo'i thugs rgyud rab tu bskul //
gtso bo'i thugs kar zla steng oM yig mthar //
sngags kyis bskor las 'od 'phros 'khor rnams bskul //
'khor rnams kun las 'od zer dpag med 'phros //
rgyal ba rnams mchod 'gro ba'i nad rnams bsal //
rno mthong mngon shes sman gyi dngos grub rnams //
'od zer rnam par bsdus nas bdag la thim //
na mo oM badzra b+hai Sha dz+ye ma hA b+hai Sha dz+ye sa mung+ga te hU~M/
zhes stong tsam dmigs pa dang bcas bzla /
bdag gi dpral ba'i oM las 'od dkar 'phros //
mdun bskyed rnams kyi sku la mnyes mchod 'bul //
sku las 'od 'phros rgyal ba'i sku rnams mchod //
sems can kun gyi lus kyi zug rngu bsal //
rgyal ba'i sku yi mtshan dpe'i yon tan dang //
mig dang rna ba lce yi mngon shes rnams //
'od zer dkar po'i rnam par bdag la thim //
bdag lus sman bla'i sku dang dbyer med gyur //
bdag gi mgrin pa'i AHlas 'od 'phros pas //
mdun bskyed rnams kyi gsung la mnyes mchod 'bul //
'od 'phros rgyal ba'i gsung mchod 'gro ba yi //
ngag gi zug rngu kun bsal rgyal ba yi //
gsung dbyangs gso rig rgya mtsho'i bden tshig rnams //
'od zer dmar por bsdus nas bdag la thim //
sman bla'i gsung dang bdag ngag dbyer med gyur //
bdag gi thugs ka'i hU~M las 'od mthing 'phros //
mdun bskyed thugs la dgyes pa'i mchod pa 'bul //
mdun bskyed thugs las 'od 'phros rgyal kun mchod //
sems can kun gyi sems kyi zug rngu bsal //
'khor 'das kun gyi mkhyen pa'i mngon shes rnams //
'od zer mthing ga bdag gi snying khar thim //
sman bla'i thugs dang bdag sems dbyer med gyur //
oM shaM pa ri zo li saM b+ha ri gu li pra ma ya /
ces pa stong bzlas /
de nas mchod bstod ni /
bcom ldan sman bla 'khor bcas mchod pa ni //
me tog 'bras bu ji snyed yod pa dang //
sman gyi rnam pa gang dag yod pa dang //
'jig rten rin chen ji snyed yod pa dang //
rin chen ri bo dang ni de bzhin du //
nags tshal sa phyogs dben zhing nyams dga' ba //
ljon shing me tog rgyan spras spud pa dang //
shing gang 'bras bzang yal ga dud pa dang //
ma rmos 'khrungs pa'i lo tog rnam mang dang //
gzhan yang mchod par 'os pa'i rgyan rnams ni //
nam mkha' rab 'byams khams kyi mthar thug pa //
yongs su gzung ba med pa de dag kun //
blo yis blangs te thub pa skyes kyi mchog
/sras dang bcas pa rnams la legs 'bul na //
yon gnas dam pa thugs rje can rnams kyis //
bdag la brtser dgongs bdag gi 'di dag bzhes //
bsod nams ye shes sku mnga' brnyes pa la //
rin chen sman 'bru dri dang snying po lnga //
lnga phrag lnga ldan rdzas mchog dam pa 'bul //
'gro ba'i nad rnams bdag gis sel bar shog
/rgyal ba zag med 'byor la dbang bsgyur yang //
'gro ba'i don du 'dod yon lnga yis mchod //
mchod pas mkha' mnyam sems can thams cad kyi //
zug rngu'i sdug bsngal bdag gis sel bar shog
/mi dbang rin chen sna bdun 'di dag ni //
sman bla sras dang bcas pa ma lus la //
bshams shing yid kyis dmigs te phul ba yis //
nad rnams sel ba'i mthu dang ldan par shog
/lha yi dbang po lha min g.yul rgyal nas //
bkra shis lha mo brgyad kyis mchod pa ltar //
sman gyi bla dang drang srong lha mo rnams //
bkra shis rdzas brgyad dag gis mchod par bgyi //
theg mchog bla re gdugs dang ba dan dang //
bdud bcom rgyal mtshan lhab lhub dar 'phan dang //
gar dang rol mo mchod pa'i sgra dbyangs kyis //
sman bla'i dkyil 'khor mdzes par brgyan par bgyi //
oM ma hA b+hai Sha dz+ye sa pa ri wA ra sarba pra tIts+tsha pU dza me g+ha sa mu dra s+pha ra Na sa ma ya AHhU~M/
b+h+rU~M las rin chen snod du gtor ma ni //
dkar gsum mngar gsum bdud rtsi'i rgya mtsho la //
lha rnams ljags las 'od kyi sbu gu zug
/gtor ma bdud rtsir drangs te gsol bar gyur //
oM a kA ro mu khaM sogs lan gsum /
oM ma hA b+hai Sha dz+ye sa pa ri wA ra i daM ba liM ta kha kha khA hi khA hi /
lan gsum /
bcom ldan sman bla drang srong lha mo'i tshogs //
mchod sbyin gtor ma 'bul ba 'di bzhes la //
rlung mkhris bad kan 'dus pa'i nad rigs dang //
dbul phongs bkres skom dus min 'chi ba dang //
rgyal po'i chad pa dgra sdang 'tshe ba dang //
byad stems gdon dang ngan song ltung ba sogs //
'khor ba'i sdug bsngal kun las bskyab tu gsol //
bdag gis sbyar ba'i phye ma ril bu thang //
thams cad nad sos 'chi med bdud rtsi ru //
'gyur ba'i sman gyi dngos grub bstsal du gsol //
mthong reg thos pa'i sgo nas nad brtags tshe //
nad rnams gang yin rna bar sgrog tu gsol //
gnyen po sman gyi sbyor ba sdud pa'i tshe //
sdud kha gang yin rna bar sgrog tu gsol //
gal te tshe sngon las sgrib tshan che bas //
dngos su gsungs pa'i skal ba med na yang //
nad rnams gang yin gnyen pos gang phan pa //
bdag gi yid la 'char bar mdzad du gsol //
bdag gis sbyar ba'i sman rnams gang yin pa //
gdon gyis mi 'phrog rkyen gyis mi bsgyur bar //
nad kyi steng du 'gro bar mdzad du gsol //
bdag gis gso bya'i nad pa thams cad kun //
dus min 'chi ba'i 'jigs pa kun bsal nas //
lus stobs lang tsho rgyas par mdzad du gsol //
gal te tshe zad dus babs yin na yang //
bdag gis mthong reg sman de lcer myong bas //
bcom ldan sman gyi bla de rjes dran te //
ngan song sgo bcad mtho ris lus thob nas //
rim gyis byang chub thob par mdzad du gsol //
sngon gyi thugs bskyed smon lam ma g.yel bar //
bdag gis bcol pa'i phrin las 'grub par mdzod //
de nas bstod pa ni /
bcom ldan de bzhin gshegs pa dgra bcom pa //
yang dag rdzogs pa'i sangs rgyas de bzhin gshegs //
sman bla bai DUr+ya 'od rgyal po la //
bdag gis sgo gsum gus pas phyag 'tshal bstod //
sku yi 'od kyis 'jig rten gsal mdzad cing //
'khor tshogs rnams kyang mtshan dang dpe byad ldan //
sku yi 'od kyis mun pa thams cad sel //
'gro ba'i mun sel khyod la phyag 'tshal bstod //
shes rab thabs kyis 'gro ba'i dbul ba sel //
log pa'i lam bzlog byang chub lam la 'dzud //
sdom gsum ldan zhing tshul khrims ma nyams 'god //
thar pa'i lam ston khyod la phyag 'tshal bstod //
dbang po ma tshang 'on long zha grum sel //
skyabs mgon bral ba'i nad rnams thams cad zhi //
skyes dman bud med skye ba mthar byed pa //
mgon med mgon gyur khyod la phyag 'tshal bstod //
log lta kun sel yang dag lta bar 'god //
rgyal po'i chad pas bcings brdeg gcod pa sel //
bkres skom sdug bsngal kun sel kha zas dang //
gos bzang 'bad med stsol la phyag 'tshal bstod //
ser sna'i dbang gis yi dwags gnas song yang //
sngon tshe khyed mtshan thos pas myur thar nas //
tshe rabs dran zhing sbyin pa'i phar phyin spyod //
bsod nams gter mnga' khyed la phyag 'tshal bstod //
tshul khrims 'chal bas dmyal bar ltung na yang //
sngon tshe khyed mtshan thos pas myur thar nas //
tshul khrims gtsang ldan byang chub sems dpar gyur //
nyes ltung kun sel khyed la phyag 'tshal bstod //
phrag dog tshig rtsub brjod pas ngan song du //
skyes kyang khyod mtshan thos pas myur du thar //
shes rab che zhing chos rnams khong du chud //
gti mug mun sel khyed la phyag 'tshal bstod //
pha rol byad mas lha 'dre rbad byas nas //
byad stems sbyor bas srog la 'tshe na yang /
khyod mtshan thos pas gnod 'tshe'i gdug pa zhi //
byams pa'i go cha bgos la phyag 'tshal bstod //
'tsho mdzad sman gyi drang srong ser skya dang //
drang srong tsa ra ka ni dkar skya la //
drang srong gzig gzugs can ni dmar skya ste //
drang srong gzhung skyes sngo la skya ba'i mdangs //
kun kyang rnam rgyal bdud rtsi'i lhung bzed bsnams //
drang srong cha lugs 'dzin la phyag 'tshal bstod //
sman gyi lha mo bzhi ni sgeg 'dzum ldan //
sman snying bdud rtsi'i bum pa phyag na bsnams //
dar dang rin chen rgyan ldan phyed skyil bzhugs //
rno mthong ston mdzad bzhi la phyag 'tshal bstod //
gzhan yang sman bla drang srong 'bum phrag drug
/bdud rtsi sman gyi lha mo bye ba 'bum //
sman gyi rig 'dzin lha klu mi la sogs //
'khor dang yang 'khor bcas la gus pas bstod //
rno mthong mngon shes rna bar bshad pa dang //
rtsa pra chu pra gsal bar 'char ba dang //
sman rnams bdud rtsir bsgyur ba'i dngos grub stsol //
de ltar bdag mdun bum pa gsum //
nyin re tshar re 'don bya zhing //
gtso cher bdag bskyed bsnyen pa la //
zhag bdun bya zhing de nas ni //
bum bskyed la dmigs zhag bdun bsgrub //
mdun bskyed la dmigs sgrub chen te //
zhag po bdun du bzla bar bya //
yang na bdag mdun bum pa gsum //
sngags ni stong phrag re re bya //
nyin re tshang bar bsnyen yang rung //
bdun nam bcu 'am nyer gcig sogs //
sngags ni khri 'bum la sogs bsgrang //
dus dang grangs la nges pa med //
rtags ni nam mkha' g.yas g.yon nas //
sgra ni lhang lhang sgrog pa dang //
bud med mdzes ma mang po dang /
khye 'u bu mo mang po 'du //
rtsed mo la sogs rgyug 'chong byed //
nged rnams 'bod nas ci yin zer //
bud med shel dang sman sna 'bul //
gal te dngos su byung gyur nas //
ngas ci bya rgyu yod smros zhes //
zer ba byung na 'gro ba'i nad //
gang yin gang phan smros shig brjod //
rtags ni rab dngos 'bring la nyams //
tha ma rmi lam dag tu 'ong //
shel dang me long mar me dang //
me tog phreng ba rnyed dang khur //
rtsa chu thig pa'i dngos grub 'byung //
a ru la sogs sman rnams dang //
dkar gsum zas dang chang byin na //
phan thogs che ba'i dngos grub 'byung //
dung 'bud rol mo 'bud 'khrol na //
rol mo'i skad kyi che chung ltar //
sman la mkhas pa'i grags pa 'thob //
sman yig glegs bam byin nam rnyed //
gso rig go rtogs rgya cher 'byung //
dar 'phyar khri la 'dug pa dang //
mi mang phyag 'tshal zas nor phul //
gso rig gdul bya dngos grub 'byung //
sman bla dngos su mjal ba 'am //
sman bla'i bris sku lder sku mjal //
mchog dang thun mong gnyis ka 'byung //
nyi zla shar dang gos dkar gyon //
chu chen brgal dang 'o ma btung //
lus las mi gtsang rnag khrag 'dzag
/de rnams sgrib pa dag rtags so //
lus las srin bu rnag khrag thon //
mi gtsang skyugs rmis nad las grol /
khrom la yig drug bskul ma dang //
zam chen btsugs rmis 'gro don 'phel //
lus bde khams dwangs rig pa gsal //
dad pa dag snang skyo shas che //
gnas lugs rtogs pa skyes pa ni //
de ni mchog gi dngos grub rtags //
de ltar sgrub pa tshar ba'i rjes //
bum pa rang gi spyi bor bzhag
/sman blas dngos su dbang bskur bsam //
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag la dbang bskur ro //
na mo oM badzra b+hai Sha dz+ye ma hA b+hai Sha dz+ye sa mung+ga te hU~M/
oM kA ya wA ka tsit+ta a b+hi Shiny+tsa mAM/
bdud rtsis lus gang sdig sgrib dag
/sku gsung thugs dbang yongs rdzogs shog
/mi bskyod pa yis dbu brgyan gyur //
bum chu 'thung zhing khrus bya 'o //
de nas dngos grub blang ba ni //
mdun bskyed sman sna'i tshom bu nas //
mtheb srin gyis blangs snying khar byug
/mdun bskyed sman bla gtso 'khor las //
'od 'phros snang srid thams cad kyi //
bcud dang sman gyi dngos grub rnams //
thams cad bsdus nas bdag la thim //
mdun bskyed gtso bo thams cad kyi //
dpral ba mgrin pa thugs ka dang //
lte ba gsang gnas lnga po nas //
'od zer dkar dmar mthing ser dang //
ljang gu 'phros nas bdag la thim //
nad sel sman gyi dngos grub thob //
'gro don nus pa'i dbang mchog thob //
sman bla dngos dang dbyer med gyur //
na mo oM badzra b+hai Sha dz+ye ma hA b+hai Sha dz+ye sa mung+ga te hU~M/
badzra A we sha ya a AH
de nas mchod pa kha gsos la //
chu bzhi nyer spyod lnga dang rol mo dang //
'dod yon lnga dang rgyal srid rin chen bdun //
nang gi mchod pa rig ma bcu drug dang //
phyi nang gsang ba'i mchod pa dpag med mchod //
skyed tshal gzhal med khang dang dpag bsam shing //
gter gyi bum pa khrus rdzing pad+ma bcas //
rin chen 'bru sman rtsi bcud bang mdzod dang //
gos dang khri gdan bzhon pa bran 'khor 'bul //
oM ma hA b+hai Sha dz+ye sa pa ri wA ra sarba pra tIts+tsha pU dza me g+ha sa mu dra s+pha ra Na sa ma ye hU~M/
'gro ba'i nad gso mdzad pa sman gyi mchog
/bai DUr+ya ltar dwangs pa'i sku mnga' zhing //
sku yi 'od kyis 'gro ba sgrol mdzad pa //
sman rgyal 'khor dang bcas la phyag 'tshal bstod //
bdag ni ma rig gegs dbang las gyur pas //
ting 'dzin ma gsal sngags sgra ma dag sogs //
mchod pa chung zhing gtsang sbra ma byas sogs //
'gal 'khrul nyes pa thams cad mthol zhing bshags //
oM badzra satwa sa ma ya /
zhes yig brgya bzla /
ye shes pa dang 'jig rten pa'i //
sman gyi lha tshogs bcas pa rnams //
'gro ba kun la phan pa'i phyir //
sku gsung thugs kyi rten rdzas mchog
/sku gzugs sngags byang ril bu la //
dus rnams rtag tu brtan bzhugs la //
nad kyi rgyu rkyen gso thabs dang //
'tsho 'chi rim gro cis phan rnams //
bdag la 'chad cing ston par mdzod //
spyan drangs lha rnams rten la thim //
dam tshig rang gi snying khar thim //
rang yang mtha' nas dbus su yal //
mi dmigs stong pa nyid du gyur //
ces yud tsam bsgoms nas /
slar yang zung 'jug sgyu ma'i sku
/rang nyid sman bla gtso rkyang ni //
phyag mtshan med par gsal gyur nas //
'gro ba'i don ni dpag med byed //
pad 'byung g.yu thog zur mkhar chos rje sogs //
rtsa brgyud bla ma rnams kyi bkra shis shog
/sman bla sman gyi lha mo drang srong bcas //
yi dam lha tshogs rnams kyi bkra shis shog
/rdo rje bdud 'dul dregs pa sde dgu sogs //
chos skyong srung ma rnams kyi bkra shis shog
/nad rigs bzhi brgya rtsa bzhi zhi ba dang //
mi mthun gnod pa'i rkyen dang bral ba dang //
mthun pa 'grub cing phun sum tshogs gyur pa'i //
bkra shis des kyang deng 'dir bde legs shog
/bdag gis sman bla bsnyen sgrub mchod pa'i mthus //
skye ba 'di nas tshe rabs thams cad du //
bdag gis mthong thos dran reg sems can kun //
lus sems zug rngu thams cad zhi gyur cig
/bdag gis gsos pa'i nad pa thams cad kyang //
myur du nad zhi lus sems bde ldan zhing //
ngan song 'khor ba'i skye sgo kun 'gags nas //
rim gyis byang chub mngon du byed par shog
/ma 'ongs nam mkha'i mthar thug 'jig rten na //
nad kyi bskal pa gang du dar ba der //
bdag ni sman pa'i gzugs su mngon sprul nas //
'gro ba'i nad rnams ma lus sel bar shog
/mdor na bcom ldan sman bla'i sku gsung thugs //
bdag gi lus ngag yid gsum dbyer med du //
skad cig da lta nyid du 'grub gyur nas //
rdzogs pa'i byang chub dam pa myur 'grub shog
/de nas sku gzugs sngags phreng dar dkar dril //
bum chu'i ril bu sman gyi tshom bu rnams //
zangs sam li dkar gwa 'u yod na rab //
med na ras sogs thum bu byas la btags //
mgul lam mchan khung gang bder rgyun du 'chang //
ra ba bzhi dang dus sbyor 'grub sbyor dus //
tshes brgyad bco lnga la sogs dus bzang dus //
cho 'phrul zla ba la sogs dus chen bzhi //
nyi zla gza' 'dzin la sogs 'gyur yod dus //
rten mchod bshams la cho ga tshar re dang //
sngags rnams mang nyung gang 'grub kha gso 'o //
rgyun du bdag bskyed 'don na chog
/spyan drangs lha rnams rten la thim //
zhes pa man chad sbyar bar bya //
dus bzang la sogs nam skabs su //
bum pa gtor ma ma 'dzom na //
ja phud 'o phud gang 'dzom bsham //
yang na mar zhig chu yis bran //
de nas bdag mdun tshang bar 'don //
bum pa mi 'don skyur bas chog
/bum pa'i tshab la ting theb dang //
dkar yol la khra chus bkang nas //
de la bum pa sgom yang rung //
de nas rtsa ni blta ba'i dus //
nad pa gal chen yin na ni //
cho ga tshar gcig gtor ma 'bul //
'bring yang bdag bskyed tshang bar 'don //
tha ma rang nyid bdag bskyed kyi //
dmigs pa skad cig nyid la bsgom //
rang nyid sman bla dngos su bsam /

/na mo oM badzra b+hai Sha dz+ye ma hA b+hai Sha dz+ye sa mung+ga te hU~M/
oM shaM pa ri zu maM shaM saM pa ri b+ha ra 'gu gu ri li pra ma yA/
sngags bzlas ting 'dzin ldan pa yis //
nad pa'i drung du 'dug byas la //
sems ni gzhan du ma yengs par //
mig btsum rtsa la bltas pa yis //
nad rnams gang yin rna bar sgrog
/yang na yid la sa ler 'char //
ji ltar mthong yang mi gsang bshad //
mthong ba bskyed pa'i sngags 'di ni //
rgyun du ci nus bzlas pa dang //
nam skabs mchod pa gtor bsngos bya //
bum chu ril bu sbang ba'i chus //
skabs su rang la khrus bya 'o //
sdud pa'i sman phud mchod pa bya //
sman bla'i sngags des sman kyang bsngags //
rten rdzas 'gom yug ma song bar //
rgyun du lus dang 'bral med bya //
de ltar bsgrubs pa'i phan yon ni //
lag par 'jus nas rtsar bltas pas //
nad rkyen na lugs sdud kha rnams //
rab ni rna bar dngos su bshad //
'bring ni nyams dang rmi lam la //
lung ston lta bu 'byung yang srid //
tha ma yid la gsal bar 'char //
drang srong sman bla 'bum phrag drug
/bu bzhin srung skyob sdong grogs mdzad //
phyi ma ngan song skye sgo 'gegs //
tshe 'dir nad gdon byad kha dang //
rgyal po'i chad pa dbul phongs zhi //
sman gyi phan thogs gzhan las che //
mkhas pa'i grags pa rgya chen thob //
gal te ma 'grub rtags med na //
lan gnyis lan gsum bskyar la bsgrub //
rdzas gso mchod pa bzang du bsham //
sman bla'i dbang bskur bskyar nas zhu /
khrus dang gtsang sbra do dam bya //
rten rdzas me long ngos khrus gsol //
sgrub gnas spos la gtsang sar bsgrub //
lan gsum bsgrubs nas ma gsal na //
las sngags go bzlog nyer gcig bzlas //
de byas 'grub par the tshom med //
rgyud gzhung ma grags nad rigs dang //
byis pa smra mi shes pa dang //
rtsa chu nad rtags go log dus //
sgrub thabs 'di nyid med thabs med //
de phyir o rgyan chen po'i gsung //
'on kyang rgyud tshig go dka' bas //
tshig nyung don mang lag len dka'//
de phyir de don gsal bar bkrol //
bltas chog 'don 'grigs gab skung med //
kun la phan pa'i sems bskyed nas //
dpon lha grags lus bskul pa'i phyir //
rA ga a s+yas legs par bkod //
'gal 'khrul nyes pa'i tshogs mchis na //
sman bla bka' srung rnams la bshags //
'di bris dge bas 'di nyid la //
bsnyen sgrub byas dang de la brten //
rtsa bltas sdud kha sus zos pa //
tshe 'dir nad zhi tshe bsod 'phel //
phyi ma bde chen zhing skye shog
/bdag kyang 'di nas tshe 'phos tshe //
bde chen zhing du skyes nas kyang //
gtan du nad las thar bar shog
/sarba mang+ga laM//

//sngags byang gi dpe'o //
na mo oM b+hai Sha dz+ye ma hA b+hai Sha dz+ye sa mud+ga te hU~M/
bdag bskyed sngags /   oM rag shi g+ha ni g+ha shi sa ro kraM/
sa spu ri na khri pa ri na /
che li su ma long /
bum bskyed sngags /   oM shI ti g+ha na g+ha shi su su ri kram yo na khri /
sA+o ri ni gu li su ma la /
mdun bskyed sngags /   oM shaM pa ri zo li saM b+ha ri gu li pra ma ya /
las sbyor sngags /   oM shaM pa ri zu maM shaM saM pa ri b+ha ra 'gu gu ri li pra ma yA/
na mo oM b+hai Sha dz+ye ma hA b+hai Sha dz+ye sa mud+ga te hU~M///
/
