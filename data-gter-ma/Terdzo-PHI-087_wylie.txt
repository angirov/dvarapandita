@#//
ser srung gnam lcags gur khang la nye bar mkho ba'i zin bris bzhugs so //
rgyal ba kun gyi phrin las he ru ka
/rdo rje thod phreng rtsal du legs shar ba //
snang srid dregs pa kun gyi srog rgyud la //
dbang sgyur 'khor lo'i mgon der phyag bgyi 'o //
de la 'dir byang gter thugs sgrub drag po rtsal gyi las tshogs rin chen khang bu las /
ser srung gnam lcags gur khang zhes /
bka' gter gsar rnying kun gyis zab par rlom pa'i gdams ngag kun las khyad par du 'phags nges pa byin rlabs kyi tshan kha can 'di la /
phyi nang gsang ba yang gsang bzhi'i sgo nas srung tshul /
de yang dang po phyi srung la yang spyi chings sgos chings gnyis kyi /
spyi chings la'ang don bdun gyi thog ma /
ri bo ra bar gzhug pa zhes ser gta' bsdam pa la /
bsnyen sgrub las gsum las /
gong bsnyen thugs sgrub gsang ba rin chen 'dus pa ltar brgyud ldan bla ma'i gsung rgyun bzhin dus grangs rtags gsum mthar phyin par bya /
sgrub pa la /
bca' gzhi bsham pa dang sgrub tshul gnyis kyi /
dang po ni /
phur pa dang rtsib thun bcas gzhung gsal ltar sta gon legs par bya /
rdo rje drag po rtsal gyi dkyil 'khor rdul tshon nam ras bris tshom bu gang yang rung ba la brten pa'i mdun nam /
yang na sman raka gtor gsum dang /
rten bris 'bur byin rlabs can gyi mdun du /
stegs bu'i khar nas bre gang la dbus dang phyogs mtshams kyi phur pa rnams so sor bkod /
phur bu'i bar bar du mi'i rtsib ma sngags can gzug
/phur rtsib rnams tshon skud sna lngas drwa bar sbrel ba'i sne gzungs thag ltar rang gis 'then chog par bya /
ser thun gzhung ltar bcas pa rnams kyang rin po che'i snod du bshams pa dkyil 'khor gyi phyogs gang bder bkod /
rdo 'khor yang nye logs su bsham /
stegs bu'i mthar mchod yon sngon du 'gro ba'i mchod pas bskor ba de bca' gzhi bsham pa'o //
sgrub pa dngos ni thun bzhir gcad de /
rab zhag bdun /
'bring zhag lnga /
tha ma gsum nges par bsgrub dgos te /
rtsa bar /
zhag re thun bzhir bcad byas la :
zhag gsum lnga dang bdun du bsgrub :
ces gsungs pa'i phyir /
de yang thun re la las byang 'bring po tshar re thub na rab /
de min thun gcig la las byang 'bring po dang /
gzhan gsum la sngags kyi las byang tshar re bgyis na /
bsnyen sgrub kyi sngags gzhan la mi gnod cing 'gro che ba'i khyad par yod /
de yang thun gcig la dper mtshon na /
sngon 'gro gzer lnga nas brtsam spyan 'dren la thug gi bar du btang nas /
rang gi lus dkyil dang bcas legs par gsal btab nas /
skabs der phur thun rnams /
swa b+hA was sbyang /
stong pa'i ngang las dbus kyi phur pa rdo rje drag po rtsal rgyan dang cha lugs yongs su rdzogs pa /
shar gyi phur pa mi bskyod pa sngon po rdo rje dang thod khrag 'dzin pa /
lho'i phur pa rin chen 'byung ldan ser po rin po che dang thod khrag 'dzin pa /
nub kyi phur pa snang ba mtha' yas dmar po pad+ma dang thod khrag 'dzin pa /
byang gi phur pa don yod grub pa ljang gu ral gri dang thod khrag 'dzin pa /
mtshams kyi phur pa rnams hU~M las /
las kyi khro bo sku mdog dmar po zhal gcig phyag bzhi pa /
g.yas kyi dang po rlung gi 'khor los ser sprin gtor ba /
g.yon gyi dang pos me'i 'khor los ser ba sreg pa /
tha ma gnyis phur pa 'dril bas ser gdon tshar gcod pa /
phur pa gtso 'khor thams cad stod khro bo dur khrod kyi chas kyis brgyan pa khro rngam dang ldan pa /
smad gnam lcags kyi phur pa mgar gyi sol mal nas bton pa lta bu tsha rngam dang ldan pa'o //
rtsib ma rnams b+h+yo las keng rus kyi khro bo shin tu 'jigs pa mtshon cha sna tshogs 'dzin pa /
kun kyang ye shes kyi me phung rab tu 'bar ba'i dbus na bzhugs pa'o //
rdo 'khor rnams kyang yig 'bru langs pa'i tshul can 'od zer 'phro ba /
ser thun rnams hU~M las rdo rje rtse gsum pa me'i tshwa tshwa 'phro bar gyur /
bdag mdun gyi lha tshogs rnams kyi spyi bor A+o~M dkar po /
mgrin par AHdmar po /
thugs kar hU~M sngon pos mtshan pa las 'od zer 'phros pas rnga yab dpal ri pad+ma 'od kyi gzhal yas khang nas /
ma hA gu ru pad+ma 'byung gnas bde gshegs kun 'dus rig 'dzin rdo rje drag po rtsal la khro bcu 'bar ba'i 'khor bsam gyis mi khyab pas bskor ba badzra sa ma ya dza dzaH
hU~M:
sngon gyi bskal pa'i dang po la :
sogs spyan drangs nas phyi nang sbyor sgrol sman raka gtor gsum gyi mchod pa /
bstod pa /
sum brgya nyer gcig gi bzlas pa'i bar bya /
de rjes phur pa'i dbal sngags stong phrag gcig bzla dgos pa ni /
A+o~M badzra kI li kI la ya bi ma la rA tsa ni :
ma hA kro ta ni :
bi dza kro ta ni b+han d+ha :
ha na ha na hU~M phaT:
de rjes rtsib ma'i sngags sum brgya /
A+o~M ting ting b+h+yo rA hu la rbad b+h+yo :
ting pa ta dgra bo mA ra ya yak+Sha ma rbad b+h+yo :
de rjes thun la dmigs nas /
A+o~M na mo b+ha ga bAn tsa na ya :
tsan+d+ha ku ru ha ta ya :
sa ra sa ra :
su ru su ru :
sUr ya nA ga sarba tra sha :
sa ma ha ra pany+tsa ni swA hA:
zhes pa brgya rtsa bzla /
de rjes rdo 'khor gyi sngags rnams gzhung ltar ci rigs bzla /
rten 'brel snying po brgya rtsa tsam mjug tu bzla'o //
de dag gi dus gzungs thag nas bzung ste /
rang nyid lhar gsal ba'i thugs ka nas sngags kyi 'od zer gzungs thag la 'khril te song /
phur thun rtsib rus rdo 'khor rnams la phog
/de rnams las 'od zer phyogs bcur 'phros pas 'phags pa mchod cing thugs rgyud bskul /
sku gsung thugs kyi byin rlabs thams cad sku khro bo /
gsung yig 'bru /
thugs phyag mtshan gyi rnam par byon nas rten rnams la thim pas /
rgyal ba kun gyi sku gsung thugs rdo rje'i rang bzhin gyi byin rlabs nus ldan du gyur par dmigs la bzla /
sngags rnams gzungs thag nas brgyud de sgrub rdzas rnams phus 'debs /
me tog la yang sngags pa 'thor zhing /
hU~M:
chos kyi dbyings kyi zhing khams su :
zhes sogs dzapa? bskul dang /
bkra shis kyi tshigs gcad ci rigs brjod /
rig 'dzin yongs rdzogs spyan 'dren gshegs :
zhes sogs mchod pa dang /
don bstod bya'o //
dgong thun gyi mjug tu bka' srung rnams la skong gsol rgyas pa dang /
srod thun gyi rjes su tshogs mchod sogs rgyas par bya dgos te /
gzhung las /
mjug tu rtsa ba gsum dang ni :
chos skyong rnams la gtor tshogs 'bul :
'dod don phrin las drag tu bcol :
ces gsungs pa'i phyir /
de ltar bsgrubs nas rab 'bring tha gsum gang yang rung ba'i zhag grangs thems rjes /
lhag ma chad tho /
dngos grub bskul ba dang bdag bskyed bsdu zhing dge bsngo shis brjod rnams dkyus bzhin bya /
sgrub rdzas rnams la /
'dir ni gzugs dang lhan cig tu //
zhes sogs kyi sgo nas brtan bzhugs dang lhag gnas shis brjod rgyas par bya ba ste sgrub pa'o //
las sbyor bca' sgrig ni /
ser gta' bsdam pa dngos yin te /
de la yang /
bcas dang dngos gnyis las /
gong gi rdo 'khor phur rtsib dang /
sAts+tsha sogs legs par gsag
/ser thun gang bu rnams ras sgyer blugs /
gzungs thag des thun 'phen pa'i 'ur rdo mi lpags kyi mthil yugs skra'i 'jag bcas bzos pas 'ur rdo'i rgyu bya /
nyungs dkar sogs thun sil bu rnams thun rur blugs /
gang bsrung yul gyi phye phud sogs bsdus te yo byad rnams 'dzom par byed /
las sbyor dngos gzhi ni /
rgyab chos su dkon mchog mchod pa dang /
dkar chos gsung rab sgrog pa sogs byed /
sa mtho sar phyin la /
byang gter gyi bsang mchod rgyas pa dang lo chog sogs bya /
yul lha gzhi bdag la bsang gsol rgyas par 'bul zhing phrin las bcol /
shar nas gzung ste tho rnams bskor /
lto 'phye brtags la sa bru /
tho brtsegs pa'i nang du /
rdo 'khor /
sAts+tsha /
ser thun /
rtsib phur /
gtor ma kyu gu re rnams gzhug
/tho bsang sbyang /
stong pa'i ngang las tho gnam lcags las grub pa'i ri rab me lce 'bar bar bskyed /
de'i steng du rtsib phur rnams lha so so dang /
rdo 'khor dang tho sogs rdo rje drag po rtsal khro bcu 'bar bar 'khor dang bcas pa bskyed /
de yang shar gyi tho'i 'khor du rnam par rgyal ba sogs khro tshogs /
shar lhor dbyug sngon /
lhor gshin rje /
lho nub tu mi g.yo mgon po /
nub tu rta mgrin /
nub byang du gzhan gyis mi thub /
byang du bdud rtsi 'khyil ba /
byang shar du khams gsum rnam rgyal sogs phyogs mtshams so so'i khro bo yab yum 'khor bcas su gsal btab /
spyan 'dren mchod bstod bsdus pa re dang /
sngags rnams ci rigs bzlas pa'i me tog gtor /
brtan bzhugs shis brjod bya /
de'i phyir rdo rje'i gur khang me ri sogs srung 'khor spyi ltar gsal btab /
gzhan yang 'ong sa de'i phyogs bzhir tho yan pa bzhi brtsigs pa rgyal chen bzhir bskyed bstim mchod bstod gtor 'bul bzhugs gsol bya'o //
des ri bo ra bar gzhug pa'i man ngag bstan zin to //
rgyun gtan du nangs re bzhin phyi srung gis gcad /
gnyis pa nam mkha' rgyas 'debs chag med bya /
gsum pa stod ser gangs ltar bzhu ba /
bzhi pa ri rtsibs ser ba ra ltar 'ded pa /
lnga pa ser rkang karta ris phyed mar gshags pa /
drug pa ser sprin dgra yul du sgyogs ltar 'phang ba /
bdun pa klung du ser ba me yis bzhu ba sogs skabs sbyar bya /
gzhan yang nang dang gsang ba yang gsang gi srung thabs rnams kyang rig pas dpag ste gang 'os 'phrul /
khyad par man ngag kha 'thor gyi skabs su bshad pa'i rang srung 'khor lo btags par gces /
gza'i 'gyu dus rnams la zor ba 'khyug pa'i rgyud las bshad pa'i king kang rdo 'khor 'bros stabs kyi man ngag zab mo'i gnad dang ldan pa dang /
gzhan yang shar nas ser ba byung na /
thun gyi gar bu 'ur rdos 'phang /
lho nas byung na chu 'thor /
nub nas byung na me tho btang /
byang nas byung na dul g.yab brtul /
steng nas drag por byung na sngags kyi 'khor lo bskor zhing thun 'phang ba sogs bla ma'i man ngag las shes shing /
dam tshig sdom pa rnams yon mchod kun gyis legs par bsrung /
slar gnam thag chod nas /
tho phur sogs bcas rnams ma bsdus na lha 'dre'i 'gyu srang bcad pa'i nyes pa 'byung bas /
phur thun sogs rdzas rnams bsdus pa'i shul du sman dang 'bru spos kyis bkang /
rtsib rus rdo 'khor sAts+tsha rnams na bzas dril la rten mchod gral du bzhag la rtag par mchod /
chos srung sde brgyad gzhi bdag gtang rag gis mchod /
yon slong zhing dge ba bsngo bar bya'o //
'di ni kun las khyad par 'phags nges te /
rtsa bar /
lha bzhi 'dus pa'i drag sngags dang :
rgya nag chu gcod la sogs pa'i :
ser ba srung ba'i las rim ni :
rgyas dang bsdus dang shin tu bsdus :
man ngag phran bu la sogs pa :
gter kha du mar sbas nas bzhag :
snyigs ma'i mtha' la thug pa'i tshe :
des kyang thub par dka' bas na :
kun gyi yang snying bcud du dril :
gdams skor tshang la don nyung ba :
dka' las chung zhing zab pa'i gnad :
ser srung gnam lcags gur khang 'di :
dug sbrul spungs 'dra'i rked la sbas :
zhes gsung pas kun las khyad par du gyur pa'o //
de ltar 'gro la phan byed ser srung gi
/bsnyen sgrub las gsum khrigs su byas pa'i dges //
'gro ba'i lo tog 'jigs pa kun bsal nas //
phan bde'i lo tog kun nas rgyas par shog
/tshul 'di rang slob sngags 'chang gnas chung ba //
kun dga' blo bzang bskul pa'i bzhed pa ltar //
rig sngags 'chang ba'i dge slong pad phrin pas //
o rgyan tshe chu phug gi gnas su bris //
thub bstan spyi dang bye brag bka' gter bstan /
khyad par lha brag thugs gter shing rta'i srol //
rgyas dang lhan cig 'gro kun bder 'khod nas //
dge legs phyogs brgyar 'phel ba'i bkra shis shog //
/
