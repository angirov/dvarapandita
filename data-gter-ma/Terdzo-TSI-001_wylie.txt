@#//
gza' yum gyi dbang khrus zab mo bzhugs so //
bla ma dang lhag pa'i lha la phyag 'tshal lo //
rtsod dus 'dir dam nyams dang tshul 'chos mang ba'i nyes pas drang srong gi gnod pas 'tshe ba'i phyir /
de'i gnyen po gza' yum dbyings phyug ma'i sgrub thabs ni /
gnas dben par mchod gtor bsham /
stan bde bar 'dug la sngon 'gro gtor ma dang skyabs sems spyi'i 'gros su byas la /
oM swa b+hA wa sogs /
stong pa'i ngang las pad+ma dmar po'i ze'u 'brur zla ba'i gdan la rang sems e yig dmar po las 'od zer 'phros /
don gnyis byas tshur 'dus yongs su gyur pa las /
rang nyid dbyings phyug mu kha le srid gsum rgyal mo sku mdog dmar mo zhal gcig phyag gnyis ma gcer bu dbu skra bcings pa'i lhag ma rgyab tu grol ba /
zhal gdangs shing mche ba gtsigs pa spyan gsum dmar la 'khrugs pa /
phyag g.yas ral gri phyar zhing g.yon sdigs mdzub la me 'bar ba /
nu ma 'bur zhing lang tsho rgyas la sgeg cing ldem pa /
rin po che'i rgyan sna tshogs kyis brgyan pa /
rab tu 'bar zhing 'khrugs pa'i 'od dmar po'i klong na phyed skyil du bzhugs pa'i b+ha ga gsang ba'i nang du rA hu la dud kha mgo dgu ral pa'i khrod nas bya rog tong tong gi sgra sgrog pa /
phyag bzhi dang po gnyis rwa yi mda' gzhu 'gengs pa /
'og ma gnyis chu srin gyi rgyal mtshan dang zhags pa 'dzin pa /
mgo lus thams cad mig stong 'bar ba /
sku stod srin po khros pa /
sku smad dug sbrul 'khyil ba /
lus bdud kyi lang tsho can /
lha mo'i thugs kar zla ba'i dkyil 'khor gyi dbus su e yig dmar po'i mthar /
oM khri ma khri a pu swA hA/
de'i mthar /
gza' dang sde brgyad kyi sngags /
gza' kha tra ru tra ya a ya ma pre du ti sha na la swA hA/
de'i sngags phreng gnyis po dmar me re re 'khor ba'i 'od kyis rang bzhin gyi gnas nas lha mo ye shes pa spyan drangs /
e /
dpal ldan lha mo srid gsum dbang phyug ma //
dregs pa pho mo ma lus 'dul mdzad ma //
dran pas bde ster nad gdon zhi mdzad ma //
'gro la brtse bas tshur byon brtan par bzhugs //
oM ma hA d+hA tu I shwa rI mu kha le sa mA dzaH
dzaHhU~M baM hoH
gnyis su med par gyur /
oM khri ma khri a pu sa pa ri wA ra ar+g+haM sogs nas /
shab+da'i bar gyis mchod /
oM badzra a mr-ita sogs gtor ma byin gyis brlabs la /
oM khri ma khri a pu i daM ba liM ta kha kha khA hi /
bdag mdun spyi la 'bul /
oM rA hu la pa sha me ki i daM ba liM ta khA hi khA hi /
lan bdun gyis drang srong la 'bul /
bstod pa ni /
thugs rje gzi 'od ldan pas sa gsum gyi //
nyes tshogs mun nag stug po cig char 'joms //
'phral dang yun gyi bde mchog pad dkar tshal //
rab rgyas byed ma khyod la phyag 'tshal bstod //
de nas bzlas pa ni /
lha mo'i thugs ka'i sngags phreng rang sgra sgrog pa g.yas su 'khor ba'i tshe lha mo dang rA hu la la phog
/zhal nas sngags bzla bzhin pa las lha mo'i sku las bdud rtsi babs rA hu la la bde ba'i nyams skyes shing gnod pa thams cad zhi bar gyur /
bsam pa'i ngang /
oM khri ma khri a pu swA hA/
'bum phrag brgyad grangs tshad yin /
gza' kha tra ru tra ya a ya ma pre du ti sha na la swA hA/
'bum phrag gsum bzlas so //
bdag bskyed do //
!
//yang rjes gnang byed na gdan gtsang ma'i dbus su pad+ma 'dab brgyad kyi lte bar rin po che'i bum pa chus bkang ba'i dbus su bum rdzas ni /
tsan+dan dkar po //
de ba dA ru /
rgya shug
/ru rta /
btsod /
til dkar po /
gi waM/
gur gum /
cu gang /
ga pur /
gu gul nag po /
rma bya'i mdongs /
ha sa de ba rnams phye ma byas la btab /
ba dmar po'i 'o ma bsres /
mgul chings dmar po rma bya'i sgro'i kha rgyan btsug
/gsung dbang thod pa'i bdud rtsi /
thugs dbang rdo rje rtse lnga 'od 'bar /
mtha' rten gtor dbang dmar gtor bcas dang /
mthar mchod pa bsham /
bdag bskyed sogs gong ltar bsgrubs rjes /
bsang sbyang /
stong pa'i ngang las b+h+rU~M las byung ba'i rin po che'i bum pa mtshan nyid dang ldan pa'i nang du /
paM las bdud rtsi'i rgya mtsho'i dbus su pad+ma dmar po'i ze'u 'brur zla ba'i gdan la e yig dmar po las 'od 'phros /
don gnyis byas tshur 'dus yongs su gyur pa las dbyings phyug mu kha le sogs gong bzhin mchod bstod bzlas pa'i bar sngar ltar las /
rA hu la la phog
/bde ba'i nyams dang ldan /
de gnyis sku las bdud rtsi babs pas bum pa gang /
sde brgyad kyi nad gdon dug thams cad zhi bar byed pa'i nus pa dang ldan par gyur par bsam la sngags gong ma ci mang bzla zhing sngags 'og ma yang skabs bstun bzla /
bum lha zhu ba bum pa'i chur gyur /
las bum bsgrub pa dang /
bdag 'jug blang ba sogs ji ltar rigs par bya'o //
rjes gnang dngos la slob ma khrus byas gral la 'god /
bgegs bskrad /
maN+Dal phul nas /
dbyings phyug mu kha le srid gsum rgyal mo'i dbang bskur zhu ba'i don du gsol ba 'debs pa 'di'i rjes zlos mdzod /
dus gsum sangs rgyas thams cad dang //
dpal ldan bla ma'i bka' drin gyis //
bdag la dbyings phyug mu kha le'i //
dbang dang rjes gnang bstsal du gsol //
lan gsum /
de nas skyabs su 'gro zhing sems bskyed pa 'di'i rjes zlos mdzod /
dkon mchog gsum la skyabs su mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/lan gsum /
de nas lha bsgom du gzhug pa ni /
oM badzra a mr-ita sogs /
stong pa'i ngang las pad+ma dmar po'i ze'u 'brur zla ba'i gdan la /
e yig dmar po las 'od 'phros /
don gnyis byas tshur 'dus yongs su gyur pa las /
bdag dang slob ma dbyings phyug mu kha le srid gsum rgyal mo sku mdog dmar mo zhal gcig phyag gnyis ma gcer bu dbu skra bcings pa'i lhag ma rgyab tu grol ba zhal mche ba gtsigs pa /
spyan gsum dmar la 'khrugs pa /
phyag g.yas ral gri phyar zhing g.yon sdigs mdzub la me 'bar ba /
nu ma 'bur zhing lang tsho rgyas pa sgeg cing ldem pa rin po che'i rgyan sna tshogs kyis brgyan pa /
rab tu 'bar zhing 'khrugs pa 'od dmar po'i klong na phyed skyil du bzhugs pa'i b+ha ga gsang ba'i nang du rA hu la dud kha mgo dgu ral pa'i khrod nas bya rog gi dbu yis tong tong sgrog pa /
phyag bzhi dang po gnyis rwa yi mda' gzhu 'gengs pa /
'og ma gnyis chu srin gyi rgyal mtshan dang zhags pa /
mgo lus thams cad mig stong 'bar ba /
stod srin po khros pa /
smad dug sbrul 'khyil ba /
lus bdud kyi lang tsho can /
lha mo'i thugs kar zla ba'i dkyil 'khor gyi dbus su e yig dmar po'i mthar /
oM khri ma khri a pu swA hA/
de'i mthar gza' kha tra ru tra ya a ya ma phra du te sha na la swA hA/
de'i sngags phreng gnyis dmar me re re 'khor ba'i 'od kyis rang bzhin gnas nas lha mo ye shes pa spyan drangs nas slob ma la thim par gyur /
oM/
dpal ldan lha mo srid gsum dbang phyug ma //
dregs pa pho mo ma lus 'dul mdzad ma //
dran pas bde ster nad gdon zhi mdzad ma //
'gro la brtse bas tshur byon brtan par bzhugs //
oM ma hA d+hA tu I shwa rI mu kha le sa mA dzaH
dzaHhU~M baM hoH
badzra A be sha ya a AH

gnyis su med par bsam /
tiSh+Tha badzra /
rgya gram gyis bkab par byas te dbang bskur ba ni /
bum pa mgor bzhag la /
e /
srid pa kun yum 'gro la sman mdzad ma //
legs nyes stangs 'dzin dam tshig rjes gcod ma //
dbyings phyug srid rgyal sku yi byin rlabs las //
lus kyi nad gdon bar chad zhi gyur cig
/oM khri ma khri a pu swA hA/
kA ya a b+hi Shiny+tsa oM/
bum chu sbyin /
yang bla mas bdud rtsi mgrin par bzhag la /
e /
srid pa kun yum 'gro la sman mdzad ma //
legs nyes stangs 'dzin dam tshig rjes gcod ma //
dbyings phyug srid rgyal gsung gi byin rlabs las //
ngag gi nad gdon bar chad zhi gyur cig
/sngags sham du /
wA ka a b+hi Shiny+tsa AH
bum pa'am rdo rje snying gar bzhag la /
e /
srid pa kun yum 'gro la sman mdzad ma //
legs nyes stangs 'dzin dam tshig rjes gcod ma //
dbyings phyug srid rgyal thugs kyi byin rlabs las //
yid kyi nad gdon thams cad zhi gyur cig
/rtsa sngags sham du /
tsit+ta a b+hi Shiny+tsa hU~M/
de nas gong 'og gi sngags kyi bzlas lung sbyin par bya /
slar gtor ma thogs la /
e /
srid gsum bdag mo dbyings phyug mu kha le //
yum chen ma mo dregs pa 'dul ba'i gtso //
rdo rje sku gsung thugs kyi dbang sbyin pas //
rdo rje slob ma'i lus ngag yid gsum la //
phyi bdud gza' dang gdong mo ro langs dang //
sha za myos byed brjed byed 'byung po'i tshogs //
bar chad nad dang nyer 'tshe zhi gyur cig
/oM khri ma khri a pu swA hA/
gza' kha tra ru tra ya a ya ma pre du ti sha na la swA hA/
kA ya wA ka tsit+ta a b+hi Shiny+tsa hU~M/
bla ma brgyud pa ni /
chos sku snang ba mtha' yas /
longs sku thugs rje chen po /
sprul sku pad+ma 'byung gnas /
rig 'dzin dga' rab rdo rje /
mkhas pa shrI siM ha /
mkhas pa bi ma mi tra /
slob dpon pad+ma badzra /
chos rgyal khri srong lde'u btsan /
lo chen bai ro tsa na la sogs pa rnying ma brgyud pa thams cad dang /
bya khyung pa ngag dbang pad+ma rnam rgyal /
rgyal dbang pad+ma bstan 'dzin /
rig 'dzin chos kyi grags pa /
dkon mchog phrin las rnam rgyal /
dkon mchog bstan 'dzin grags pa sogs nye brgyud bla ma brgyud pa thams cad kyis byin gyis rlob par mdzad du gsol /
sngags gong 'og dang bcas pa brjod la rjes su dam tshig bsrung bar khas blang ba dang /
gtang rag maN+Dal phul /
dga' ston 'bul ba sogs gzhan rigs ltar bya'o //
!
//yang gzer nad phog pa la khrus dang byab pa dang srung ba byed na zhag gsum mam bdun sogs la bum sgrub byas la /
rmi lam du khrus byas pa /
nyi ma shar ba /
dngos su bum chu khol ba sogs rtags mthong nas lha bum bzhu la /
dbang gong ltar bskur pa'i mthar bum chus nad pa bkrus la 'di skad do //
e /
srid pa kun gyi yum gcig ma //
'gro ba kun la sman par mdzad //
legs nyes kun gyi stangs 'dzin ma //
dam tshig kun gyi rjes gcod ma //
mu kha le ni dbyings kyi mchog
/sems can kun la bde ster ma //
bdud rtsi bcud kyi nang bzhugs shing /
zhal nas 'byung ba lnga 'char ma /
khyod kyi bden pa'i byin rlabs mthus //
phyi bdud gza' dang ro langs dang //
sha za myos byed brjed byed sogs //
'byung po'i gdon gyis btab pa rnams //
thams cad zhi dang grol bar mdzod //
mthong ba'i dug dang reg pa'i dug
/kha rlangs dug dang bsam ngan dug
/kun kyang byang zhing dag gyur nas //
lus sems bcings pa las thar nas //
nyi zla gza' las grol ba ltar //
rnam grol bde legs phun tshogs shog
/pra ma rA dza ye b+h+yaHphaT/
pra ma kA la ya phya hU~M druM/
de ba dat+te badzra hU~M druM/
nad gdon thams cad zhi ba dang //
phyi ru thon cing srung ba dang //
rab tu srung bar gyis shig
/slar gong gi tshigs gcad sngags bcas la zhi ba'i mal du byab dang srungs shig bsgyur la rma bya'i sgros byabs pa dang /
slar bum pa gnas gsum du gtugs shing gong gi tshigs gcad sngags bcas kyi mthar /
sngar gyi bzlas pa'i sngags btags la bsrung ngo //
rjes mchod bstod bzod gsol gshegs bsdu bkra shis bsngo smon spyi 'gros ltar bya'o //
de ltar dbang khrus cho ga 'di ni gza' nad can la nyin re bzhin du bya ba'am dus gnyan rnams su bgyis na gza' nad gdong thug pa'i nad kyang dngos su 'tsho zhing slar brgyal mi srid /
rang srung bdag bskyed ma chag pa'i ngang nas /
nyin zhag rer sngags gnyis sbrel ba nyer gcig yan ma chag na /
steng gdon la sogs 'byung po ma lus srung ba'i mchog go
/dbang khrus nyin re bzhin byed na tha ma'i nyin ma gtogs par gshegs bsdu mi bya /
gza' nad can la dug phyung byed na dmar gtor de dang lha gnyis su med par gsal ba slob ma'i gnas gsum du dbang bskur ba'i tshe /
lha mo'i b+ha ga'i nang gi drang srong gi sku las 'od 'phros nad pa la phog pas gza'i dug thams cad 'od des blangs nas kho rang gi sku la 'ub 'ub thim par bsam pa ni bla na med pa'i zab gnad yin no //
smras pa /
gnam lcags 'bar ba rab lhung tshe //
gdengs can dbang po mes gum ltar //
gza' gdon dregs pa'i gdug rtsub kyang //
gza' yum khro mo gcig gis nyams //
de phyir 'di yi 'jigs pa rnams //
gso srung gyi na kun spongs la //
man ngag 'di dag dang du longs //
dge bas 'gro rnams mchog thob shog
/de ltar 'di'i sgrub thabs rjes gnang bum chog dang bcas pa 'di yang dus mtha'i sems can rmongs pa rnams la steng gdon gyis 'tshe ba'i gnyen por yig cha khung ma rnams nas bsdus te 'bri gung chos kyi grags pas spro lung gzim chung lcang lo can gsang ba sngags kyi gan mdzod chen por bris pa'o ///
/
