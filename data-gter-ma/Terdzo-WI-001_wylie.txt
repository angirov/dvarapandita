@#//
tshe g.yang 'gugs pa'i phrin las khrigs su bsdebs pa tshe bsod 'dod rgu'i dpal ster zhes bya ba bzhugs so //
bla ma rtsa ba gsum la phyag 'tshal lo //
gu ru yid bzhin nor bu rgyas pa'i las mdzad rat+na thod phreng rtsal la bsten nas tshe dang g.yang gi dngos grub lhan cig tu bsgrub par 'dod pas gnas gtsang zhing dben par /
gong du bdag bskyed gang la bsten pa'i mchod gtor dang /
de'i 'og tu 'bru dkar gyis g.yung drung bris pa'i khar 'byor na gter bum tshad ldan dang /
nyin chog lta bu 'jug bder gtor ma rin chen 'bar ba'am /
g.yang bshos nor bu'i dbyings can kha zas bzang rgus bskor ba bkod pa'i g.yas su phye mar /
g.yon du g.yang chang /
tshe sgrub gtso bor byed na tshe 'brang /
tshe chang /
tshe ril /
gzhan yang mchod tshogs dang gtor ma sogs bag dro byin chags bkod mdzes su bsham /
rang gi mdun du mda' dar dang /
rol mo'i bye brag sogs dgos pa'i yo byad thams cad 'du bya /
bdag bskyed gu ru zhi ba'i las gzhung lta bu rgyas bsdus gang rung bsrangs nas bzlas pa dang stong tshigs kyi mchod bstod bcas grub rjes /
mchod rdzas brlab pa ni /
raM yaM khaM/
bdag nyid lhar gsal thugs ka nas //
'od 'phros mchod rdzas gzung 'dzin sbyangs //
dngos 'byor yid sprul longs spyod tshogs //
mchod pa'i phyag rgya chen por gyur //
na mas+sarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
badzra s+pha ra Na khaM/
mdun rten rnams la chab bran te /
oM badzra a mr-ita kuN+Da lI ha na ha na hU~M phaT kyis bsang /
oM ma hA shUn+ya tA dz+nyA na badzra swa b+hA ba At+ma ko\u0f85 haM gis sbyang /
stong gsal rang rig 'dus ma byas pa'i dbyings //
'gag med cir yang 'char ba'i rol mo las //
ngo mtshar 'ja' tshon rnam bkra dag pa'i zhing //
ye shes 'od lnga 'bar ba'i klong chen por //
nor bu'i ba gam brtsegs pa'i gzhal med khang //
bkod pa rab rdzogs 'dod rgu'i sprin phung 'khrigs //
de dbus rin chen pad+ma nyi zla'i khrir //
rtsa ba'i bla ma o rgyan tshe dpag med //
rgyas pa'i las mdzad rat+na thod phreng rtsal //
rab 'byams nor lha 'dus pa'i ngo bo nyid //
gser mdog brjid chags sgeg 'dzum khro bo'i nyams //
dar dang rin chen rus pa'i rgyan gyis mdzes //
phyag g.yas mda' dar srid zhi'i tshe bsod 'gugs //
g.yon pas mnyam gzhag 'chi med tshe bum ni //
bdud rtsis gang ba nor bus mtshan pa yis //
'khor 'das kun gyi tshe dpal dngos grub stsol //
rang 'od bde ster rin chen mkha' 'gro ma //
ser mo mda' dar bum 'dzin yab la 'khril //
bde stong zag med rdo rje'i skyil krung gis //
snang srid kun khyab 'ja' zer klong na bzhugs //
spyi bor chu skyes nyi zla'i gdan gyi steng //
rigs kyi bdag po 'chi med tshe mtha' yas //
dmar gsal mnyam gzhag bdud rtsi'i tshe bum bsnams //
longs sku'i rgyan rdzogs rang 'od yum dang sbyor //
phyogs mtshams dgongs brda snyan brgyud bla ma dang //
rgyud sde bzhi drug theg rim dgu rnams kyi //
yi dam zhi khro dpa' bo rnal 'byor ma //
tshe la dbang ba'i rig 'dzin drang srong tshogs //
grangs med snang stong nyi zer rdul ltar 'khrigs //
de 'og srid zhi'i 'byor pas mngon mtho ba'i //
dbus su gnod sbyin sde dpon rnam thos sras //
ser gsal rin chen rgyal mtshan ne'u le bsnams //
seng ge la 'chib lha yi go khrab brjid //
g.yas su nor gyi bdag po dzam+b+ha la //
gser mdog bgrang phreng dang ni ne'u le 'dzin //
g.yon du 'phags ma nor rgyun lha mo ser //
phyag g.yas mchog sbyin g.yon pas 'bras snye bsnams //
kun kyang dar dang rin chen rgyan gyis spras //
pad zla'i steng na phyed skyil rol pas 'gying //
mtha' skor gnod sbyin nor lha gter bdag dang //
rdo rje'i chos srung dkar phyogs skyong ba'i tshogs //
ma lus lus pa med pas yongs bskor ba'i //
gnas gsum 'bru gsum mtshan pa'i 'od zer gyis //
dbyings nas ye shes spyan drangs dbyer med gyur //
hU~M hrIH
bstan pa 'di la ngo mtshar rmad byung ba //
'jig rten mnga' sgyur pad+ma rgyal po ni //
rigs ni o rgyan rgyal po'i sras su 'khrungs //
za hor yul du sgro 'dogs ma lus bcad //
bsil ba tshal du dngos grub rnam gnyis brnyes /
kha ba can 'dir bstan pa rgyas par mdzad //
lho nub rnga yab srin po'i kha gnon mdzad //
mya ngan mi 'da' 'gro ba'i gnyen gcig pu //
sku gsum dbyer med che mchog he ru ka
/mnyam med bla ma mchog khyod dus 'dir dran //
rgyal ba'i zhing khams dag pa chen po nas //
bde gshegs rtsa gsum chos srung rgya mtsho dang //
gnod sbyin nor lha gter bdag tshogs dang bcas //
thogs med thugs rje'i dbang gis 'dir gshegs la //
bkra shis gzhal yas 'di la byin chen phob //
tshe dang longs spyod 'dod rgu'i dngos grub stsol //
oM AHhU~M badzra gu ru rat+na thod phreng rtsal badzra sa ma ya dzaHsid+d+hi pha la hU~M AH
hU~M hrIH
yid 'phrog nor bu brtsegs pa'i gzhal med khang //
bkod pa khyad 'phags rin chen mdzes pa'i khrir //
'chi med rtsa gsum nor lha rab 'byams tshogs //
dgyes shing mi g.yo brtan par bzhugs su gsol //
badzra sa ma ya tiSh+Than+tu /
na mo /
skye 'gag 'gyur med phrin las thams cad rdzogs //
rang byung thugs rjes 'gro ba ma lus sgrol //
yid bzhin nor ltar dngos grub char 'beb pa'i //
rtsa gsum nor lha'i tshogs la phyag 'tshal lo //
a ti pU hoH
pra tIts+tsha hoH
oM AHhU~M/
dngos 'byor yid sprul snod bcud dpal 'byor dang //
nyer spyod 'dod yon bkra shis rdzas rtags brgyad //
rin chen sna bdun kun bzang mchod pa'i sprin //
'bul lo bzhes nas mchog thun dngos grub stsol //
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da sarba pU dza AHhU~M/
hU~M hrIH
bde gshegs kun 'dus 'chi med pad+ma 'byung //
dgos 'dod char 'beb rat+na thod phreng rtsal //
rtsa gsum nor lha 'dus pa'i dkyil 'khor la //
gus pas bstod do 'dod rgu'i dngos grub stsol /

/mdun bskyed kyi gtso bo rnams kyi thugs kar pad zla'i gdan la thugs srog sa bon   rat+na thod phreng thugs kar hrIH
rnam sras kyi thugs kar bai /
dzam+b+ha la'i thugs kar dzaM/
nor rgyun ma'i thugs kar baM rnams kha dog ser po 'o //
mchan /gyi mthar sngags kyi phreng bas bskor ba las 'od zer nyi ma bye ba'i gzi brjid can 'phros /
phyogs bcu'i zhing khams rab 'byams rnams su khyab /
'khor 'das lam gsum gyi tshe bsod dpal 'byor phywa g.yang longs spyod thams cad bkra shis rdzas rtags 'ja' zer thig le la sogs pa'i rnam par spyan drangs /
bdag mdun rten rdzas rnams la thim pas 'dod rgu'i dngos grub yid bzhin du 'grub par gyur /
oM AHhU~M badzra gu ru rat+na thod phreng rtsal sarba sid+d+hi pha la hU~M/
zhes rtsa sngags dang /
tshe sgrub gtso bor byed na tshe dpag med kyi gzungs ring oM na mo b+ha ga wa te /
a pa ri mi ta A yur+dz+nyA na su bi nish+tsi ta te dz+wa rA dzA ya /
ta thA ga ta ya /
ar+ha te samyak+saM bud+d+ha ya /
tad+ya thA/
oM puN+ye puN+ye /
ma hA puN+ye /
a pa ri mi ta puN+ye /
a pa ri mi ta puN+ye dz+nyA na saM b+hA ro pa tsi te /
oM sarba saMskAr pa ri shud+d+ha d+harmA te ga ga na sa mut+ga te swa b+hA wa bi shud+d+he ma hA na ya pa ri wa re swA hA yang bzla /
nor lha'i sngags /
oM bai shra ma NA ya swA hA/
oM dzam+b+ha la dza len+d+ra ya swA hA/
oM bA su d+hA ri Ni swA hA/
zhes dang /
spro na /
tad+ya thA/
hi li ma Ni b+ha dra /
hi li hi li ma Ni b+ha dra /
ki li ma Ni b+ha dra /
ki li ki li ma Ni b+ha dra /
ku ru ma Ni b+ha dra /
ku ru ku ru ma Ni b+ha dra /
tu ru ma Ni b+ha dra /
tu ru tu ru ma Ni b+ha dra /
su ru ma Ni b+ha dra /
su ru su ru ma Ni b+ha dra /
tsu ru ma Ni b+ha dra /
tsu ru tsu ru ma Ni b+ha dra /
oM e h+ye hi /
tiSh+Tha tiSh+Tha /
sarba ar+tha me sA d+ha ni /
tad+ya thA/
su d+ha ni /
su ra s+ya /
su ma ti /
su pu Shi /
hi li mi li swA hA/
zhes nor lha spyi'i gzungs kyang ci rigs pa bzla /
thun mthar dbyangs gsal yig brgya rten snying rnams kyis lhag chad kha skong zhing brtan par bya /
thun mtshams su gtor ma /
raM yaM khaM gis bsang sbyang /
stong pa'i ngang las oM yig las //
byung ba'i rin chen snod yangs su /
khaM las gtor ma bdud rtsi'i bcud //
'dod yon sprin phung 'phro bar gyur //
oM AHhU~M gis brlab /
mdun bskyed kyi lha rnams kyi ljags 'od zer gyi sbu gus gtor ma'i bcud drangs te gsol bar gyur /
oM AHhU~M badzra gu ru rat+na thod phreng rtsal de ba DA ki nI shrI d+harma pA la sa pa ri bA ra i daM ba liM ta kha kha kha hi khA hi /
oM bai shra ma NA ya swA hA sa pa ri sogs /
oM dzam+b+ha la dza len+d+ra ya swA hA sa pa ri\u0f8e
oM bA su d+hA ri Ni swA hA sa pa ri sogs /
oM sarba bA su de ba sa pa ri bA ra sogs kyis phul /
gong bzhin mchod cing bstod /
bla ma rtsa gsum nor lha'i tshogs //
mchod sbyin gtor ma 'di bzhes la //
sogs kyis phrin las gsol /
de nas spro na las gzhung gang la bsten pa ltar tshogs skong rgyas par gtang /
gang ltar yang tshe g.yang 'gugs pa'i phrin las dngos la gnyis las /
dang po tshe 'gugs pa ni /
bdag mdun lha tshogs rnams kyi thugs ka nas 'od zer bsam gyis mi khyab pa dang lha mo mgyogs ma'i tshogs nyi zer gyi rdul ltar 'phros /
snod bcud thams cad la khyab pas byin rlabs kyi gzi byin 'bar /
rang dang bsgrub bya'i bla tshe chad nyams yar pa dang /
brtan g.yo 'khor 'das kyi tshe bcud ma lus pa 'chi med bdud rtsi'i rnam par spyan drangs /
bdag dang bsgrub bya rten rdzas rnams la thim pas rdo rje tshe yi dngos grub thob cing nus pa dang ldan par gyur /
ces dmigs shing mda' dar g.yab la /
hU~M hrI:
snang srid gdod nas chos sku skye med gshis :
lhun grub snang stong bde ba can gyi zhing :
'ja' 'od rdo rje 'bar ba'i gzhal yas nas :
chos sku snang ba mtha' yas byin phob cig :
skyon gyis ma gos mdangs ldan pad+ma'i rtser :
skye 'chi rang dag dus gsum rgyal ba'i sku :
dpal ri pad+ma 'od kyi gzhal yas nas :
rig 'dzin pad+ma 'byung gnas byin phob cig :
stong nyid ye shes dus gsum rgyal ba'i yum :
bde stong zag med 'ja' lus rdo rje'i ngang :
ngo mtshar gnas yul dur khrod rnam brgyad nas :
mtsho rgyal pad+ma gsal gyis byin phob cig :
rgya gar rgya nag bod yul gangs can gyi :
ngo mtshar gnas chen gtsug lag ma lus dang :
khyad par zab yangs dpal gyi bsam yas nas :
paN grub rje 'bangs yongs kyis byin phob cig :
chos kyi dbyings dang longs spyod sprul pa'i zhing :
khams gsum 'gro ba 'dul ba'i zhing khams nas :
dkyil 'khor gtso bo thod phreng sde lnga dang :
rig 'dzin rtsa brgyud bla mas byin phob cig :
phung khams rnam dag rig 'dzin 'dus pa'i lha :
'byung lnga rnam dag mkha' 'gro'i sprin phung 'thibs :
snang srid rnam dag 'og min gzhal yas 'dir :
rtsa gsum 'dus pa'i thugs rjes byin phob cig :
'byung lnga khams gsum srid gsum mkha' spyod kyi :
'og min rgyal ba yongs kyi byin rlabs bcud :
sku dang yig 'bru phyag mtshan rnam pa ru :
ngo mtshar 'ja' 'od thig ler byin phob cig :
srid zhi'i khams kyi phun tshogs snang ba'i bcud :
nyi ma zla ba yid bzhin nor bu dang :
bkra shis rdzas rtags rgyal srid rin chen bdun :
rdo rje lhun po'i bcud rnams 'dir khug cig :
dbang thang bkrag mdangs bu 'khor longs spyod dang :
stobs dpal gzi brjid mkhas grub kun mkhyen gyi :
tshogs dang grub mchog dbang po rtogs par ldan :
kun gyi thugs rje 'dus pa'i tshe khug cig :
bdag tshe gas yo nyams 'khyar chad pa dang :
lo zla zhag dus phyi nang sde brgyad kyis :
brkus dang mi gtsang grib kyis non pa sogs :
tshe srog dbang thang nyams rnams 'dir gsos shig :
gdon bgegs ltas ngan nad rigs mi mthun bdud :
pha rol byad kyis gnod dang sdang dgras 'tshe :
'chi bdag pho nya'i lag tu tshud pa dang :
glo bur 'chi ba'i nyes pa kun zlogs shig :
mi 'gyur rdo rje ri rab lta bu'i tshe :
gting mtha' med pa rgya mtsho'i klong lta bu :
mi nub gsal ba nyi zla lta bu yi :
snying po'i tshe mchog bdag la bstsal du gsol :
gzi brjid bkrag mdangs mi nub mtshan dper gsal :
ngo mtshar snyan dang grags pa'i dpal 'khyil zhing :
byin 'od 'ja' gur 'khrugs pa'i g.yang ra 'dir :
mchog thun tshe yi dngos grub ma lus khug :
stong gsal snying po rang byung 'gyur med don :
gdod nas dag pa'i chos sku 'od mi 'gyur :
rang rig rang gsal ngang du 'dir mjal bas :
skye 'chi gzhi la dag pa'i tshe khug cig :
bgres rgud 'pho 'gyur bral ba'i pad+ma 'od :
bde chen 'ja' 'od 'khrugs pa DA ki'i zhing :
rgyal ba 'dus pa'i rig 'dzin gzhal yas nas :
'chi bdag bdud dpung 'joms pa'i tshe khug cig :
badzra gu ru pad+ma thod phreng rtsal hrIHma ha ri ni sa A yur sid+d+hi pha la hU~M/
zhes pas tshe bkug pa'i mthar tshe gta' sdom pa ni /
hU~M hrI:
chos sku mi 'gyur ye shes 'od kyi klong :
srid zhi'i nyes dag skye 'chi bral ba'i sku :
gzhon nu bum sku thig le nyag gcig che :
gting gsal ye shes 'khor lor tshe sba 'o :
zhes pas sbas shing /
ye d+harmA brjod pas rgyas gdab par bya'o //
gnyis pa phywa g.yang 'gugs pa ni /
slar yang bdag mdun rnams kyi thugs ka nas 'od zer nyi ma bye ba'i gzi brjid can 'phros /
phyogs bcu'i zhing khams rab 'byams rnams su khyab /
'khor 'das lam gsum gyi tshe bsod dpal 'byor phywa g.yang longs spyod thams cad bkra shis rdzas rtags 'ja' zer thig le la sogs pa'i rnam par spyan drangs /
bdag mdun rten rdzas rnams la thim pas 'dod rgu'i dngos grub yid bzhin du 'grub par gyur pa'i mos pas mda' dar g.yab cing /
hrI:
chos dbyings khyab brdal yangs pa rgyal ba'i zhing :
phyogs dus rgyal ba rtsa gsum rig pa 'dzin :
mkha' spyod 'ja' 'od 'khrugs pa'i gur khang nas :
rig 'dzin bla mas byin rlabs g.yang khug cig :
'og min rdo rje dbyings kyi gzhal yas nas :
longs spyod rdzogs sku rgyal ba rigs lnga la :
theg dgu'i yi dam lha yis bskor rnams kyis :
mchog dang thun mong dngos grub g.yang khug cig :
nyi shu rtsa bzhi'i gnas yul dur khrod nas :
dpa' bo mkha' 'gro chos srung rgya mtsho la :
las byed pho nya'i tshogs kyis bskor ba yis :
phrin las rnam bzhi 'grub pa'i g.yang khug cig :
stong gsum mi mjed 'jig rten zhing khams nas :
bstan pa'i bdag po dus gsum rgyal ba dang :
bstan 'dzin skyes bu 'gro ba'i dpal mgon gyis :
sangs rgyas bstan pa rgyas pa'i g.yang khug cig :
srid pa'i lha rabs dge bsnyen gzhi bdag dang :
spar sme lo 'gros bdag po 'byung ba 'di'i :
phyi dang nang dang gsang ba'i lha rnams kyis :
rang rang las la dbang ba'i g.yang khug cig :
phyogs skyong bcu dang 'jigs byed chen po dgu :
lha klu gza' dang rgyu skar nyer brgyad lha :
gtsang ris dpal mgon chen po bdun cu yis :
stobs dang gzi brjid rgyas pa'i g.yang khug cig :
lo dang zla ba zhag dang dus tshod dang :
rten 'brel tshes la dbang ba'i lha rnams dang :
mkhar gyi rtse lha zhing gi tshangs pa yis :
'bru nor longs spyod dpal phun g.yang khug cig :
g.yang gi bdag po Ar+Ya dzam+b+ha la :
rgyal chen rnam thos sras dang gnod sbyin rigs /
khams gsum dbang sdud dbang phyug chen po yis :
mchog dang thun mong dngos grub g.yang khug cig :
g.yang gi lha mo nor rgyun dpal lha mo :
g.yang can tshe ring ma dang brtan ma'i tshogs :
khams gsum dbang du sdud pa'i DA ki mas :
bu nor longs spyod rgyas pa'i g.yang khug cig :
ngo mtshar lha yi me tog spos sprin dang :
bkra shis rdzas rtags snang srid rol mo'i sgra :
bum pa bzang dang dpag bsam yid bzhin nor :
srid pa'i ngo mtshar dpal gyi g.yang khug cig :
phun tshogs g.yang ra'i dbus na 'od 'bar ba'i :
g.yang chang tshe ril bdud rtsi dpal gyi bshos :
rab 'byams 'ja' gur 'khyil ba'i zer phreng sbrel :
stobs phun mnga' thang rgyas pa'i g.yang khug cig :
g.yang 'dis sgrub gnas kun gyi byin 'od phob :
g.yang 'dis tshe dpal nyams pa yar la gsos :
g.yang 'dis rgas shing rgud pa mal nas slongs :
g.yang 'dis dbul po thams cad nor dang sprod :
g.yang 'dis 'on long zha bo'i dbang po ston :
g.yang 'dis chag che nyam nga phyir la sgyur :
g.yang 'dis pho brang dbus su byin 'od phob :
g.yang 'dis khams gsum srid gsum dbang du sdus :
g.yang 'dis 'khor los sgyur ba'i rgyal srid sprod :
g.yang 'dis mthu rtsal nus pa me ltar spor :
g.yang 'dis 'khor dang longs spyod dbus su chugs :
g.yang 'dis pha rol rtsod las rgyal bar mdzod :
g.yang 'dis bdag cag dpon slob mthun zhing 'grogs :
g.yang 'dis nyams chag 'gal 'khrul zhig pa gsos :
g.yang 'dis grib dang mi gtsang g.yengs las skyobs :
g.yang 'dis sde brgyad 'byung po'i srung 'khor mdzod :
g.yang 'dis dngos grub yar pa thams cad khug :
g.yang 'dis snyan dang grags pas sa steng khongs :
g.yang 'dis ngo mtshar 'brug sgra rtag tu sgrogs :
g.yang 'dis byas tshad chos su 'gro bar mdzod :
g.yang 'dis chos dang rigs kyi brgyud pa spel :
g.yang 'dis sde 'di mi g.yo brtan par mdzod :
g.yang 'dis rang byung rig pa ma dang sprod :
g.yang 'dis 'khor 'das gzhi zad sa la skyol :
g.yang 'dis tshe gcig rdzogs sangs rgyas par mdzod :
g.yang 'dis khams gsum 'khor ba dong nas sprugs :
g.yang 'dis 'gro kun phyir mi ldog par mdzod :
g.yang 'dis 'brel tshad pad+ma 'od du skyol :
oM AHhU~M badzra gu ru rat+na thod phreng rtsal sarba sid+d+hi pha la hU~M/
zhes brjod cing dngos grub rten rdzas la bstim pa me tog 'thor bzhin ye d+harmA'i sngags kyis brtan par bya'o //
tshar grangs gsog na rgyas par mdun bskyed mchod pa byin brlabs nas gzung 'di yan chad dang /
'bring du tshogs skong /
bzlas pa bcas tshe g.yang 'gugs /
bsdu na bzlas pa cung zad re bcas tshe g.yang 'gugs pa kho na la grangs gzung /
grangs rdzogs pa na las gzhung gi lhag ma sogs gtang /
rjes su gtang rag gi mchod bstod dang /
thun tha mar dngos grub len pa ni /
hU~M/
bde mchog bde spyod nam mkha'i dkyil yangs nas //
rgyal ba'i dkyil 'khor sras bcas thugs dam can //
'chi med rtsa gsum nor lha rab 'byams kyi //
sku gsung thugs dang mnyam sbyor dngos grub ni //
phrin las yid bzhin lhun gyis grub pa'i dpal //
bum pa bzang dang dpag bsam nor bu'i tshul //
da lta nyid du bstsal zhing brtan par mdzod //
'gyur med sku yi dngos grub bstsal du gsol //
'gag med gsung gi dngos grub\u0f8e
'khrul med thugs kyi dngos grub\u0f8e
yon tan re skong dngos grub\u0f8e
phrin las 'gro 'dul dngos grub\u0f8e
'chi med tshe yi dngos grub\u0f8e
'dzad med nor gyi dngos grub\u0f8e
thun mong yid bzhin dngos grub\u0f8e
bla med mchog gi dngos grub bstsal du gsol //
oM AHhU~M badzra gu ru rat+na thod phreng rtsal sarba sid+d+hi pha la hU~M/
kA ya bA ka tsit+ta sid+d+hi hU~M hU~M hU~M/
zhes brjod /
gter bum mam gtor ma gnas gsum du bzhag
/phye mar sogs cung zad myang /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes dang yi ge brgya pas nongs pa bshags /
oM/
'dir ni rten dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzrA ya swA hA/
zhes dang /
ye d+harmA brjod cing me tog 'thor bas brtan bzhugs bya /
bdag bskyed kyi nyer bsdu dang bsngo smon shis brjod sogs las gzhung ltar bya'o /
!
/sbyin bdag la g.yang rdzas gtad na /
gong gi brtan bzhugs grub ma thag sbyin bdag khrus bya /
rgyan gyis brgyan pa stan dkar la 'khod par bgegs bskrad /
srung 'khor bsgom /
dmigs pa dang bcas g.yang 'gugs tshar gcig gtang /
de nas rten rdzas rnams thogs la dngos grub skul ba'i tshig dang bcas gnas gsum du reg cing lag tu gtad /
las gzhung gang la bsten pa'i bkra shis kyis mtshon bkra shis rgyas par brjod pa'i mthar /
'bad dang rtsol bas ma gos sogs dang /
gnas 'dir nyin mo bde legs sogs brjod cing me tog 'thor bas dge legs su bya zhing rang gnas su gtang ngo /
!
/yang tshe'i dngos grub bdag 'jug gi tshul du len na /
gong gi dngos grub blang ba grub rjes /
tshe 'brang spyi bor blangs la /
a :
skye 'chi med pa rdo rje'i tshe :
'od snang dpag med snang srid khams :
A yur tshe yi dkyil 'khor du :
bdud rtsi bum pas dbang bskur ro :
'chi med lus mchog deng 'dir stsol :
oM AHhU~M badzra gu ru rat+na thod phreng rtsal sarba sid+d+hi pha la hU~M/
zhes dang tshe gzungs mthar /
kA ya sid+d+hi oM:
zhes brjod /
bdud rtsi myang la /
a :
stong pa'i dbyings las lhun grub pa'i :
snang ba lhun grub 'ja' skur 'bar :
zag med bdud rtsi grags stong rdzas :
'gag med nus pas dbang bskur bas :
snying po gsang dbang thob par shog :
rtsa sngags dang tshe gzungs mthar /
wA ka sid+d+hi A:
tshe ril myang la /
a :
mi shigs thugs kyi thig le ni :
bde stong dbyer med byang sems bcud :
phyag rgya chen por lhun grub pa'i :
zag med skye 'chi spangs pa'i sku :
shes rab ye shes dbang thob shog :
rtsa sngags dang tshe gzungs mthar /
tsit+ta sid+d+hi hU~M:
gtor ma spyi bor blangs la /
a :
bde chen rnam kun mchog ldan pa'i :
thog ma'i sangs rgyas kun tu bzang :
'ja' zer 'od mi 'gyur ba'i sku :
ka dag lhun grub dbyer med pa'i :
rdo rje'i tshig dbang thob par shog :
rtsa sngags dang tshe gzungs mthar /
sarba sid+d+hi hrI:
zhes brjod rjes /
hU~M hrI:
chos sku mi 'gyur sogs kyis tshe sba zhing rgyas gdab /
de nas nongs bshags sogs gong ltar ro /
!
/sbyin bdag la tshe'i dngos grub sbyin na /
srung 'khor yan gong gi g.yang gtad skabs ltar byas nas /
dmigs pa dang bcas tshe 'gugs bskul rjes tshe'i 'brang rgyas sogs gong ltar brjod tshig gi sgo nas dngos grub sbyin cing rgyas gdab /
de nas dmigs pa dang bcas g.yang 'gugs bskul ba sogs g.yang gtad ltar bya'o /
!
/'di'i rten rdzas gter bum bca' tshul ni /
rin po che'am rdza'i bum pa skyon dang bral ba kha dog dkar po 'am ser por bsgyur /
bkra shis pa'i rtags sam nor bu 'bar ba bris pa'i nang du bum rdzas nyer lnga gtso bor gyur pa'i rin chen 'bru sman dar gos zas sna sogs g.yang can gyi rdzas dang /
cong zhi /
brag zhun /
rtsa ba lnga   (ra mnye 
nye shing 
ba spru 
lca ba 
gze ma ra mgo /)sogs tshe'i rdzas kyis phyur bur gtams pa'i dbus su /
'byor na rat+na thod phreng rtsal yab yum gyi sku bris 'bur gang rigs na bza' ser po dang bcas brtan par bzhugs /
gang ltar yang rgya shog la gser ram mtshal gyis gong gi bzlas sngags rgyas bsdus gang rigs kyi mthar /
bla ma rtsa gsum nor lha rab 'byams kyi tshogs 'khor dang bcas pa rnams bkra shis pa'i rten rdzas 'di rnams la ji srid 'byung ba bzhi'i gnod pas ma zhig gi bar du brtan par bzhugs su gsol /
brtan par bzhugs nas kyang bdag dang sbyin pa'i bdag pos thog drangs mtha' yas pa'i sems can thams cad la tshe bsod dpal 'byor phywa g.yang longs spyod mchog dang thun mong gi dngos grub ma lus pa bstsal du gsol /
zhes pa lta bu'i 'dod gsol dang /
'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/ces shis brjod /
su pra tiSh+Tha badzra ye swA hA/
dang /
oM ye d+harmA he tu pra b+ha bAH
he tun+te ShAn+ta thA ga te h+ya ba dat+ta /
te ShAny+tsa yo ni ro d+ha /
e waM bA dI ma hA shra ma NaHswA hA/
bcas sbrel la bris par dri bzang gis byugs pa'i shog dril na bza' ser po dang bcas pa bcug
/kha sa spyin lta bus dam par bcad cing ras dkar ram ser pos g.yogs /
tshon skud kyis bcings par rang ngam sbyin bdag gi rtags kyis rgyas gdab /
sbyong khrus rgyas bsdus gang rigs bya'o //
dngos gzhi'i skabs phyi gter chen po'i bum pa la nang rin po che'i gzhal yas khang gi dbus su lha rnams gsal gdab pa yin no //
legs par bsgrubs pa'i bum pa nyid slar gnas khang sogs kyi phugs su sba ba'i tshe'ang cho ga tshar gcig bskyar na legs shing /
mi 'grub na brtan bzhugs dang shis brjod tsam byas pas kyang rung ngo //
zhes paN grub lnga brgya'i gtsug rgyan bi ma mi tra'i rnam par 'phrul ba /
phyi ma'i dus 'dir 'gran zla dang bral ba'i grub thob chen po 7lha btsun nam mkha' 'jigs med kyi dag snang bla ma rig 'dzin srog sgrub kyi tshe 'gugs dang /
g.yang 'gugs me tog char sil gzhir bzhag
/zin bris sogs kyi dgongs pa'i dmigs rim rnams tshigs bcad du bsdebs te ngag 'don bklag chog snying por dril ba 'di'ang mtsho skyes bla ma dgyes pa'i 'bangs mkhyen brtse'i dbang pos bris pa'i dge bas 'gro kun tshe dpal 'byor pa'i 'dod rgu'i dngos grub rgya mtshor longs su spyod pa'i rgyur gyur cig
/mang+ga laM///
/
