\u0f88
chu bcos ra shel gter ma shin tu gab pa zab gnad gsang ba mkha' 'gro'i yig can bzhugs so :
gu ru la na mo :
slob dpon chen po pad+ma 'byung gnas kyis :
dpal bsam yas la rab gnas mdzad pa'i dus der :
gsang ba ye shes kyi mkha' 'gro ma dang :
tshangs pa dung gi mgrin can ma dang :
mkha' 'gro las kyi dbang mo che dang :
mkha' 'gro mkha' dbyings ye shes zhes bya ba bzhis :
slob dpon chen po la tshogs kyi 'khor lo bskor te zhus pa :
e ma slob dpon chen po lags :
bskal pa dus kyi snyigs ma la :
mi rnams za thang 'bri bas dbul por song :
sa gnyan rlog cing spang gnyan zhing du brko :
chu gnyan dkrug cing shing gnyan rtsa ba 'degs :
rdo gnyan rlog nas dme 'khrug nang dme byed :
de dus mkha' la gnas pa'i rtsub pa dmu :
yin pa gza' yin sems can dbugs sdud pa'i :
las kyi rnam pas 'chi ba'i dus kyis sleb :
sems can 'byung ba'i srog mthud thugs rje skyed :
ces zhus pas :
o rgyan chen po'i zhal nas :
nyon cig dad ldan mkha' 'gro bzhi :
da lta 'byung ba'i bcud ma nyams :
lha 'dre ma lus zhi bar gnas :
ma 'ongs bskal pa'i snyigs ma la :
de 'dra'i nad 'byung gso ba bstan :
nyon cig ye shes mkha' 'gro ma :
sngo ni 'od ldan zhes bya bas :
'phral du byung ba'i nad rnams gso :
sngo sman spyir zhur zhes bya bas :
dmu rdzing bad kan sel bar byed :
sngon mo chu 'dren zhes bya bas :
'or dang dmu chu rgyas pa sel :
sngo sman ki Sha zhes bya bas :
skya rbab grang nad sel bar byed :
dad ldan mkha' 'gro sde bzhi ma :
snying gi gsang ba'i thig zhes so :
zhes gsungs so :
sa ma ya :
rgya rgya rgya :
zhus pa ste dang po 'o :
de nas slob dpon chen po lags :
mkha' 'gro gsang ba'i ye shes kyis :
thog mar lung bstan dang skye rgyud zhus pa ni :
e ma slob dpon chen po lags :
ya mtshan che ba'i sngo sman rnams :
slob dpon thugs la bag yang zhu :
btsal ba'i sa dang dus tshigs dang :
yul phyogs skyes pa'i dbyibs rnams dang :
'gro don byed pa'i skyes bu rnams :
ma hA gu rus bka' stsol cig :
ces zhus pas :
der mkha' 'gro ye shes mtsho rgyal dang :
mnga' bdag khri srong lde btsan byon :
slob dpon la phyag dbu thod bud bud 'tshal nas :
gser g.yu'i maN+Dal phul nas zhus so :
de nas slob dpon chen pos 'di skad gsungs :
nyon cig ye shes mkha' 'gro dang :
rgyal blon mtsho rgyal gus pas nyon :
sngo sman 'od ldan zhes pa de :
skye ba brag ri bzang la skye :
sdong po bse yi lcug ma 'dra :
lo ma glang ma'i lo ma 'dra :
me tog dmar po 'od du 'tsher :
'bras bu kham bu'i tsig leb 'dra :
yod de 'dzam gling yongs la yod :
zla ba bzhi pa'i dus na btu :
sngo sman spyi zhur zer ba de :
skye ba spang ri ljang la skye :
'dab ma pad+ma brtsegs pa 'dra :
me tog rma bya'i gdugs dang 'dra :
skye lugs spra ba dkar po 'dra :
rgas nas rgod po dkar po 'dra :
khu ba spyi zhur khu ba 'dra :
yod de 'dzam gling kun la yod :
zla ba drug pa'i nang nas btu :
sngon mo chu 'dren bya ba de :
skye ba g.ya' spang mtshams su skye :
lo ma srad ma'i lo ma 'dra :
me tog sran ma'i me tog 'dra :
'bras bu sran chung ji bzhin te :
yod pa 'dzam gling kun la yod :
zla ba brgyad pa'i dus na btu :
sngo sman ki Sha zhes bya ba :
skye ba thang khrod rdza gseb skye :
rtsa ba gcig la yal ga phyogs :
lo ma phra la sngo sib skye :
me tog rtsa dkar kha dog mthing :
dri zhim spos ldan kun la 'phro :
zla ba lnga pa'i nang du btu :
gza' skar dus sbyor shis pa'i dus :
spyan ras gzigs dbang bsgom zhing btu :
byams dang snying rje ldan par bya :
tshad med bzhi bsgom sid+d+hi sgrog :
legs par btus nas rma phab ste :
grib ma nyi ma gang 'os bskam :
bsil drod ma 'dres gces par gyis :
zhes gsungs so :
sa ma ya :
rgya rgya rgya :
thad thad byang dmar sngo sman skye lugs lung bstan gyi le'u ste gnyis pa'o :
de nas mnga' bdag rgyal po dang :
mkha' 'gro ye shes mtsho rgyal gyis :
slob dpon chen po'i phyag nas bzung :
rin chen gser g.yu'i maN+Dal dang :
gser gyi pa tra phyag tu phul :
phyag kyang dbu thod bud bud 'tshal :
e ma slob dpon chen po lags :
bskal pa dus kyi snyigs ma thug tsa na :
sman gyi 'gro don su yis skyong :
sems can snying rjes sgrol nus kyang :
phyogs kyi sman pa bzhi 'bod do :
steng gi lha dang 'og gi klu :
ya mtshan mthu dang ldan na yang :
sngo sman khyad can phan pa'i dus mi 'byung :
bar na mgo nag rgyal po nga che yang :
gsang ba'i sman gyi phan thogs nus pa dka':
nga yis phyogs nas bos pa'i bla sman bzhi :
gang rung zhig la gcig brgyud gnang bar zhu :
yang yang nan gyis zhus pa la :
slob dpon chen pos brtse bas dgongs pa klod :
thugs mdzod gsang ba'i yid bzhin nor bu phyes :
mkha' 'gro sde bzhis bka' yi lde mig byas :
ye shes mtsho rgyal yi ge'i ris su bris :
slob dpon zhal nas 'di skad gsungs :
nyon cig mnga' bdag rgyal po lags :
khyed kyi sman pa phyogs kyi mi bzhi por :
man ngag mi ster spel ba'i dus kyang min :
ma 'ongs sems can snying rjes skyong dgos pas :
gcig brgyud bstan pa'i slob bu gcig la ni :
ngo sprod lung bstan byas nas ston par byed :
da ltar mi spel mchog gi gter du sbos :
rgya gar sman pa ha shang b+ha tra ni :
sman gzhung sbyor sde'i skor la mkhas par thon :
rgya nag sman pa ha shang d+hi ni pa :
me btsas gso phyir lag len don la gol :
dol po'i sman pa lu hi b+ha tra ni :
gtar sreg nad bcos khong sman rtsol ba med :
bod kyi yul du spel ba'i gnas med do :
khrom sman zi'us rtsa yi brtag pa mkhyen :
man ngag sngo sbyor blta ba'i dus ma bab :
lan gcig tsam zhig shar lho'i gangs khrod nas :
ra sman shel phrug bya ba gcig tu yong :
zhes gsungs so :
sa ma yA:
rgya rgya rgya :
gnyan rgya :
gu h+ya :
gsang ba gnad kyi le'u ste gsum pa'o :
de nas pho brang yum bu'i bla mkhar du :
mnga' bdag rgyal po khri srong lde'u btsan bsnyun pa la :
khyad par gso dka' dmu chu'i nad kyis zin :
phyogs kyi sman pa ma lus der 'dus te :
thabs zad de la phan pa'i dus ma mchis :
bcos pa'i thabs med rang ro rang gis mthong :
slob dpon chen po pad+ma 'byung gnas dang :
btsan po shi la ha zhes gdan drangs te :
gso ba'i thabs med mkha' 'gro'i thugs mdzod phyes :
nyi ltar grags pa'i rtsa chur brtags pa zhib tu byas :
man ngag mkha' 'gro'i gsang yig sman du bsdus :
slob dpon chen pos byin brlabs bdud rtsir bsgyur :
btsan po shi la ha la gzhung bstan nas :
mnga' bdag rgyal po'i sku srog brtan par byas :
de rjes btsan po shi la has :
rtsag shugs rdo rje'i rgya mdud dang :
sngo sman bdud rtsi chu 'dren bzhi :
bdag la gnang bar zhu zhus pas :
da lta ston pa'i dus la ma bab par 'dug :
'di nas skye ba mi lus brtsegs ma bcu gsum len dgos :
de nas nga dang lus dang grib ma bzhin du 'grogs pa zhig 'ong :
de nas ngas lung bstan pa'i skye ba bco lnga lon tsa na :
sems can la phan thogs nus pa blo che ba dam chos mang du nyan sgom byed pa :
'bri klog la brtson pa gcig 'ong :
'di nas shar gyi phyogs su bram ze dkar po zhes bya ba gcig tu skye :
de nas g.yu'i rgyal mtshan zhes bya bar skyes :
de nas byang phyogs su 'tsho mdzad ces bya bar skye :
de nas drang srong phur bu zhes bya bar skye :
de nas nub phyogs a ne btsun ma gcig gi bu ru skye :
de nas gtsang gi sil ma la kha ru 'brog mo zhig gi bu ru skye :
de nas lho brag tu lho pa sman pa zhes bya bar skye :
de nas la stod du sman ston zhig dang 'phrad nas sman gzhung gi rgyud lon pa zhig 'ong :
de nas gter du sbed :
de nas lho brag gtam shul bya bar skye :
sprul sku tshe dbang bya ba dang 'phrad :
de nas nub phyogs su thugs rje chen po la gsol ba 'debs pa'i a ne sman ston zhig tu skye :
de nas lho phyogs la yag tu bram ze rtsang zhes bya bar skye :
deng dang dus gsum 'du 'bral med :
rta mgrin gyi zhal yang mthong :
de nas lha sa 'phrul snang du nyin mo ngu mtshan mo rgod pa'i smyon ma dad sgron bya bar skyes nas :
rgyun ldan du nga dang lab pa gcig 'byung :
de nas skye ba 'phos nas gser lding zhes bya bar thugs rje chen po'i grub thob dge slong blo gros zhes bya bar skyes nas :
sham b+ho'i lung bstan gcig dang 'phrad :
de nas yar stod ra mo shel sman sngon mo zhes bya bar skye :
de yang dbyibs rgur ba :
sna rtse kyog pa :
sha'i mdog sngo ba dpral ba'i dkyil du sme ba yod pa :
mig tshag pa zhig 'ong :
sangs rgyas sman mdzes zhes bya ba nga dang :
lus grib ma bzhin du 'grogs pa gcig 'ong gsungs :
des pad+ma shel gyi phug pa bya ba nas sngo sman lag len ngo sprod dang bcas pa gter nas ston pa de dus sems can la phan thogs nus pa yong ngo :
zhes gsungs so :
sa ma ya :
na ra kan rgya rgya rgya :
lung bstan pa'i le'u ste bzhi pa'o :
de nas slob dpon chen po nas 'di skad gsungs :
bskal pa'i tha ma nad du dmu chu zhes bya bas :
'gro ba 'di rnams nad kyi zug rngus phal cher 'chi bas :
de yi bcos thabs lag len gsal bar bkod pa ni :
nyon cig mkha' 'gro sde bzhi dang :
rgyal blon mtsho rgyal gus pas nyon :
dang po nad de'i byung tshul ni :
kha zas ma zhu dwangs snyigs 'dres pa'i phyir :
mchin gnas zungs su ma gyur lus kyi khrag ngan rgyas :
gsus sbos gdong pa bol gong skrangs :
chu so skrangs nas rlig pa na bar 'byung :
chu yi mkhar brgyad g.yo zhing skrangs pa yin :
mig sprin dkar zhing sen mo skya khog byed :
rtsa ni dal stong tshig pa shin tu za :
nub mo gang nyal ngos de yon por 'gro :
de la tsha grang gnyis su 'dus pas bcos :
nyi ma tsha shas che ba tsha chu yin :
zla ba grang shas che ba grang chu yin :
ngar gdong bol skrangs pus mor mtheb rjes 'ong :
de skrangs grang chu yin pas gso ba sla :
pho mtshan mo mtshan skrangs shing lus po tsha :
bcu drug mdo dang lte ba'i thad 'khor skrangs :
'dus pa'i nad yin cung zad gso ba dka':
so snyil skrang zhing lce skya mig gong skrangs :
dang ga 'gag pa phal cher tsha ba ste :
rtsa chu phyi yul tshad pa shin tu che :
tsha chu grang chu gang yin smin du gzhug :
dang po dwangs ma ma zhus bskyed pa'i phyir :
pho ba hrem por na zhing zas mi 'dod :
rkang pa'i bol gong mig dang mkhur tshos skrangs :
klu dang rgyal po'i cho 'phrul sna tshogs rmis :
sman pa nyams med de la thang re gtong :
mchin pa rgyas nas skom dad che bar 'ong :
de la dang po phye ma'i sbyor ba byed :
lcags phye thun bzhi 'bras gsum spos dkar chu ma rtsi :
sngon mo chu 'dren gsum dang bsdebs nas gtang :
de yis dang kha bde zhing lus po yang :
skom dad chung zhing chu yang rgyun du mang :
bcu gsum bar du phye ma'i sbyor ba mchog :
sbyor ba de yis dmu chu phyi la 'byin :
nad 'di'i zug rngu sel ba'i bdud rtsi mchog :
bcu gsum 'das nas thang yang gtang 'dod na :
gsang ba'i sman gsum 'bras bu gsum po dang :
lcags phye skyer pa'i bar shun lcum rtsa dang :
chu ma rtsi dang tsi tra ka rnams thang du bkol la gtang :
des lus zungs gso zhing tsha chu 'don par byed :
de steng drod sman hril 'jong bdun re dang :
byi tang ga bsnan grang chu'i gnyen po 'o :
'dus pa'i dmu chu zhag grangs rtsa gcig tshun :
pi pi ling bdun :
pho ba ris bcu gcig :
byi tang ga 'bru brgyad :
spos dkar lcags phye ba ru ra a ru ra rnams bungs che ba :
skyu ru ra tsi gu med pa dgu :
dul ma /   brag zhun mtheb tshigs tsam du sbyar :
thun chung grangs mang bungs che bar gtang :
sman gta' chu grangs gis byed :
tsha chu grang chu 'dus pa'i chu dang gsum :
ma lus 'dren pa'i sman mchog khyad par can :
de rnams kyi khar gong gi sngo sman gsum po bya ngang pa'i sgo nga tsam dbugs che bar byed :
zhag zla ba gcig gam nyer drug tshun la sbyong mi gtang :
des kyang ma phan sbyong 'di yis :
rtsa ste gnyis kyi sprugs nas 'dren dgos te :
gong gi sman phye ma de rnams kyi khar sngon bu thun bzhi khron bu mtheb tshigs tsam :
dur byid mthe bong tsam :
lcim rtsa dang thar nu thun gsum re :
byang khra btul ma thun lnga'i tshad :
spos dkar mtshal dkar sdig srin sug smel rnams thun re tsam :
chu ma rtsi nyi dga'i 'bru rnams zhib btags chu grang gis rta bya'o :
nad ngan de 'dra phyir thon par the tshom med do :
ces gsungs so :
sa ma ya :
rgya rgya rgya :
kha thaM:
sman sbyor gyi le'u ste lnga pa'o :
de nas slob dpon chen po la mkha' 'gro bzhis zhus pa :
e ma slob dpon chen po lags :
gsang sman sngon mo chu 'dren gyi :
thang phye sbyor ba de lags na :
ril bu lde gu sman mar sogs :
ma hA gu rus bka' stsol cig :
o rgyan chen pos 'di skad gsungs :
nyon cig ye shes mkha' 'gro bzhi :
gsang sman sngon mo chu 'dren la :
ril bu'i sbyor ba byed 'dod na :
sngon mo chu 'dren gsum po dang :
spos dkar seng ldeng ba ru ra :
gla rtsi byi tang ma ru tse :
do ba'i 'bras bu lo brgyad chu :
sbyar ba 'dam 'thag yun ring byed :
che chung bra ba'i ril ma tsam :
lnga bdun dgu dang bcu gcig btags :
srod dang snga dro'i dus su gtang :
chu ser grang rlung gnyan nad dang :
pho long srin nad gag lhog sel :
srin 'khrugs nag po rgyug 'gyel 'joms :
dreg grum me dbal rtsa nad sel :
'byung ba'i gdon kyang 'bros par 'gyur :
shin tu zab pa'i man ngag 'di :
spel ba'i gnas med gter du sbos :
zhes gsungs so :
sa ma ya :
rgya rgya rgya :
ril bu'i le'u ste drug pa 'o :
o rgyan chen pos 'di skad gsungs :
nyon cig dad ldan mkha' 'gro bzhi :
sngon mo chu 'dren sman gsum dang :
lcags phye spos dkar ba ru bcu :
a ru ra brgyad skyu ru dgu :
byi tang ga dang brag zhun dang :
tsi tra ka dang lcam pa'i 'bru :
sug smel gtsor bskyed bzang drug dang :
gla rtsi rnams ni zhib tu btags :
sbrang dkar lhad med srang bdun la :
lde gu khams tsig che shos tsam :
zla ba brgyad du bsten pa na :
dmu chu grang nad spyi ru 'joms :
lus kyi stobs skyed rgas pa gso :
'byung 'khrugs nad rnams kun la phan :
khyad par chu ser dmu chu 'joms :
mjug tu sman bsten lus zungs gso :
ces gsungs so :
sa ma yA:
rgya rgya rgya :
de nas o rgyan 'di skad gsungs :
nyon cig dad ldan mkha' 'gro bzhi :
nga yi sngon mo chu 'dren bzhi'i :
khyad par gnad kyi man ngag bshad :
gzi mdangs med ces bya ba ni :
srad ma nag po thang skyes te :
bya rgyal khu byug ma sleb dus :
btus la grib ma dag la bskam :
zhib btags sngo sman gsum dang sbyar :
'or dang skya rbab sel ba'i mchog :
de steng rgya lcam 'bras bu dang :
gla rtsi spos dkar lcags phye dul :
ba ru ra sbyar sman gta' chu :
dmu rdzing tsha grang med pa 'joms :
sbrang dkar slad med sbyar la gtang :
rjes gcod phyir mi ldog pa'o :
'di yi man ngag gab pa rnams :
nga sprul shel sman sngon mos ston :
skal ldan gcig dang 'phrad par shog :
skal med byung na gnod sbyin khyod la gtod :
sa ma ya :
rgya rgya rgya :
gter rgya :
sbas rgya :
kha thaM:
ma phyi gro ga'i shog bu bdun 'dug go
!
/man ngag gab pa mngon phyung bshad :
skye gnas sman gyi brda' sprod dam :
sngon mo chu 'dren zhal shes ni :
ki Sha ma yi brda' sprod ni :
mchin sman rtsi 'u zhes kyang bya :
pri yang ku yi me tog ni :
ma shar gong du legs btus pa'i :
grib mar bskams pa tsha chu dang :
nyi mar bskams pa grang chur gtang :
gsang ba'i sngo sman mchog 'di dang :
blon po re re sbyar ba na :
kun la phan pa'i bdud rtsi yin :
mkha' 'gro dung mgrin can la gtad :
pad+ma shel gyi phug par sbas :
skal ldan gcig dang 'phrad par shog :
sa ma ya :
sngo sman spyi zhur zhes kyang bya :
gsang ba sman gcig ces kyang bya :
sngon mo chu 'dren zhes bya 'di :
'dab ma pad+ma brtsegs pa 'dra :
me tog rma bya'i gdugs dang 'dra :
rgas nas rgod po dkar po 'dra :
khu ba bai DUr+Ya dang 'dra :
nad rnams phan pa'i bdud rtsi yin :
khyad par sgong thog me tog dang :
khur mang sbyar na dmu chu dang :
'or dang skya rbab gsum la phan :
de la sogs te blon po re re dang sbyar na :
nad rnams kun la phan pa'i bdud rtsi yin :
mkha' 'gro mkha' dbyings khyod la gtad :
pad+ma shel gyi phug par sbas :
las can gcig dang 'phrad par shog :
sa ma ya :
gsang ba'i sman gcig 'od ldan ni :
sdong po bse yi lcug ma 'dra :
lo ma glang ma'i lo ma 'dra :
me tog dmar po 'od du 'tsher :
dbyar gyi nyi ma ma log gong tsam du :
legs par btus la grib bskam bya :
li ga dur zhes mtshan du gsol :   'di lga tig yin yang ming gab pa yin :
nad ngan skya rbab 'jom pa'i mchog :
gsang sman de dang blon po re sbyar na :
nad rnams kun la phan pa'i bdud rtsi yin :
gsang ba ye shes khyod la gtad :
pad+ma shel gyi phug par sbas :
las can gcig dang 'phrad par shog :
sa ma ya :
gsang sman sngon mo chu 'dren ni :
lo ma srad nag 'dre ba la :
me tog sran ma'i me tog 'dra :
gong bu grog ma'i lus po 'dra :
'bras bu sran chung ji bzhin yod :
byis sran nag chung zhes kyang bya :
zla ba brgyad pa'i nang du btu :
grib bskam byas la rtsi bzhin bsnur :
grang chu me dang nyi mar bskam :
mi yis ma mthong gsang bar gces :
tsha ba'i dmu chu sbubs nas 'dren :
gsang sman 'di dang blon po re :
sbyar na nad rnams kun la phan :
mkha' 'gro las kyi dbang mo che :
dad ldan khyod la gter 'di gtad :
da lta spel ba'i gnas med pas :   'di kho na rang gis dmu chu 'dren nus so :
pad+ma shel phug gter du sbas :
skal ldan byung na gter 'di 'don :
skal med byung na sham po khyod la gtad :
sa ma ya :
rgya rgya rgya :
ces gsungs nas pad+ma shel gyi phug par sbas :
gnod sbyin yar lha sham po la gter bdag bcol :
lan gcig dus kyi tha ma la :
nga yi sprul pas gter 'di 'don :
zhes gsungs so :
sa ma ya :
rgya rgya rgya :
ma phyi gro ga'i shog bu bzhi 'dug :
de nas bud med ye shes mtsho rgyal gyis :
nad 'di 'jigs par go nas yang zhus pa :
e ma slob dpon chen po lags :
de 'dra'i nad ngan rgyas dus su :
'tsho 'chi brtag pa ji ltar lags :
gter 'di dus tshigs ci la 'don :
phan thogs nus pa du tsam 'byung :
gter gyi kha byang gang dang gang :
mi 'don bzhugs pa'i gter de gang :
dus der 'don rgyu gang dang gang :
ma hA gu rus bka' stsol cig :
ces zhus pas :
gu rus 'di skad gsungs :
nyon cig ye shes mtsho rgyal ma :
nad des zin pa'i skyes bu rnams :
mi 'tsho rtags ni 'di ltar 'byung :
rna ba 'on dang mig khung bros :
lce mchu so dreg nag po chags :
lte ba lug dang snying ga non :
pho mtshan mo mtshan lug pa dang :
sen mo'i bkrag shor 'chi ltas yin :
lus po mi theg lder tsho bzhin :
kha dog nag po 'chi bar bshad :
'tsho ba'i rtags la 'di ltar 'byung :
na gzhon lus yang dang ga bde :
tshad pa chung zhing sman len gso ba rung :
kha zas zhag can rul sungs dang :
sngo tshod lo mar zho dar chang sogs srungs :
gter kha 'don pa'i dus tshigs ni :
yul 'dir 'brog thang chen po 'byung :
ri ni 'ur bas bshal ba 'byung :
de dus 'don pa'i dus tshigs yin :
'don mi nga yi sprul pa de :
'di nas mi rabs bcu bzhi na :
ra mo shel sman bya bas 'don :
lag len gcig brgyud dag tu byed :
phan thogs bsam mi khyab pa 'byung :
mi lo bcu gsum 'gro don byed :
dam chos 'dul ba mdo bzhin bzhengs :
de nas las can gsum la sbyin :
'gro don rgya chen bsam mi khyab :
nga la mos pas man ngag 'dzin :
gter gyi kha byang bstan pa la :
phug pa gong 'og gsum du gnas :
gong mar thugs rje chen po'i chos skor yod :
'og mar sman dpyad gter kha yod :
sangs rgyas tshe dpag med pa'i sku :
yi ge chos ni rang byon yod :
dkyil na gser gyi bum gter yod :
yul gyi bcud nyams gser mi 'don :
gzhan rnams shel sman sngon mos 'don :
gter ston pad+ma 'od zer zhes :
gang zag sum brgya drug stong sgrol :
sham po'i lung bstan shog dril gter :
dad ldan mtsho rgyal yi ger thobs :
man ngag sngon mo chu 'dren zhes :
pad+ma nga yi snying thig yin :
mkha' 'gro sde bzhi'i bcud len yin :
mgo nag mi yi srog mthud yin :
sman 'di dmu chu'i tho ba yin :
lus can gso ba'i bdud rtsi yin :
byang chub sems kyi 'khri sa yin :
sa ma ya :
rgya rgya rgya :
zab rgya :
gter rgya :
gsang rgya :
rgya rgya rgya :
sngon mo chu 'dren man ngag mkha' 'gro'i yig can zhes bya ba 'di :
she'u sman sngon mo :
nyi ma 'od zer :
dzaM g+hirti :
pad+ma bsam 'grub :
pad+ma rgyal mtshan :
grub pa dpag :
ye shes :
rdo rje :
bsod nams 'od :
bla ma g.ya' bzang :
shes rab grags :
mdo sde 'bum :
thar legs 'od rnams la rim bzhin bka' brgyud pa'o :
sngo sman dang bcas pa rnams the tshom bcad zhu dag legs par byas yod :
mi la mi spel bka' rgya yod mang+ga lam :
nad rgyas pa'i dus su pri yang ku yi me tog ma shar ba grib bskam byas pa dang :
sngon mo chu 'dren gsum bsnur la :
spos dkar lcags phye ba ru bdun :
skyu ru ra dgu :
a ru ra bdun :
li ga dur :
chu ma rtsi :
tsi tra ka :
byi tang ga :
nyi dga'i 'bras bu rnams zhib par bsnur la :
btang sman byed :
zas zhag yod pa dang rul sungs bsrung :
rjen bag mi za :
nyin gnyid mi nyal :
chang bsrung :
phan yon dang ga bde :
gzhan gyi gnod pa mi 'byung :
'phrul rtsag thur ma mi dgos :
'bros 'phrang mi bsdam :
zhag grangs ci song yang sman btang bas chog :
lo gsum nad ro logs yong ba de la sman rang gis chog :
mkhas khyad dngos su 'don pa yin :
lha rje gzhan la ngoms pas chog :
gtang rag gser du blang chog zab bo :[ \u0f80]atsha :
