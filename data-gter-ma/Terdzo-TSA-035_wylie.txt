@#//
'jam dpal gshin rje'i thugs tig las /
phrin las kyi rim pa gsal bar bkod pa ye shes gsang ba'i 'khor lo zhes bya ba bzhugs so //
na mo gu ru many+dzu shrI ya mAn+ta ka ya /zab gsal gnyis su med pa'i ye shes ni //
rab 'bar 'khor 'das phyag rgya zil gyis gnon //
grub pa'i rig 'dzin skur bzhengs bdag cag ngor //gsang 'dzin bla ma'i rnam par shar la 'dud //
dus kyi 'jigs bcom 'khor lo rnam pa bzhi'i //
lta sgom spyod pa'i 'gros las dngos grub gnyis //
yid bzhin stsol mdzad 'jam dpal khro bo yi //
smin byed sgor zhugs phrin las 'di rtsoms shig
/snyan brgyud 'jam dpal thugs tig gi dbang thob cing dam tshig 'chang ba'i sngags pas bskyed pa'i phrin las la 'jug pa na /
mtshan nyid dang ldan pa'i gnas su dam tshig gi bris sku sogs rten dang /
sman raka gtor gsum /
phyi nang nyer spyod /
tshogs mchod sngon gtor gyis mtshon 'og tu dgos pa'i yo byad rnams tshogs par bya'o //
de nas thog mar brgyud pa'i gsol 'debs spro na /
khyab bdag kun bzang dpal ldan rdo rje 'chang //
'jam dpal gzhon nu rab khros gshin rje'i gshed //
gsang bdag rdo rje chos la gsol ba 'debs //
smin grol mthar phyin bdud las rnam rgyal shog
/'jam dpal bshes gnyen gtsug lag dpal dge ba /
khrag 'thung nag po shAn+tiM gar+b+ha dang //
blo ldan mchog sred zhabs la gsol ba 'debs //
smin grol mthar phyin bdud las rnam rgyal shog
/bdud 'dul rgyal mo mnga' bdag gnubs chen po //
snyan brgyud mdzod 'dzin pad+ma mdo sngags gling //
dngos brgyud dpal ldan bla mar gsol ba 'debs //
smin grol mthar phyin bdud las rnam rgyal shog
/rdo rje'i gtor blugs cho gas rgyud smin cing //
rtsa ba yan lag dam tshig srog rtsa brtan //
bskyed bzlas mthar phyin nus pa'i gding chen thob //
rdzogs pas phyag rgya'i ye shes mchog 'grub shog
/srung ba'i rdzong brtan zlog pa'i dmag dpung 'khrigs //
bsad pa'i mtshon chas gdon bgegs tshar bcad de //
phyogs las rnam par rgyal ba'i mthu thob shog
/gnas pa gzhi yi 'khor lo lta bas rtogs //
ma rtogs srid pa'i 'khor lo snying rjes bzung //
'dul thabs sprul pa'i 'khor lo'i lam 'byongs te //
'bras bu ye shes 'khor lor dbang sgyur shog
/de nas sa gzhi 'dul ba dang sgrub pa'i nyin dang po rnams la dkar gtor spyi ltar 'bul /
phrin las dngos la gsum /
sngon 'gro /dngos gzhi /
rjes kyi rim pa'o //
dang po la bdun /
skyabs sems tshogs gsag bgegs bskrad mtshams //
byin dbab mchod pa byin brlab bo //
zhes pa'i dang po ni /
bla ma 'jam dpal zhi khro'i dkyil 'khor mkha' khyab tu sad pa'i spyan sngar bdag gzhan 'gro kun sgo gsum 'jug pa gcig pas skyabs su 'gro bar mos la /
a :
skye ba med pa'i ye shes las :
'gag med snang ba'i phyag rgyar bzhengs :
dpal chen 'jam dpal he ru kar :
rang ngo shes pas skyabs su mchi :
lan gsum /
gnyis pa sems skyed ni /
smon 'jug gi don yid la dran bzhin pas /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
gsum pa tshogs gsag ni /
ho :
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa mtha' bzhi dri ma med :
rdzogs pa'i byang chub sems bskyed do :
bde gshegs dbang phyug sems can la :
dgos pa gsum phyir lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
lan gsum /
dzaHhU~M baM hoHsa tshogs zhing rnams rang la thim par gyur /
bzhi pa bgegs bskrad la thog mar nga rgyal bzung ba ni /
a+yai /
a+yai nyid stong pa chos 'byung ste //
ma skyes 'gag pa med pa las //
rgyu rkyen sngags las ma bskyed par //
rol pa chen po'i sku ru gsal //
oM hrIHSh+Ti wi kr-i tA na na hU~M phaT/
sngon gtor /
raM yaM khaM/
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M hoHgsum gyis brlab /
sarba b+hUta A kar+Sha ya dzaHsa mgron dgug
/sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la bka' bsgo ba ni /
hU~M:
gdod nas 'khor 'das dbyer med kyang :
glo bur 'khrul pa'i gdon bgegs kun :
mchod sbyin gtor ma 'di longs la :
rang bzhin med pa'i dbyings su dengs :
zhes dang drag sngags rol mo yungs thun sogs tsham rngam gyis bgegs bskrad /
lnga pa mtshams gcod ni /
hU~M:
snang srid snod bcud thams cad kun :
rdo rje srung ba'i gur khang dang :
lha sngags gnyug ma'i ye shes las :
mtshams kyi dkyil 'khor lhun gyis grub :
badzra dz+nyA na rak+Sha oM AHhU~M:
zhes srung ba'i 'khor lo brtan par bsgom /
drug pa byin 'beb ni /
spos dang rol mo'i sgras bskul te /
hU~M/
chos dbyings mtha' bral drag po'i zhing khams nas //
snying rjes rab khros 'jam dpal gshin rje'i gshed //
'khor bcas sgyu 'phrul phyag rgya rol pa'i tshogs //
ma lus 'dir gshegs dbang skur byin phob la //
mthu rtsal nus skyed rtags dang mtshan ma ston //
mchog thun dngos grub ma lus deng stsol cig
/oM ya mAn+ta ka sa pa ri pA ra dz+nyA na A be sha ya a AH
bdun pa mchod rlabs ni /
hU~M/
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bus :
dpag yas nam mkha' gang bar gyur :
oM badzra puSh+pe :
d+hU pe :
A lo ke :
g+han+d+he :
nai bid+ya :
shab+da :
rU pa :
shab+da :
g+han+d+he :
ra sA:
spar+she :
d+harmA d+hA tu :
ga Na :
a mr-ita :
rak+ta :
ba lin+ta :
ma hA pU dza AHhU~M hrIHTha :
zhes byin gyis brlab bo //
gnyis pa dngos gzhi la'ang bdun /
bskyed cing spyan drang bzhugs gsol phyag
/mchod bstod bzlas pa bya ba 'o //
de la dang po rten dang brten pa'i 'khor lo bskyed pa ni /
a :
rang bzhin gdod nas mnyam pa nyid :
skye ba med pa'i ye shes las :
skye ba'i gzugs brnyan yi ge e :
snod bcud brtan g.yo kun gyi srog :
cho 'phrul chen po'i rol pa yis :
ma dag snang ba dbyings su nub :
lhun grub ye shes gzhal med khang :
rin chen dur khrod rgyan rdzogs dbus :
klu 'bum gnyan khri sa bdag stong :
phyogs skyong ma he nyi zla'i gdan :
de steng stong nyid phyag rgya che :
'khor 'das zil gnon he ru ka :
chos nyid mi 'gyur sku mdog mthing :
rnam par thar pa gsum gyi dbu :
g.yas dkar klu 'bum sbrul du 'dren :
g.yon dmar gnyan khri'i snying nas gsol :
dbus mthing dgra bgegs sa bdag za :
rgyu drug 'khor ba sgrol ba'i phyag :
ye shes drug gi phyag mtshan can :
'khor lo ral gri rdo rje g.yas :
be con gtun shing sdigs mdzub g.yon :
rdzu 'phrul zhabs bzhi dor stabs kyis :
dug gsum dregs pa'i dpyi nas brdzis :
glang chen ko rlon dur khrod chas :
sbrul dang rin chen tsit+tas brgyan :
dbu la rigs lnga khro bo'i sku :
dregs pa'i snying dang nA ga'i mgo :
do shal khro bo'i chas ka rdzogs :
de bzhin nyid dbyings khros pa'i sku :
yum ni dmigs med chos kyi dbyings :
mthing nag snying stob gri thod 'khyud :
rgyan dang sprul pa'i lha rnams kun :
nyi ma dang ni 'od zer bzhin :
ma bskyed rang byung rol pa'i rtsal :
'khor 'das yongs rdzogs chen por gsal :
gnyis pa spyan 'dren ni /
rang gi thugs ka'i 'od zer gyi snang bas 'jam dpal gshin rje gshed po'i dkyil 'khor gyi lha tshogs spyan drangs /
badzra sa mA dzaH
hU~M:
chos kyi dbyings kyi zhing khams nas :
bcom ldan 'jam dpal gshin rje'i gshed :
thugs dam gnyan po bdag la dgongs :
mi mngon dbyings nas gshegs su gsol :
lho phyogs gshin rje'i grong khyer nas :
'khor gyi gshed chen gshegs su gsol :
srid pa gsum por gnas bcas pa'i :
ma mo'i tshogs rnams gshegs su gsol :
oM many+dzu shrI ya mAn+ta ka sa pa ri wA ra badzra sa mA dza :
gsum pa dam ye gnyis med du bzhugs su gsol ba ni /
hU~M:
mthing nag gru gsum dkyil 'khor du :
klu 'bum gnyan khri sa bdag stong :
dgra bgegs bsnol ba'i gdan steng na :
'khor dang bcas pa bzhugs su gsol :
sa ma ya tiSh+Tha lhan :
bzhi pa phyag bya ba ni /
hU~M:
e yi klong nas bzhengs pa yi :
'khor 'das phyag rgya zil gyis gnon :
ye shes rnam rol lha tshogs la :
gnyis med gus pas phyag 'tshal lo :
a ti pU ho :
pra tIts+tsha ho :
lnga pa phyi nang gsang ba'i mchod pa 'bul ba ni /
hU~M:
dur khrod rol pa'i dkyil 'khor 'dir :
dgra bgegs thams cad bsgral pa yi :
dbang po nang rol dri nga ba :
rnam shes khrag dang sha rus zas :
rkang gling thod rnga'i sgra rnams ni :
dpal chen 'khor dang bcas la 'bul :
ma hA puSh+pe d+hU pe A lo ke g+han+d+he nA+ai bid+ya shab+da pU dza ho :
hU~M:
dug lnga rnam dag sman chen po :
rtsa brgyad yan lag stong sbyar ba'i :
rmad byung bdud rtsi'i mchod pa 'di :
dpal chen 'khor dang bcas la 'bul :
ma hA pany+tsa a mr-ita oM AHhU~M:
kun bzang rdo rje 'chang chen he ru ka
/gsang ba'i bdag po 'jam dpal bshes gnyen dang //
gtsug lag dpal dge khrag 'thung nag po la //
sman mchod 'bul lo mthu dbang dngos grub stsol //
shAn+tiM gar+b+ha blo ldan mchog tu sred //
ye shes mtsho rgyal mnga' bdag gnubs chen po //
pad+ma 'od gsal mdo sngags gling pa la //
sman mchod 'bul lo mthu dbang dngos grub stsol //
rtsa brgyud bla ma 'jam dpal zhi khro'i lha //
dpa' bo DA ki dam can gter gyi bdag
/snang srid dkyil 'khor 'khor lor dag pa la //
sman mchod 'bul lo mthu dbang dngos grub stsol //
ces thigs gtor 'bul zhing dngos grub blangs la /
badzra a mr-ita sid+d+hi pha la oM AHhU~M/
hU~M:
lcang lor bcas pa'i b+han+d+ha ru :
dgra bgegs bsgral pa'i don snying khrag :
dmar chen rba rlabs mkha' la 'phyo :
dpal chen 'khor dang bcas la 'bul :
ma hA rak+ta pU dza khA hi :
hU~M:
b+han+d+ha 'bar ba'i gtor gzhong du :
dgra bgegs sha khrag gtor mar sbyar :
'dod yon rnam lngas rab spras pa :
dpal chen 'khor dang bcas la 'bul :
ma hA ba lin+ta khA hi :
hU~M:
bde stong gnyis med rab sbyor zhing :
gdug pa'i dgra bgegs bsgral pa yi :
bam chen gsang ba'i tshogs mchod 'di :
dpal chen 'khor dang bcas la 'bul :
gnyis su med par thim gyur nas :
ka dag klong du grol bar shog :
ta na ga Na ti ra sid+d+hi d+harma d+hA tu pU dza ho :
drug pa bstod pa bya ba ni /
hU~M:
skye med chos dbyings ngang nyid las :
ma 'gag longs spyod rdzogs pa'i sku :
mtshan dang dpe byad gzi brjid 'bar :
rdo rje'i sku la phyag 'tshal bstod :
A:
grags stong brjod bral ye shes las :
stong gsum 'jig rten rab g.yo zhing :
dregs pa can rnams las la 'du :
rdo rje'i gsung la phyag 'tshal bstod :
hU~M:
'khor 'das kun la khyab pa yi :
dmigs med ye shes thugs rjer ldan :
snying rjes 'gro don mdzad pa yi :
rdo rje'i thugs la phyag 'tshal bstod :
hU~M:
'khor gyi ma gshin dregs pa'i tshogs :
las la myur zhing bstan pa srung :
mthu rtsal nus pa bsam mi khyab :
'khor dang bcas la phyag 'tshal bstod :
bdun pa bzlas pa'i rnal 'byor la gnyis /
zhi bar bsnyen pa dang /
khro bor sgrub pa'o //
dang po ni /
thugs kar 'jam dpal ye shes sems :
dmar ser ral gri glegs bam phyag :
de yi tsit+ta'i gur khang dbus :
nyi steng hU~M gi nA da las :
yi ge drug pa rdo rje'i sgra :
sngags kyi gzugs su snang ba las :
'od zer 'phros pas 'phags pa mchod :
mkhyen brtse nus pa'i byin rlabs bsdus :
gsal zhing 'bar ba'i 'od zer gyis :
sgrib gnyis mun pa sel bar gyur :
ces brjod cing bsam la /
oM wA gI shwa ri mU~M:
zhes bzlas /
bsnyen tshad ni 'bum phrag drug go
/gnyis pa khro bor sgrub pa ni /
hU~M mthar rdo rje'i sngags phreng las :
sku dang sngags phreng phyag mtshan tshogs :
'bar ba'i 'od zer dang bcas 'phros :
snang srid sbyangs te rang la bstim :
e ka he dun ya ma snying khrag ra ma tsa ya :
zhes bzla /
bsnyen tshad 'bum phrag bcu drug gis las thams cad 'grub par gsungs /
thun mthar kha skong dang stong tshigs spyi ltar 'bul lo /
gsum pa rjes kyi bya ba la bdun /
tshogs mchod 'bul dang dngos grub blang //
mchod bstod nongs bshags bsdu ldang dang //
bsngo smon shis pa brjod pa 'o //
zhes pa'i dang po la /
tshogs kyi yo byad ci 'byor bshams la byin rlabs pa ni /
hU~M:
bdag nyid 'jam dpal thugs ka nas :
raM yaM khaM 'phros tshogs rdzas kyi :
dngos 'dzin nyes skyon bsregs gtor bkrus :
slar yang snying po 'bru gsum 'phros :
gzugs sgra dri ro reg bya sogs :
zag med 'dod yon bdud rtsir gyur :
oM AHhU~M ho :
tshogs zhing spyan 'dren pa ni /
hU~M:
chos kyi dbyings kyi pho brang mchog :
drag po e yi gzhal yas nas :
bcom ldan 'jam dpal gshin rje'i gshed :
yab yum sprul 'khor bcas pa rnams :
ye shes tshogs la spyan 'dren na :
dngos grub stsol phyir gshegs su gsol :
badzra sa mA dza :
dzaHhU~M baM ho :
tshogs phud rim pa gsum du spros la /
dang po ni /
bza' dang bca' dang btung ba'i tshogs :
ma tshang med pa'i 'dod yon rdzas :
kha dog dri ro bcud ldan pa'i :
tshogs kyi mchod pa rgya chen 'di :
'jam dpal gshin rje'i tshogs la 'bul :
bzhes nas kun tu dgyes par mdzod :
oM kro d+ha rA dza ya mAn+ta ka ga Na tsakra pU dza khA hi :
bar pa skong bshags ni /
hU~M:
'dod yon tshogs kyi longs spyod dang :
srid zhi'i mchod rdzas sna tshogs kyis :
khro rgyal 'khor bcas thugs dam bskang :
bskangs gyur dbang dang dngos grub stsol :
bdag cag mi dge 'khrul pa'i blos :
bag med 'gal 'khrul nyams pa yis :
khyod kyi thugs dang ci 'gal ba :
mthol zhing bshags so tshangs par gsol :
yig brgya brjod /
tha ma bsgral ba ni /
ling+ga bcas la /
e /
mthing nag 'bar ba'i lcags khang du //
nr-i tri dgra bgegs gzugs rten la //
bla srog A kar+Sha ya dzaH
khug chings sdoms la myos su chug
/hU~M:
gdod nas dag pa'i ye shes la :
glo bur bdag lta'i zhing bcu'i dgra :
ye shes rno dbal mtshon cha yis :
skye med chos sku'i klong du bsgral :
nr-i tri sha trUM mA ra ya rbad :
stob pa ni /
hU~M:
dug gsum dgra bgegs bsgral pa'i sha khrag rus :
srid gsum zhing kun gang ba'i longs spyod 'di :
sku gsum rol pa khrag 'thung zhal du bstab :
khams gsum yongs grol dngos grub bstsal du gsol :
ma hA mAM sa rak+ta kiM ni ri ti pU dza ho :
las kyi rdo rjes slob dpon la phyag byas thabs shes kyi rdzas gnyis bsnol mar stob cing brda dang brda'i 'bul len bya /
'dus pa gzhan rnams la'ang drang zhing 'dod pa lnga ldan du rol /
lhag ma bsdus la kha phru gdab cing /
oM AHhU~M ha ho hrI:sa 'dod yon lnga ldan du byas la /
hU~M:
bcom ldan 'jam dpal gshin rje yi :
bka' nyan lhag mar dbang ba'i 'khor :
'dir byon 'dod yon lhag gtor bzhes :
dgra bgegs zhing bcu cham la phob :
bcol pa'i phrin las sgrub par mdzod :
oM uts+tshiSh+Ta ba lin+ta kha raM khA hi :
zhes phyi rol du dor ro //
gnyis pa dngos grub blang ba ni /
hoH
'jam dpal dpa' bo he ru ka
/'khor bcas bdag la dgongs su gsol //
sngon gyi zhal bzhes dam bcas pa'i //
phrin las mdzad pa'i dus la bab //
thun mong tshe dpal nus stobs sogs //
srid zhi'i phun tshogs phrin las bzhi //
gang bsam 'bad med grub par mdzod //
don dam mi dmigs bde ba che //
sku gsum bdag nyid gdod ma'i mgon //
tshe 'di nyid la mngon gyur nas //
gzhan don ris med 'grub par gsol //
oM ya mAn+ta ka kA ya wA ka tsit+ta sid+d+hi pha la hoH
gsum pa mchod bstod ni /
sngags tsam gyis mchod /
hU~M:
lha yi lha mchog bcom ldan 'das :
gshin rje gshed po khro bo'i rgyal :
gtso 'khor sprul par bcas rnams la :
rab gus gdung bas phyag 'tshal bstod :
ces pas bstod /
bzhi pa nongs bshags ni /
ma rnyed yongs su sogs dang yi ge brgya pa brjod /
lnga pa bsdu ldang ni /
mdun bskyed tshogs mgron rnams rten yod na de la bstim /
med na gshegs gsol bya /
bdag bskyed la dmigs te /
a a a :
lhar snang rig rtsal dbyings su thim :
dbyings rig 'du 'bral med pa'i ngang :
zhes pa'i dgongs pa la mnyam par bzhag ste 'od gsal du bsdu /
bde stong zung 'jug rtags kyi sku :
phyag rgya chen po'i rol par shar :
phaT phaT phaT:
ces brjod cing zung 'jug gi lha skur ldang ngo //
drug pa bsngo smon ni /
'dun pa rtse gcig pas /
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan many+dzu shrI:
zil gnon khrag 'thung myur 'grub shog :
bdun pa shis brjod ni /
me tog 'thor zhing rol mo'i sgra bsgrags la /
oM:
dbyings kyi ngo bo chos sku 'jam pa'i dpal :
rig pa rang snang zil gnon longs spyod rdzogs :
dbyings rig zung 'jug rtsa brgyud bla ma yis :
mchog thun dge legs grub pa'i bkra shis shog :
ces shis pa brjod pas mtshams sbyar te spyod lam la 'jug par bya'o //
bskyed pa'i gsal snang cher thob cing //
bzlas brjod nus pa mthar phyin te //
las bzhi'i 'khor lo phyogs med du //
bskor bas don gnyis lhun grub shog
/ces pa 'di'ang sprul pa'i gter chen mchog gyur gling pa'i zhal snga nas rjes su bskul zhing /
'og min o rgyan smin grol gling nas khri chen rdo rje 'chang 'gyur med yid bzhin dbang gi rgyal pos thugs dam nyams bzhes su rje bla mar bka' bstsal pa dang /
gter sras rig 'dzin tshe dbang grags pas bka' nan yang yang pheb par brten /
'khor lo'i mgon po gter chen bla ma nyid las bka'i gnang ba zhus te sngags rig 'dzin pa pad+ma gar dbang blo gros mtha' yas kyis dpal spungs yang khrod de bI ko Ti'i sgrub gnas su bgyis pa dge legs 'phel //

//
