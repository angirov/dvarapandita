@#//
gshin po rjes su 'dzin pa'i cho ga thar pa'i myur lam zhes bya ba bzhugs so //
gshin po rjes su 'dzin pa'i cho ga thar pa'i myur lam zhes bya ba /
dpal ldan bla ma ngan 'gro thams cad rnam par 'joms pa la phyag 'tshal lo //
las nyon sgrib tshogs stug por 'khrigs pa'i mun //
thugs rje'i nyi ma 'bar ba'i 'od ris kyis //
mthar byas bde chen lam bzang gsal mdzad pa'i /
khyab bdag rdo rje sems dpa' der phyag 'tshal //
rdo rje theg pa'i sgor spyod pa'i rnal 'byor pa ltar snang gi bya ba'i blos mi 'brid cing 'gro la rjes su brtse ba'i gzhan dbang du gyur pa dag gis /
snying rje'i yul du gyur pa'i sems can 'chi bdag gi lto bar chud cing ngan 'gro'i 'jigs pas mnar ba de dag rjes su 'dzin pa'i thabs 'di la nan tan du bya ba yin te /
zhi khro sgyu 'phrul la sogs pa'i rten gyi dkyil 'khor mngon par 'du byas pa'i shar sgor pad+ma dkar po 'dab ma brgyad pa'i khar tshe 'das kyi ro'am /
gzugs ming nr-i yig bris pa'i byang bu dri rten bcas bkod /
gzhan yang sbyong chas dang zas gtad sogs nye bar mkho ba'i yo byad thams cad tshogs par byas la /
gang la brten bya'i dkyil 'khor sgrub cing mchod nas /
bdag nyid 'jug pa sngon du 'gro bas /
cho ga dngos la dman mchog gnyis las /
dang po la'ang rten bskyed pa /
rnam shes dgug pa /
bgegs dang /
sdig pa sbyong ba /
bkru zhing phyi ba /
dug dbyung ba /
skyabs su 'gror 'jug pa /
dbang bskur ba /
zas gtad pa /
lam bstan pa /
rnam shes spar ba /
byang bu sreg pa /
zhar byung sAts+tsha gdab pa'i las dang bcu gsum mo //
dang po ni /
dmigs rten bsang sbyang /
stong pa'i ngang las pad+ma dang zla ba'i steng du ming byang nr-i las tshe 'das kyi gzugs kyi rnam pa ji lta bar gyur par bsam la /
gnyis pa rnam shes dgug pa ni /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
zhi khro sgyu 'phrul rnam par rol pa'i lha tshogs 'khor dang bcas pa rnams kyi bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bden pa dang /
bden pa chen po'i byin rlabs kyis 'jig rten 'di nas pha rol du song ba /
che ge mo'i rnam par shes pa khams gsum rigs drug gi gnas gang na gnas kyang skad cig yud tsam la 'dir mchis par gyur cig
/hU~M/
nyon cig tshe 'das rigs kyi bu //
'tsho bar byed pa'i tshe zad cing //
lnga phung sgyu ma'i 'khrul 'khor zhig
/pha rol gnas su song ba khyod //
rnam shes rten med las dbang gis /
khams gsum rigs drug gar gnas kyang //
lha dang bla ma dran gyis la //
mos gus gdung bas 'dir shog cig
/gzugs brnyan lus rten ming byang ngag
/nr-i yig sems rten dri mar bcas //
bag chags rten yin myur shog la //
dran pa'i sems kyis gnas par gyis //
nr-i badzra aM ku sha dzaH
dzaHhU~M baM hoH
zhes lan gsum brjod pas /
rnam shes a thung gi rnam pas rten la thim par bsam /
gsum pa bgegs sbyong ba ni /
sbyong chas bshams la /
oM sarba big+h+nAM na maHsogs gsum gyis zhi ba /
ting lo bskor zhing sum+b+ha ni bzla bas phyed ma /
rang nyid hU~M mdzad du bsgoms nas khro bo spyan drangs mchod cing bstod /
gong bzhin bden stobs brjod pa'i bden pa chen po'i byin rlabs kyis /
tshe las 'das pa gson gyi dus su tshe la bar du gcod cing gshin gyi dus na sdig pa sbyong ba la bar du gcod pa'i bgegs tshogs thams cad gtor ma 'dis tshims par gyis la 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
drag sngags bzla zhing yungs dkar gyis brab /
rol mo'i sgra dang bcas te drag pos sbyong ba'o //
bzhi pa sdig sbyong ni /
mdun du til dang me chu bshams la /
tshe las 'das pa'i tshe rabs 'khor ba thog ma med pa nas bsags pa'i sdig sgrib thams cad snying gar yi ge kaM nag po'i rnam par gnas pa lte ba'i gtum mo ye shes kyi mes ded /
sna sgor sdig pa rwa can gyi rnam pas thon nas mdun gyi til la thim pa /
de nyid ye shes kyi mes bsregs shing chos nyid kyi rgya mtshor dor bar gyur /
oM sarba pA paM da ha na b+hasmiM ku ru swA hA/
zhes brjod cing g.yas su mer bsreg
/g.yon du chur blug la tshe las 'das pas 'khor ba thog ma med pa nas bsags pa'i sdig sgrib thams cad shAn+tiM ku ru swA hA/
zhes brjod cing rol mo dang bcas pas phyir dor /
de nas yig brgya dang ngan song sbyong ba'i gzungs bzlas pa'i bye mas rten la brab cing reg pa tsam gyis sdig sgrib thams cad ba mo la nyi ma shar ba bzhin dag par bsam mo //
lnga pa bkru zhing phyi ba ni /
me long du dkyil 'khor ba'i snang brnyan 'char bar khrus gsol zhing /
rgyal ba'i sku gsung thugs mchog la //
nyon mongs sgrib pa mi mnga' yang //
tshe 'das sgo gsum sgrib sbyang phyir //
gtsang ma'i chab kyis khrus gsol lo //
oM sarba ta thA ga ta a b+hi She ka te sa ma ya shrI ye hU~M/
de dag sku la mtshungs pa med pa'i gos //
gtsang la dri rab bgos pas sku phyi 'o //
oM hU~M trAM hrIHAHkA ya bi sho d+ha ni swA hA/
zhes sku phyi'o /
khrus chu de nyid bum par blug pas ming byang bkru zhing /
rnam dag gtsang dang lha yi chu //
yid 'ong dri zhim gang+gA'i rgyun //
phyag rgya ye shes bum pa'i chus //
tshe 'das sgrib pa dag gyur cig
/yi ge brgya pa brjod cing bkru /
gzhan yang /
'di ni sbyin pa'i rang bzhin chu //
ser sna'i dri ma sbyong mdzad cing //
gtong ba dri yis legs bgos chu /
khrus legs mdzad kyis khrus bgyi 'o //
de bzhin du sbyin pa'i gnas su /
tshul khrims /
bzod pa /
brtson 'grus /
bsam gtan /
shes rab /
ces dang /
ser sna'i gnas su /
khrims 'chal /
khong khro
/le lo /
rnam g.yeng /
shes 'chal rnams su bsgyur ba'i phar phyin drug gi khrus sngags tshig rol mor bcas pas bkru /
drug pa dug dbyung ba ni /
ku shas rten la byab cing /
'dod chags zhe sdang gti mug gsum //
'di dag 'jig rten dug gsum ste //
rdzogs pa'i sangs rgyas dug mi mnga'//
sangs rgyas bden pas dug bcom mo //
de bzhin du /
'dod chags zhe sdang gti mug gsum //
'di dag 'jig rten dug gsum ste //
dam pa'i chos mchog dug mi mnga'//
dam chos bden pas dug bcom mo //
zhes chos dang /
'dod chags zhe sdang gti mug gsum //
'di dag 'jig rten dug gsum ste //
'phags pa'i dge 'dun dug mi mnga'//
dge 'dun bden pas dug bcom mo //
zhes dge 'dun la yang bya'o //
de nas 'byung ba so sos byab cing /
sa ni dug gi pha yin te //
sa ni dug gi ma yang yin //
sangs rgyas spyan ma'i byin rlabs kyis //
tshe 'das khyod la dug med shog
/ces dang de bzhin du /
chu ni dug gi pha yin te //
chu ni dug gi ma yang yin //
mA ma kI yi byin rlabs kyis //
tshe 'das khyod la dug med shog
/me ni dug gi pha yin te //
me ni dug gi ma yang yin //
gos dkar mo yi byin rlabs kyis //
tshe 'das khyod la dug med shog
/rlung ni dug gi pha yin te //
rlung ni dug gi ma yang yin //
dam tshig sgrol ma'i byin rlabs kyis //
tshe 'das khyod la dug med shog
/ces bya /
rigs drug gnas sbyong byed par spro na zur du bris pa bzhin 'dir sbyar ro //
bdun pa skyabs su 'gror 'jug pa ni /
tshe 'das nyid dkyil 'khor gyi lha la phyag 'tshal zhing skyabs su 'gro bar bsam zhing tshig rnams brjod par mos la /
phyogs bcur bzhugs pa'i bla ma dang //
mchog gsum zhi khro rab 'byams kyi //
dkyil 'khor lha tshogs thams cad la //
de ring nyid nas bdag skyabs mchi //
mgon po thugs rje can rnams kyis //
'khor ba'i sems can bdag lta bu //
bar do'i gnas na mgon med cing //
'jigs pas mnar ba bdag la dgongs //
thog med dus nas spyad pa yi //
las ngan sgrib pas bcings pa bdag
/mtha' med 'khor ba'i sdug bsngal las //
bde chen gnas su drang du gsol //
bar do'i 'jigs pa gshin rje'i 'phrang //
nyam nga'i gnas su 'khyams pa'i 'gro //
nyon mongs gdung bas gzir pa rnams //
byams pa'i thugs rjes bskyab tu gsol //
zhes gsol ba 'debs /
brgyad pa dbang skur ba ni /
dkyil 'khor du 'jug pa nas gzung gtang rag gi mthar thug par slob ma la ji ltar bya ba bzhin dbang bskur /
dgu pa zas gtad pa ni /
tshe 'das skad cig gis rdo rje sems dpa'i skur bskyed pa'i mdun du bza' btung sna tshogs bsham /
raM yaM khaM gis bsregs gtor bkrus 'dod yon gyi phung po zad mi shes pas nam mkha' gang bar bsam la /
nam mkha' mdzod kyi sngags rgyas byin gyis brlabs nas /
hU~M/
nga ni dpal ldan rdo rje sems //
sangs rgyas kun dang mnyam sbyor ba'i //
ye shes chen po'i 'phro 'du las //
'dod pa thams cad tshim byed pa //
bcud chen ro mchog brgya ldan pa'i //
bza' dang btung ba'i tshogs rnams dang //
'dod dgu'i 'byor pa rgya mtsho yis /
khyod kyi re ba bskang bar bya /
khyad par brtse gdung gnyen rnams kyi //
gdung ba'i skad kyis khyod bos nas //
'dod yon bza' bca' btung ba'i tshogs //
ting 'dzin sngags rgyas sbar te bsngo //
dga' dang spro ba'i sems kyis ni //
zhen pa med par longs spyod cig
/bkres skom gdung ba kun zhi nas //
'dod yon dpal la spyod par shog
/ces bsngos pas des kyang bdag gir bzung nas dkyil 'khor bar mchod par bltas la tshogs mchod bya /
bcu pa lam bstan pa ni /
nyon cig tshe 'das rigs kyi bu //
rigs drug gnas na bde ba med //
sdug bsngal las la ma chags par //
ma yengs rtse gcig dran pas zungs //
'khor bar ma chags par gdams pa'o //
'og min chos dbyings zhing khams na //
bcom ldan rdo rje sems dpa' bzhugs //
gnyis med sbyor ba'i mkha' dbyings su //
rang rig rtsal gyis 'gro bar gyis //
lam bstan no //
dkon mchog bden pa'i byin rlabs dang //
lha dang snying po phyag rgya'i mthus //
lam lnga sa bcu skad cig la //
thogs pa med par bgrod gyur cig
/ces lam sbyang /
bcu gcig pa rnam shes spar ba ni /
tshe 'das kyi rnam shes a thung gi rnam par spyi bo nas thon 'og min gyi zhing du song ste rdo rje sems dpa'i thugs kar thim par bsam mo //
bcu gnyis pa byang bu sreg pa ni /
rnam shes gshegs pa'i byang bu sdig sgrib dang mnyam du ye shes kyi mes bsreg par bsam la /
hU~M/
chos kyi dbyings kyi thab khung du //
bdag 'dzin phung po'i bud shing la //
shes rab ye shes me sbar te //
tshe 'das nyon mongs bag chags sreg
/'di ni skye 'gag smon pa dang //
gnas med mtshan ma med pa'i me //
'di ni rang byung ye shes me //
bdag 'dzin mtshan ma'i rtog pa sreg
/don la bsreg bya sreg byed kun //
bya rtsol med par ye sangs rgyas //
'bad med lhun grub chos kyi sku
/rang byung ye shes der snang ngo //
oM ag+na ye dz+wa la raM/
zhes byang bu bsreg
/bcu gsum pa zhar byung sAts+tsha gdab pa ni /
rus bu'am byang ro'i steng du a dkar po 'od zer 'phro ba de las ye shes kyi bdud rtsi babs pas sdig sgrib thams cad sbyang bar bsam la yig brgya bzla zhing dri'i chus sbyang /
des sbrus pa'i 'jim pa bsang sbyang /
stong pa'i ngang las pad zla'i steng du b+h+rU~M las rin po che'i phung por gyur /
rnam snang gi thugs ka nas ye shes pa 'od zer gyi rnam par bkug
/'jim par thim pas sangs rgyas thams cad kyi rang bzhin du gyur /
oM dzi na dzika? swA hA/
lan nyer gcig brjod /
oM badzra A yu She swA hA/
'jim pa bcad /
oM badzrod b+ha wa ya swA hAs 'bi 'bi bya /
oM a ra dze bi ra dze swA hA/
snum bsku
/oM d+harma d+hA tu gar+b+he swA hA/
brkos phor du gzhug
/oM badzra mung+ga ra a ko Ta ya hU~M gis brdung /
oM sarba bid+yA swA hA/
gzungs sam me tog gzhug
/oM d+harma ra te swA hA/
phyir 'don /
oM su pra tiSh+Tha badzrA+e swA hAs bzhugs su gsol /
de nyid rnam snang du bskyed la ye shes pa dgug bstim /
mchod cing bstod de rang gzugs su bsgyur nas me tog 'thor zhing brtan bzhugs bya'o //

//
gnyis pa mchog gi cho ga ni /
pur 'khor los sgyur ba'i chas su bcug
/bsang sbyang dam tshig gi lhar bskyed /
bden stobs kyis ye shes pa spyan drang /
khrus gsol dang mchod bstod ci rigs bya /
tshogs kyi 'khor los mchod nas dbang blang ba rnams khyad par ro //
de nas tshogs kyi dga' ston bya zhing gtor ma btang /
dkyil 'khor lha tshogs mchod cing bstod nas nongs pa bshags /
ye shes pa gshegs shing dam tshig pa bdag la bsdu /
dge ba bsngo zhing bkra shis bde legs su bya ba rnams so so'i nges pa bzhin bya'o //
'dir smras pa //
las kyi sgrib pa sbyong ba'i thabs kyi mchog
/gang 'di'i tshul las yin zhes de yi phyir //
rgyud gzhung chu gter grub pa'i zhal lung gis //
bsrubs las sngon med nyi ma 'di na 'bar //
ngan song gdung ba'i mun rum brnag dka' ba //
kun gsal rnam grol thar pa'i zhing rgya mtsho //
mngon du snang byed myur lam gsar pa 'dis //
phan bde'i 'dab stong grol ba gcig car byas //
e ma 'di 'dra'i sgyu thabs ngo mtshar 'khrul //
srid par 'phyan pa'i 'jig tshogs bzod dka'i dbal //
snying rje'i chags pas bcom nas sgrib bral gyi //
dga' ston mchog 'dod bde chen gsal ba byung //
de tshul kun rmongs mun pa'i khang bu ru //
rang bzo'i rtog pas bris min rgyud gzhung gi
/legs bshad zla ba'i 'dzum dkar gyis bsrubs pas //
blo gros kun+da'i lang tsho ci yang bzhad //
gang 'di bgyis mthus 'khor mtsho sdug bsngal gyi //
rlabs phreng na rag grong khyer 'dzin bsgral nas //
rnam grol thar pa'i zhing gi dga' ston la //
sbyor ba'i lam bzang gru gzings nyid gyur cig
/gshin po rjes su 'dzin pa'i cho ga thar pa'i myur lam zhes bya ba 'di ni snying rje'i yul du gyur pa'i 'gro ba 'chi bdag gi lto bar tshud cing ngan song gi 'jigs pas mnar ba rnams la phan 'dod kyi bsam pas rgyu byas /
tshul 'di snying la brnag pa'i don gnyer can mang pos bskul ba rkyen du gyur te shAkya'i dge bsnyen rig pa 'dzin pa 'gyur med rdo rjes bag yod kyi lo la /
yongs 'du'i rgyal khab chen po ri bo gru 'dzin gyi pho brang chen por sbyar ba'i yi ge pa ni 'dul 'dzin ngag dbang bzang po'o //
'dis sems can thams cad rnam par grol ba'i byang chub kyi zhing du 'jug pa'i rgyur gyur cig //
/
