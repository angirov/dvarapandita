@#:
bcud len thams cad kyi rgyal po ye shes kyi sngo bdud rtsi 'od ldan rtag tu ngu'i gdams skor zab mo bzhugs so :
rgya ban rdo rje dbang phyug gi gter byon \u0f80atsha //
bla ma yi dam mkha' 'gro dam can rnams la 'dud :
gu ru pad+ma 'byung gnas kyis :
phyi rabs kyi rnal 'byor pa rnams kyi don du :
sman rtag tu ngu'i bcud len 'di mdzad do :
'di la gnyis :
sngon byung gi lo rgyus dang :
bcud len dngos so :
lo rgyus ni :
sngon yang dag par rdzogs pa'i sangs rgyas shAkya thub pas :
dur khrod kyi gnas su DA ki ma la sman sbyar thabs gsungs te :
DA kis gcig tu dril nas :
rgya gar shar phyogs na las tshogs la mkhas pa'i grub chen lnga bcu rtsa brgyad la gsungs :
de rnams kyi thugs dgongs gcig tu dril nas :
gu ru pad+ma la dur khrod bsil ba'i tshal du tshogs kyi 'khor lo dang bcas nas gsungs :
gu ru pad+mas lho brag mkhar chu'i phug ring gi brag dkar mda' sgro la sbas so :
sa ma ya :
de nas gtsang nyang ro tshe spongs kyi rgya ban rdo rje dbang phyug 'od 'bar bya bas gter nas bton /
de'ang des chos mang du mkhyen /
mchog tu yang phur gyi sgrub pa la mkhas pa gcig yod /
khong gi lo drug cu rtsa bdun lon tsa na sras med pa la pha spun dang tsha bos rngan can bag re byas pas /
thugs shin tu mug nas /
ga re don mi 'dug snyam nas zhing khang kun gar long long phag tshong byas nas 'gro bar chas pas /
nu bo'i bu mo lo bcu gnyis lon pa na re /
a khu ston pa gang du 'byon rgas khar byes su gshegs pas 'chi ye /
ngas a khu'i zhabs tog ci btub btub bgyid /
bdag gi skra 'di'ang a khu la 'bul /
skra gcad par zhu byas pas /
a khu ston pas khyod kyi de ka yin te /
nga yul 'dir bsdad na dam tshig nyams nas dmyal ba'i rgyu byed par 'dug
/khyad par du yang ngas khyod kyi pha jo 'di nu bo chung shos su byas nas kho la byams tshad byas pa yin te /
nga la khos sdang bar byung bas /
rgas khar byes su 'gro ba mi yong ste 'gro dgos pa las sdod thabs med /
g.yog po gcig btsal nas 'gro zer /
de nas tsha mo la gser srang gang dang g.yu brgya zi ba gcig byin nas khyod kyi phag nor gyis shig byas te /
khyod kyis zla ba phyed gsang zhig byas so //
da ga re dpe cha tsho bsregs la 'gro snyam nas chas tsa na /
tsha mo des chang bum pa gang khyer nas a khu cis kyang gshegs na bshegs skyems mdzod zer nas drangs so //
der mos a khu dang mi mjal bar 'dug zer nas mang du ngus so /
khong rang yang chang gis myos pa dang dpe cha bsreg longs kyang ma byung nangs par tho rangs su song tsam na /
rmi lam du dpe cha ma bsregs par ra lung khur na yar 'brog sha bo sgang bya ba na 'brog mi dpal gyi ye shes bya ba sngags zab mo'i chos la mkhas pa gcig yod pas de la 'chol cig
/phyis khyod rang la dgos pa 'dug gis zer ba zhig rmis so //
'o na bsreg tu mi btub bam snyams nas dre'u gcig nyos nas g.yog go chod gcig skyel du btang /
tsha mos kyang nyin lam gsum du bskyal nas /
a khu rang gis byin pa'i gser dang g.yu'i khar mo rang gi rna g.yu gnyis dang de kun a khu'i phyag tu phul te /
a khu ston pa rgas khar lho brag tu gshegs pa la nga'i phag nor gyis mi phan pas /
brgyags kyi bsnon pa mdzod zer nas ma 'dod do //
a khu ma mjal tshe sku khams bde bar mdzod cig
/bdag kyang rang dbang thob nas a khu can du 'ong zer nas log go
/der rgya ban dpon g.yog gnyis yar 'brog sha bo sgang du sleb tsam na /
'brog ban ral pa nag shar re ba gcig byung nas /
sngags pa gang nas 'ongs gar 'gro 'o rgyal lam zer nas bsdad 'dug pas rgya ban gyis thag ring tshad nas 'ong /
nyang ro tshe spongs bya ba nas 'ong byas pas /
'o na thag ring po min /
da gar 'gro byas pas /
da mkhar chu'i brag la ro gog 'di skyel du 'gro snyam pa yin byas pas khong na re /
khyed la bsu mi mang po 'dug zer /
de ci 'dug byas pas /
khyod rang gis mthong nas 'ong bar 'dug
/do nub 'di gar sdod zer nas /
ngal bar 'dug nas bsdad pas /
de'i nub mo dpa' bo /
dpa' mo mang po byung nas /
khong gi sha dang /
khrag dang /
rus pa khyer nas song /
yang byung nas khyer nas song /
paN+Di ta chen po sma ra zhol zhol byas pa gcig byung nas snying gcur gyis bton nas mkhar chur khyer nas song ba mthong /
nyams dga' snyam pa'i rig pa zi ba snyam byed nas nangs par kho la de skad byas pas /
bzang bas khyed grub pa thob nas tshe la dbang ba'i rig 'dzin thob nas 'ong bar 'dug zer /
der rgya ban gyis khyed grub pa thob pa gcig lags sam byas pas /
ngas grub pa ma thob /
yi dam las su rung tsam yin zer /
ngo mtshar du gyur nas gser dum gcig phul nas byin rlabs zhus /
dpe sgrom 'di khyed la 'chol zhus nas dpe sgrom bcol lo //
dang po'i lung bstan dang mthun par byung nas blo bde'o //
de nas mkhar chur byon nas lo gnyis nas gter 'di rnyed pa yin no //
des spyir gdams pa mang po gter nas bton yang 'di sman rtag tu ngu'i bcud len lags /
de yang ston pa nyid kyi zla ba bcu gsum du bslabs pas /
lo gsum nas skra dkar dang sen mo thams cad brjes /
lo bcu drug lon pa lta bur song nas /
mkhar chur lo drug cu re brgyad bzhugs so //
de nas dgung lo brgya dang sum cu so grangs lon nas tshur byon te yar 'brog dpal gyi ye shes sras rdo rje ye shes la bdag gi dpe cha yod pas zhu dang byas pas /
nga la khyed kyis dpe cha ma bcol /
nga rang 'di 'dra bar rgas pas khyed gzhon pa pho gsar pa gcig 'dug pa /
khyed 'dra ba byung du yang ma tshor zer bas /
nga 'ongs tsa na khyed kyi pha bzhi bcu lon pa gcig 'dug
/khyed kyi lo bco lnga lon pa gcig la bcol ba yin mod byas pas /
'o na khyed de dus ban+d+he mgo skya ba gcig 'dug pa snyam byed pa de yin nam zer /
yin byas pas /
'o na gzhon pa 'di ltar gyur pa khyed kyis ci byas pa yin zer /
ngas sman rtag tu ngu'i bcud len byas pa yin byas pas /
'o na ngo mtshar che /
nga la'ang zhu byas pas /
'di bzhin bya dgos gsungs nas tshogs 'khor gcig bskor nas gnang ngo //
de nas yul du 'ong tsa na su yang mi 'dug
/rgan mo lo brgyad cu lon pa gcig 'dug
/de la lo rgyus dris pas /
thams cad shi nas med /
khyed 'dra ba'i gzhon pa rgyus che ba su yin byas pas /
der sngon gyi lo rgyus byas pas /
rgan mo na re /
khyed tshe 'phos pa yin nam zer bas /
min byas pas /
'o na nga yi a khu ston pa lho brag tu gshegs pa gcig yod pa de yin nam zer bas /
yin du'ang 'thad byas pas /
rgan mo na re /
a khu ston pa dang mjal nas 'dug pa la re dga' zer nas ma rgan gyis bro 'khrab /
der mo na re /
khyed tshe 'di tsam thub pa ci byas pa yin zer /
ngas sman rtag tu ngu'i bcud len byas pa yin byas pas /
'o na nga la'ang bcud len gyi gdams pa zhu zer nas gnang ngo //
rgan mos lo gsum du nyams su blangs pas /
'chi med tshe'i dngos grub thob bo //
de nas rim par brgyud do //
lo rgyus so /
gnyis pa bcud len la lnga ste :
brtag pa dang :
btu zhing skam pa dang :
brdung zhing rab gnas bya ba dang :
ril bu bya ba dang :
bcud len bya zhing bza' thabs so sor bstan pa dang lnga'o :
dang po brtag pa la :
skye ba'i gnas mchod rten nag po'i ser ka'am mi bsod nams can gyi yul du skye :
byin gyis brlabs pa'i sa gangs ti se'am :
byang tsa ri :
lho brag mkhar chu :
rgya la'i rtsar :
mon bum thang :
skyi mthing so na yod do :
'di la rigs lnga yod :
me tog dkar :
ser :
dmar :
ljang :
mthing ga dang lnga'o :
rigs lnga char lho brag na yod :
de las ser po min pa mi rnyed do :
ser po 'di gang na'ang yod pa yin te :
ser po gser 'gyur rtsi dang 'dra :
zad mi shes te rgyas pa'i las :
lo 'dab kun la zil pa chags :
sbrang bu ser po 'di la 'du :
kha dog ljang ser dbyibs pad+ma'i 'dab ma 'dra ba :
me tog ser po byas pa :
de'i yon tan ni :
nga la yon tan brgya tshang yang :
za mkhan med pa byas nas rtag tu ngus pas zil pa nam skam po la rtsa gzhan la zil pa mi 'ong ste :
kho la zil pa 'ong ba yin no :
gnyis pa btu zhing skam pa la :
bcu pa'i dus tshod sran ma'i me tog skya sa   'di dus me tog yal tshar bas brtag /le ba'i dus sam yang na spang rgyan bdo ba'i dus su btu :
mi spre'u lo pa bcu drug gam :
bu mo bya lo pa bcu drug gam :
bcu gcig gam :
nyer gcig la sogs pas 'thu tsa na :
oM sa le pad+ma sa le si le swA hA:
zhes bzlas so :
yang na yi dam gyi snying po bzla zhing btu'o :
de la gri rnon pos rtsa ba 'dab ma dang bcas pa btus la :
skam pa ni nyi ma dang rlung la sogs pas ma phog cing grib skam bya'o :
sing gis skam par bya'o :
gsum pa brdung zhing rab gnas bya ba ni :
dus lo gsar pa'i tshes brgyad la btags :
de la sman sbyar zer yang :
rang re rang re 'thag pa yin no :   rtag tu ngu dang sman gyi rigs gzhan kha tshar btab pa rnams ma 'dres pa so sor 'thag pa'i don /
de nas sman btags pa tsho ma bsres par byas la rab gnas bya'o :
de la thun mong du bya ba dang :
mchog gnyis las thun mong du btags pa'i phye ma dang :
gang 'byor pa'i phye ma tsho bsres par byas la :
rang re rang re   so sor /btums la rigs lngar byin gyis brlab :
de las sman tsho gcig tu bsdus la gnyis su med par bstim pa dang :
bzhugs su gsol ba legs par bya'o :
de'i dus su tshogs 'khor la sogs mchod pa'i yo byad bzang du bshams la :
bla ma yi dam mkha' 'gro chos skyong srung ma mchod la tshogs la rol :
bkra shis brjod par bya'o :
de nas sman sbyar ba ni :
sngon la rtag tu ngu'i phye ma la :
a ru ra rgya gar mas sna drangs pa'i sman gyi rigs gang 'byor pa'i phye ma bsres te :
sbol la 'dres par bya :
'bras chang yod na rab :
med na nas chang la byas la de la rang gi dri chu phor pa gang yang btang :
'ol skam tsam du bsres la sbol bar byas la :
mar sbrang bu ram dkar po tsho bzhus pas khu ba mer gyis byung ba la phye ma sbol ba tsho btab la :
phye ma tsho spungs la :
rang yi dam du bsgoms pa'i thugs ka nas :
maHlas nyi ma :
aHlas zla ba nyi zla gwa'u kha sbyor gyi tshul du 'phros pas :
sman gyi phung po la thim pas :
sman yang nyi zla'i gwa'ur gyur par bsam :
de 'od du zhu ba las sman gyi lha mo dkar mo dkar la 'tsher ba gcig tu bsgoms la :
de nas rang yi dam du gsal ba :
de gnyis sbyor ba mdzad pa'i sbyor mtshams nas :
'od zer kha dog lnga dang ldan pa 'phros pas :
sman gyi phung po la phog par bsam :
sman yang 'od du zhu nas 'od kyi phung po lnga ldan du gyur par bsam :
de la me tog gtor la tshogs la sogs pa bzang du gtong :
rang gi tshogs kyi dbang bskur legs par zhus pa'i slob dpon la rjes gnang zhus la :
sman bgos la ril bu byed dam gam phye byed dam gang byed kyang 'gal ba med do :
mchog tu byed na :
yab yum gnyis yod na lhag par yang sgrub thag nye'o :
gong gi yod pa tsho'i steng du rang gi thig le sran ma tsam gsum yum gyi thig le dmar la dwangs pa sran 'bru tsam btang nas :
sgrub pa gong bzhin byas nas zla ba drug zos na :
lus rdo rje'i lus su 'gyur te :
sra ba brtan pa skye shi med pa nyi zla dang mnyam pa'i tshe'i rig 'dzin thob nas 'gro ba'i don dpag tu med pa nus par 'gyur ro :
ma 'ongs pa'i sangs rgyas thams cad dang mjal nas bla na med pa'i byang chub tu lung ston par 'gyur ro :
bzhi pa ril bu bya ba ni :
gong gi sman la ril bu shug 'bru tsam byas nas :
zhag re la bdun bdun gsum yar du bza' 'o :
de zla ba gsum du zos na rtsam pa rang 'gags su 'gro'o :
lus yang zhing shes pa bde rig pa dwangs snyigs 'byed pa 'ong ngo :
lnga pa bcud len bya zhing bza' thabs ni :
gong gi sman tsho'i steng du a ru ra rgya gar ma dang :
ra mo shag :
cong zhi dang sbyar nas zla ba drug zos na :
yang rtsal seng ge dang mnyam mo :
1gong gi sman tsho'i steng du :
bzang drug :
tsha ba gsum :
bu ram dkar po dang sbyar la zla ba gsum mam drug zos na :
lus la drod skye ste :
gzhon zhing so skra sen mo thams cad brje'o :
yang sman gta' sbrang mar min pa gzhan tsho la cong zhi dgos so :
de min la mi dgos :
2bya rgod kyi sha rnyed na rab de min bya sha 'tshogs tshad :
lug sha skam po lo lon pa'i phye ma dang sbyar nas :
lo gsum du zos na lus drod skyes te gos mi dgos :
sems bde :
ting nge 'dzin gsal :
rang gcig pur bsdad kyang skyo ba med par slar nyams 'phel lo :
3yang lugs gcig la sbrang :
mar :
a ru ra :
sha chen :
cong zhi :
bdud rtsi btul ba'i phye ma gong bzhin sbyar nas zla ba gsum zos na :
rig pa la ngar phyogs med du skye :
nyi zla mnan yang non pa snyam byed :
ri rab bteg kyang theg pa snyam byed :
lha 'dre thams cad dbang du 'du :
rig pa la ngar skye'o :
4yang rtag tu ngu'i bcud len sman gcig la :
rtsa a ba :
sbrul sha :
cong zhi :
'bras bu gsum :
gong gi sbrang mar dang sbyar nas sman mar du byas te :
nangs ma re la thur mgo gsum gsum bza':
de zla ba gcig tu zos na mig gsal bar 'gyur ro :
5yang de tsho'i steng du :
phag pa lo lon pa'i mkhris pa dang :
mchin pa dang :
dom mkhris :
khyi nag mkhris pa :
bya rog mkhris pa :
dred mo :
dre'u :
rta nag :
mi dang 'ug pa'i mkhris pa rnams sbyar nas sman mar du byas nas zla ba gsum zos na lo ka'i khams thams cad dus gcig la gsal bar 'gyur ro :
nyin mtshan thams cad la khyad med do :
6yang bza' thabs gcig la kho rang gi rtsa ba :
ngar pa :
'dab ma :
me tog dang bcas pa rnams brdungs la stabs gcig tu btabs la :
de la a ru ra rgya gar ma :
phug ron rkang :
bong nga 'bri tshil ma :
de tsho zho la bcal :
gsum cha gsum gnyis su byas la :
ril bu gong bas chung ba byas :
bong nga dkar po dmar po yang btang :
me tog gi rigs su gyur pa thams cad dang :
sran ma dang :
zar ma la sogs te me tog gi rigs thams cad btang :
sbrang mar dang sbyar ba de zos na mig dwangs :
so legs :
sha bkrag legs :
rig pa gsal :
lha sgrub thag nye'o :
7yang rgyun gcod du byed na sman rtag tu ngu dang :
a ru ra rgya gar ma gnyis :
bu ram dkar po :
ka ra dkar po tsho dang sbyar la :
phye mar byas la rab gnas gang yin byas la bza':
nyi ma re la thur mgo re bza':
de yis rtsam pa rgyun gcod do :
za tsa na rang yi dam du bsgom :
de'i thugs kar 'jam dpal phyag g.yas ral gri :
g.yon bdud rtsi'i phye mas bkang ba'i bum pa bsnams pa :
phyag g.yas pa'i ral gris rang gi byang khog stod kyi srog rtsa dang :
snying tshil gyi mtshams yas mas kyis bregs nas :
rtsa sbu gu dong nge ba na mar la sman tsho sibs kyis song bar bsams la :
thur ma gang 'gam :
de nas sman bdud rtsi'i khu ba skya mer gyis song bar bsam :
lo ka'i khams thams cad bdud rtsis gang bar bsams la :   rtsa thams cad bdud rtsis gang bar bsam zer ba'ang 'dug
/byang khog stod bregs pa de la dmigs pa'i 'phro rbad kyis bcad la :
cung zhig gtad med du bzhag :
de nas rig pa 'phro na bla ma la gsol ba yang btab :
zhag bdun brgyad nas tshogs 'khor re bskor :
de ma grub na :
dus bzang po gsum la mi bya ba'i thabs med do :
'di la bla ma mnyes shing dam tshig gtsang ba gal che :
'di gcig pu byas na rdo rje'i sku dang ldan zhing yon tan mang po skye :
zag pa rgyun gcod kyi man ngag lags so :
8yang sman rtag tu ngu'i bza' thabs la :
gong gi sbrang mar la :
cong zhi :
a ru ra rgya gar ma :
g.yag rog po :
lug pho :
khyi nag po gsum gyi ol gong pa glo yu dang bcas pa gsum dang :
star bu :
shing mngar :
ka ra dkar po mdzo mar dang sbyar nas ril bu gong bzhin byas nas zla ba gsum zos na yang ba rlung dang 'dra :
drag rtsal che ba thog dang 'dra :
khyad par du glo gcong na ba gcur te 'gro la :
bad mkhris la sogs pas mi tshugs :
gcong nad thams cad zhi bar byed do :
9yang bcud len rnam pa gcig la :
rtag tu ngu'i phye ma sum gnyis :
nas kyi grus phye sum cha dang bsres la nag thug tu bya :
mar khu rnying pa gang yod btab la tshos par byas :
ska sla lug zho tsam byas la gsum yar du phul re tsam 'thung na :
shes pa gsal rig pa dwangs snyigs phyed pas bcud len de kas chog go :
10shes rab skyed na :
rtag tu ngu :
a ga ru nag po :
snying zho sha :
dzA ti :
shes rab ye shes rtswa zil pa can bya ba yin te :
yod sa ni ri thams cad la yod :
rtsa de'i dbyibs rtsa ba gcig tu hril gyis dril na :
rtse mo lnga ru yod pa :
mdog dkar po rtsub shod de ba :
lce la reg na rma 'ong pa snyam byed pa :
'dab ma'i zhing tshad tsam zhig yod pa :
skye sa g.ya' dang gangs kyi mtshams su skye ste :
las can min pas mi rnyed :
de rnams la thig le gnyis po btang :
ril bu a ru ra rgya gar ma dang mnyam por byas nas zos na shes rab phyogs med skye'o :
11yang rtag tu ngus gnyid chung ba dang :
mig rno bar bya ba ni :
zhum bu :
'ug pa :
nya'i mkhris pa :
phag mo lo lon ma'i mchin mkhris gnyis :
dom gyi mchin mkhris te drug :
a ru ra rgya gar mas gtso byas pa'i 'bras bu gsum dang :
de tsho cha mnyam par byas nas :
ra mar la sbyar nas zos na mig rno zhing gnyid chung bar 'gyur ro :
12rjes gnang byed na mkha' 'gro ma'i gtor ma byas la zhu ba'i mgo thog tu bzhag nas rang yi dam gyi nga rgyal du byas :
bla ma la gsol ba drag po btab la :
sman tsho de'i spyi gtsug tu thim par bsam :
bla ma'i rnal 'byor la zhog cig byas :
rang gtad med du bzhag go :
13yang gong gi sman la mchil pa'i sha ma rul ma sums pa gcig btang :
de la rat+na lnga brdar la :
thod pa bzang po'i nang du bzhag :
nyi zla gzas zin dus su pU dza bshams la :
rta mgrin gyi sngags stong tsho gsum bzla :
zla ba drug drug zos na lus stobs che zhing dbang po 'khrang :
mig gsal :
stobs che :
lus yang :
pags pa 'jam zhing thams cad dbang du 'du :
'di la yon tan dpag tu med do :
14yang rtag tu ngu'i bcud len la :
rtag tu ngu ni zhib btags la :
nas dang so ba gang rung phye dang ni :
nyung gzhi dang ni a ru ra :
mar dang sbrang rtsi legs sbyar te :
zla ba drug tu de zos na :
lus stobs che zhing tshe yang ring :
khyad par 'og ma la :
byang chub kyi sems skye bar 'gyur ro :
15yang rnam pa gcig ni :
bla ma'i rnam snang skam po dang :
rtag tu ngu dang sbyar la :
rdza phor gsar pa'i nang du rang gi mi bskyod pas bkang la bzhag :
bskams nas bdud rtsi dang sbyar nas zla ba drug tu bsten :
lus kyi ba spu thams cad nas 'od 'byung nas :
sems can gyi don byed par 'gyur ro :
16yang lugs gcig la :
so ba'i khu ba dang :
nyung nag mar khu dang sbyar nas zla ba drug za zhing bku mnye byas na :
rkang lag ser ga mi 'gas :
lus bde :
kha dog gsal :
mig gi dbang po gsal zhing bcud 'phel :
ti la ka ni brtan pa dang :
las dang 'gro 'dug drag po dang :
sha rul nya rul sngo ngad dang :
chang skyur la sogs spang bar bya :
gang yang rung ba'i sha tshod la :
rtag tu ngu yi phye ma de :
zhib btags ril bu gla ril tsam :
des ni mar du btsos la bza':
yang na 'bri mar bzang po dang :
sbyar nas zla ba bzhi ru ni :
nangs re bzhin du zos gyur na :
yon tan gong dang mtshungs pa thob :
17yang lugs gcig la :
yung ba mar nag 'bras bu gsum :
rtag tu ngu drug po de zla ba drug tu nangs re bzhin zos na :
rgas kha sra zhing lus stobs che :
dbang po 'khrang zhing bcud mi 'dzad :
sbrul sha btang na nyams skye zhing :
sha dkar 'tsher bag tshe ring 'gyur :
18yang lugs gcig la :
a ru zho gang :
sbrul sha zho gang :
rtag tu ngu zho gang :
de rnams sbrang dang sbyar te 'bri mar bzang po rta byas te :
zla ba gnyis la zad par bza':
des ni lus stobs 'phel zhing dmigs pa gsal :
shes pa dwangs :
dbang po las su rung zhing tshe ring yon tan dpag tu med do :
19yang rnam pa gcig la :
cong zhi bzang po phul gang :
a ru ra :
rtag ngu gang rnyed dang :
ka ra sbyar la lto stong la gam phye thur mgo bzang ba re btang ste lo gcig bsten na stobs seng ge dang mnyam :
bong rta dang mnyam :
so sra :
so bar ci zos 'ju :
mig rno :
rna ba gsang :
lus yang :
tshe lo brgya thub :
DA ki 'du zhing yon tan brjod kyis mi langs par 'gyur ro :
20de nas yang rtag tu ngu :
a ru ra rgya gar ma :
bur smug dang sbyar nas lto stong la zos na'ang yon tan gong dang 'dra'o :
21sman gyi khu ba dang :
gla rtsi :
mar khu :
nyungs dkar gyi khu ba dang :
de rnams mi 'chi kha ma'i snar blug na slar sos par 'gyur ro :
22yang til mar dang sbyar nas zla ba drug tu zos na :
lus rgyas te gzi mdangs nyi ma shar ba dang 'dra'o :
23yang rtag tu ngu'i khu ba snar blug na mgo na ba dang :
ro stod brgyangs pa dang :
lce mi bde ba thams cad sos par 'gyur ro :
24so ba dang til mar gyi dud pa sbyar na lo stong du 'gyur ro :
25rtag tu ngu'i khu ba dang :
glang gi sha zhib tu btags la 'dag pa byas te ril bu dril la :
mar gyi nang du btsos la bza' 'o :
mi bcu'i stobs dang mnyam par 'gyur ro :
26de thams cad zla ba nya dus su sems can gyi don du bya'o snyam du bsams la :
bkres pa lam khyer la :
bdud rtsi de'i snod rat+na'i nang du sha lnga bdud rtsi lnga dkar la dmar mdangs chags pa DA kis drangs par bsgom zhing :
drangs pa tsam gyis zag med kyi sku thob pa :
phyag rgya chen po 'gro 'ong med pa'i sku thob :
ting 'dzin rang shugs su skye bar bsams la :
oM AHhU~M:
gis byin gyis brlabs la bza' 'o :
de ltar zos pa'i phan yon ni :
mchog thun mong gi dngos grub ma lus pa thob :
khyad par du tshe ring ste :
rdo rje'i sku khru bcu gnyis pa gcig tu gyur nas 'chi ba med do :
de ma grub kyang tshe lo stong du 'phel bar 'gyur ro :
de yang pags pa la nus pa zhugs na mtshon gyis mi phig go :
sha la zhugs na g.yang la lhung yang bya sgro rlung gis khyer ba dang 'dra'o :
rus pa la zhugs na bsad kyang mi sod do :
lto phyir phung po mi 'chor zhing mthar thug mu ge'i bskal pa las thar par 'gyur ro :
sa ma ya :
bcud gsang ba len pa rtag tu ngu'i lag len las :
las kha tshar dang bcas pa'i sgrub thabs man ngag gi gdams pa rdzogs so :
!
bla ma dam pa rnams dang yi dam lha la 'dud :
thugs rje che ldan gu ru pad+ma yis :
phyi rabs rnal 'byor rnams la phan gdags phyir :
rtag tu ngu yi sman gyi bza' thabs 'di :
sngon gyi sangs rgyas rnams kyi byin rlabs dang :
sprul sku bsam mi khyab pa'i thugs rje yis :
sems can skal ldan rnams dang las 'phro can :
'gro ba'i don la chags med brtson pa yi :
tshe gcig sangs rgyas sgrub 'dod rnal 'byor pa :
rtogs ldan mi yi seng ge ri khrod 'grims :
dben pa'i gnas su rang re gcig pur sdod :
sems ni ma bcos gnas lugs ngang du bzhag :
gdod nas dag pa smra bsam yul las 'das :
bsgom pas nang gi sgro 'dogs legs bcad cing :
thos pas phyi yi sgro 'dogs bcad byas te :
rtse gcig rang gi sems nyid gtan la 'bebs :
dam tshig gtsang zhing lha bsnyen gong du rdzogs :
dam bca' mi g.yel sgrub pa tshul bzhin byed :
mos gus 'gyur med bla ma spyi bor 'khur :
byung tshad phyogs su btang nas zhen med lhug par sdod :
dam chos skom pas chu bzhin 'thung ba'i rnal 'byor pa :
longs med rgyud la brten cing phyi ma'i don la brtson :
de lta bu yi skal ldan gcig dang 'phrad par shog :
skal med rnams dang mi 'phrad par gdams nas :
lho brag mkhar chu'i dpal gyi phug ring :
brag dmar dkar po mda' sgro can la sbas so :
sa ma ya :
'di'i lo rgyus ni :
yang dag par rdzogs pa'i sangs rgyas shAkya thub pas :
dur khrod du mkha' 'gro ma brgyad la sman sbyar thabs gsungs :
mkha' 'gro lnga bcu rtsa brgyad kyi dgongs pa gcig tu dril ba :
rgya gar dbus phyogs la sogs par mkhas pa lnga bcu rtsa brgyad la gsungs te :
lnga bcu rtsa brgyad kyi thugs dgongs gcig tu dril :
gu ru pad+ma la tshogs 'khor dang bcas nas gsungs so :
da ni gdams pa dngos la don bcu gsum ste :
de'i thog mar rtsa brtag pa ni :
kha dog ljang ser dbyibs pad+ma'i 'dab ma dang 'dra ba :
me tog ser po yod pa :
nga la yon tan 'di tsam yod pa la :
za mkhan med byas rtag tu ngus pas :
rtag tu ngu zer ba'o :
'di la rigs lnga yod de :
me tog dkar :
ser :
dmar :
ljang :
mthing ga lnga'o :
de la ser po min pa gzhan rnams rnyed par dka':
ser po ni mod pa yin te :
bka' bde gshegs sgrog pa'i sa na yang yod :
rigs lnga char tshang ba lho brag na yod :
ri bo mchog rab na yang yod :
mchod rten chen po'i bar na yod :
rgya la'i rtsar la yod :
gangs ti se la yod :
byar tsa ri la yod :
mon bum thang la yod :
rtag tu ngus pa'i mchi ma ni :
nam skam dus la yang zil pa yong :
rtsa de min pa la zil pa med do :
rtsa brtag pa'i thabs kyi le'u ste dang po'o :
btu ba ni :
sran ma'i me tog snga ba la btu ran pa yin :
rtsa ba dang 'dab ma bcas pa btu'o :
skam pa ni :
nyi ma dang :
rlung gis ma phog par grib ma la skam par byas la lag pas 'phur ba nyal gyis song na skam pa'i tshad yin no :
btu ba dang :
skam pa'i le'u ste gnyis pa'o :
de nas gtun gtsang mar :
rtag tu ngu dang sman rnams ma 'dres par so sor brdungs par bya zhing :
zhib pa'i tshad ni rang gi sna ba snyoms par byas la :
sbrang mar dang sman gnyis ma bsres pa la yig 'bru gsum gyi byin gyis brlab cing :
rab gnas bya'o :
brdung zhing rab gnas bya ba'i le'u ste gsum pa'o :
sbyor ba'i khu ba ni :
'bras chang ngam :
skyes pa bud med la ma phyin pa'i dri chus bya :
de min na rang gi dri chus bya :
myos byed dri chu ma song bar bya :
ril bu shug 'bru tsam bya :
tshogs dang pU dza bshams te :
bla ma dang dkon mchog la maN+Dal phul la :
bkra shis brjod par bya'o :
zhag re la ril bu nyi shu rtsa gcig re'am :
bdun bdun re gsum yar du za bar bya'o :
de ltar zla ba gsum zos pas :
rtsam pa za mi dgos par rang 'gags su 'gro :
lus yang :
shes pa bde sing gis 'gro :
rig pa dwangs snyigs phyed par 'gyur :
ril bu sbyor ba'i le'u ste bzhi pa'o :
yang gong gi sman rnams kyi steng du :
a ru ra rgya gar ma dang :
ka ra dkar po dang :
ra mo shag dang :
cong zhi rnams sbyar nas ril bu gong ltar byas te zla ba drug zos pas :
yang rtsal seng ge lta bu 'byung :
stobs glang po che dang mnyam :
tshe nyi zla dang mnyam par 'gyur ro :
tshe ring ba'i bcud len gyi le'u ste lnga pa'o :
yang gong gi sman tsho'i steng du :
bzang drug :
bu ram dkar po :
rtsa ba gsum   dbang lag
/ra mo shag
/lca ba dang gsum /dang sbyar te gong bzhin zla ba gsum mam drug zos na :
gzhon pa lha'i bu lta bur 'gyur :
skra dang :
so dang :
sen mo thams cad brje'o :
na so gzhon pa'i bcud len gyi le'u ste drug pa'o :
sbrang mar min pa gzhan tsho la cong zhi dgos :
bya rgod kyi sha rnyed na rab :
gzhan yang bya sha tshogs tshad dang :
lug sha skam po lo lon pa'i phye ma dang sbyar nas :
zla ba gsum zos na :
lus la drod skye :
gos gyon mi dgos :
sems bde zhing ting 'dzin gsal :
gcig pur sdod kyang skyo ba med par slar nyams 'phel lo :
bcud len du 'gyur ba'i le'u ste bdun pa'o :
yang za thabs la :
sbrang mar dang :
a ru ra sha chen dang :
cong zhi dang :
bdud rtsi btul ba'i phye ma gong bzhin sbyar nas :
zla ba gsum zos na :
rig pa la ngar phyogs med du skye ste :
nyi zla mnan kyang non pa snyam byed :
ri rab btegs kyang theg pa snyam byed pa lha 'dre thams cad dbang du bsdus kyang 'dus snyam byed :
rang la DA kis yon tan sangs rgyas su mthong bar 'gyur ro :
rig pa skye ba'i le'u ste brgyad pa'o :
yang mig sman bya ba ni :
rtsa a ba dang :
sbrul sngon po'i sha dang :
cong zhi dang :
'bras bu gsum rnams gong gi sbrang mar dang sbyar la nangs ma re la thur mgo gsum gsum re zla ba gsum du zos na :
mig gsal bar 'gyur ro :
mig gsal bar byed pa'i le'u ste dgu pa'o :
yang lugs gcig la :
gong gi sman gyi steng du :
phag pa khra bo'i mchin pa dang mkhris pa :
dom mkhris :
khyi nag po'i mkhris pa :
dred mo dang :
rta nag po dang :
dre'u dang :
mi dang :
bya rog dang :
'ug pa'i mkhris pa ste :
mkhris sna dgu po dang sman mar sbyar nas zla ba gsum zos na :
'jig rten kun dus gcig la mthong zhing :
nyin mtshan la khyad par med pa mthong ngo :
ye shes kyi spyan gyi bcud len gyi le'u ste bcu pa'o :
yang za ba'i thabs la :
kho rang gi rtsa ba dang 'dab ma dang ngar pa tsho stabs gcig brdung :
de la sman sbyar ba ni :
a ru ra rgya gar ma dang :
phug ron rkang dang :
bong nga 'bri tshil ma dang gsum zho la bcal bas gsum gsum du byas :
ril bu cog sgong las chung tsam byas la :
bong nga dkar dmar kyang mang du btab :
pad kha'i me tog dang :
zar ma'i me tog dang :
sran ma'i me tog la sogs sman gyi rigs me tog tshogs tshad btang :
de rnams sbrang mar la sbyar :
yig 'bru gsum gyi byin gyis brlab cing rab gnas bya :
de zos pas mig mdangs legs :
sha bkrag dang ldan :
rig pa gsal :
yi dam sgrub thag nye :
mdze lhog gi nad ngan thams cad sos :
me tog la brten nas za ba'i le'u ste bcu gcig pa'o :
yang rgyun gcod du byed na :
rtag tu ngu dang :
a ru ra rgya gar ma dang :
bu ram dkar po dang :
ka ra dkar po dang :
'bras chang rnams sbyar la phye byas byin rlabs gong ltar byas te :
nyin zhag re la thur mgo re tsam za :
de min tsam pa rgyun bcad :
za ba'i dus rang yi dam gang mos su sgom pa'i thugs kar 'jam dpal phyag g.yas ral gri :
g.yon bum pa bdud rtsi'i phye mas gang ba thogs pa bsams la :
phyag g.yas pa'i ral gris rang gi byang khog stod snying dkar nag mtshams nas lam gyis bregs pa'i rtsa sbubs stong pa nas sman tsho sib kyis song bar bsams la 'gam :
de nas sman rnams bdud rtsi'i khu ba skya mer gyis song bas :
rtsa nang thams cad bdud rtsis gang bar bsam :
gris rbad kyis bcad pa de cung zhig gtad med du bzhag go :
de nas rig pa 'phro na bla ma la gsol ba btab pU dza 'bul :
zhag bdun bdun la tshogs 'khor re bya :
de ma grub na dus bzang po gsum la mi 'grub pa'i thabs med :
DA ki dang chos skyong gi byin rlabs kyi kha rlangs thu le ba yin pas dam tshig gtsang bar bya :
gu rus kyang 'di gsum las mang bar ma gnang ngo :
byin na DA kis bka' chad 'ong :
'di zla ba drug zos na :
lus rdo rje'i sku thob pa la sogs pa'i yon tan mang po skye'o :
zab mo rgyun gcod kyi le'u ste bcu gnyis pa'o :
yang za thabs la cong zhi dang :
a ru ra rgya gar ma dang :
ol gong glo yu dang bcas pa gsum ni :
khyi nag po :
lug nag po :
g.yag rog po gsum gyi'o :
star bu :
shing mngar :
ka ra rnams sbyar nas zla ba gsum zos na yang ba rlung dang 'dra :
dpa' rtsal che ba thog dang 'dra :
khyad par glo gcong na ba gcur gyis 'gro'o :
gcong nad sel ba'i le'u ste bcu gsum pa rdzogs so :
!
sngo 'od ldan gyi bcud len 'jam pa'i dbyangs kyis mdzad pa bzhugs so :
oM ma Ni pad+me hU~M:
rigs gsum mgon po la phyag 'tshal lo :
'di ltar sngo'i bcud len 'di skal ldan kun gyis nyams su longs :
sngo 'od ldan gang zhe na :
sngo rtag tu ngu zhes kyang bya :
gser ldum pa zhes kyang bya :
sngo 'od ldan zhes kyang bya :
sngo rin chen 'od ces kyang bya :
bdud rtsi'i zil pa can zhes kyang bya :
sngo sbrang bu 'dzin zhes kyang bya :
sngo dan tig ces kyang bya :
oM ma Ni pad+me hU~M:
dang po skye sa bstan pa /   sman mchog 'di yi skye sa ni :
grub thob gnas na bag tsam yod :
gangs 'dabs rdza dang sa la skye :
chu 'dus sa dang chos byed yul :
bsod nams can gyi yul du skye :
khyad par thugs rje chen po yi :
theg chen sgra sgrog yul   lho brag mkhar chu'i yul gyi phu mda'/
bum thang tsa ri spa gro ri yi rtse mo dag la yod /
mchan /du skye :
gnyis pa ngos 'dzin brtag pa /   rigs ni rnam pa gsum yin te :
lha klu gnod sbyin dngos grub yin :
kha dog dkar dmar ser po 'o :
ring thung phra sbom lce tsha ba'i :
me tog tsam du yod pa yin :
lo ma yal ga thams cad la :
zil pa re re rtag tu chags :
sbrang bu rnams ni 'dzin par byed :
shin tu rtsi dang bcas pa 'o :
me tog gsar pa thang chu 'dzin :
sngo gzhan zil pa sangs kyang ni :
kho bo'i zil pa mi sangs so :
gsum pa sbyang zhing bza' thabs /   de'i rtsa ba me tog sdong bu bcas :
gtsang ma'i gnas su grib skam byas la :
zhib tu brdung :
sngo sman ci tsam yod pa'i gsum cha sbrang rtsi dang :
gsum gnyis su bu ram bzang po chu bcad btang :
mu zi ser po thun gsum gyis ngar blud :
bla ma'i dri chen   thun gsum dgos so /gyis ngar blud :
gzhan sha lnga bdud rtsi lnga :
'bras bu gsum dang bzang drug la sogs pa'i kha tshar ci rigs pa gdab :
de rnams sbyar ba'i ril bu lug ril tsam byas :
de nas gri bskam bya :
oM ma Ni pad+me hU~M:
de nas dus tshod tshes grangs bzang po la dben pa'i gnas su :
maN+Dal legs par bzhengs la :
khri'u'am many+dzi'i steng du :
rin po che'i snod bzhag ste :
de'i nang du ril bu blug :
gtor ma dang :
mchod pa rnam pa lnga bsham :
skyabs 'gro sems bskyed bya :
de nas stong pa nyid kyi ngang las :
rang nyid thugs rje chen por bsgom :
de nas mdun gyi nam mkha' la :
nyi zla pad+ma'i gdan bsam :
de'i steng du yi ge muM hrI hU~M gsum bsam :
yi ge muM las 'od 'phros :
'phags pa mchod :
sems can gyi don byas :
tshur 'dus muM 'od du zhu ba las 'jam dpal sku mdog ser po gser btso ma 'dra ba :
phyag g.yas shes rab ral gri :
g.yon me tog ut+pa la bsnams pa :
sems dpa'i skyil krung du bzhugs pa gcig bsgom :
yang hrIHlas 'od 'phros don gnyis byas nas :
hrIH'od du zhu ba las :
thugs rje chen po sku mdog dkar po zhal gcig phyag bzhi pa :
phyag g.yas pad 'dab bsnams pa :
g.yon mu tig gi phreng ba 'dzin pa :
'og ma gnyis thugs kar thal mo sbyar ba :
sku 'dzum mdangs dang ldan pa gcig bsgom :
yang hU~M las 'od 'phros don gnyis byas nas :
hU~M 'od du zhu ba las :
phyag na rdo rje sku mdog mthing kha :
phyag g.yas rdo rje thugs kar 'dzin cing :
g.yon dril bu dku la brten pa :
sku gzi mdangs dang ldan pa zhig bsgom :
de ni dam tshig sems dpa' bskyed pa'o :
ye shes sems dpa' spyan drang ba ni :
de nas rang nyid thugs rje chen por gsal ba'i thugs ka nas yi ge muM hrIHhU~M gsum bsam :
de nas 'od 'phros pas :
'og min gyi gnas nas rigs gsum mgon po spyan drangs :
dzaHhU~M baM hoHsa mdun gyi dam tshig sems dpa' la bstim :
mchod pa dang :
gtor ma ci rigs su 'bul :
de gsum gyi thugs ka nas ye shes kyi bdud rtsi'i chu rgyun babs nas :
mdun gyi ril bu'i snod mer gyis khengs par bsam zhing sngags 'di bzlas so :
oM wA gI shwa ri muM:
oM ma Ni pad+me hU~M:
oM badzra pA Ni hU~M:
de lta bu'i sngags de la zhag nyi shu rtsa gcig gi bar bsnyen pa bya'o :
de la rtags ni :
ril bu la rlangs pa phyur ba dang :
dri bzang tshor ba dang :
'ja' zug pa dang :
'od yong ba dang :
lhas lung ston pa de la sogs pa'i rtags khyad par can yod :
de nas gong gi bsnyen pa la sngags 'di btags so :
oM A yur+dz+nyA na tshe b+h+rU~M yu b+h+rU~M ni muM hrIHhU~M:
zhes pa'i sngags ci tsam nus pa bzlas so :
de nas rjes kyi bya ba ni :
badzra muHsa ye shes pa gshegs :
dam tshig pa ril bu la bstim :
ril bu rnams mtshan nyid dang ldan pa'i thod pa'i snod du tshags byas la :
sgrub pa po rang nyid thun bzhir bdun bdun za'o :
za ba'i tshe yang thugs rje chen por bsgom mo :
yi ge drug pa bzlas :
phye skyo dang :
zas bcud can bsten no :
de ltar zla ba drug byas na rdo rje lta bu'i lus thob bo :
lo drug byas na tshe lo bdun stong thub bo :
de la sogs pa'i yon tan bsam gyis mi khyab cing brjod kyis mi lang ngo :
ril bu til gyi 'bru dgu tsam re re sems can la byin na :
tshe lo brgya thub ste ngan song gsum las thar ro :
rang nyid 'di nas shi 'phos nas nub phyogs bde ba can gyi zhing khams su sangs rgyas snang ba mtha' yas kyi zhabs drung du pad+ma las rdzus te skye bar 'gyur ro :
'od ldan dang til mar sbyar zhing zos na :
stobs che zhing dbang po las su rung ngo :
mya ngan med pa mu zi ser po dang sbyar nas zos na :
rnag dang chu ser skam zhing stobs che bar 'gyur ro :
'od ldan nas dkar mo'i phye ma dang :
yung ba dang :
a ru ra dang :
sbrang rtsi dang sbyar nas zos na stobs dang rdzu 'phrul phun sum tshogs par 'gyur ro :
'od ldan dang sbrang rtsi zhib tu btags la ril bu mar gyi nang du bsre zhing za'o :
des kyang mi bcu'i stobs dang mnyam par 'gyur ro :
sman rtag tu ngu'i bcud len gyi gdams pa'o :
shin tu dkon pa'i gdams ngag go :
snod dang ldan pa gcig ma gtog :
gzhan la sbyin par mi bya'o :
'phags pa 'jam dpal gyis mdzad pa'o :
!
rtsa mchog mdangs ldan bcud len bzhugs so :
gu ru la na mo :
o rgyan pad+ma bdag gi bka':
'od ldan sngo yi bcud len 'di :
skal ba can gyis nyams su longs :
rnal 'byor sgrub pa'i cha rkyen gyis :
sa ma ya :
sngo 'od ldan gang zhe na :
rtag tu ngu zhes kyang bya :
rtsa mchog zil pa can zhes kyang bya :
spyir grub thob kyi gnas kun na bag re yod :
khyad par du lho brag mkhar chu'i phu mda':
spa gro :
bum thang :
tsa ri :
ti se rnams na yod :
de phra sbom lce tsha ba'i me tog tsam :
me tog par bu lta bu chu 'dzin pa :
sngo gzhan gyi zil pa sangs kyang kho yi mi sang ba gcig yod :
de rtsa lo sdong bur bcas pa brngas la   btsas ma brnga ba'i dus su /grib skam bya :
zhib tu brdung :
sman de ji tsam yod pa'i cha gsum sbrang chu   sbrang byung na rab /
bu ram bzang po yang rung /bcad btang :
mu zi ser po thun gsum   dri chen dang dbang lag thun gsum tsam yang btang /gyis ngar blud :
de rnams sbyar ba'i ril bu lug ril tsam grib skam byas nas gsum yar mid pa'am :
chu bskol la btab nas btung ba gang bde bya :
rtsam pa bcad la ril bu gsum drug dgu la sogs pa rig pas dpag te 'ju stobs dang sbyar :
de ltar zla ba drug zos na rdo rje'i lus thob :
lo drug zos na lo bdun stong thub :
nad gdon rnam rtog 'joms :
tshe nyi zla dang mnyam :
shes rab 'jam dpal dang mtshungs :
ting nge 'dzin shugs kyis 'char :
rkang mgyogs bya dang 'dra :
stobs glang chen dang mtshungs :
'dzam gling gi sngo sman thams cad zos pa bas kyang 'di yon tan che'o :
sman mchog mdangs ldan bcud len 'di :
mkho mthing lha khang rten gyi mchog :
snang ba mtha' yas tshe yi bdag :
phyag g.yas mtheb chen nang du sbas :
'phags pa rigs gsum mgon po yi :
sprul pa gcig dang 'phrad par shog :[ \u0f80]atsha :
sa ma ya :
rgya rgya rgya :
!
sngo 'od ldan rtag tu ngu la rigs gsum du yod de /
me tog ser /   lha /
dkar /   klu /
sngo   gnod sbyin /gsum gyis dbye ba'o //
de yang rtsa ba gro ma 'dra ba /
tshigs ring zhing 'byar rtsi yod pa /
ro kha la dwangs pa /
mngar la tsha zhing ber ba /
dri bzang po dang ldan pa yod gsungs /
!
bdud rtsi bzhi sbyor ni :
lha'i bdud rtsi rtag ngu :
klu yi bdud rtsi dbang lag :
drang srong gi bdud rtsi a ru ra :
mkha' 'gro ma'i bdud rtsi cong zhi bzhi po cha mnyam du btags :
mngar gsum gang 'dzoms dang rtsi mar sbyar la :
ril bu cog sgong tsam byas la thod pa sogs kyi snod du gzhug :
rang rnal 'byor mar bsgoms la ha ri ni sa bzla :
'jig rten dang 'jig rten las 'das pa'i bcud thams cad bkug la bstim :
lto stong la gsum gsum zos pas lus stobs rgyas shing ting nge 'dzin 'phel lo :[ \u0f80]atsha :
!
rtag tu ngu bdud rtsi lnga sbyor gyi za thabs ni :
rtag tu ngu brdungs pa khyim bya'i sgo nga tsam la :
cong zhi de dang mnyam pa :
a ru ra sha chen gsum :
dbang lag lnga'am bdun :
pi pi ling tshum gcig rnams zhib par btags :
bu ram rdog po gsum bzhi dang sbyar la ril bu sha ba'i ril ma tsam bya :
lto stong la re re za'o :
phan yon spyi dang mthun :
dpal mi pham mgon po'i gdams pa'o :[ \u0f80]atsha :
!
yang na /
nas dkar mo rdo rdul sogs med pa legs par bkrus pa'i phye dang /
rtag tu ngu'i phye ma cha mnyam par byas la gam phye byed nas btang ba'am /
thug pa lta bu byas kyang rung /
lto la 'phrod sla zhing phan yon thams cad 'byung ngo /
!
yang sman mar byed na /
rtag tu ngu khyor gang la /
bu ram rdog po gsum sbyar /
mar srang gang legs par gzhur ba grang du bcug pa la btab nas bsten /
nad gzhi dang bstun la 'du ba spyi la a ru ra /
chu ser la ra mo shag
/rlung la sha chen rnams kha tshar btab kyang rung ngo /
!
yang sman mar tshul bzhin du sbyar ba dang /
rtag tu ngu'i phye ma dang mnyam pa'i a ru ra /
de'i phyed cha'i ba ru ra /
de'i phyed cha'i skyu ru ra rnams sbyar la /
dbang lag
/se 'bru /
shing tshwa /
pi pi ling /
sug smel /
gur gum /
rgyam tsha bzang po rnams kha tshar btang /
'dres par dkrugs srod dang tho rangs gang rung kham re zos rjes chu bskol tsha mo btang /
des nad 'byang /
tshe ring /
dbang po gsal ba sogs yon tan dpag tu med do //
bcud len gyi man ngag mchog tu zab pa rdzogs so //
\u0f80atsha /
bdud rtsi rtag ngu bcud len la rgya ban gyi lugs /
zung ngu'i lugs /
nyang lugs te gtso che ba'i lugs gsum du grags so ///
/
