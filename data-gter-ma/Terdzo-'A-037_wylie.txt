@#//
thugs rje chen po ngan song rang grol gyi nang sgrub rgyun khyer byin rlabs rgya mtsho bzhugs so //
bla ma 'jig rten dbang phyug zhabs //
snying gi pad+mor rtag mchod nas //
ngan song rang grol nang sgrub kyi //
'don 'grigs rgyun khyer slad du spel //
skyabs sems sngon du song nas /
oM swa b+hA bas sbyang /
stong pa'i ngang las rdo rje'i srung 'khor nang //
b+h+rU~M las gzhal yas mtshan nyid yongs rdzogs dbus //
gser gyi sa gzhi pad nyi zla gdan gsal //
oM ma Ni pad+me hU~M:
hrI:
kun gzhi ma bcos lhug pa'i rang mdangs ni :
chos kyi dbyings las rang byung spyan ras gzigs :
rnam dag dri med sku mdog dkar la 'tsher :
rtsa ba chos sku'i phyag gnyis thal mo sbyar :
yan lag longs sku'i phyag gi dang po nas :
skyon gyis ma gos pad+ma dkar po 'dzin :
nyon mongs dag byed ril ba spyi blugs thogs :
thabs dang shes rab dbyer med mda' gzhu bsnams :
nying lag sprul sku'i phyag gi dang po nas :
'khor ba'i sems can 'dren pa'i bgrang phreng 'dzin :
yi dwags bkres skom sel ba'i mchog sbyin mdzad :
'phro gcod don ldan gser gyi 'khor lo bskor :
zhabs gnyis pad+ma'i gdan la mnyam par bzhengs :
dus gsum bde bar gshegs pa chos kyi sku :
'gro drug sems can rnams la spyan ras gzigs :
nam mkha' lta bur khyab pa'i bcu gcig zhal :
gzi brjid 'od dpag med pa'i sku ru gsal :
gnas lngar kha sar+pa Ni dkar dmar mthing //
ser ljang phyag g.yas skyabs sbyin g.yon pad+ma //
pad zlar sems skyil 'od sku nas tsam gsal //
yum mchog gsang ye zhal gcig khro 'dzum dmar //
phyag bzhis gri thod ral gri kha T+wAM bsnams //
rus pa'i rgyan spras zhabs gnyis yab la 'khril //
dbu gtsug snang mtha' tshe dpag yab yum dmar //
mnyam gzhag tshe bum 'byung bcud bdud rtsis gtams //
de yi shar du rig 'dzin 'ja' tshon snying //
lho ru mnyam med snyi sgom 'dzam gling grags //
nub tu sprul pa'i chos rgyal srong btsan sgam //
byang du rgyal ba'i dbang po karma pa /   bla ma 'di bzhi 'ja' tshon pa nyid kyis snyan brgyud gtsug rgyan nor bu'i gsham du gsungs pa la cung zad bsgyur ba rgyun khyer lta bu'i skabs la legs shing nang sgrub rkang tshugs byed na 'di bzhi mi dgos so //
gtso bo'i phyogs bzhir pad+ma 'dab bzhi'i steng //
shar du dzaM dkar 'brug zhon rin chen brgyan //
phyag g.yas bgrang phreng ne'u le'i rkyal pa g.yon //
g.yas su 'jam dkar mchod sbyin ut+pal steng //
sher phyin pod mtshan rdo rje skyil krung bzhugs //
nub tu mi g.yo dkar po nyi dkyil la //
pus gtsugs khros tshul ral gri sdigs mdzub mdzad //
g.yon du sgrol dkar spyan bdun zla ba la /
rgyab rtenamachog sbyin ut+pal skyil krung bzhugs //
kun kyang dar dang rin chen rgyan chas spras //
de yi rgyab tu pad+ma zla gdan la //
g.yas su shAka thub sa gnon mnyam gzhag ser //
rgyab tu mar me mdzad dmar mnyam gzhag rgya //
g.yon du byams pa thal sbyar gur gum mdog
/mdun du gu ru pad+ma ras gzan can //
dbu skra thor cog rdo rje thod pa 'dzin //
zil phrum 'ja' 'od 'khyil pa'i klong na bzhugs //
sgo bzhir stag phag seng ge spyang gdong ma //
dkar ser dmar ljang phyag g.yas lcags kyu zhags //
lcags sgrog dril bu g.yon rnams zhags pa 'dzin //
stangs stabs tshul bzhugs gtso 'khor thams cad kyi //
gnas gsum 'bru gsum thugs srog sa bon las //
'od 'phros dus gsum rgyal ba sras dang bcas //
nyi zer rdul 'khrigs lta bur spyan drangs thim //
hrI:
rang bzhin lhun gyis grub pa'i gnas mchog nas :
chos sku skye med dbyings las ma g.yos kyang :
gzugs sku 'gro ba'i don du skur sprul pa :
thugs rje'i dbang gis gnas 'dir gshegs su gsol :
oM ma Ni pad+me hU~M:
e h+ye hi dzaHhU~M baM ho :
'khor bcas mdun gyi nam mkhar bzhugs par bsam la /
hrIH
thugs rje chen po 'khor dang bcas pa rnams :
'gro ba sems can ma lus don mdzad phyir :
bdag la thugs rjes nye bar dgongs mdzod la :
thugs dam dbang gis bzhugs nas byin gyis rlobs :
oM ma Ni pad+me hU~M:
sa ma ya tiSh+Tha lhan :
phyag 'tshal ba ni /
hrIH
chos kyi sku la gnyis 'dzin mi mnga' yang :
'gro ba'i don phyir longs spyod rdzogs skur bstan :
thugs rjes cir snang sprul skus 'gro don mdzad :
sku gsum ye shes lha la phyag 'tshal lo :
oM ma Ni pad+me hU~M:
At+ma naM nir+YA ta yA mi :
mchod pa ni /
hrIH
thugs rje chen po 'khor dang bcas pa la :
nyon mongs bkres skom gdung ba mi mnga' yang :
bdag cag bsod nams ye shes tshogs gsag phyir :
pU dza'i tshogs kyis mnyes shing bzhes su gsol :
oM ma Ni pad+me hU~M:
sarba pU dza me g+ha hU~M:
hrI:
thugs rje chen po 'khor dang bcas pa rnams :
mchod yon zhabs bsil me tog bdug spos dang :
snang gsal dri chab bza' btung sgra snyan sogs :
phyi yi mchod pa sna tshogs bzhes su gsol :
oM ma Ni pad+me hU~M:
ar+g+haM pA d+yaM puSh+pe d+hU pe d+hI paM gan+d+he nai wid+yaM shab+da sarba pU dza me g+ha hU~M:
hrI:
gzugs sgra dri ro reg bya chos la sogs :
bkra shis lha mo nam mkha'i khams bkang nas :
dkyil 'khor lha tshogs mnyes phyir mchod par 'bul :
dgyes shing bzhes nas byin gyis brlab tu gsol :
oM ma Ni pad+me hU~M:
badzra lA s+ye :
badzra shab+da :
badzra gan+d+he :
badzra nai wid+yaM:
badzra pany+tsa lI ka :
badzra d+harma :
sarba pU dza ya maN+Da la a la la ho :
gnyis med bstim pa ni /
hrIH
ye shes sku la gnyis 'dzin mi mnga' yang :
gnyis snang ye shes dam tshig sems dpa' gnyis :
gnyis su med par brtan par bzhugs nas kyang :
'gro don phrin las rdzogs par mdzad du gsol :
oM ma Ni pad+me hU~M:
sa ma ya tiSh+Tha lhan :
dbang bskur gsol gdab ni /
hrI:
sku lnga ye shes lnga yi skur bzhugs nas :
rgyal ba rigs lnga 'og min gnas nas bzhengs :
rigs kyi bdag pos dbang skur byin gyis rlobs :
rigs lnga ye shes lnga yi dngos grub stsol :
oM ma Ni pad+me hU~M:
oM hU~M swA AMHhA a b+hi Shiny+tsa A:
dbang rtags su rigs lngas dbu brgyan par gyur :
sku gsung thugs byin gyis brlab pa ni /
oM ma Ni pad+me hU~M:
dus gsum sangs rgyas thams cad kyi :
sku gsung thugs dang dbyer med phyir :
sku gsung thugs su byin brlabs nas :
byin rlabs dbang bskur rgyas gdab bo :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
bstod pa ni rgyas par sku gsung thugs bstod sogs gzhung gsal la /
bsdu na /
sangs rgyas kun gyis rab tu bsngags :
yon tan mchog gi gter gyur pa :
spyan ras gzigs zhes mtshan gsol ba'i :
rtag par brtse la phyag 'tshal bstod :
skyon gyis ma gos sku mdog dkar :
sogs dang /
bstod par 'os pa sogs bya'o //
de nas sngags bzla ba ni /
thog mar spyi bo'i rigs bdag gi tshe bum nas bdud rtsi khol zhing lud pa dang /
yab yum sbyor ba'i byang sems dkar dmar ngo bo zag med ye shes kyi bdud rtsi la /
rnam pa dbyangs gsal rten 'brel snying po'i rgyun lta bu na ra ra babs nas rang gi gnas lngar thim pas tshe dbang mchog gi dngos grub thob par mos la /
oM AHhU~M hrIHoM a mA ra Na dzI ban+ti ye swA hAH
zhes cung zad bzla /
tshe gzungs ring thung gzhan rnams kyang spro na bzla /
de nas gzungs ring bzla bar spro na /
gtso bo'i thugs kar pad zla'i steng hrIHyig dkar po'i mthar sngags phreng yig ngo phyir bltas sbrul 'khyil ba lta bur bsam la /
na mo rat+na sogs ci nus bzlas la spro bsdu 'og nas 'byung ba ltar bya /
'on kyang 'di la gtso bor yig drug
/yig bdun /
yig bcu gsum gang 'dod bzla dgos pas dmigs pa ni /
gnas lnga'i kha sar+pa Ni'i thugs kar pad+ma 'dab drug lte bar hrIHyig gi mthar yi ge drug pa /
de rgyab yig bcu /
de rgyab dbyangs gsal rten 'brel snying pos bskor ba bcas thams cad kyang gnas lnga'i rang mdog can /
de dag las 'od zer 'phros phyogs dus kyi rgyal ba mchod /
sku gsung thugs kyi byin rlabs thams cad sku dang sngags phreng phyag mtshan gyi rnam par byon nas rang gi sgo gsum la thim pas thog med nas bsags pa'i sgrib gnyis byang zhing 'phags pa'i sku gsung thugs su gyur /
yang 'od zer mkha' khyab kyi sems can la phog pas 'khor ba dong nas sprugs par mos /
mthar /
oM ma Ni pad+me hU~M:
d+hu ma g+ha ye na ma swA hA:
ha ri ni sa hU~M:
zhes pa ci rigs dang /
'khor sngags bzla bar spro na /
sa bon spro bsdu so so'i lugs dang bstun te /
dzaM dkar la /
oM pad+ma kro d+ha Ar+Ya dzam+b+ha la hr-i da ya hU~M phaTaH
'jam dkar la /
oM wA kye daM na ma :
mi g.yo ba la /
oM tsaN+Da ma hA ro Sha Na hU~M phaT/
sgrol dkar la /
oM tA re tut+tA re tu re ma ma A yuHpuN+ye dz+nyA na puSh+TiM ku ru swA hA/
sangs rgyas gsum la mu ni sogs so so'i gzungs sam /
yang na spyi bsdus su /
na maHsarba ta thA ga ta hr-i da ya a nu ga te /
oM ku ruM gi ni swA hA/
bla ma la /
gu ru pad+ma sid+d+hi hU~M/
mthar yig drug gsham du /
shAn+tiM puSh+TiM wa shaM mA ra ya sid+d+hi sid+d+hi hU~M/
zhes pa'ang tshar kha shas dang /
dbyangs gsal rten snying lan gsum re bzla'o //
de nas yan lag bdun pa ni /
oM ma Ni pad+me hU~M:
bla ma dkon mchog thams cad dgongs su gsol :
lus ngag yid gsum gus pas phyag 'tshal lo :
phyi nang gsang ba'i mchod pa rgya chen bzhes :
sgo gsum sdig sgrib nyams chag mthol lo bshags :
phyi nang gsang ba'i chos 'khor bskor du gsol :
mya ngan mi 'da' 'gro ba'i don du bzhugs :
thugs rje rgyun chad med la rjes yi rang :
dus gsum dge ba sems can don du bsngo :
bdag gzhan thams cad sangs rgyas myur thob shog :
hU~M hU~M hU~M/
ces bdag bskyed 'od gsal du zhugs /
phaT phaT phaT/
ces skad cig gis thun mtshams kyi lhar ldang /
bsngo ba ni /
oM ma Ni pad+me hU~M:
mgon po spyan ras gzigs dbang ni :
dang por byang chub thugs bskyed nas :
lam lnga sa bcu bgrod byas nas :
pha rol phyin pa bcu rdzogs te :
'gro ba'i don du skur bzhugs pa :
bdag ni 'chi ba'i dus kyi tshe :
ri bo ta lar skye bar shog :
oM ma Ni pad+me hU~M:
ri bo ta lar skyes nas kyang :
spyan ras gzigs kyi zhabs drung du :
skye 'chi med pa'i sku brnyes nas :
chos kyi bdud rtsi 'thung bar shog :
oM ma Ni pad+me hU~M:
bdag gis smon lam 'di btab pas :
'gro ba rigs drug sems can rnams :
so so'i sdig sgrib kun byang nas :
sdug bsngal ma lus zhi gyur te :
byang chub lam la rab zhugs nas :
khams gsum 'khor ba stongs par shog :
bkra shis ni /
oM ma Ni pad+me hU~M:
dus gsum sangs rgyas kun gyi sku gsung thugs :
'gro drug kun la thugs rje'i spyan gyis gzigs :
byams dang snying rje'i thugs kyis skyob mdzad pa :
'phags pa spyan ras gzigs kyi bkra shis shog :
oM ma Ni pad+me hU~M:
lo brgya 'tsho zhing ston brgya mthong ba dang :
longs spyod rgyas shing bsam don 'grub pa dang :
chos la bar chad med cing sgrub pa mthar phyin nas :
brgyud 'dzin byin gyis brlab pa'i bkra shis shog :
ces sam /
bsdu na bsngo smon spyi 'gre tsam byas nas 'di rigs bskyur bas kyang 'thus so //
rgyun khyer lta bur shin tu bsdu na mngon rtogs kyi rjes su spyan 'dren sogs sngags tsam kho na brjod pas kyang chog la /
nang sgrub ched gtad byed na ni /
dmigs pa dang cho ga'i 'gros 'di ltar la 'don cha gter gzhung gi tshigs bcad lhug rnams gab sprad nas tshang bar bton dgos kyi sla chos mi rung la 'di ni rgyun khyer lta bu stabs bde kho na'i ched du bris mod /
nang sgrub kyi zin bris lta bur yang 'gyur ba yod do //
de'ang zab gter 'di'i sh+loka gcig yan chad la dbang lung man ngag mtha' chod par byas shing bsnyen sgrub nyams len ci nus su bgyis pas byin rlabs kyi mtshan ma'ang rang skal dang 'tsham pa'i nges shes phran bu thob pas mi ldog pa'i dad mos ldan pa dang /
yid ches kyi gnad mang du mthong ba'i phyir /
snyan brgyud gtsug rgyan nor bu dang cho ga gzhung sogs kyi dgongs pa bsdebs nas bris pa las mkhas 'dod rang bzo ma mchis kyang 'gal 'khrul mchis na rtsa ba gsum la bshags so //
mtshan thos tsam gyis grol gyur na //
bsgrubs pas smos kyang ci dgos pa //
'di bris dge bas mkha' khyab 'gro
/thugs rje'i dbang phyug nyid 'gyur shog
/ces pa'ang ma Ni pa yon tan rgya mtshos dbo zla'i yar tshes brgyad kyi nyin 'og min bla ma'i gdan sa dpal spungs kyi yang dben byang chub shing gi nags khrod du bris pa dge legs 'phel //

//
