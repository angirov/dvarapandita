\u0f01\u0f83:
dam chos rdzogs pa chen po sde gsum las :
lo rgyus snying gi ti ka bzhugs so :
sde gsum spyi skor /
\u0f88\u0f88\u0f88\u0f88\u0f88\u0f88\u0f88\u0f88\u0f88
na mo gu ru :
dam chos rdzogs pa chen po la sde drug las :
thog mar lo rgyus kyi sde la'ang skor gsum ste :
snga ma dang bar pa tha ma gsum :
dang po gzhi'i rgyud kun tu bzang po :
lam ye shes chen po :
'khor bsam gyis mi khyab pa :
dus thog mtha' med pa :
zhing kun la khyab pa lngas bsdus te rdzogs pa chen po gdams :
sa ma ya rgya :
'og min du ston pa rdo rje sems dpas :
'khor rigs lnga po la :
dus thog ma dag la ye nas gsal bar bstan to :
sa ma ya rgya :
sum cu rtsa gsum gyi lha gnas :
rgya mtsho'i gting rum :
gnam lcags yod pa'i rtser :
'gro ba drug tu thub pa drug dang dgu rnams kyis :
kun tu bzang pos bshad pa'i dus na :
'gro ba'i khams na rdzogs par snang bar gyur to :
sa ma ya rgya :
dga' rab rdo rje 'og min du phyin te :
rdo rje sems dpa' las rgyud 'bum phrag drug cu gsan te :
'jam dpal bshes gnyen la bum pa gang byos kyi tshul du gnang :
des shrI siM ha la rgyas bkrol te yongs su rdzogs par bshad do :
sa ma ya rgya :
spyi don gnyis pa :
spyir gsang sngags gsang ba bcu las :
bla ma gsang bar gces pa dang :
bye brag rgya gar gyi lugs la bla ma shin tu gsang zhing :
khyad par o rgyan chen pos :
bla ma'i mtshan ni shin tu gsang bar mdzad :
tha ma'i tha mar bka' yi tha mar dge ba bdag cag rnams kyis thos pa las :
bod yul du brgya dang lnga bcu bzhugs pa'i brgya la ni ma thos so :
thos pa'i tshul ni :
o rgyan rin po che ni rig pa'i rtsal dbang thob pa rgya gar du yongs su grags par lo paN rnams kyis bzhed :
rtsal dbang bskur ba'i slob dpon ni gang yin pa de ma 'tshal lo :
kho mos thabs kyi sgo nas lan mang po thos par 'dod kyang :
zur tsam ma gnang ngo :
dus re zhig gi tshe :
bod kyi lo gsar chen po byas pa'i dus :
gral gyi gong nas khri srong lde'u btsan gyis gsungs pa :
bdag cag rnams la bkrin che ba ni gu ru rin po che 'di nyid lags shing :
deng sang mon du bzhugs :
mon mo bkra shis khye 'dren sogs mon mi skal ldan 'ga' la :
sku'i bkod pa sgyu 'phrul zhi khro'i lha tshogs su bstan cing :
sngar ma grags pa'i rdzu 'phrul gyi bkod pa du ma zhig bstan par thos :
lo paN mkhas grub gzhan rnams kyis rdzu 'phrul ya ma zung ci gnang na'ang :
o rgyan chen po la ni 'gran zla ma mchis so :
'di'i don du mi yul du :
rig pa'i rtsal dbang thob pa o rgyan kho na las med par grags :
de yang rig pa'i rtsal dbang bskur ba'i slob dpon ye shes kyi sku brnyes pa rgya gar 'phags pa'i yul du 'gran zla dang bral ba zhig yod tshul ni sangs rgyas gsang ba'i zhal nas thos :
gzhan nges pa ma rnyed pas deng shar ba'i lo 'dir gu ru nyid kyis brtsal ba'i slob dpon :
de nyid rab gdams ngag thos pa :
'bring rnam thar thos pa :
tha ma'ang mtshan thos pa zhig ni bdag cag rnams ngal ba med par don du gnyer ba ni gal che'o :
zhes gsungs pas :
de ltar bgyid par zhal 'chams te :
o rgyan rin po che shel brag tu gdan drangs :
thugs sras kyi snying por gyur pa rje yis zhus kyang ma gsungs so :
khra 'brug tu gdan drangs te rje 'bangs mang pos zhus kyang ma gsungs so :
bu tshal pho brang du rgyal po nyid kyis spyan drangs te rgyal pos 'jig rten gyi nor sna mang po phul te zhus kyang :
bdag gi bla ma'i mtshan brjod na bod yul gyi sa g.yo bar 'gyur ro :
zhes gsungs te ma gsungs so :
sgra bsgyur gling du phebs nas lo tsA mdzad de chos mang po bsgyur ba'i skabs shig la :
gu ru nyid dang bi ma gnyis ka la zhus pas :
bi mas ni o rgyan gyi dgongs pa la brtags te ma gsungs :
gu ru nyid kyis ni chos kyi gsung 'phros mdzad par byed :
de nas dus khyad par can spre'u lo sprel zla ra ba'i tshes bcu la bsam yas kyi bar khang nas o rgyan rin po ches 'brog ban lo tsA dang :
shel dkar bza' phyag phyir khrid de snga bar bzhengs nas mchims phur phebs :
rje 'bangs thams cad 'dus shig pa'i bka' bstsal to :
rje 'bangs rnams kyang la 'ur rjes su phyin pas :
bsam yas mchims phu'i yul khams de dag pa'i zhing khams chen por byin gyis brlabs te :
o rgyan gyis 'gro 'dul sum brgya drug cu'i skur bstan to :
gtso bo'i zhal nas :
rje 'bangs rnams rtag par bdag la don gnyer che bas yang yang bskul ba'i don ni :
bdag gi rtsa ba'i bla ma'i mtshan brjod par gsol ba btab cing :
nyin mtshan kun tu don de las dran rgyu med pa kun la byung 'dug pa :
de'i don re ba yongs su rdzogs par bskang bar bgyi'o :
de bas na mtshan brjod par dka' ba :
bdag gi bla ma ye shes kyi sku brnyes pa dpal he ru kaH'jigs pa med pa shrI siM ha zhes bya'o :
zhes gsungs pas :
nam mkha'i khams bde bar gshegs pa rnams kyis gang :
bar snang gi snang srid rnams zings se song :
sa gzhi rnam pa drug tu g.yos te 'od dang thig ler gyur :
rje 'bangs rnams dga' 'khyil ler zung 'jug gi ye shes de nyid du mthong bar gyur to :
de'i tshe bsam yas mchims phu'i ri dang rtsi shing rnams kyang rgya gar gyi phyogs su mgo gug par gyur to :
slar yang rje 'bangs rnams kyis lus longs spyod bsod nams kyi tshogs kyi maN+Dal chen po phul te :
des bstan pa'i gdams pa ston par zhus kyang gsung bar ma gyur to :
slar bsam yas su phebs te dbu rtse'i bar khang du khri srong lde'u btsan :
bai ro tsa na :
nam mkha'i snying po :
ye shes mtsho rgyal :
lha sras mu khri :
ngan lam ban+de ye shes :
gnyags dz+nyA na :
lang gro dkon mchog :
rdo rje bdud 'joms rnams so so'i gzungs ma dang bcas pa thams cad la :
spyi la gces pa shrI siM ha'i dbang bskur :
phyi sems sde'i bla ma sum cu rtsa gcig gi dgongs pa gcig tu 'dril ba'i dbang bskur ba :
yi dam rdo rje dbyings kyi dbang spyi blugs su bskur ba :
man ngag a yig mda' 'phen te phyi thun mong gi dbang gsum bskur :
nang klong sde las :
rig 'dzin bco lnga'i byin rlabs :
ston pa bcu gnyis kyi brda dbang :
mngon rdzogs rgyal po'i don dbang rtsa ba dgu bsgril te nang skor gyi dbang gsum bskur :
gsang ba man ngag gi sde las :
rig 'dzin bco lnga'i byin rlabs :
zhi khro'i don dbang :
sgrub dbang brgyad du dril ba'i dbang ste gsang skor gyi dbang gsum bskur :
de rjes kyi sgrubs thabs dgu phrugs su gnang :
rdzogs rim sngon 'gro'i brda dbang gsum gyis smin par mdzad de :
dngos gzhi khrid gsum gyis grol zhing :
rjes kyi man ngag gsum gyis grol ba mthar phyin par mdzad do :
sa ma ya rgya rgya :
spyi don gsum pa la'ang gnyis te :
slob dpon bai ro tsa na rgya gar du ye shes kyi sku brnyes shrI siM ha dang mjal te gdams pa sde gsum thob pa'i bar pa ni gcig la'ang ma bstan to :
rgyal mo rong gi phyogs su bstan pa yod snyam yang nges pa ma rnyed do :
kho mo dang g.yu sgra snying po gnyis kyis yang yang zhus kyang :
slob dpon gyis :
gnang ba srid de ma gnang srid :
srid na mi pham zhes byar yod :
ma srid chos skur zin yang cha :
de ltar slob dpon gyis gsungs pa la brtags na ye shes kyi sku brnyes pa mi pham gyi mtshan can yod pa shin tu'ang nges :
de'i snyan brgyud mtha' nas mtha' ru rgyas shing khyab pa dang :
rtag par smon cing bdag gis lan du mar zhus kyang ma gnang ste :
phyis khams phyogs ru dam gyi pha bong nag po'i steng du slob dpon dgongs pa la bzhugs pa'i tshe :
o rgyan rin po che'i bka' lung bstsal pa dang bcas :
gdams pa'i rtsa tshig tsam zhig bstsal pa yi ge bris te zla ba gsum gyi khongs su gter du sbas pa dam bca' dgos par gdams so :
gnyis pa gter sbas tshul ni :
spyir o rgyan chen po khams kyi phyogs su lan gsum byon pa'i phyi mar lho nub srin yul du gshegs khar nye ba yin 'dra zhing :
de'i rgyu mtshan kyang :
o rgyan chen pos :
lo bcu'i nang nas sku dngos bod du med :
ces gsungs pas rtogs so :
de nas snga ma rgyal sras mu rub btsad pos khri srong gi blon po 'u ring bu bsad nas rgyal khrims kyis nyen te lha sras khams kyi phyogs su spyugs pa'i tshe :
o rgyan chen po gdan drangs :
de'i gong du lha 'dre dam la btags pa'i dus su yang sa gzhi thams cad zhabs kyis ma bcags pa mda' gang tsam yang med par mdzad snang zhing :
phyis 'di ni khams kyi nam mkha' mdzod du :
bka' 'dus chos kyi rgya mtsho'i dkyil 'khor zhal phye ba'i tshe :
rma dan tig brag tu pheb pa'i lam zhor du :
shod chen bzhi'i ya gyal smad shod 'dzom gyi brag pad+ma shel phug tu zla ba gsum du bde gshegs 'dus pa'i sgrub pa mdzad pa'i tshe :
rig 'dzin shrI siM ha la o rgyan gyis dgongs pa gtad pa tsam gyis ye shes kyi sku can dngos su byon te :
gsang phug gong ma ru slob dpon rnam gnyis chos kyi bgro ba mdzad nas dpe rgyud gter du sbas pa'i gnang ba bstsal te gter du sbas pa'o :
de'i tshe slob dpon bai ro tsa nas kyang mjal te sde gsum gyi slob dpon zhal mngon sum du 'dzoms par gyur to :
gter bdag ni phyi ltar skyes bu rdo rje legs pa :
nang ltar 'bar ba me yi gdong can :
gsang ba ltar ma mo gshog rgod rtsal gsum la bcol to :
sa ma ya :
rgya rgya rgya :
lo rgyus ngo mtshar snying gi ti ka 'di :
ma 'ongs rjes la phan phyir gter du sbas :
nam zhig las can bu dang 'phrad par shog :
'phrad nas skal ldan mang po grol bar shog :[ \u0f88\u0f88\u0f88\u0f88 ]sprul pa'i gter chen mchog gyur gling pas pad+ma shel phug gi gnam khung nas spyan drangs pa'i shog ser las phab rim bzhin mtsho skyes bla ma dgyes pa'i 'bangs mkhyen brtse'i dbang pos bris pa dge
/zhus so ///
/
