@#//
rdo rje snying po las /
rje btsun byams pa mgon po'i cho ga dbang bskur dang bcas pa lung rtogs bcud spel zhes bya ba bzhugs so //
rgyal tshab lha brgya'i mgon po'i zhabs //
gtsug tu mchod nas de'i sgrub thabs //
ma pham thogs med zhal gyi lung //
gu ru'i gsung gtsang 'di ngo mtshar //
rang rgyud kyi bslab pa gsum rnam par dag cing lung rtogs kyi yon tan gong du spel ba dang /
thub bstan dar rgyas yun ring du gnas par 'dod pa rnams kyis lhag par 'di la brtson par bya'o //
de la gsum /
bdag bskyed bsnyen pa /
mdun bskyed sgrub mchod /
byin rlabs dbang bskur gyi cho ga 'o //
dang po ni /
dben pa'i gnas byi dor byas shing dkon mchog gi rten bkram pa'i mdun du stegs gtsang mar chu gnyis nyer spyod /
gtor zlum dkar mngar gyis brgyan pa bsham /
thog mar bsod nams kyi tshogs gsag pa ni /
rang nyid skad cig gis rje btsun byams pa mgon por gsal ba'i thugs kar zla ba'i steng du maiMHser po las 'od zer 'phros /
rang bzhin gyi gnas nas bla ma dang gnyis su med pa'i rje btsun byams pa mgon po la sangs rgyas dang byang chub sems dpa'i tshogs dpag tu med pas bskor ba spyan drangs /
pad+ma ka ma lA ya satwaM/
na mo gu ru b+h+yaH
na ma Ar+Ya mai tri ye /
oM gu ru Ar+Ya mai tri ar+g+haM pra tIts+tsha swA hAH
sogs nas /
shab+da pra tIts+tsha swA hAH
dkon mchog gsum la skyabs su mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces sdom pa gzung /
badzra muH
sems can thams cad bde ba dang sogs kyis tshad med pa bzhi bsgom /
de nas ye shes kyi tshogs gsag pa ni /
oM shUn+ya ta dz+nyA na badzra swa b+hA wa at+ma ko\u0f85 haM/
zhes dang /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
'khor 'das kyis bsdus pa'i chos thams cad rang sems dang ro gcig tu gyur par mos la gnas lugs kyi rang ngor mnyam par gzhag
/lha bskyed pa ni /
stong pa'i rang snang lha yi gzhal yas dbus //
pad zla'i steng du rang snang maiMHyig las :
bdag nyid rje btsun byams pa mgon po ser :
ngur smrig dmar sngo zhal gsum phyag drug pa :
dang po'i phyag gnyis chos 'chad phyag rgya dang :
g.yas 'og ma gnyis /   mchog sbyin g.yon 'og ma gnyis /   klu shing me tog ser po   can /'dzin :
rin chen rgyan dang dar gyi sham thabs mdzes :
zhabs gnyis rdo rje skyil mo krung gis bzhugs :
de ltar gsal ba'i gnas gsum sa bon las //
'od 'phros dag pa'i zhing nas ye shes bskul //
spyan 'dren ni /
maiM:
phyogs bcu'i rgyal ba rgyal sras ma lus kun :
rje btsun byang chub sems dpa'i skur bzhengs la :
bdag la dbang bskur byin gyis brlab phyir du :
thogs med myur du gnas 'dir gshegs su gsol :
badzra sa ma ya dza :
phyi nang gsang ba'i dkyil 'khor byin brlabs te :
dbang bskur mchog gi rang bzhin bzhugs su gsol :
sgo gsum gus pas phyag bgyi skyabs mchi na :
las ngan 'khor ba'i 'jigs pa bskyab tu gsol :
a ti pU ho :
pra ti dza ho :
mchod 'bul ni /
mchod yon rgyal srid bdun dang bkra shis brgyad //
'dod 'byung dpag bsam shing dang lha rdzas nor //
dbang po'i spyod yul phyi nang gsang mchod 'bul //
bzhes nas 'gro kun tshogs gnyis myur rdzogs shog
/oM badzra ar+g+haM nas /
shab+da pU dza ho :
bstod pa ni /
maiM:
rgyal ba rnams kyi rang bzhin gcig 'dus pa'i :
byang chub sems dpa' mi pham 'gro ba'i mgon :
grangs med sangs rgyas byang sems bcud 'dzin pa'i :
sems dpa' chen po de la phyag 'tshal bstod :
gang la gang 'dul sku gsum thugs rje'i zhal :
grangs med zab chos 'chad pa'i phyag rgya mdzad :
ci 'dod mchog sbyin gdul bya'i re ba rdzogs :
byang sems klu shing 'dzin la phyag 'tshal bstod :
yon tan rin chen du mas so sor mdzes :
ngo tsha bag yod khrims kyi dar sham mdzes :
ting 'dzin g.yo med rdo rje'i skyil krung mdzes :
mi pham mgon po'i zhabs la phyag 'tshal bstod :
bzlas pa ni /
rang nyid thugs kar pad+ma zla ba'i steng //
maiMHyig ser po tsheg drag bcas pa'i mthar //
rtsa ba'i sngags kyis bskor bar 'od zer 'khor :
ces pa'i dmigs par sems rtse gcig pas /
oM maiMHmai tri ye swA hA:
zhes grangs bsnyen 'bum phrag bdun ma 'grub bar bzla /
de'ang gzhung las /
'phro 'du rang snang maiM yig ngo bor blta :
mtshan 'dzin rtog pas bar ma chod par bzla :
zhes gsungs pa'i gnad dang ldan pas so //
thun bsdu ba'i tshe /
snying ga'i maiMHyig gi 'od kyis dag pa'i snod bcud rnams lhar thim /
de yang thugs ka'i maiMHla thim /
de nyid 'ja' ltar yal nas spros bral du gyur par bsam /
slar yang skad cig gis byams mgon gyi skur gyur par mos la /
dge ba 'di yis myur du bdag
/mgon po byams pa 'grub gyur nas //
sogs dang /
bsod nams 'di yis thams cad gzigs pa nyid //
sogs dge ba bsngo /
gtor 'bul byed na /
gtor ma /
a mr-itas bsang /
swa b+hA bas sbyang /
stong pa nyid du gyur /
stong pa'i ngang las b+h+rU~M las rin po che'i snod zab cing rgya che ba'i nang du oM las gtor ma kha dog dri ro nus pa phun sum tshogs pa bdud rtsi'i rgya mtsho chen por gyur /
oM AHhU~M/
gsum /
rang gi snying ga nas 'od zer 'phros /
rje btsun byams pa mgon po sems dpa'i 'khor tshogs dang bcas pa spyan drangs badzra sa mA dzaH
pad+ma ka ma lA ya satwaM/
ljags 'od zer gyi sbu gus gtor ma'i bcud drangs te gsol bar gyur /
oM maiMHmai tri ye sa pa ri bA ra a kA ro btags pa lan gsum gyis phul /
oM badzra ar+g+haM sogs kyis mchod /
bstod pa sh+loka gcig dang /
mchod sbyin gtor ma 'di bzhes la //
sogs kyis 'dod don gsol /
ma 'byor pa dang sogs kyis nongs pa bshags /
rten yod na bstim /
med na /
badzra muHsa gshegs /
thun mtshams su byams pas dam bcas pa'i gzungs ci nus bklag pa dang /
byams smon 'don pa sogs bya'o ///
/gnyis pa mdun bskyed sgrub mchod ni /
stegs bur maN+Dal dri bzang gis byugs par pad+ma 'dab brgyad bris pa'i dbus su me tog dmar ser gyi tshom bu gcig bkod pa'i khar 'byor na sku brnyan bsham /
mdun du chu gnyis nyer spyod /
dkar mngar shing tog sogs dang ldan pa'i dkar zlum gyi bshos bu rnams bsham /
dbang dang 'brel na /
bum pa mgul chings dmar ser nyer lnga'i bcud dang kha rgyan ldan pa dbus sam g.yas /
phreng ba /
rdo rje /
klu shing sdong po me tog ser po can gyi tsaka li rnams g.yas g.yon du bkod /
bdag bskyed bzlas pa'i bar grub nas /
mchod pa rnams bsang sbyang /
stong pa'i ngang las /
gnas khang thar pa chen po'i gzhal med khang du /
mchod rdzas rnams 'phags pa kun tu bzang po'i rnam par thar pa las byung ba lta bu'i mchod sprin rgya mtsho nam mkha' dang mnyam par gyur /
oM badzra ar+g+haM AHhU~M nas /
shab+da'i bar dang /
mchod pa'i sprin gyi gzungs sngags kyang brjod /
mdun rten bsang sbyang /
stong pa'i ngang las mdun gyi dkyil 'khor sangs rgyas kyi zhing khams rgyan bkod pa phun sum tshogs pa'i dbus su /
paM las sna tshogs pad+ma 'dab ma stong ldan dang a las zla ba nya gang ba'i steng du maiMHyig gser btso ma'i mdangs ldan /
de las 'od zer dpag tu med pa 'phros /
phyogs bcu'i sangs rgyas byang sems slob mar bcas pa rnams la mnyes pa'i mchod pa rgya mtsho 'bul /
'gro ba rigs drug gi sems can thams cad kyi sdug bsngal bsal nas bde ba la bkod /
tshur 'dus yongs su gyur pa las /
rgyal ba'i rgyal tshab rje btsun byams pa mgon po sku mdog gser sbyang gi lhun por nyi ma 'bum gyi 'od zer gyis 'khyud pa la gur gum gyi char pas bran pa lta bu zhal gsum pa /
rtsa zhal mkhyen ldan /   dmar ser g.yas zhal brtse bas /   dmar g.yon zhal chags pas /   sngo ba spyan gsum pa /
phyag drug gi rtsa phyag gnyis thugs kar chos 'chad kyi phyag rgyas mdzes pa /
g.yas 'og ma gnyis mchog sbyin gyi phyag rgya brkyang zhing /
g.yon 'og ma gnyis me tog dang bcas pa'i klu shing gi yal ga 'chang ba /
dbu skra ral pa'i thor tshugs la mchod rten gyis brgyan pa /
rin po che kha dog sna tshogs gzi 'od 'bar ba'i dbu rgyan /
snyan rgyan /
mgul rgyan /
phyag zhabs kyi gdu bu se mo do la sogs pas brgyan pa /
dar dkar po gser gyi ngang ris can gyi stod g.yogs dang /
dbang po'i gzhu ris lta bu'i smad g.yogs bklubs pa /
zhabs gnyis sems dpa'i skyil mo krung gis bzhugs pa /
sangs rgyas sras dang bcas pa'i sprul pa rgya mtsho'i sprin phung gtibs par gsal ba'i spyi bor oM dkar po /
mgrin par AHdmar po /
thugs ka'i cha stod du hU~M sngon po /
thugs ka'i dbus su zla ba la maiMHser po /
de las 'od zer 'phros /
rang bzhin gyi gnas nas bsgoms pa dang 'dra ba'i ye shes sems dpa' rje btsun byams pa mgon po'i lha tshogs oM badzra sa mA dzaH
spyan 'dren ni /
maiM:
phyogs bcu'i rgyal ba rgyal sras ma lus kun :
rje btsun byang chub sems dpa'i skur bzhengs la :
bdag la dbang bskur byin gyis brlab phyir du :
thogs med myur du gnas 'dir gshegs su gsol :
badzra sa ma ya dza :
phyi nang gsang ba'i dkyil 'khor byin brlabs te :
dbang bskur mchog gi rang bzhin bzhugs su gsol :
sgo gsum gus pas phyag bgyi skyabs mchi na :
las ngan 'khor ba'i 'jigs pa bskyab tu gsol :
a ti pU ho :
pra ti dza ho :
zhes brjod /
slar yang rang gi snying ga'i sa bon las 'od zer 'phros /
dbang gi lha rigs lnga 'khor dang bcas pa badzra sa mA dzaH
oM pany+tsa ku la sa pa ri bA ra ar+g+haM sogs /
shab+da pra tIts+tsha swA hA/
de bzhin gshegs pa thams cad kyis 'di la mngon par dbang bskur du gsol /
zhes gsol ba btab pas dbang gi lha rnams kyis /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta a b+hi She ka te sa ma ya shrI ye hU~M/
zhes gsung zhing bum pa'i chus dbang bskur sku lus thams cad gang /
sgrib gnyis kyi dri ma thams cad dag
/chu'i lhag ma yar lud pa las de bzhin gshegs pa rnam par snang mdzad kyis dbu brgyan par gyur //
phyag gi bsnyen bkur stob pa ni /
mgon po thugs rje che ldan pa //
thams cad mkhyen pa ston pa po //
bsod nams yon tan rgya mtsho'i gzhi //
de bzhin gshegs la phyag 'tshal lo //
dag pa 'dod chags bral ba'i rgyu //
dge bas ngan song las grol zhing //
gcig tu don dam mchog gyur pa //
zhi gyur chos la phyag 'tshal lo //
grol nas grol ba'i lam yang ston //
bslab pa dag la rab tu gus //
zhing gi dam pa yon tan ldan //
dge 'dun la yang phyag 'tshal lo //
zhes sh+loka gsum dang /
byams chen me yis zhe sdang bud shing sreg
/ye shes 'od kyis ma rig mun pa sel //
chos kyi rgyal tshab 'gro ba'i mgon gyur pa //
dga' ldan bzhugs pa de la phyag 'tshal lo //
lha bu dam pa tog dkar zhes bya bas //
rang gi cod pan nyid kyi dbur bcings nas //
rgyal ba'i rgyal tshab dam par dbang bskur pa //
rje btsun mi pham mgon la phyag 'tshal lo //
phyag byar 'os pa sogs /
mchod pa la chu gnyis nyer spyod ni /
mchod yon phal cher mchod yon bla bre dang //
mchod yon bkod pa'i 'od zer rab bkye zhing //
mchod yon sna tshogs kun tu bkram byas nas //
bdag nyid chen po rgyal ba sras bcas mchod //
oM Ar+Ya mai tri sa pa ri bA ra ar+g+haM pra tIts+tsha pU dza me g+ha sa mu dra s+pha ra Na sa ma ye hU~M/
des 'gres te /
mchod yon gnas su /
zhabs bsil /
me tog
/gdug spos /
mar me /
dri chab /
zhal zas /
sil snyan zhes pa'i bar dang /
pA d+yaM/
puSh+pe /
d+hU pe /
A lo ke
/gan+d+he /
nai bid+yA/
shab+da'i sngags rnams sbyar /
'dod yon ni /
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
mos blos byams mgon sras bcas la 'bul na //
bzhes shig bla med grub mchog bstsal du gsol //
oM pany+tsa kA ma gu Na badzra pU dzi te AHhU~M/
rgyal srid ni /
'khor lo nor bu btsun mo blon po dang //
glang po rta mchog dmag dpon rin po che //
mi dbang 'byor pa'i khyad par ji snyed kun //
byams mgon sras dang bcas la 'bul bar bgyi //
oM sap+ta ma hA rat+na pra tIts+tsha swA hA/
rtags brgyad ni /
bkra shis gser nya pad+ma dung dpal be'u //
bum bzang gdugs dang rgyal mtshan 'khor lo ste //
rnam par rgyal ba'i bkra shis rtags brgyad kyang //
byams mgon sras dang bcas la 'bul bar bgyi //
oM aSh+Ta mang+ga laM tsih+Na pra tIts+tsha swA hA/
rdzas brgyad ni /
bkra shis zho dang gi waM sin+d+hu ra //
rtswa mchog dUrba me long yungs dkar dang //
chos kyi dung bcas shis pa'i rdzas brgyad kyang //
byams mgon sras dang bcas la 'bul bar bgyi //
oM aSh+Ta mang+ga laM dra bya pra tIts+tsha swA hA/
na bza' 'bul ba ni /
sna tshogs dbang po'i gzhu ltar rab bkra zhing //
gang la reg na bde ba'i rgyur gyur pa'i //
gos bzang rin chen bdag blo sbyang phyir 'bul //
bzod pa dam pa'i gos kyis brgyan par shog
/oM badzra wa sa se pra tIts+tsha swA hA/
bstod pa ni /
maiM:
rgyal ba rnams kyi rang bzhin gcig 'dus pa'i :
byang chub sems dpa' mi pham 'gro ba'i mgon :
grangs med sangs rgyas byang sems bcud 'dzin pa'i :
sems dpa' chen po de la phyag 'tshal bstod :
gang la gang 'dul sku gsum thugs rje'i zhal :
grangs med zab chos 'chad pa'i phyag rgya mdzad :
ci 'dod mchog sbyin gdul bya'i re ba rdzogs :
byang sems klu shing 'dzin la phyag 'tshal bstod :
yon tan rin chen du mas so sor mdzes :
ngo tsha bag yod khrims kyi dar sham mdzes :
ting 'dzin g.yo med rdo rje'i skyil krung mdzes :
mi pham mgon po'i zhabs la phyag 'tshal bstod :
ces brjod /
dzapa? bzlas kyis thugs rgyud bskul ba ni /
mdun bskyed kyi thugs kar pad nyi'i steng du maiMHyig dmar po tsheg drag dang bcas pa'i mthar bzlas pa'i sngags kyis bskor ba las 'od zer 'phro 'dus don gnyis kyi mdzad pa sgrub par mos la /
oM maiM mai tri ye swA hA:
zhes snying po ci nus bzla /
mthar phan yon bskyed pa'i phyir byams pas dam bcas pa'i gzungs bzla bar spro na /
dkon mchog gsum la phyag 'tshal lo //
'phags pa byams pa la phyag 'tshal lo //
na mo rat+na tra yA ya /
na mo b+ha ga wa te /
shAkya mu na ye /
ta thA ga tA ya /
ar+ha te samyak+saM bud+d+ha ya /
tad+ya thA/
oM a dzi te a dzi te /
a pa rA dzi te /
a dzi tany+dza ya /
ha ra ha ra /
mai tri a wa lo ki te /
ka ra ka ra /
ma hA sa ma ya sid+d+hi /
b+ha ra b+ha ra /
ma hA bo d+hi maN+Do bI dze /
sma ra sma ra /
asma kaM sa ma yaM/
bo d+hi bo d+hi /
ma hA bo d+hi swA hA/
rtsa ba'i sngags so /
oM mo hi mo hi ma hA mo hi swA hA/
snying po 'o //
oM mu ni mu ni sma ra swA hA/
nye ba'i snying po ste ji ltar rigs pa bzla 'o //
dbang dang 'brel na skabs 'dir rnam bum mdun bskyed ltar bskyed chog sogs rgyas par bsgrub pa'am /
mdor bsdu na /
bum pa rang byung gi gzhal yas khang du rje btsun byams mgon skad cig gis gsal ba'i sku las bdud rtsi'i rgyun babs bum pa gang bar gyur /
ces dmigs la snying po brgya rtsa brgyad bzla /
'bru gsum gyis dung zhal mchod yon phul la bum lha 'od zhu bya /
las bum du bgegs mthar byed dam 'khyil ba bskyed bzlas bya ba'am sngags tsam gyis byin brlab bo //
de nas rjes chog ni /
mchod pa kha gsos la byin brlab /
bdag bskyed skabs ltar mchod 'bul dang /
byams chen me yis sogs kyis bstod /
rje btsun byams pa mgon po sras dang bcas pas sangs rgyas kyi bstan pa rin po che dar zhing rgyas la yun ring du gnas pa dang /
lung rtogs kyi bshad sgrub 'phel zhing bslab gsum rnam par dag par byin gyis brlab tu gsol /
bdag sogs sems can thams cad la mchog dang thun mong gi dngos grub rnam pa gnyis myur du stsol bar mdzad du gsol /
zhes 'dod don gsol /
ma 'byor ba dang sogs kyis bzod par gsol zhing yig brgya brjod /
mdun gyi ye shes pa rten dang bstun pa'i gshegs bstim /
bdag bskyed bsdu ldang bsngo smon gong smros ltar byas la shis brjod bya'o ///
/gsum pa byin rlabs dbang gi cho ga ni /
bcas gshom gong smros byas nas bdag mdun bum sgrub yan grub pa dang /
slob ma la khrus bya /
bgegs bskrad /
srung mtshams gcad /
sems bskyed gsal btab /
de la rgyal tshab byams chen 'gro ba'i mgon po 'di nyid ngo bo gdod nas chos kyi dbyings su mngon par byang chub pa brnyes su zin kyang /
rnam pa thugs bskyed pa nas brtsams 'jug pa bde ba dang lam bde ba'i bzang po spyod pas sa bcu'i mthar 'dzegs te /
da lta dga' ldan yid dga' chos 'dzin gyi 'dun sa chen por bdag cag gi ston pa thub pa'i dbang po'i rgyal tshab tu bzhugs shing /
ma 'ongs pa tshe lo yar 'phel brgyad khri la sleb pa'i tshe dzam+bu'i gling 'dir sangs rgyas kyi mdzad pa ston par 'gyur ba dang /
da lta thub pa'i bstan la dge rtsa rab 'bring tha gsum gyi 'brel pa bzhag pa rnams rgyal ba byams pa'i 'dus pa dang po bar pa tha ma rnams su mir skyes nas grol ba thob pa dang /
da lta byams mgon yid la byas shing smon lam btab na shi 'phos nas dga' ldan gyi gnas su skyes te byams chen rgyal ba'i zhal mthong nas chos kyi bdud rtsi thob pa dang /
gzhan yang bslab pa gsum rnam par dag cing lung rtogs kyi bshad sgrub 'phel ba sogs phan yon dgos pa chen po dang ldan pa'i mgon po byams pa'i sgrub thabs rjes gnang thor bu mchis pa rnams kyi nang nas /
skabs su babs pa 'di ni sangs rgyas gnyis pa pad+mAka ras ma pham 'phags pa thogs med zhabs las gsan pa'i tshul bstan pa'i gdams ngag zab mo //
sprul pa'i gter chen klong gsal snying po'i zab gter las byon pa ste /
de lta bu'i dbang bskur bgyi ba la sogs kyis mtshams sbyar nas maN+Dal 'bul du gzhug
/thal mo me tog dang ldan pa'i dad gus drag pos gsol ba 'debs pa 'di'i rjes zlos /
e ma rgyal tshab bla ma rje :
'byung 'gyur sangs rgyas byams mgon gyi :
bdag la byin gyis brlab pa dang :
de yi chos kyi phung po kun :
bdag la dbang bar mdzad du gsol :
gsum /
legs 'ongs bu khyod skal pa bzang :
slad nas 'byon pa'i bcom ldan 'das :
byams pas deng 'dir byin rlobs shing :
de yi chos kyi phung po kun :
dbang ba'i 'bras bu mngon du bya :
zhes spro ba bskyed /
rgyud dag par bya ba'i phyir bla ma dang rgyal tshab byams mgon dbyer med pa la sangs rgyas byang sems dpa' bo mkha' 'gro chos skyong srung ma ye shes kyi spyan dang ldan pa rnams kyis bskor te bzhugs pa'i mdun du skyabs su 'gro zhing sdig pa bshags pa dang /
dge ba la yi rangs shing byang chub mchog tu sems bskyed pa rnams gsal thobs la 'di'i rjes zlos /
mi pham mgon la skyabs su mchi :
sdig pa thams cad so sor bshags :
dge ba kun la rjes yi rang :
sangs rgyas byang chub bdag gis gzung :
lan gsum /
dbang gi gzhi bsgrub pa'i slad du dmigs pa 'di ltar mdzad 'tshal /
bsang sbyang /
stong pa'i ngang las sa phyogs thams cad sangs rgyas kyi zhing khams rnam par dag par gyur /
gnas khang yang ye shes rang snang las grub pa'i gzhal yas khang gi dbus su pad+ma dang zla ba'i gdan la /
khyed rang rnams kyi sems nyid kyi ngo bo maiMHyig dmar ser 'od 'bar ba /
de yongs su gyur pa las skad cig gis rje btsun byams pa mgon po sku mdog gser sbyang gi sogs nas /
zhabs gnyis sems dpa'i skyil mo krung gis bzhugs pa 'o //
de ltar du gsal ba'i spyi bor oM dkar po sogs mdun bskyed skabs ltar la /
maiMHser po dang /
slob dpon gyi thugs ka nas kyang 'od zer nam mkha' gang ba 'phros pas sangs rgyas sras dang bcas pa thams cad rje btsun byams pa mgon po'i rnam par spyan drangs /
khyed rang rnams kyi spyi gtsug dang dbang po'i sgo ba spu'i bu ga thams cad nas sib sib thim byung snyam pa'i mos pa brtan po mdzod cig
/spos rol bcas las byang gi spyan 'dren dang snying po'i gsham du /
badzra dz+nyA na A be sha ya pheM pheM dza dzaH
zhes dbab /
rdo rje mgor bzhag la /
tiSh+Tha badzra ya swA hAs me tog kyang 'thor /
bdag gzhan snang yul thams cad maiMHyig ser po'i rang bzhin du gsal thobs la sems gzung bar zhu /
zhes pa'i ting nge 'dzin la slob dpon gyis kyang rtse gcig tu gtad pas rgyud byin gyis brlab par 'gyur bar gsungs so //
rnam bum thogs la /
bla ma dang dkyil 'khor gyi lha dbyer med pas bdud rtsi'i bum pa bsnams te khyed rnams kyi spyi bo nas sgrib pa gtor zhing ye shes rgyud la blug pa'i cho ga mdzad par mos shig
/maiM:
mi pham mgon po rgyal ba byams pa dang :
de las byung ba'i dkyil 'khor tha dag gi :
lha tshogs ma lus 'dus pa'i dbang mchog 'di :
skal ldan rjes 'jug rnams kyis thob par shog :
oM maiMHmai tri ye swA hA:
kA ya a b+hi Shiny+tsa oM:
dbang bskur bum chu sbyin /
des sku'i dbang thob /
lus kyi nad gdon sdig sgrib sbyangs /
lus lhar bsgom par dbang /
'phags pa'i sku dang gnyis su med par 'gyur ba'i skal pa can du byas so //
phreng ba 'dzin la /
slob dpon gyi thugs ka'i 'od zer gyis mdun bskyed dang phyogs bcu'i sangs rgyas thams cad kyi thugs ka nas so so'i gsang sngags thams cad byams mgon gyi gzungs kyi rnam par bsdus te byon /
khyed rang gi mgrin pa dbyangs gsal gyi 'khor lor thim par mos shig
/maiM:
mi pham mgon po'i zhal nas gsungs pa dang :
byin gyis brlabs dang rjes su gnang ba yi :
gsung gi chos kyi phung po yongs rdzogs kyi :
dbang mchog rjes 'jug ngag gis thob par shog :
sngags mthar /
wA ka a b+hi Shiny+tsa A:
phreng ba mgrin par bzhag
/des gsung gi dbang thob /
ngag gi nad gdon sdig sgrib sbyangs /
ngag sngags bzla ba la dbang /
'phags pa'i gsung dang dbyer med du 'gyur ba'i skal pa can du byas so //
yang slob dpon gyi thugs ka'i 'od zer gyis bskul te mdun bskyed dang phyogs bcu'i sangs rgyas thams cad kyi thugs ka nas rig pa'i ye shes rdo rje'i rnam par byon /
khyed rang gi snying ga'i sa bon la thim par mos shig
/rdo rje snying gar bzhag la /
maiM:
rgyal ba byams pa'i thabs shes ting nge 'dzin :
mkhyen brtse nus pa'i phrin las rig mdangs kyi :
dbang mchog rjes 'jug sems kyis thob nas ni :
bcom ldan 'das dang go 'phang mnyam par shog :
sngags mthar /
tsit+ta a b+hi Shiny+tsa hU~M:
des thugs kyi dbang thob /
yid kyi nad gdon sdig sgrib dag
/yid chos nyid kyi don bsgom pa la dbang /
'phags pa'i thugs dang dbyer med du 'gyur ba'i skal pa can du byas so //
yang slob dpon la mos gus byas pas slob dpon gyi thugs ka nas 'od zer 'phros /
phyogs bcu'i sangs rgyas thams cad kyi yon tan dang phrin las thams cad kyi nus mthu phyag mtshan klu shing sdong po me tog ser po can gyi rnam par spyan drangs te /
khyed rang rnams kyi lte ba dang yan lag rnams su thim pas yon tan dang phrin las kyi dbang ma lus pa thob pa'i mos pa mdzod /
klu shing sdong me thogs la /
maiM:
byang chub sems kyi chu yis bskyed pa yi :
chos kyi phung po rgyas pa'i sdong po la :
phrin las sna tshogs bklubs pa'i lo ma dang :
grub pa 'bras bu gsal ba'i me tog 'bras :
yon tan phrin las yongs rdzogs dbang thob shog :
sngags mthar /
sarba a b+hi Shiny+tsa hrI:
des yon tan phrin las kyi dbang thob /
shes bya'i sgrib pa dag
/byang chub kyi sems la dbang thob /
sangs rgyas kyi phrin las spel ba'i nus pa dang ldan par 'gyur ba'i skal pa can du byas pa yin no //
de nas mtha' rten rgyal srid sna bdun tshigs gcad rgyas bsdus gang rung gis sbyin /
ye d+har dang shis pa brjod la me tog 'thor /
dam tshig khas blang /
gtang rag maN+Dal phyin dbang rjes spyi ltar bya /
slob dpon gyis rjes chog mchod bstod nas shis brjod kyi bar yang gong gi mdun bskyed kyi gsham du gsal ba ltar bsgrub bo //
byams chen mdzod spu'i 'od kyi lcags kyu yis //
yid dga' chos 'dzin 'dun sar legs drangs te //
ma pham rgyal las gsung gi bdud rtsi nod //
sa bcu'i khri stegs myur du thob gyur cig
/ces nyer mkho ngo mtshar gyi dpyid du pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang du bsdebs pa dge legs 'phel ///
/
