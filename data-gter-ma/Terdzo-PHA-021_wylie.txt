@#//
bka' brgyad bde gsang phyag rgya rkyang pa dang dril sgrub rgyun gyi rnal 'byor bzhugs so //
swasti /
he ru ka dpal che ba'i mchog
/dkyil 'khor rgya mtsho 'dus pa'i rtsal //
drin can bla ma'i skur shar der //
btud nas de sgrub snying por spel //
'dir che mchog he ru ka phyag rgya gcig pa rgyun gyi rnal 'byor du bya ba'i rim pa ni /
dbang thob cing dam tshig la gnas pas dben pa'i gnas su bde ba'i stan la lus sems rnal du phab pas 'dug ste /
rang nyid skad cig gis lhar gsal ba'i thugs kar hU~M yig sngon po de las 'od zer 'phros pas bla ma yi dam rgyal ba rab 'byams mdun gyi nam mkhar spyan drangs pa tshogs zhing du bzhugs pa la /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
sems can bde dang ldan gyur cig
/sdug bsngal kun dang bral gyur cig
/bde dang rtag tu mi 'bral zhing //
chos kun mnyam nyid rtogs par shog
/ces yan lag bcu pa dang tshad med bzhis rgyud sbyangs nas /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
zhes brjod cing stong pa nyid la cung zad blo bzhag
/de'i rang rtsal rig pa hU~M las dpal chen po'i skur gyur pa'i thugs ka'i hU~M las khro bo bcu spros /
oM sum+b+ha ni sum+b+ha hU~M/
gr-ih+Na gr-ih+Na hU~M/
gr-ih+Na pa ya gr-ih+Na pa ya hU~M/
A na ya hoH
b+ha ga wAn /
bid+yA rA dzA ya hU~M phaT/
ces bskul bas bgegs rnams tshar bcad bsrung ba'i las mdzad pa'i phyir khro bo dang rdo rje'i gur khang ye shes kyi me dpung 'bar bas bcings te cis kyang mi shigs par bsams la /
oM badzra rak+Sha rak+Sha hU~M hU~M hU~M phaT ces brjod cing don bsam mo //
de nas srung 'khor gyi dbus su pad nyi'i gdan la hU~M las rdo rje hU~M gis mtshan pa 'khod /
de las 'od zer 'phros 'phags pa mchod sems can gyi don byas tshur 'dus yongs su gyur pa las bdag nyid bcom ldan 'das che mchog he ru ka sku mdog mthing nag zhal gcig phyag gnyis pa /
phyag g.yas rdo rje dang g.yon dung khrag thugs kar steng 'og tu 'dzin pa /
zhal mche ba gtsigs shing ljags 'dril ba /
dmar la zlum pa'i spyan gsum dang ldan pa /
ral pa dmar ser 'bar ba /
zhabs gnyis dor stabs su bgrad pas lha chen pho mo mnan pa /
gar gyi nyams dgu dang ldan pa dur khrod rol pa'i chas can /
yum gnam zhal dbyings phyug ma sngon mo zhal gcig phyag gnyis pa khro mo'i chas can rdo rje dang dung khrag 'dzin pas yab la 'khyud pa //
gnyis ka'ang ye shes kyi me dpung 'bar ba'i dbus na bzhugs par gsal ba'i spyi bor oM/
mgrin par AH
thugs kar hU~M/
hU~M gi 'od zer gyis ye shes pa e h+ye his spyan drangs /
dzaHhU~M baM hoHsa dbyer med du bstims /
snang grags rig gsum lha sngags chos nyid kyi rang bzhin du shes par byas nas cung zad mnyam par gzhag pa'i ngang la gnas bzhin pas oM AHhU~M zhes ngag gi bzlas pa dang /
'bru gsum rlung 'byung 'jug gnas gsum dang sbyar ba rlung sngags dbyer mi phyed pa'i rdo rje'i bzlas pa'ang ci nus byas nas /
oM badzra kro d+ha ma hA shrI he ru ka hU~M phaT/
ces pa che mchog rtsa ba'i snying po yig 'bru bcu gnyis pa nyid kyang sngar ltar bzlas pa'i mthar /
snod bcud 'od gsal du bsdus nas de'i rang rtsal lha skur shar ba gsal stong zung 'jug chu zla lta bu'i ngang nas dge ba bsngos te thun mtshams la 'jug go
/de ltar yang /
lha nyid sems su shes par bya //
rang nyid lha yi rang bzhin te //
bskyed rdzogs gsum gyis gsal gdab bya //
rnal 'byor rgyun gyi 'bras bu'i don //
zhes gsungs pas ngo bo rang sems ye nas lha yin pa la yin par nges pa'i rang bzhin lha skur shar ba'i gsal snang dang ldan pas bzla ba dang /
yang stong pa nyid la cung zad mnyam par gzhag pa'i ngang las snying rje chen po'i 'phen shugs kyis dwangs pa'i mtsho la gza' skar shar ba ltar bsgoms nas bzla ba dang /
yang sa bon phyag mtshan sogs las rim gyis sgom pa dkyus su bkod pa bzhin gyis bzla ba ste /
bskyed rdzogs gsum gyi rnal 'byor dang sbyar ba rang gi mos blo dang 'tsham par bsgom pas kyang chog go
/yang gsal snang thon dka' na bsgom bya'i lha bris sku rnam pa 'char bde ba zhig mdun du bkram /
de la mig ma yengs par bltas pas rnam pa blo la gsal thebs pa na de nyid lha sku dngos su mos nas dbugs rngub pa'i tshe bdag nyid lha sku dang mi gnyis pa la blo gzhag nas bzla /
dbugs dbyung ba'i tshe mdun na gsal /
lha la dmigs nas bzlas pas bogs thon cing /
de yang dka' na bsgrub bya'i lha nyid sems can thams cad kyi don du myur du 'grub par 'dod pa'i dad pa rtse gcig pas bzlas na yang don chen por 'gyur ro /
gzhung tha dad nas gsungs pa'i tshul mi 'dra ba rnams phan tshun sun dbyung bar mi nus te /
'dul ba'i dbang gis mos pa dang blo nus kyi khyad par du gsungs pa'i phyir ro /
de bas na lha myur du 'grub pa'i bsam pa brtan po rtse gcig pas bzlas na yang nus pa tshad med par thob pa yin te /
smra ba thams cad spangs nas su //
gsang sngags smra ba brtsam par bya //
bde bas lha yang 'grub pas na //
sngags kyi mthu ni shin tu che //
zhes dang /
rtsa rgyud las kyang /
sku gsal 'od gsal 'phro 'du bya //
de nyid sems nyid yin shes na //
logs na che mchog bsgrub tu med //
yon tan rig 'dzin thob par 'gyur //
zhes sogs phan yon rgya cher gsungs pa'i phyir sngags kyi rnal 'byor la zhugs pa rnams kyis nan tan snying por bya ba'i gnas yin no //
tshul 'di ni bka' brgyad bde gshegs 'dus pa'i phyag rgya rkyang sgrub dang gsang rdzogs he ru ka'i dril sgrub kyi dgongs pa bzhin rgyun gyi rnal 'byor la 'jug pa bde ba'i dbang du byas pa yin no //
bzla tshul ni spyir skyon drug dang bral bar bzla bar bya dgos pa las khyad par bsnyen pa la shub bzlas /
las sgrub pa la ngag bzlas /
dngos grub mchog gi don la 'gog bzlas gtso che bar gsungs so //
ces pa'ang phyogs las rnam par rgyal ba'i 'dus sde'i bang mdzod 'dzin pa blo bzang don yod grub pa'i gsung gis bskul ngor 'gyur med rdo rjes bkod pa'o ///
/
