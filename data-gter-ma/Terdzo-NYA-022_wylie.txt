@#//
rdzogs pa chen po yang zab bla sgrub dkon mchog spyi 'dus kyi khrid yig gu ru'i dgongs rgyan nyin byed snying po las rdzogs rim khrid yig khams gsum yongs grol zhes bya ba bzhugs so //
na mo gu ru pad+mA ka rA ya /
snang bzhi zad pa'i sbubs su bum pa sku
/'pho med 'pho ba chen pos 'khor ba srid //
'gro 'dul rdo rje'i gar mkhan rigs kun gyi /
khyab bdag sangs rgyas gnyis pas rjes 'dzin mdzod //
gang la ma bsten rgyal rnams mngon byang chos //
mi brnyes mthar lam rdo rje'i tshig gi mdzod //
rdo rje can dngos kun byed bla ma'i rabs //
de dang mi phyed snying gi dwangs mar bsti //
byin gyis rlabs kyi 'phrul chen sgyu ma'i chang //
las 'phro'i mgrin par zhugs las yid myos pa'i //
grub pa'i spobs pa sus kyang mi chom pa //
rdo rje rtse mo'i shing rta 'dren rnams rgyal //
bdag 'dras rgyal ba'i snying dgongs ma rtogs pas //
don de 'chad pa'i skabs su ma bab kyang //
mos ldan yid kyi gdung ba sel ba'i slad //
thos pa'i skal bzang snying por len par bya //
'dir yang zab dkon mchog spyi 'dus kyi khrid kyi rim pas skal ldan gyi rgyud dgrol ba la /
spyi don dang po thun mong dang thun mong ma yin pa'i sngon 'gros rgyud sbyong ba dang /
spyi don gnyis pa dbang bzhi'i lam rim dang gung bstun pa'i rdo rje bzhi'i khrid rim gyi dang po ma hA yo ga'i bskyed rim lha khrid kyis rgyud smin pas rdzogs rim gyi gzhi 'ding ba rje rig pa 'dzin pa'i yig cha ltar sngon du song nas /
gnyis pa longs sku lam du byed pa gsung rdo rje a nu yo ga ltar rdzogs rim thabs lam tsaN+Da lI'i khrid 'chad pa la gsum /
sngon 'gro rang byin gyis rlob pa /
dngos gzhi thabs lam sgom pa /
rjes spyod yon tan dang bcas pa smos pa'o //
dang po ni /
sngon 'gro bskyed rim bsgom pa dang rdzogs rim la 'jug pa'i bar mtshams su dus gzhan gyis bar chod na spyir thun min sngon 'gro bzhi rim ji tsam nus pa bskyar nas 'bad cing /
khyad par rdor sems sgom bzlas dang bla ma'i rnal 'byor la gnad du bsnun /
spro na bdag 'jug len pa sogs mdor na dam tshig nyams pa bskangs shing rgyud dag pa gal che la /
mkha' 'gro chos skyong la tshogs gtor gyis skong zhing phrin las kyi grogs bcol /
de nas mthun rkyen 'dzom pa'i gnas su stan bde ba la lus gnad rnam snang gi chos bdun dang ldan pas 'khod de /
thog mar rlung cung zad khong du bskyil nas shin tu dal zhing 'jam pa mi mngon pa ltar 'bud pa ni mo rlung /
de las cung drag par 'bud pa ni ma ning gi rlung /
sing sgra dang bcas drag por 'bud pa ni pho rlung ste /
de dag gi skabs su lhag ma med par 'bud pa dang /
lam gyi mngon par rtogs pa rgyud la skye ba'i mi mthun phyogs rnams rlung gi rnam par ro rkyang gi lam nas sngo sangs sangs 'thon par bsams la hU~M ring po re'i yid bzlas dang sbrel la 'bud /
de nas sngar bskyed rim gyi skabs su bshad pa lta bu'i mtshan nyid dang ldan pa'i rang lus pad+ma 'od 'bar gyi sku gsal la ma 'dres pa snang la rang bzhin med pa /
lus kyi nang dar dkar gyi gur phub pa lta bu stong sang nge ba la dmigs pa gtad de stong ra legs par 'byong bar bya'o //
gnyis pa dngos gzhi la gnyis /
rang lus thabs ldan dang /
gzhan lus bde chen no //
dang po la gsum /
rtsa /
rlung /
thig le sbyong ba'o //
dang po rtsa sbyong ba ni /
rang lus stong ra'i dbus su rtsa dbu ma kha dog sngon po /
sbom phra mda' smyug tsam yar sna tshangs bug tu zug cing /
mar sna lte 'og tu yod pa gnyis ka kha bye ba /
g.yas ro ma dmar mo /
g.yon rkyang ma dkar po gnyis tshangs bug nas mdun du 'khyogs te yar sne sna bug gnyis su yod pa /
mar sna yi ge cha'i 'phongs lta bur bkug nas dbu ma'i nang du chud pa /
sbom phra gro sog tsam pa /
dbu ma las gdugs rtsibs kyi tshul du gyes pa'i spyi bor rtse mo rnam par bkod pa'i 'khor lo kha dog sngon po rtsa 'dab so gnyis pa /
mgrin par ro 'dus kyi 'khor lo rtsa 'dab bcu drug pa kha dog ser po /
snying gar dran 'dzin gyi 'khor lo kha dog dmar po rtsa 'dab brgyad pa /
lte bar sprul pa'i 'khor lo kha dog ljang gu rtsa 'dab drug cu rtsa bzhi bcas 'khor lo bzhi po kha sbyor gyi tshul /
thams cad nang stong pa sbu gu sag ge ba /
lte 'og sum mdor ro rkyang gi sne dbu ma'i nang du nyi gdan reg bya tsha zhing sreg pa can gyi dbus su a shad me'i rang bzhin dmar po /
yi ge gzab kyi shad gyen log lta bu /
rtse mo shin tu phra zhing sum 'khyog gi rnam pa /
dbu ma'i yar sner zla ba'i gdan sran ma phyed gshag tsam gyi ngos su haM yig dkar po mgo thur bstan bcas nan gyis gsal btab ste /
dmigs pa gtad tsam nyid nas stong ra rtsa 'khor thig le bcas mngon sum bzhin du gsal thebs pa'i 'byongs tshad ma byung gi bar du gnas pa rtsa'i rnal 'byor bsgom par bya'o //
gnyis pa rlung sbyong ba ni /
lus gnad rlung ro bsal lugs gong smos ma 'khrul bar byas pa'i rjes /
sna sgo nas rlung dal gyis rngubs la lte 'og tu mer gyis dgang srin zhal bskum /
'og rlung cung zad 'then /
slar yang mnan nas kha sbyor du bzung /
dmigs pa steng rlung ro rkyang gi lam brgyud /
'og rlung dang lhan cig phog pas a shad kyi me dmar lam gyis song bar bsam /
rlung sems de kho na la drag tu gtad /
mi thub na rngub chung brtsegs /
g.yas g.yon dbus nas gzhil /
slar yang mi thub pa na seng sgra dang bcas lhag med du sna nas 'bud /
dmigs pa rlung sngo dwangs kyi rnam pa mda' gang tsam du song bar bsams nas phyi 'dzin cung zad bya /
de ltar rngub dgang gzhil 'phang gi sbyor ba bzhi dang ldan pas bum pa can rab 'bring tha ma gang rung ma khengs bar du sbyangs la /
'bar 'dzag mi bya bar me dmigs 'di kho nas drod kyi sne rnyed par bya'o //
de la goms pa dang steng 'og gi rlung phog pa'i rkyen gyis gtum mo'i me sor phyed tsam 'bar /
de nas kyang rlung gi gnad sngar ltar la rlung khug ji ltar rigs pas thog mar lte 'khor gyi rtse tshun /
de nas snying ga
/de nas mgrin pa dang lag sor gyi rtse tshun /
de nas spyi bo'i 'khor lo yongs rdzogs kyi bar gtum mo'i mes gang bar bsam /
de nas mthar spyi bo'i haM yig la reg pas bde ba'i nyams skyes te chil chil khol bar bsgom /
drod kyi skye tshul gzhan dang mthun la ras rkyang thub kyi bar du g.yo ba rlung gi rnal 'byor la bslab par bya'o //
gsum pa thig le sbyong ba ni /
gtum mo 'bar ba'i me lces spyi bo'i haM yig zhu /
byang sems thig le bcu drug 'dzag pas spyi bo'i 'khor lo yongs rdzogs khengs pas dga' ba'i ye shes skyes par bsam /
lus gnad dang rlung gi gnad sngar dang 'dra ba'i rlung khug pa ji ltar rigs pa dang bstun /
thig le de'i phyed kyi cha ste brgyad mgrin par babs nas rtsa 'dab thams cad gang bas mchog dga'i ye shes skyes /
de'i phyed kyi cha ste bzhi snying gar babs /
rtsa 'dab thams cad gang nas dga' bral gyi ye shes skyes /
de'i phyed kyi cha gnyis lte bar babs /
lte ba'i rtsa 'dab thams cad gang /
lhan cig skyes dga'i ye shes skyes /
'khor lo bzhi po dkar dmar 'dres pa'i thig les gang /
lus bde drod dang /
sems bde stong gis khyab par bsgoms la ye shes kyi rang ngor mnyam par gzhag
/de lta bu'i skra shad 'dzings pa lta bu dang 'bros 'ded sogs 'bar 'dzag gi dmigs pa yang yang bsgom zhing /
thun bar du dkar dmar 'dres pa'i thig les lus kyi ba spu'i mthar thug par gang bar bsams la lus sprugs dang 'phur srub drag tu bya /
ha cang bde ba rgyas drags na byang chub kyi sems lugs ldog gi rnam pas mas brtan gyi dga' ba bzhi nyams su myong nas spyi bo'i haM yig la bstim /
gtum mo'i me rnams a shad nyid la bstim /
stong ra rtsa 'khor la sogs pa'i rnam pa yang dmigs med spros bral gyi ngang du bsdus nas gnas lugs ka dag gi dbyings su mnyam par gzhag
/de lta bu'i tshul gyis dran pa tsam nas lus sems la bde ba phril phril skye nus pa'i bar du bsgom ste bkod pa byang chub kyi sems la rang dbang thob par bya'o //
gnyis pa gzhan lus 'og sgo bde ba chen po'i khrid ni /
gzhung 'dir rdzogs chen gzhan dang mthun par kha 'phangs pas /
rang lus thabs ldan rtsa rlung thig le'i rnal 'byor la 'byongs shing brtan pa thob pa'i gang zag gis gdams ngag nyams myong gi brgyud pa ma chad pa'i grub thob bla ma dam pa bsten nas mkha' 'gro snying thig la sogs pa dang /
khyad par du bka' srol mtshungs pa'i zab gter thugs rje chen po ngan song rang grol dang /
tshe dpag med gnam lcags rdo rje'i chos sde las 'byung ba ltar nyams su len par bya'o //
gsum pa rjes kyi rim pa ni /
rtsa sbyong gi skabs su dbu ma'i spro bsdu /
rlung gi skabs su phyi nang gi dus gnad /
thig le'i skabs su me dmigs nyid mnyam rjes kun tu sems 'dzin gyi rten du bya ba sogs dkyus kyi gnad dang gegs sel bogs 'don /
'khrul 'khor spyi 'gro la sogs pa thabs lam gzhan la legs par goms pa zhig gis khrid dgos shing /
bde drod la gnod pa'i zas spyod rnam pa kun tu spang zhing /
phan pa'i zas spyod brten /
bde drod skyes pa'i skabs de la ma zhen par rang ngo la lta ba'i stong nyid dang bsre ba gnad du che /
dbang po tha ma chos 'di'i sgor zhugs kyang bde drod kyi myong ba ma thon na skye bo phal pas 'phya smod spangs pa'i ched du rdzas kyi gtum mo bde drod rang 'bar ni gter gzhung las shes par bya'o //
lam 'di la khyad par du rdzas sngags dmigs pa zas dang spyod lam sogs kyi spang blang ma nor bas rgyu'i thig le ma nyams par bsrungs nas /
rang bzhin rdzogs pa chen po la nyams len byas pas las rlung ye shes kyi rlung du dag
/rtsa mdud grol cing phung po lnga dang dug lnga'i sa bon spangs te mchog thun mong gi yon tan thams can me tog rlan gyis bran pa ltar 'byung bar gsungs so //
de dag kyang gzhung las /
gtum mo bde drod 'od 'bar la :
stong ra 'od kyi sku can bsgom :
pho mo ma ning rlung ro 'don :
lus gnad bcas shing lte 'og bzung :
mi dmigs rim bzhin a haM bsgom :
'khor lo lnga yi rtsa rnams bsros :
rtsa thig rlung sems dbyer med 'dres :
mchog thun dngos grub dpag med 'byung :
zhes tshig nyung ngus don rdzogs par bstan pa'i dgongs pa'o //
bde stong gtum mo'i nyams len mdor bsdus bshad zin to //
gsum pa chos sku lam du byed pa thugs rdo rje a ti yo ga ltar rdzogs chen ka dag khregs chod kyi khrid ston pa la /
'phros don smos pa dang /
khrid gzhung dngos 'chad pa'o //
dang po ni /
gong smos sngon 'gro
/bskyed rim /
thabs lam go rim bzhin sngon du song na khrid gzhung dngos gzhi la 'jug pas chog mod /
'on kyang de dag chos bka' gzhan ltar song bas lugs 'di'i rdzogs rim la 'jug par spro ba sogs blo rigs ma nges pa byung na /
rdzogs rim gyi rten du bskyed rim mdor bsdus bsgom dgos pas /
de'ang ma hA yo ga'i bskyed rim sgom bzlas ltar rung mod kyi rdzogs rim dang 'brel ba'i bskyed tshul ni a nu a ti gnyis yin la /
de gnyis kyi'ang snga ma 'dir bstan bya'i bskyed rim dngos dang /
phyi ma lta bas la zla ba'i skabs su rgyas par 'chad par bya ba yin /
de la a nu'i rdzogs rim lha khrid rjes 'brel tshul gyis gsungs mod /
rig 'dzin brgyud pa rnams dang /
rje rig pa 'dzin pa'i khrid srol gzhan las gsungs pa 'di'ang rnam grangs su bkod na /
mtshan bcas /
mtshan med /
snang srid dag pa rab 'byams kyi rnal 'byor ro //
dang po ni /
lus gnad rnam snang chos bdun bca' rang nyid gu ru pad+ma 'od 'bar sku snang la rang bzhin med pa /
thugs srog sngags phreng dang bcas gsal gdab /
rlung ro bsal bas nad gdon sdig sgrib dag par bsam /
rlung 'bud pa dang bstun sna bug g.yon nas phyir thon /
phyir 'dzin dus yig mgo dbal kha mdun du phyogs te gnas par rngub dus phreng ba de sna bug g.yas nas tshur 'ong /
rlung nang du mnan skabs thugs kar 'khor /
'od kyis lus khyab /
lhar gsal ba nam mkhar thim snyam byed pa la sems bzung /
de ltar bskyar nas bsgom tshe gzung 'dzin gyi rtog pa mang na hril 'dzin gyis bsdus te /
rang nyid gu ru'i skur gsal ba de 'od zer gyi gong bur rim pas 'od du zhu stong pa nyid rang rig spros bral bde ba chen po'i ngang la ci gnas su mnyam par gzhag
/yang lhar ldangs nas dmigs pas bsdu rim la rtsal sbyangs /
rlung bum can nam 'byin 'jug gnas gsum dang sbyar tshe nang mnan rgyun bsring //
gnyis pa mtshan med ni /
de ka'i mur rang lhar gsal ba de gdod ma'i lha skur bsam /
de'i thugs kar phyag mtshan dang sngags phreng lam gyis gsal /
ngag sngags rlung dbyer med dag pa dang /
sems rang bzhin ye shes su dag pa'o //
zhes shes par byas nas gsal snang la ma yengs par 'jog
/rtog pa'i bun langs na gong bzhin bsdu ba sogs la bslab /
gsum pa snang srid dag pa rab 'byams kyi rnal 'byor ni /
rang lhar gsal /
snang ba lha /
grags pa sngags /
dran tshad thugs su mos /
de nas kyang zung 'jug chos dbyings las ma g.yos shing zhing khams mtha' dag gi bkod pa dang yon tan kun kyang rang gi lus 'od gsal dri ma med pa'i snying po rdo rje'i sku dang dbyer mi phyed par /
ye nas lhan skyes bde ba chen po'i ngo bor gnas pa yin la yin bzhin du ngo shes par thag bcad de dgongs pa g.yo med kyi gzer thebs so //
rnam rtog g.yo na rjes gzhig gis bsdu ba la /
rang lus 'od kyis 'khor 'das thams cad la khyab cing gsal bar byas /
de thams cad 'od du zhu rang la thim zhing rim 'dus stong nyid spros bral bde ba chen por rig pa ci gnas su mnyam par gzhag
/yang sku dang zhing khams 'du 'bral med pa snang srid gzhir bzhengs kyi dgongs pa bskyang ba'i rtsal sbyang la 'bad /
de dag gi tshe rlung gong bzhin nam rang babs su bzhag nas rang rig pa'i ye shes rang byung rdo rje'i sngags sgra la mnyam par gzhag pa yang gnad du che bas 'bad par bya'o //
gnyis pa khrid dngos 'chad pa la gnyis /
thun mong ma yin pa'i sngon 'gros rgyud sbyong ba /
dngos gzhi ka dag gi nyams len bstan pa'o //
dang po sngon 'gro dngos gzhi thams cad kyi thog mar bla ma'i rnal 'byor la nan tan byed pa gal che bas /
spyir sngon 'gro'i skabs su bshad pa'i phyi'i bla ma'i rnal 'byor de dag kyang lhag par nan tan du byed pa yin mod /
'on kyang nang gi rnal 'byor gtso che bas /
rang lus snang stong rdo rje'i rtsa 'khor lo lnga yi dbus su bla ma thod phreng rtsal lnga yum dang bcas pa ye gdod ma nas rang bab rang chas su bzhugs par shes pas /
dbyings bzhugs o rgyan gtso 'khor tshig bdun mas spyan 'dren la byin dbab cing ting nge 'dzin gyis mchod /
hrIH
dus gsum gyi bla ma yi dam mkha' 'gro sangs rgyas byang chub sems dpa' thams cad kyi sku gsung thugs yon tan phrin las gcig tu bsdus pa'i ngo bor gyur cing mdzad pa'i phrin las la tha dad mi mnga' bar gyur pa /
o rgyan chen po gu ru pad+ma 'byung gnas la gsol ba 'debs so //
lus ngag yid gsum smin cing grol bar mdzad du gsol /
zhes sogs gnas lugs rtogs pa'i gsol ba phur tshugs su btab pas /
byin rlabs bdud rtsi'i rgyun byung /
'khor lo so so'i lha la thim /
ye shes chen po rang gi rgyud la 'phos /
mthar lha tshogs thams cad 'khor lo so so la thim par mos la /
rang sems ma bcos lhug pa stong gsal ngos bzung dang bral ba 'di ka o rgyan bla ma dbyer med kyi sku gsum dang ro mnyam chen por thag bcad la rang bab kyi dran shes chu bo'i rgyun bzhin du bskyangs pas /
dngos gzhir ka dag gi ye shes rtsol med du skye ba'i rten 'brel 'grig go
/sngon 'gro dngos la gsum /
'khor 'das ru shan dbye ba /
sgo gsum gyi sngon 'gro
/rnal dbab sor gzhug go
/dang po la phyi nang gnyis kyi dang po phyi'i ru shan dbye ba ni /
bla ma la gsol ba gdab /
gnas dben na sa stong du phyin la gzhi bdag la dkar gtor phul la grogs bcol /
mi 'grub na rang gnas su'ang rung ste gzhi 'khor 'das byed po rang rig yin la /
de'i rnam 'gyur ram byed pa sna tshogs su snang ba ste /
gnyis ka rang gis bcos pa ma gtogs don bden med du shes pas /
dmyal ba la tsha grang /
yi dwags la bkres skom /
dud 'gro la bkol spyod /
mi la skye rga na 'chi /
lha min la 'thab rtsod /
lha la 'pho ltung sogs /
rigs drug gi spyod tshul thams cad sems kyis rang rgyud la myong bar bsam zhing lus kyis 'phyong rgyug 'gro 'dug sogs rnam 'gyur thams cad bya /
ngag gis de dang de yi sgra skad sna tshogs brjod pa sogs shugs 'byung 'gag med du bskyangs pas ngal dub kyis 'gyu ba spun thag chad par gyur pa dang /
rjes kyi shes pa gsal stong dbyer med kyi rang ngo bskyang /
yang lus kyi bde gshegs zhi khro'i rnam 'gyur dang /
ngag sngags kyi sgra skad /
yid de dag gi thugs ye shes bde ba chen por gsal ba'i nga rgyal bzung /
rig pa stong pa nyid rdzogs rim /
gsal cha lhar snang ba bskyed rim /
de gnyis rig pa gcig pur dbyer med rang rig blo 'das rjen pa'i thog tu bskyang /
des rkyen snang lam du bslangs /
bskyed rdzogs kyi gnad zin /
rig pa gsal stong gi nyams 'char ro //
gnyis pa nang gi ru shan dbye ba ni /
rang tha mal pa'i spyi bor lha'i sa bon a dkar po /
mgrin par lha min gyi sa bon su ljang ser /
snying gar mi yi sa bon nr-i sngo skya /
lte bar dud 'gro'i sa bon tri dmar nag
/gsang bar yi dwags kyi sa bon pre dmar nag
/rkang mthil du dmyal ba'i sa bon du dud kha rnams la 'gro ba drug gi bag chags lhan skyes su gnas pa rnams sol dong du du ba 'phyur ba ltar bsam zhing /
sbyong byed rig pa'i ye shes rdo rje gsum /
rnam pa spyi bor oM dkar po /
mgrin par AHdmar po /
snying gar hU~M mthing ga rnams bkrag mdangs 'od zer 'bar bar bsams la /
yi ge gsum bzlas pa'i rkyen gyis de las ye shes kyi me rang 'od du 'bar bas yi ge drug bag chags dang bcas pa thams cad dngos med du bsregs /
'khor ba dang ngan song gi rgyu 'bras thams cad sbyangs nas rang lus dwangs gsal shel gong phyis pa ltar bsam zhing /
oM AHhU~M 'bum tsho bdun gsal dag brtan por bzla /
des sdig sgrib dag pa'i rtags spyi dang /
lus bde ngag dag sems gsal stong gi nyams shar ba 'byung zhing /
rigs drug tu skye ba'i sa bon lam du bslangs pas phyis 'khor bar ldog par mi 'gyur ro //
gnyis pa sgo gsum gyi sngon 'gro la gsum /
lus /
ngag
/yid do //
dang po lus sbyong ba ni /
stan 'bol zhing yangs pa'i steng du rkang mthil gnyis sprad /
rting pa gsang bar gtad /
lus kyi cha bsrangs nas lag pa mgo la ma reg par thal mo sbyar zhing gru mo brgyang /
mgrin pas ol mdud non par byas /
mig bar snang la lta /
yid kyis rang lus rdo rje sngon po rtse gsum mthing shun dri ma med pa'i kha dog can me 'bar ba zhig tu gsal la rig pa rdo rje der bcug pa ltar bsres la bzhag
/rdo rje rtse gsum gyis ngo bo rang bzhin thugs rje gsum dang /
sked pa gcig tu dril bas lam dbyer mi phyed pa'i mtshon don yang bsam /
mi lcogs tshe lus rgyab ngos su khres se 'gyel bcug la hal zhes dbugs mtha' bcad pa lta bu bya /
de ltar sbyangs pas thun mong du lus sgrib 'dag
/bar chad zhi /
mngon zhen ldog
/mthar thug sku rdo rje sprul pa'i skur gnyis su med par 'gyur ro //
gnyis pa ngag sbyong ba la bzhi /
rgyas gdab pa /
rtsal sbyong ba /
mnyen btsal ba /
lam du gzhug pa'o //
dang po la phyi nang gnyis kyi dang po phyi snang ba la rgyas gdab pa ni /
lus gnad chos bdun /
lta stangs thad kar gtad /
snying gar hU~M sngon po zhig bsgom pa gsal snang thon par byas nas /
rlung dang shes pa hU~M gsum gcig tu bsres nas rlung dal bus rgyu ba mi tshor bar so mchu bar yod tsam byas la /
hU~M gi sgra che chung ran pa'i glu snyan la ring bar blangs pas snying ga'i rnam shes hU~M gi ngo bo las hU~M yig mang po thol thol byung /
sna bug g.yas nas thon /
phyi'i snang ba thams cad hU~M gis me re re khengs pas hU~M sgra dir dir sgrog par bsgoms pas snang ba hU~M gi rang bzhin du 'char ro //
gnyis pa nang phung po la rgyas gdab pa ni /
hU~M gong las thung bar bsgrangs pas phyi rol gyi hU~M de dag rlung dang gnyis med nang du rngubs pa dang mnyam du sna bug g.yon nas thogs pa med par zhugs lus kyi nang thams cad me re re gang bar bsam zhing rlung bzung bas /
lus hU~M gis gang bar rtsol med du 'char ro //
gnyis pa rtsal sbyong ba la'ang phyi nang gnyis kyi dang po phyi snang ba la rtsal sbyong ba ni /
snying ga'i hU~M yig las hU~M drag po ngar dang ldan par brjod pas rang gi rig pa hU~M las hU~M mthing nag drag la rtsub pa rno zhing shugs dang ldan pa yul che chung gang la spro ba de dang 'tsham pa mang po thol thol byung bas phyi rol gyi snang ba thams cad thal byung du phug nas khral khrol du song bar bsam pas snang ba rang bzhin med par 'char ro //
gnyis pa nang phung po la rtsal sbyong ba ni /
hU~M brjod pas hU~M yig sngon po mtshan nyid bzhi ldan mtho gang pa gcig gis /
rang gi lus khong pa nas spyi bo dang /
spyi bo nas rkang mthil dang /
mthar lus rgyab mdun stod smad thams cad du thal thal phyin pas /
lus kyi sha khrag dngos por grub pa med par stong sang gis song bar bsam /
lus chu zla ltar rang bzhin med pa'i nyams 'char ro //
gsum pa mnyen btsal ba ni /
mdun du dril bu'am shing bu lta bu'i dmigs rten btsugs te ngag nas hU~M zhes snyan cing drag la ring por brjod pas snying ga'i hU~M las hU~M gi phreng ba snga ma'i zhabs kyu phyi ma'i klad kor la rgyab pa'i phreng ba lta bu phar song ba /
shing bu la g.yas skor gyis dkris te rtse mor slebs pa dang hU~M snga ma me re 'dug snyam pa la dar gcig klod la sems gtad /
yang hU~M dal bus brjod pas hU~M gi thag pas dkris pa de go ldog tu bskor nas bshig pas nang du bsdus te snying ga'i hU~M la rdzogs par bstim zhing ngal gso /
'dis rnam rtog gi dbang du mi 'gro
/dmigs pa gang du'ang bsgyur thub pa byung na 'byongs pa'o //
bzhi pa lam du gzhug pa ni /
rang gi mdun du phan tshun kyog pa'i lam srin mo 'gros thog mar mthong tshad /
de nas je ring du bsam /
rang gi lus dang rlung sems gcig tu dril /
hU~M yig sngon po'i rnam pa can lam la zhugs nas song ste hU~M re brjod dus 'khyog khug rer sleb /
der ngal gso /
de bzhin rgyang ring po'i bar song /
de nas kyang pha rol ri dang lung pa la sogs pa mtha' med pa rnams su song bar bsam zhing /
hU~M ring po brjod la rang gnas su ngal gso /
yang sngar bzhin lam la brgyud de tshur log nas snying ga'i hU~M la zhugs par bsam la rnam par mi rtog pa'i ngang la bzhag
/des rnam rtog rang shugs su chod /
bde gsal mi rtog pa'i nyams skye'o //
snga rjes de rnams kyi bar mtshams ngal gso dus phaT brjod la rtog med du bzhag
/de rnams kyis ngag gi sdig pa 'dag cing bar chad zhi /
ngag gi mngon zhen bzlog
/mthar thug gsung rdo rje longs spyod rdzogs pa'i skur gnyis su med par 'gyur ro //
gsum pa sems sbyong ba ni /
nang du rang gi sems la bltas te /
sems 'di dang po byung sa brtag ste phyi 'byung bzhi yul khams pha ma grong khyer /
nang rang lus kyi stod smad bar gsum gang las byung /
stong pa las byung snyam na byung lugs la dpyad /
'tshol bya'i sems la phar dpyad /
tshol mkhan gyi rig pa la tshur bltas pas /
ye nas gzhi med ngo bo stong pa ngos bzung thams cad dang bral ba'i rig pa'i rang ngo ma mthong gi bar du rtsad bcad /
bar du gnas pa la brtags te sngar bzhin phyi nang snod bcud lus kyi cha shas sogs gang la gnas /
snying lta bu la gnas snyam na sha pags rtsa rtse mtha' dbus gang du gnas /
dbyibs dang kha dog byed las dngos po gang gis mtshon sogs brtags shing dpyad pas de dag gang du'ang ma grub par mthong na rtog byed kyi rig pa la tshur bltas pas rig pa gsal stong snang yang rang bzhin ma grub pa gzhi med rtsa bral du gtan la ma phebs kyi bar du bskyar /
tha ma 'gro sa la brtag pa /
sems wal gyis shar nas yal gyis song snyam byed pa 'di /
gang du 'gro
/yul gang du song /
mig gis gzugs mthong dus nang gi mthong mkhan de phyi'i yul der 'gro'am dpyad /
de bzhin phyi nang snod bcud snang stong yod med gang du 'gro rtsad bcad pas rig pa'i ngo bo ngos bzung thams cad bral bas 'gro ba'i yul dang 'gro mkhan gyi rig pa zhes ma grub pas rig stong 'gro 'ong dang bral bar gtan la ma pheb kyi bar du bskyar /
de dag gis yid kyi sdig pa 'dag cing bar chad zhi /
yid kyi mngon zhen ldog
/mthar thug thugs rdo rje chos kyi sku dang gnyis su med par 'gyur ro /
gsum pa rnal dbab sor gzhug ni /
sngar 'gyu ba'i spun thag chad pas 'phro rgod cham la phab pa de rnal du dbab pas mtshan med kyi zhi gnas bsgrub /
lta stangs sogs kyis sor gzhug pas zhi lhag mtshams sbyor zhing gnas lugs rtogs pa lam du gzhug ste /
dngos gzhi'i nyams len khregs chod kyi lta ba dang thod rgal gyi sgom pa zung du spel ba ni rdzogs pa chen po'i thun mong ma yin pa'i rang lugs yin yang /
'dir gang zag thun mong ba la dgongs te /
zhi lhag gi 'jog tshul phyag chen sogs dang mthun par bshad pas /
rnal dbab sor gzhug zhi lhag gi khongs su shugs kyis 'du bas zur du ma smros so //
gnyis pa dngos gzhi la bzhi /
zhi gnas btsal /
lhag mthong bsgrub /
zung 'jug bsgom /
gnas lugs ji bzhin ngo sprod pa'o //
dang po la gsum /
dbang po tha ma rim gyis khrid pa dang /
dbang rab dngos gzhi la dkri ba /
thun mong du gal che ba'i bzhag thabs smos pa'o //
dang po la'ang gnyis /
rten can dang /
rten med do //
dang po rten can la lnga yod pa'i thog ma mtshan bcas la brten nas sems 'dzin pa ni /
ri bo cog gzhag lus gnad rnam snang chos bdun bca'/
rig pa cog gzhag ngag gnad rlung rang bab dang /
sems gnad sems 'dzin rten gang yin de nyid ma brjed pa'i dmigs rten tsam las bcas bcos spro bsdu mno bsam gang yang mi byed pa thams cad la shes par byas nas /
mdun du shing bu'am rde'u lta bu zhig bzhag pa la rgya mtsho cog gzhag mig gi lta stangs gtad /
yengs na slar dmigs rten la sems bsdus te ha cang bsgrim ma drags par cher re bzhag
/gnyis pa lha sku la dmigs pa ni /
rang gi mdun du thig le mthing ga'i dbus su pad zla la bzhugs pa'i kun bzang yab yum mam /
gu ru rin po che'i sku rgyan cha lugs yongs su rdzogs pa bris 'bur gang rigs bkod pa la sems bzung /
goms nas yid kyis dmigs pa la sems bzung /
de'ang goms nas rang gi snying dbus su sku de bsgoms la sems bzung /
gsum pa gsung yig 'bru la dmigs pa ni /
mdun du oM dkar po /
AHdmar po /
hU~M sngon po brtsegs ma re re'am gsum ka'i rnam pa la sems 'dzin /
goms nas rang gi gnas gsum du bkod pa la sems bzung /
bzhi pa thugs phyag mtshan la dmigs pa ni /
mdun du rdo rje dkar po rtse lnga pa la sems bzung zhing goms nas snying dbus su bsgom /
lnga pa thig le la brten pa ni /
mdun du thig le dkar dmar sngo gsum dang 'byongs nas lus kyi gnas gsum du bsgom pa gong ltar ro //
gnyis pa rten med la gsum gyi dang po rlung rdor bzlas la sems 'dzin pa ni /
rlung nang du 'jug pa oM/
gnas pa AH
dbyung ba hU~M zhes dran pa yid kyis bgrang ste ma yengs par bya /
gnyis pa 'jam rlung la brten pa ni /
rlung ro lan gsum bsal /
'jam rlung bzung la sems 'dzin /
gsum pa drag rlung la brten pa ni /
rlung ro bsal /
drag rlung bum pa can bzung la sems 'dzin par bya'o //
de dag gis gnas nyams kyi sne zin nas dngos gzhi'i zhi gnas btsal bar bya'o //
gnyis pa dbang rab dngos gzhi la bkri ba la rim pa gsum gyi dang po zhi ba nyan thos kyi lta stangs dang sbyar ba ni /
lus gnad chos bdun ldan gyis mi g.yo /
ngag mi smra bar rlung gi 'gro 'ong rang shugs su dal bar bzhag
/mig sna rtse'i nam mkha' la hrig ge gtad /
rig pa rang rig rang gsal la g.yo ba med par tshogs drug gi shes pa ji ltar shar ba la 'dzin zhan ma zhugs par rang sor bzhag pas yul snang rang gi ngo bo gsal yang mi rtog pa'i ngang ma shor ba nyid la bslab /
gnyis pa bar ma byang sems kyi lta stangs dang sbyar ba ni /
gzhan gong bzhin las mig gi lta stangs bar snang la hrig gis bsgyur nas had por bltas pas rkyen des bskyed pa'i shes pa skad cig ma de yang rig pa rjen lhang gis gsal la ma 'gag par 'char /
shar tsam nyid nas rang bzhin gyis ma grub pa snang stong dbyer med chu zla ltar rtogs par bya /
gsum pa drag po khro bo'i lta stangs dang sbyar ba ni /
ma yengs pa'i dran pa tu re bsgrims pa'i ngang mdangs ma shor ba nyid las langs te gom pa gya tshoms su dor /
mig g.yo zhing blta /
ngag tu ha ha hi hi zhes sogs brjod cing rig pa hur phyung ste dran pa'i so ma shor bar rtsal sbyangs pas rang byung rang shar spros bral bsal bzhag med par chu rlabs rgya mtshor thim pa ltar rtogs pa la bslab par bya ste /
des ni rkyen snang ji tsam mang ba tsam du stong nyid ye shes kyang 'phel bar 'gyur te bud shing mang na me lce mang ba bzhin no //
de dag las nyan thos kyis sgo gsum rang bzhin du gnas par byed /
byang sems kyis gnas pa brtan par byed /
khro bos brtan pa mthar phyin par byed cing zhi lhag gi nyams rtogs 'phral du skye myur la /
mthar thug mnyam rdzogs lhun grub chen po'i dgongs pa mngon sum du 'char bar 'gyur ro //
gsum pa dbang rim nyer gcig thun mong du gal che ba'i bzhag thabs gsum ni ma yengs /
mi bsgom /
bzo med ces bya ba ste /
de'ang phyi nang yul rkyen gyi rjes su sems yongs su mi 'jug par yengs med so mar bzhag pa dang /
sgo gsum ha cang bsgrims pas bcings pa ma yin par rtsol med rang bab lhug par bzhag pa dang /
rnam rtog dang dran rig gnyis ya bral tha dad gnyen po brten pa lta bu ma yin par rang gsal rang dwangs su bzhag pa ni thun mong theg pa las gsungs pa'i rnam thar sgo gsum gyi bsgom don kyang 'du'o //
skabs 'dir bying rgod kyi 'phrang bsal ba sogs khrid gzhung gzhan dang mthun la /
khyad par zhi gnas ltengs por grags pa sems la dwangs cha med pa'i mog ge ba byung na khro bo'i lta stangs kyis bsal cing rtag tu shes pa la grims cha thon par bya ba gnad du che'o //
gnyis pa lhag mthong sgrub pa la gnyis /
'khor lo bar ba'i dgongs pa dang /
'khor lo tha ma'i dgongs pa'o //
dang po la gnyis kyi dang po phyi gzung ba yul med du gtan la 'beb pa ni /
snang srid 'khor 'das kyis bsdus pa'i chos 'di dag sgyu ma'am rmi lam lta bu rang gi sems kyis btags pa tsam las bden par grub pa rdul tsam med par thag bcad de /
snang ba gang shar gyi ngo bo la bltas pas snang stong 'dzin med du 'char //
gnyis pa nang 'dzin pa'i sems rtsa bral du gtan la 'beb pa ni /
gong du sems sbyong gi skabs su rgyas par song na 'dir spros bral gyi rang ngo la mnyam par gzhag pas chog mod /
rgyas par ma song pa'am /
song yang gtan la ma phebs na //
dang po rtog pa rtsad bcad pa ni /
'khor bar 'khyams shing bde sdug myong mkhan 'di lus ngag yid gsum gang yin /
gang gtso che brtags pas kun gyi rtsa ba sems bdag tu 'dzin pas len par shes so //
bar du mtshang btsal ba ni /
lus ngag yid gsum /
bdag gzhan 'khor 'das thams cad sems kyis rnam par brtag
/gcig tha dad /
yod med /
yin min sogs gang du'ang ma grub par gtan la 'beb pa'o //
gsum pa byung gnas 'gro gsum brtag pa ni /
sems 'di dang po gang nas byung /
bar du gar gnas /
mthar gang du 'gro brtags pas gsum ka'i yul 'di zhes ngos bzung ma rnyed pa'i skye 'gag gnas gsum mtha' bral gyi ngang du mnyam par gzhag pa ni rigs tshogs kyis spros pa gcod pa dang mthun no //
gnyis pa 'khor lo tha ma dang mthun par bsgom pa ni /
gong du gtan la phab pa'i sems de ci'ang ma grub bo //
stong pa 'o snyam du'ang mi 'dzin par rang byung rang gsal gyi rig pa gsal stong rjen pa nyid bzo med rang bab tu bskyang /
bzhi cha sum bral gyi dgongs pa la mnyam par gzhag pas sems kyi rang bzhin gzhi med rtsa bral /
rig pa gdod nas rang byung gi chos sku bde bar gshegs pa'i snying po kun bzang pad+ma 'byung gnas gzhan nas btsal du med pas /
rang snang ris med kyi dgongs pa la mnga' dbang 'byor par 'gyur ro //
gsum pa zung 'jug sgom pa la gnyis /
zhi lhag zung 'jug tu nyams su len tshul dngos smros /
'phros don khyad par can bshad pa'o //
dang po la khrid gzhung rnams su gdams pa'i tshul mtha' yas pa 'byung ba thams cad kyang zab pa'i gnad 'ba' zhig dang 'brel mod kyi /
lugs 'di'i thun mong ma yin pa'i gdams pa'i gnad gsum ni /
rang sems dbyibs kha dog mtshan ma'i chos las 'das pa'i stong gsal rig pa'i snying po can 'di ka rang gsal du rjen ne /
hrig ge
/sa ler rig pas ka dag gdod ma'i gnas lugs kun tu bzang po ye shes zang thal gyi dgongs pa de nyid rang thog tu ngo shes pas /
ngo rang thog tu 'phrod pa zhes bya /
rig pa rjen pa ngo shes na gnas 'gyu bying rgod bzang ngan gyi rtog pa ji ltar snang yang /
rig pa'i ngo bo la yul gyis ma bsgyur /
'dzin pas ma bslad /
chu bur thams cad chur ro gcig pa'am gser gyi gling du sa rdo phal pa mi rnyed pa bzhin ci snang ci shar rang byung gi ye shes chos sku'i rol pa nyag gcig tu rtogs pa ni /
thag gcig thog tu bcad pa zhes bya /
de la nges pa rnyed pas /
yul sems kyi rnam par rtog pa'i 'phro 'du sna tshogs pa thams cad dang por chos nyid kyi rtsal las rang byung /
da lta chos nyid kyi rol par shar /
mthar chos nyid kyi ngang du rang thim pas rmi lam gyi snang ba ltar gdod nas ma bcings ma grol bar rang grol chos sku'i rang bzhin du yid ches pas spang gnyen sprod du med pa ni /
gding grol thog tu bca' ba zhes bya ste /
mdor na gnas 'gyu gnyis la bzang ngan 'dor len mi bya ba sems rang bab tu klod cing kha yan du bzhag
/rang rig rjen pa rang tshugs ma shor bar cir snang chos sku'i dgongs par la bzla ba ste /
rig pa kher 'ded kyi gnad 'di ni khregs chod thams cad kyi snying po'o //
gnyis pa 'phros don ni /
chos thams cad dgongs pa dang grub don gcig kyang lam gyi gnad la khyad par che zhing /
kun las khyad par du 'phags pa rdzogs pa chen po'i nyams len gyi gnad thun mong ma yin pa ni sems dang rig pa dbye ba la yod cing /
de'ang gzhi'i skabs su /
dri bral 'dus ma byas ka dag chos sku'i ngo bo dang /
dri bcas lung ma bstan kun gzhi ma rig pa'i rang bzhin gnyis shin tu tha dad /
lam gyi skabs su ka dag chos sku'i rang mdangs rig pa'i ye shes stong gsal gnyen po'i chos dang /
ma rig kun gzhis bskyed pa'i sems nyon mongs spang bya'i chos su gyur pa gnyis tha dad /
'bras bu'i skabs su /
sems can kun gyi rgyud la yod pa'i ka dag gi ye shes mngon du gyur pa na /
kun gzhi bag chags dang bcas pa'i glo bur dri ma mtha' dag spangs pas sangs rgyas pa'o //
gnad 'di dag gi phyir chos 'dir ni rig pa lam du byed pa ste /
rig pa har sangs rjen la bud pa na sems kyi 'khrul pa rang dengs su 'gyur zhing /
'gyu stong ltar snang ba byung yang des rig pa'i ye shes la gos par mi 'gyur te shel gyi gzugs brnyan gyis shel gong la gdod nas ma gos pa bzhin no //
de lta bu'i rig stong lhongs phud pa'i bogs 'don du nam mkha' sum phrug gi gdams ngag la brtson par bya ste /
sprin med pa'i nam mkhar nyi ma la rgyab kyis phyogs nas lta stangs gcun nas bltas pas /
dpe phyi'i nam mkha' stong mdangs kyi go phyes nas dpe can nang gi shes pa rnam par dag pa las /
gsang ba 'od gsal rdo rje snying po'i nam mkha' gsal stong mtha' dbus thams cad las 'das pa'i chos nyid skad cig ma 'char ba de nyid yun du bskyang bar bya'o //
bzhi pa gnas lugs ngo sprod pa la gsum /
lta ba /
sgom pa /
spyod pa'o //
dang po lta ba'i sgo nas ngo sprad pa ni /
zhi lhag gi nyams myong legs par skyes pa'i gang zag de nyid dben pa'i gnas su cog gzhag gi gnad dang ldan pas 'dug tu bcug
/dpon slob gnyis kas brgyud pa'i bla ma la gsol ba 'debs /
DA ki chos skyong tshogs gtor gyis bskangs la bla mas ngo sprad par bya ste /
rigs kyi bu nyon cig
/de'ang 'khor 'das gang yang ma grub pa'i sngon rol nas /
chos dbyings stong gsal 'gag pa med pa'i ngo bo sku gsum 'du 'bral med pa'i 'byung gnas chen por bzhugs te /
ngo bo stong pa nam mkha' lta bu /
rang bzhin gsal ba nyi zla lta bu /
thugs rje'i gdangs 'char sgo ma 'gag pa me long g.ya' dag pa'i ngo bo lta bu /
so so ma yin tha mi dad pa'i rang bzhin gcig dang du ma med pa'i gnas lugs rang rig dbyings kyi snang ba tshad med pa'i ngo bo la rnam pa kun gyi mchog dang ldan pa'i stong pa nyid spros bral skye ba med pa la rang gdangs 'gag pa med pa'i snang cha brtan g.yo 'khor 'das kyi chos gang dang gang snang bzhin pa thams cad kyang snang dus nyid nas de dang de'i ngo bor yod ma myong ba rig pa kho na las gzhan du ma grub cing /
rig pa'i ngo bo ye shes chos kyi sku gu ru pad+ma 'od 'bar logs nas tshol ma dgos par gdod nas lhun gyis grub par rang la rang chas su bzhugs pa'i rang rig bde ba chen po'i ngo bor shar ba 'di ka sangs rgyas sku gsum gyi ngo bo yin la yin bzhin du rig bya rig byed dang gsal bya gsal byed dang bral ba /
rig pa rang gsal rang bzhin las mi g.yo bar rtag tu 'jog par bya ste /
ji skad du /
a ti khyab bdal chen po ni //
gu ru pad+ma 'od 'bar de //
logs na yod pa ma yin no //
zhes dang /
rang nyid lha ru snang ba de //
lha nyid rang la rang nyid lha //
sems nyid rtogs na sangs rgyas te //
sems las sangs rgyas gzhan ma tshol //
ces dang /
ma bsgrubs ye nas sangs rgyas gnas //
ma btsal bzhag pas rang sa zin //
de ltar rtogs na o rgyan mkhan //
chos nyid don gyi pad 'byung yin //
zhes dang /
pad+ma 'byung gnas ni rang sems kyi mdangs cha yin te /
rang sems dus gsum gyi spros pa dang bral te ka dag ngos bzung med pa rang bzhin lhun grub chen po /
sangs rgyas kyis ma bslad sems can gyis ma bsgribs pa de bzhin du rtogs na pad+ma bdag dang dgongs pa gcig tu 'tshang rgya ba yin no //
zhes gsungs so //
de'ang gzhi'i ngo bo ka nas dag cing rang bzhin lhun gyis grub pa sku dang ye shes 'du 'bral med pa'i dgongs par gnas pa ste /
de gnyis ngo bo gcig pa'i phyir snang stong gnyis med du bzhag la /
de'i gnas lugs stong pa mi 'gyur ba chos sku'i bdag nyid /
rang bzhin gsal zhing 'gyur ba med pa'i bde ba chen po longs spyod rdzogs sku
/rtsal thugs rje rig pa sna tshogs 'char zhing ma 'gag pa sprul pa'i sku ste /
don la sku gsum 'du 'bral med pa nyi ma'i dkyil 'khor ltar nang du gsal yang dngos po'i mtshan mar ma grub /
rang bzhin ye gdangs su gsal yang phyi nang du kha dog ris can du med /
de nyid thugs rje rig pa'i ye shes su bzhugs kyang rnam pa phyi rol yul la mi spyod pas phyi rgya ma ral ba lhun grub rin po che'i sbubs gzhon nu bum sku'i gnas lugs zhes bya ste /
ngo bo rang bzhin thugs rje gsum du bzhugs pa rang rig gcer bu hrig ge ba 'di ye gdod ma nas rang byung lhan skyes pad+ma 'byung gnas su shes pa'i rang bab ngang der klod cing thag chod yid ches bskyed la /
rang rig gi ngo thog tu rang grol ba'i nges pa brtan por gzung bar bya ste /
ngo bo stong pa chos kyi sku
/ma 'gag gsal ba longs spyod rdzogs //
rig rtsal thugs rje sprul pa'i sku
/sku gsum ye nas ma bsgrub 'grub //
rang rig ye nas pad 'byung yin //
zhes sogs gsungs so //
zhes sogs lta ba dang 'brel ba'i tshig rnams kyis ngo sprad do //
gnyis pa sgom pa'i sgo nas ngo sprod pa la gnyis /
ting nge 'dzin gyi rgyu la ngo sprod pa /
ting 'dzin rang gi ngo bo la ngo sprod pa'o //
dang po ni /
gnad dang ldan pa'i nyams len legs par bskyangs pas nyams kyi rim pa 'char bar 'gyur te /
de'ang slob dpon bi ma las phyag rgya bsam gtan gyi 'grel bar nyams lnga'i rnam gzhag mdzad pa ltar na /
dang po g.yo ba'i nyams ni /
sgom pas rnam rtog cung zad mang du song snyam byed par 'gyur ba sgom skye snying 'dod pa rnam rtog ngo shes pa'i nyams te /
dpe ri gzar gyi 'bab chu lta bu'o //
gnyis pa thob pa'i nyams ni /
rtog pa yang 'phro la cung zad zhi mal le gnas pa 'byung ba rtog pa ngal gso ba'i nyams te /
dpe rong khung dog po'i 'bab chu lta bu'o //
gsum pa goms pa'i nyams ni /
phal cher rtog med du gnas la res 'ga' rtog pa ban bun re 'byung ba rnam rtog thang chad pa'i nyams te /
dpe mi rgan po'i spyod pa lta bu'o //
bzhi pa brtan pa'i nyams ni /
phal cher rtog med rgya 'byams su gnas la res rkyen gyis cung zad gnod pas rnam rtog gis bskyod du yod pa'i nyams /
dpe mtsho chung bser bus skyod pa lta bu'o //
gzhan yang sgo gsum shin sbyangs thob cing nyams rtags lus ngag yid la sna tshogs pa 'byung ba rnams skyes rim bzhin ngo sprod par bya'o //
gnyis pa ting 'dzin rang gi ngo bo la ngo sprod pa ni /
zhi lhag gi ngo sprad pa ste /
de'ang rnam rtog gi 'phro 'du phra rags 'jam nyal gyi zhi nas sems bde gsal mi rtog pa'i ngang du gnas pa ni zhi gnas te /
de nyid mthar phyin pa'i rtags ni /
gzhung las /
lus sog phon thag pa chad pa lta bu :
ngag pi waM gi rgyun thag chad pa lta bu :
sems rang 'thag gi chu chad pa lta bu :
de kho na nyid mar me rlung gis ma bskyod pa lta bu la ngo sprad :
ces gsungs pa ltar ro //
'gyu ba rang ngo shes /
rig pa yul med rang gsal sgro skur bral ba rjen ne lhar nger mthong ba ni lhag mthong ste /
gang gis sgrib rgyu med par gsal ba nyi ma'i dkyil 'khor lta bu /
myong ba gzhan la brjod mi shes pa lkugs pas bu ram mur ba lta bu /
rang gi de nyid gzhan la mtshon du mi btub pa gzhon nu ma'i bde ba lta bu la ngo sprod do //
tshogs drug gi snang ba gang la'ang a 'thas kyi zhen pa ma zhugs pa zhi gnas /
'char sgo 'gag med du snang ba lhag mthong ste snang thog tu zhi lhag zung 'jug
/rnam rtog rang ngo hrig gis rig pa zhi gnas /
de nyid blo bral chos skur grol ba lhag mthong ste rig thog tu zhi lhag zung 'jug
/mdor na mnyam rjes gang gi tshe yang tshogs drug gi yul mi 'gag par sgo lnga rang yan du lhod la /
rig pa'i ngang shes pa yul phyir mi 'brang ba /
gsal dwangs phyed pa /
re dogs bcos bslad med pa'i so mar nyams su blangs pas snang yul dang /
'dzin sems ma spangs ma bsgyur ba rang sar grol ba ni bya brgya 'ur rdo gcig gis 'ded pa dang /
chu brgya zam pa gcig gis sgrol ba'i dpes ngo sprod par gsungs te /
de'ang btsan thabs su ngo sprod na /
slob ma lus gnad bcas la /
de'ang rig pa dus gsum gyi rnam par rtog pa gang gis kyang ma bslad pa'i da lta'i shes pa gsal la ngos bzung med pa rang bab chos nyid kyi ngang la bsal bzhag med pa che re lta /
dri med dag pa'i sangs rgyas ni //
rang rig chos sku 'gyur ba med //
sal le sing nge wal le ba //
sprin med ston ka'i nam mkha' bzhin //
mi 'gyur brtan pa ri bo bzhin du zhog
/mi g.yo dwangs pa rgya mtsho bzhin du zhog
/yangs dog bral ba nam mkha' bzhin du zhog
/gang ltar gnas kyang rig pa'i ngang yin zhog
/gang ltar shar yang rig pa'i mdangs yin zhog
/'phro gnas rang rig dwangs sangs phyed par zhog
/ji ltar bya rnams gang du 'phur na yang //
mkha' las ma 'das de bzhin rig pa'i ngang //
chos rnams rang gsal g.yo ba med par zhog
/ces pas /
sems gsal dwangs kyi ngang la gnas pa de nyid /
phaT ces yengs la bor ba'i rkyen gyis mi rtog pa'i ngang de zhig kyang byung tshor gyi rtog pa dang der 'dzin gyi gnyen po med pa'i shes pa rang gsal rgya yan zhi cha le ba zhig 'char te /
'di nyid rig pa rang gnas kyi bsam gtan yin pa ngo shes par bya /
snang srid snod bcud snang ba thams cad rang sems 'khrul snang gi cho 'phrul du thag bcad /
'khrul 'dzin rang sems kyang rten med nam mkha' ltar thag bcad /
rang byung gi ye shes rig stong chos skur thag bcad nas /
yar sangs rgyas la re ma che /
mar 'khor ba la dogs mi za /
'khor 'das sems kyi gnas lugs rig ma rig tu shes pas gang shar gyi rig pa rig bdo'i dus na spang blang bzang ngan med pa zang thal ye sangs chen por gdeng 'chos pa ni ngo rang thog tu 'phrod pa dang /
thag gcig thog tu bcad pa ste bzang ngan gnyis su med pa'i cha nas ye shes zang thal gyi gzer 'khor 'das gnyis kyi bar gdab pa rtsa dang me 'phrad pa lta bu dang /
yod med phyogs yan du shar bas lta ba grol yan gyi gzer rtag chad gnyis kyi bar du gdab pa bzhin dang me long 'phrad pa lta bu yin te chos thams cad ye nas ma grol ba med par ye sangs rgyas su rtogs pas gang shar chos nyid du song ba ri rgyal gyi rtser phyin pas dma' ba'i lung phran mthong ba lta bu la ri bo cog gzhag gi dgongs pa zhes bya'o //
'di ngos zin phan chad shes pa gnas 'gyu dgag sgrub bzang rtog ngan rtog gi dus su yang rang rig rang bab cer gyis bltas pas 'dzin med rang gnas kyi bsam gtan rjen sangs kyis 'char te 'di kho na rtsol med dam lhun grub kyi sgom pa chu bo lta bu yin /
de la cung zad brtan pa thob nas spyod lam 'jam rtsub bar ma rang nyams dang sbyar ba'i rkyen gyis bsam gtan dang bsres pas bya brjod dran rtog thams cad chos nyid kyi rol par shar te mnyam rjes kyi ris med /
nyin mtshan gyi bar med /
blang dor gyi chos med /
bsgom bya sgom byed kyi rtsis med par thams cad rig pa'i rang mdangs chos zad ka dag gi dgongs par la zla ba zhes bya'o //
gsum pa spyod pa'i ngo sprod ni /
mnyam gzhag la zla ba'i lta ba de'i ngang du spyod pa sgyu ma tsam du spyod pa ni ci spyod ye shes kyi rol pa yin mod /
'on kyang las dang po pas rjes thob shan 'byed kyi tshul 'di nges par gal che bas /
de'ang bdag gi rtog pa dbyings su ma nub kyi bar de srid du las kyi 'bras bu mi bslu bar 'byung ba yin te /
dper na /
rmi lam du gcan gzan snang ba'i tshe des gsod pa sogs de la brten pa'i 'jigs skrag kyang snang ba bzhin no //
des na gang la'ang zhen 'dzin med pa'i ngang nas dge sdig gi blang dor ma nor bar spyod cing /
sdom gsum 'gal med stan thog gcig tu dril nas nyams su len dgos /
de yang gnad bsdu na /
so thar gyi bslab bya dngos dang brgyud pa'i sgo nas gzhan gnod cha dang bcas pa spangs /
byang sdom gyi bslab bya bdag bas gzhan gces kyi lhag bsam ldan pas phan pa bsgrub /
sngags sdom gyi bslab bya sems can thams cad kyi gnyug ma'i sems nyid sgrib bral rdo rje gsum gyi lhar ye nas rdzogs pa'i dag snang dang mos gus bya zhing /
khyad par bla ma dam pa sangs rgyas thams cad 'dus pa'i bdag nyid du shes pa'i mos gus dang zhabs tog la tshad bzung med pa'i sgo nas bsten par bya ste /
spyod pa dus tshod dang 'brel ba la bslab pa zhes bya'o //
de dag gis ka dag khregs chod kyi khrid rim legs par bshad zin to //
bzhi pa ngo bo nyid sku lam du byed pa ye shes rdo rje yang gsang bla med rdo rje snying po ltar lhun grub 'od gsal thod rgal gyi khrid 'chad pa la gsum /
sngon 'gro /
dngos gzhi /
mjug don no //
dang po sngon 'gro la gnyis /
dmigs pas rgyud sbyong ba /
bya ba dgu phrug tu gtang ba'o //
dang po ni /
bla ma'i rnal 'byor sngon du 'gro bas /
lus gnad chos bdun ldan pas /
rang lus 'od kyi phung por 'bar ba'i thugs kar yi ge a dkar po dri ma med pa zhig gsal btab /
a de'i 'od mdangs las phyi nang dbyer med zang thal 'od klong 'bar ba'i ngang nas snang srid thams cad a ru gyur /
a a a /
zhes brgya stong khri 'bum bzla ba ni mun khang la 'jug pa'i sngon 'gro yin yang /
skabs 'dir a'i bzlas pa 'bum tsam gtang nas mun khang dngos gzhi'i skabs khyug tsam re btang na bde ba yin no //
gnyis pa bya ba dgu phrug tu gtang ba ni /
klong gsal las /
mngon sum gnad la dbab bya'i phyir //
phyi nang gsang ba'i bya ba ni /
lus ngag yid kyis dgu phrug gtang //
zhes gsungs pas /
dang po lus kyi gsum ni /
phyi 'jig rten gyi bya bzhag rnam g.yeng dang /
nang phyag dang bskor ba sogs /
gsang ba rnam g.yeng 'gul spyod thams cad spangs te gcig pur gnas pa'o //
ngag gi gsum ni /
phyi 'jig rten gyi 'khrul gtam sna tshogs /
nang kha ton dang bzlas brjod la sogs pa /
gsang bar smra brjod thams cad spangs te mi smra ba'o //
yid kyi gsum ni /
phyi 'jig rten gyi 'khrul rtog sna tshogs /
nang bskyed rdzogs kyi sems 'dzin la sogs pa /
gsang ba rnam rtog gi 'phro 'du thams cad spangs nas rtog med kho nar gnas pa'o //
des ni sgo gsum rang bzhin du gnas par byed /
gnas pa brtan pa dang grol bar 'gyur ro //
gnyis pa dngos gzhi zag med kyi ye shes rgyud la bsten pa la lnga /
sems /
sgo
/yul /
rlung /
rig pa'i gnad do //
dang po nyams len sems kyi gnad ni /
thod rgal gyi gzhi khregs chod yin pas sngar bshad pa'i ka dag gi nyams len sems dang rig pa dbye ba'i gnad kyis zhi lhag zung 'jug gi ngo bo la rtse gcig tu mnyam par bzhag pa'o //
gnyis pa 'char byed sgo'i gnad ni /
thal 'gyur las /
sgo ni sku gsum mig gis blta //
zhes gzigs stangs gsum po yin yang de'i gzhi bzhugs stangs gsum dang 'brel dgos pa ste /
de'ang dang po chos sku'i bzhugs stangs seng ge lta bu ni /
stan thog tu rkang mthil gnyis cung zad sprad /
pus mo phyir bskyed /
lag pa khu tshur rkang pa'i bar btsugs te lag ngar bsrang /
ro stod gseng bya /
mjing pa yid tsam dgye bor btang /
mig gyen du phyogs la gtsug tor gyi nam mkhar blta /
des gnas skabs su nang gi 'byung ba cha snyom zhing /
mthar thug gnas lugs kyi don rtogs pa'o //
gnyis pa longs sku'i bzhugs stangs glang chen nyal ba lta bu ni /
stan thog tu lus kha sbubs su pus brang sbyar /
gru mo sa la btsug
/lag mthil gnyis kyis os ko brten /
sor mo 'gram pa la sbyar /
sgal tshig bsrang /
mgo bo gyen du dgye zhing /
mig g.yas g.yon du zur khrid kyis mda' mkhan snyug ma srong ba ltar blta /
des gnas skabs su g.yo byed kyi rlung 'ching /
mthar thug lhun grub 'od lnga'i don 'char ba'o //
gsum pa sprul sku'i bzhugs stangs drang srong lta bu ni /
stan thog tu tsog pur 'dug pa'i rkang pa'i long bu gnyis gshibs /
lag gnyis mkhal khung ngam pus mo la bskor /
sgal tshigs bsrang /
mig cung zad thur la phab ste drang srong bsam gtan sgom pa ltar blta /
des gnas skabs su lus la drod skye /
mthar thug 'khrul snang zhing khams su 'char ba'i dgos pa yod do //
de'ang rig pa'i ye shes lus la yod kyang /
thabs lus gnad kyis ma gzir na dbang po'i mngon sum du snang mi nus te /
dper na /
sbrul la yan lag yod kyang ma gcus na mi gsal ba bzhin no //
gsum pa 'char gzhi yul gyi gnad ni /
de'ang yul sprin dang bser bu'i rkyen dang bral ba'i nam mkha' dwangs shing gsal ba nyid la /
snga dro nub dang phyi dro shar du blta ba'am /
'od gsal 'char sla ba'i ched du zer gnyis dang sbyar nas snga dro shar dang phyi dro nub tu blta zhing /
de'ang nyi ma las 'og tu khru gang tsam gyi nam mkha' stong sang nge ba la bltas pas mngon sum gyi snang ba mthong ste /
klong gsal las /
rkyen bral gsum la gsal bar 'gyur //
zhes gsungs pas /
de yang /
yul rkyen bral nam mkha' stong pa /
dbang po rkyen bral chu'i sgron ma /
gnas rkyen bral dwangs shing mtho ba'i dben pa'o //
bzhi pa g.yo ba rlung gi gnad ni /
'das rjes las /
rlung gnad shin tu dal la bslab //
ces gsungs pas /
de yang rlung dal zhing snyom pa nyid la ma brten na /
rlung gis rig pa spur nas mi zin pas /
rlung sna nas mi gtong bar mchu so ma reg tsam du kha nas dal bus phyi nang du rgyu ba snyom pa las cung zad phyi ru nur gzhug pas /
rlung gi 'gro 'ong zad nas rtog pa'i 'phro 'du chad de dbyings rig g.yo 'gul med par sdod pa'o //
lnga pa rang byung rig pa'i gnad ni /
phyi'i dbyings nam mkha' stong pa me long dang 'dra bas snang ba'i go phye nas /
nang gi dbyings rnam dag sgron ma bdag po'i byad dang 'dra ba de nyid thog mar smin mtshams nas mthing kha khyab pa chen po'i 'od las rim gyis mched nas nam mkha'i 'ja' tshon nam rma bya'i mdongs lta bu'i 'od lnga'i mu khyud thig phran dang bcas pa'i nang du thig le stong pa'i sgron ma rdzing bur rdo bor ba'i ri mo ltar 'al 'ol las mthar thig le dmar zlum gsal mdangs can nam khro bo'i spyan lta bu'i nang du rig pa rdo rje lu gu rgyud bdag po'i sems dang 'dra ba de lhag gis 'char zhing /
de yang rta rnga la mdud pa btab pa lta bu'am /
gser skud dang /
mu tig gi phreng ba dang /
me tog gi chun po lta bu ste /
thog mar smig rgyu ltar 'al 'ol mi gsal ba 'gul 'phrig can du 'char bas /
de nyid lta stangs kyis khrid nas dbyings kyi ra bar bcug la rtog dpyod kyi zhen pas ma bcings par lta mkhan gyi rig pa des rig pa rang gi ngo bo blta shes tsam las mi g.yo bar bya zhing /
'od gsal gyi snang ba mi gsal ba'am /
g.yas g.yon steng 'og sogs su yal yol byed na de'i rjes su mig dang sems mi 'brang bar lta stangs kyis mig zur nas dal bur khrid pas sngar bzhin shar ba la sems g.yo med kyis ngang che re gtad /
blos byas kyis bcos bsgyur mi bya bar dbyings rig gi rang ngo la bltas pas phyi snang ba ma 'gags shing /
nang 'dzin pas ma bslad pa /
brjod med spros pa dang bral ba'i rang so bzung bas yul dang yul can dbyer med du 'dres te 'od gsal gyi snang ba smin mtshams nas dral te gsal 'grib med par 'char ba sogs /
snang bzhi'i snang nyams kyi 'char sgo rnams rim pas skye bar 'gyur ro //
des ni gnas skabs su rig pa'i ye shes mngon sum du gsal bas ma rig pa dang bral /
tshe'i dus byas kyang sprul pa'i skur grol /
mthar thug snang bzhi mthar phyin nas lhag med 'grub pa'o //
gsum pa rjes snang nyams kyi 'char tshul bstan pa la gsum ste /
snang bzhi'i 'char sgo ngos bzung ba /
gnas lugs kyi don la ngo sprod gdab pa /
mtha' rten man ngag bzhi'i sgom tshul bshad pa'o //
dang po la bzhi /
dang po chos nyid mngon sum gyi snang ba ni /
lus ngag yid kyi 'khrul 'khor dang /
sgo yul rlung rig gi gnad bzhi 'chun pas /
rgyang zhags chu'i sgron ma las /
dbyings rnam dag gi sgron ma 'ja' gur ram rma bya'i mdongs lta bu'i nang du thig le stong pa'i sgron ma 'od zlum thig phran can shar ba'i dbus su rig pa rdo rje lu gu rgyud gsal la ma yengs par bcings te bltas pas gsal stong rnam par mi rtog pa'i ye shes lhan cig skyes pa'i ngang las mi g.yo bar bzhag pa'i shes pa gsal la dwangs pa ka dag lhun grub dbyer med kyi ngo bo shes rab rang byung gi sgron ma zhes bya ste /
gdod ma'i gzhi la da ltar gyi snang sems grol bar byed pa ste /
rig pa dbyings kyi ra bar tshud pas thig le gsum 'brel gyi snang ba dbang po'i mngon sum du mthong ba tshun chad chos nyid mngon sum gyi snang ba'o //
de ltar snang ba'i gnas skabs su chos nyid yid dpyod dang bral /
mthar thug gdod ma'i zad sar grol bar 'gyur ro //
gnyis pa nyams gong 'phel gyi snang ba ni /
slar yang nyams su blangs pas dbyings rig res gsal res mi gsal ba las rim gyis goms pas dbyings rig smin mtshams nas dral te dbang po'i mngon sum du gsal zhing /
dbyings snang 'od kyi rang bzhin de yang gyen sgreng /
rtsibs shar /
drwa ba /
drwa phyed /
pad+ma /
'khor lo /
rdo rje /
ral gri /
kha T+wAM/
mchod rten /
mig mang ris /
nyi zla /
nya mig
/mkhar thabs lta bu sogs zhing khams gang ba'i bar du 'char zhing /
thig le yang sran ma tsam /
me long dang /
kham phor dang /
bse phub tsam gyi bar je che je che dang /
rig pa lu gu rgyud kyang sngar mda' 'gro ba tsam dang /
'dab chags 'phur skyen pa dang /
ri dwags rtsibs la rgyug pa dang /
sha ra Na dal gyis rgyug pa dang /
bung ba bcud la 'khor ba lta bu'i je 'phel je gsal je brtan du gyur pa las /
thig le'i nang du rdo rje sems dpa' la sogs pa'i phyed sku'am /
sku rkyang pa re tsam shar nas 'gul 'phrig med par 'char ba ni nyams gong 'phel gyi snang ba ste /
gnas skabs nyams snang gi yon tan thams cad thob cing /
mthar thug bar do'i snang ba rang sar grol ba'i dgos pa yod do //
rdzogs rim gzhan las skyes pa ni shes nyams yin pas mi brtan zhing slu ba yin la /
'di ni snang nyams brtan zhing mi bslu ba'o //
'dir 'od snang gyen 'greng gi tshe mig thur dang /
gru bzhi la g.yas /
zlum po la g.yon /
zla gam la steng dang /
gru gsum la thur du gcun pa'ang gnad yin no //
gsum pa rig pa tshad pheb kyi snang ba ni /
dbyings kyi snang bas thams cad la rgyas thebs pas sa chu me rlung gi snang ba rang dag ste /
'od gsal chen po'i snang ba 'byams klas pa'i dbyings /
thig le re re'i nang du'ang rnam snang la sogs pa rigs kyi yab lnga dang dbyings phyug ma sogs rigs kyi yum lnga ste rigs lnga'i tshom bu lnga tshan gyi 'khor lo tshad med pa nam mkha' gang bar 'char zhing /
de dag las 'od zer gyi snang ba rang lus dang 'brel bar snang ba'o //
de nas ma bsgom yang tshad la phebs pas 'gyur ba med cing /
phyi'i snang ba 'od gsal du grol bas gdos bcas kyi snang ba nub /
nang sgyu lus 'od gsal du grol bas zag bcas kyi 'dzin pa dag
/gsang ba sems nyid 'od gsal du thim pas 'khrul pa'i snang ba nub nas las dang bag chags kyi 'brel chad par 'gyur ro //
bzhi pa chos nyid zad pa'i snang ba ni /
phyi snang nyams kyi 'phel zad /
nang sgyu lus kyi chos zad /
gsang ba rtog tshogs kyi sems zad pas 'khrul pa'i snang ba thams cad rang dag pas snang dang mi snang du 'dzin pa'i blo zad nas 'od kyi nang na sor mo tsam snang ba las 'khor 'das kyi 'du shes bral /
snang ba ci'i ngo bor yang ma grub pas 'byung ba'i dgras mi tshugs /
'gro 'dug gi snang ba dag
/mngon shes la thogs pa med /
thugs rje'i cha las ye shes kyi snang ba ma 'gag par gsal zhing /
phung po'i zag pa phyir mi ldang bar sangs rgyas nas 'ja' lus 'pho ba chen po'i sku chu zla lta bus 'gro ba'i don byed par 'gyur ro //
gnyis pa gnas lugs kyi don la ngo sprad pa la gnyis /
byin rlabs 'pho ba'i stobs kyis ngo sprad pa /
nyams myong sgom pa'i thog tu ngo sprad pa'o //
dang po ni /
tshogs gtor rgya chen bshams nas mchod cing gsol ba gdab /
slob ma rnams kyis maN+Dal dbul /
lus gnad bcas te /
bla ma nyid bsgom gzhir byas nas /
sngar bla ma'i rnal 'byor du bshad pa'i dmigs rim phog la /
de yang skyon kun zad /
yon tan kun rdzogs /
dgos 'dod kun 'byung /
dkon mchog kun 'dus kyi ngo bor nges shes bskyed la /
ci mdzad khyed shes kyi blo gtad ling bskyur te /
rtsa brgyud kyi bla ma dam pa rnams kyis tshad med pa'i thugs rjes dgongs nas bdag gi rgyud byin gyis rlobs shig
/zab lam gyi rtogs pa khyad par can rgyud la skye bar byin gyis brlab tu gsol snyam du bzod med mos gus kyi gdung shugs mchi ma 'khrugs pa tsam du skyed cig byas la /
bla mas /
chos sku snang ba mtha' yas la gsol ba 'debs so //
zab lam gyi rtogs pa khyad par can rgyud la skye bar byin gyis rlobs shig
/ces sogs brgyud pa'i bshar 'debs kyis byin phab pa'i rjes la /
bla ma nyid tshad med pa'i thugs rjes 'od du zhu /
slob ma'i spyi bo nas thim pas slob ma'i sgo gsum dang bla ma'i rdo rje gsum dbyer med spros bral gyi ngang la shes pa klod nas 'jog tu bcug la /
mos gus dang byin rlabs kyi rten 'brel las shar ba'i gnas lugs de nyid rtag tu rang bab tu bskyang du gzhug go
/gnyis pa nyams myong sgom pa'i thog tu ngo sprod pa la gnyis /
bsdus don ngo sprod dngos gdab pa dang /
bogs 'don nyams len rgyas par smros pa'o //
dang po ni /
gnas rkyen bral yangs shing mtho ba'i sar snga dro nyi ma'i zer dang ldan pa'i dus su 'od gsal gyi snang ba rnams mtshon par byas nas /
slob ma'i mig lam du rdo rje sems dpa'i me long bstan la /
kye skal ldan 'di ltar shes par gyis shig
/de yang /
sngar chos thams cad kyi chos nyid ka nas dag cing spros pa dang bral ba'i ye shes khregs chod kyi lam gyis mtshon par byas pa de yin /
'dir ni lhun grub kyi ye shes mngon sum gyi lam gyis mtshon par byed pa yin la /
de yang /
ngo sprod bya ba ni /
chos gzhan nas bde gshegs snying po dang /
dri bcas de bzhin nyid /
rgyu'i rgyud la sogs par gsungs pa de /
'dir ni sangs rgyas thams cad dang dbyer med pa'i ye shes 'dus ma byas shing lhun gyis grub pa /
gzhon nu bum pa sku'i bdag nyid can du gsal 'grib med par bzhugs pa de nyid sgo gsum gyi gnad kyis gzhi bzung /
gnad rnam pa bzhis mtshon par byas pa ste /
de yang snying nang gi dbyings rnam par dag pa'i sgron ma 'od lnga'i dkyil 'khor du lhun grub tu yod pa de nyid /
ji skad du /
mig ni nam mkha'i khams su blta //
zhes yi ge med pa las gsungs pa ltar rgyang zhags chu'i sgron ma'i lam nas gsal ba'i snang ba /
phyi'i dbyings nam mkha' stong pa me long lta bu la /
nang gi dbyings rnam dag sgron ma'i gdangs byad bzhin du shar ba ni nam mkha' 'ja' tshon lta bu'i 'od khyim du snang ba 'di'o //
de'i nang du thig le stong pa'i sgron ma'i rtags 'od kyi 'khor lo gsal zhing dwangs pa 'di'o //
de'i nang du rig pa'i sku yod pa'i rtags su rdo rje lu gu rgyud du snang ba 'di'o //
de'ang dbyings rig 'du 'bral med pa ni nyi ma dang 'od zer gyi tshul du gnas pa yin no //
thugs rje rang byung gi ye shes rang gsal chen po shes rab rang byung gi sgron ma'i rtags su 'od gsal gyi snang ba 'di dag la legs par ltos la mnyam par zhog cig
/de ni shes pa rang gsal snang stong 'dzin med du snang ba 'di kho na yin no //
de yang /
ngo bo'i rtags su skye med spros pa dang bral ba /
rang bzhin gyi rtags su 'od sna tshogs su gsal ba /
thugs rje'i rtags su shes pa gsal stong du 'char ba 'di ni /
gdod ma'i mgon po kun bzang 'od mi 'gyur ba 'di nyid snying dbus na sku gsum 'du 'bral med pa'i dgongs pa la bzhugs pa shes par gyis shig
/de yang /
klong gsal las /
rig pa ye shes lu gu rgyud //
mthong ba tsam gyis shes pa dang //
shes pa tsam gyis rtogs pa dang //
rtogs pa tsam gyis grol bar 'gyur //
zhes dang /
thal 'gyur las /
rang gi rang bzhin gshis kyi gnad //
brjod pa'i tshig gis ma yin par //
dbang po'i yul la gsal snang bas //
gcer mthong grol ba'i bdag nyid do //
zhes dang /
sgron ma snang byed las /
de ltar sna tshogs shar ba de //
byas shing bsgoms pas byung ba min //
ye nas gzhi la gnas pa 'o //
zhes gsungs pas /
ye nas ma byas shing rang byung rang shar sku gsum 'du 'bral med pa 'od gsal gyi dkyil 'khor zhal mthong ba yin pas bsgom pa la brtson par gyis shig
/ces brjod do //
gnyis pa bogs 'don nyams len rgyas par smros pa la /
gter gzhung nas rnam grangs drug tu gsungs pa'i dang po dkar khrid ni /
nyin mo'i rnal 'byor te gong du smos pa dang /
gzhan yang rdo rje sems dpa'i me long zhes bya ba shel rdo la nyi ma'i mdangs phog par byas la /
shel 'od nang du gsal ba ni rig pa snying nang du bzhugs pa'i dpe'o //
rkyen nyi ma'i mdangs kyis 'ja' 'od phyi ru gsal ba ni sgo dang yul gyi gnad la brten nas rig gdangs phyi ru 'char ba'i dpe'o /
snang ba'i ngo bo stong pa /
stong pa'i rang mdangs snang ba /
de gnyis tha dad ma yin pa dbyings dang rig pa /
ye shes dang sku'i rang bzhin zung 'jug tu shes par gyis shig
/ces sogs kyis ngo sprad do //
gnyis pa nag khrid mun pa'i rnal 'byor la gnyis /
mun khang dang /
rgya mtsho ar gtad do //
dang po mun khang la 'jug tshul gnyis te /
thog mar mun khang la zhugs nas snang ba mched pa na bogs 'don nyin mo'i rnal 'byor la brten pa dang /
thog mar nyin mo'i rnal 'byor gyis snang ba mthong nas slar mun khang du zhugs pa gnyis las /
da lta phyag len phal cher phyi ma ltar mdzad cing /
de'i lag len ni 'dir yi ges 'jigs nas ma spros pa gzhan du shes par bya'o /
rgya mtsho ar gtad ni /
drang srong tsog pu'i 'dug stangs kyis lag pa gnyis pus mo'i steng du bslangs te mtheb mdzub kyis mig gnyis kyi mtha' nas cung zad btsir ba'am /
mig gi 'bras bu'i steng nas ya lpags bcar zhing dal bus mnan /
ye shes lnga'i rang mdangs kha dog lnga ldan gyi yi ge sogs wal tsam dang dpag bsam gyi shing lta bu dang /
srog chags kyi gzugs 'dra ba dang mchod rten nyi zla sogs ma nges pa dang /
nges pa'i rnam pa mang po 'char /
lag pa phye nas bltas pas dpag tshad tsam du 'ja' 'od sna lnga khra chi li li 'od si li li /
rdul phra rab grangs dang mnyam pa'i 'od zer 'khrugs pa'o //
snang ba de dag ma yal bar du blta zhing bsgom /
yal song na slar mnan zhing bsgom /
de ltar 'bad rtsol byas nas zhag bdun phrag tsam na mtheb mdzub kyi rtsol ba mi dgos par 'char ba ni 'byongs pa'o //
gsum pa ser khrid ni /
mtshan mo zla ba'i dkyil 'khor dwangs pa'i dbus su har gyis bltas pas /
slar mig zim bus 'od zer de khrid mkhas su byas la bsgom pas /
mun pa thams cad 'od dkar gyi rang mdangs /
phyogs mtshams kun tu sgyu 'phrul gyi gzugs /
thig le lu gu rgyud kyi 'gro 'ong dang bcas pa 'char ro //
bzhi pa dmar khrid ni /
nyi ma'i dkyil 'khor gyis mtshon pa ste gong du bshad pa ltar ro //
lnga pa khra khrid ni /
mig la dar ras nag po srab mos bkab ste nyi ma'i dkyil 'khor la bltas pas /
thog mar thig le nya mig tsam pa grangs med 'char /
rim gyis 'od zer thig le thig phran la sogs pa rgya je cher 'char bar 'gyur ro //
drug pa me khrid ni /
dang po mar me gcig la zim bus blta zhing zer thig legs par khrid /
de nas gnyis /
de nas gsum tsam la blta /
mig khra chi ler song nas mar me la rgyab gtad de mun pa'i nang du mig hrig ge byas pas /
mar me ji lta ba bzhin dmar tse re 'char /
de nas dkar ser dmar ljang sngo mthing la sogs sna tshogs 'char te mthar mig btsums nas blta ba dang /
mig phye nas bltas pa la khyad par med pa 'char /
de'i ngang du rang sems glod pas mar me dang mthong mkhan dang 'od zer dbyer med pa chos sku thig le nyag gcig
/yang ti 'od gsal 'khor yug chen por 'gyur ro //
gsum pa mtha' rten gyi man ngag bshad pa la bzhi /
mi 'gul ba gsum la gzhi bca' ba /
sdod pa gsum gyis tshad gzung ba /
thob pa gsum gyis gzer gdab pa /
gdings bzhi'i grol tshad bstan pa dang bzhi'o /
dang po mi 'gul ba gsum la gzhi bca' ba ni /
lus bzhugs stangs gsum las mi 'gul bar bya ste /
de yang /
lus ma 'gul bas rtsa mi 'gul /
rtsa ma 'gul bas mig mi 'gul /
mig ma 'gul bas rlung mi 'gul /
rlung ma 'gul bas sems mi 'gul /
des 'gyu byed kyi rtog pa rgyun chad nas rig pa g.yo med du gnas pa'o //
mig gzigs stangs gsum las mi 'gul bar bya ste /
de yang rig pa'i gnad rtsa /
rtsa'i gnad sgo
/sgo'i gnad sgron ma'o //
rtsa ma 'gul bas mig
/mig ma 'gul bas sgron ma /
des sems ma 'gul bas rnam rtog mi 'byung zhing dbyings rig 'du 'bral med pa'i dgos pa yod do //
rig pa 'od gsal gyi snang ba mngon sum gyis mthong ba las mi 'gul bar bya'o //
de yang thugs rje'i rig pa phyi gsal me long lta bu la 'od gsal gyi snang ba 'gag med du shar ba gzung 'dzin gyis ma bslad par rang shar rang grol du bskyangs pas snang bzhi'i 'char sgo je gsal je brtan du 'char bar 'gyur ro //
gnyis pa sdod pa gsum gyis tshad bzung ba ni /
dbyings rig 'bral med du goms pas brtan pa'i tshad sdod pa gsum 'byung ste /
phyi snang ba skyod byed kyi rlung zad pas dbyings rig 'gro 'ong med par sdod /
nang phung po skyod byed kyi rlung zad pas lus g.yo 'gul med par sdod /
gsang ba rtog pa skyod byed kyi rlung zad pas rnam rtog 'gyu mi srid par sdod pa'o //
skabs 'dir tshad rmi lam gyis bzung ba dang /
rtags lus ngag yid gsum la 'char ba gnyis 'byung ste /
brtson 'grus rab la rmi lam dbyings su thim nas rgyun chad /
'bring rmi lam 'od gsal du 'char /
tha ma rmi lam rmi lam du shes pa'o //
rtags sgo gsum la 'char ba ni /
snang ba bzhi re re la'ang gsum gsum ste bcu gnyis ni /
chos nyid mngon sum gyi rtags lus ru sbal 'khar gzhong du bcug pa ltar bya byed g.yo 'gul med par gnas /
ngag lkugs pa ltar smra mi 'dod /
sems 'dab chags rnyis zin pa bzhin 'phro ba ltar snang yang gar gtad du zin pa'o //
nyams snang gong 'phel gyi rtags /
lus skyes bu nad kyis thebs pa ltar byi dor dang rgyan cha'i sgeg 'chos bral /
ngag smyo ba ltar cal col du smra /
sems skyes bu rtsi dug gis zin pa ltar khams gsum du phyir mi ldog par thag chod do //
rig pa tshad phebs kyi rtags /
lus glang chen 'dam du bying ba ltar skad cig ma la 'byung ba lnga la thal byung du 'gro
/ngag grul bum gyi phru gu ltar ci smras gzhan la phan /
sems skyes bu 'brum nad byang ba ltar 'khor bar mi ldog pa'i gdings thob pa'o //
chos nyid zad pa'i rtags /
lus dur khrod kyi ro ltar gshed ma brgyas mtha' skor yang ya nga bag tsha med /
ngag brag cha ltar gtam gyi zung zad pas gzhan gyi rjes zlos byed /
sems bar snang gi na bun ltar skad cig ma la bag chags kyi phung po mi snang bar 'tshang rgya'o //
gsum pa thob pa gsum gyi gzer gdab pa ni /
dang po skye ba la rang dbang thob pa ni /
gdos bcas 'od du grol bas sems can gyi don byed na rang gi lag sor la rig pa gtad pas snang ba de kun rang log ste /
gzugs snang chu zla lta bus sems can gyi don byed /
mi sogs sems can la rig pa bcug na mtshams med pa lnga byas pa yang 'di nyid la 'byung ba rang sar dag nas 'tshang rgya'o //
gnyis pa 'jug pa la rang dbang thob pa ni /
don mi byed na rig pa rang lugs su bzhag pas de nyid la mi snang bar 'tshang rgya'o //
gsum pa rlung sems la rang dbang thob pa ni /
rlung sems las su rung bas rlung gi yon tan thams cad 'byung /
sems can gzhan tshe 'pho ba'i tshe de la rig pa bcug pas mtshams med pa lnga byas pa yang byang nas rang dang mnyam du 'tshang rgya ste /
las la bzang ngan med pa'i gnad kyis so //
de'ang bem po la'ang thogs med zang thal du 'gro zhing mngon par shes pa thogs med du 'char ro //
bzhi pa gdings bzhi'i grol tshad bstan pa la /
yar gyi gdings gnyis ni dkon mchog gsum gyi yon tan thos kyang thob tu re ba dang /
ma thob kyi dogs pa med de /
rang rig las gzhan pa'i sangs rgyas med par rtogs pa'i phyir ro //
mar gyi gdings gnyis ni /
'gro drug gi sdug bsngal dang tshe tshad thos kyang 'khor bar mi lhung du re ba dang /
lhung gi dogs pa med de /
rang rig ye nas 'khrul pa med par shes pas 'khor bar 'khyams mkhan ma grub par thag chod pa'i phyir ro //
de dag gi dgos pa ni gnas skabs su thad so'i don rnams 'grub cing /
mthar thug gong ma'i rtogs pa mthar phyin par 'gyur ro //
de dag gis lhun grub thod rgal gyi khrid rim bshad zin to //
lnga pa khrid rim gyi mjug don bshad pa la lnga /
nyams su len pa'i lag khrid /
grogs spyod pa'i rnam gzhag
/lam gyi chad mthud 'pho ba /
nyams su blangs pa'i grol tshul /
khrid kyi dbye bsdu bshad pa'o //
dang po ni /
lam zab mo 'di la 'jug par 'dod pa dag gis /
sngon 'gro'i skabs su so so la rtags thon pa dang tshogs gsag sgrib sbyong gi rigs zab mo gzhan yang ci nus su 'bad /
bskyed rim la gsal snang brtan po ma thob kyi bar du bsgom pa gtso bor bya zhing gsal snang thob nas grangs bsnyen thems par bya /
rdzogs rim thabs lam gyi skabs su thog mar gtum mo sdug bsngal gyi skabs sgyid ma lugs par brtson 'grus brtsam /
bar du gtum mo 'dod chags kyi skabs su zhen chags kyi dbang du ma shor bar stong pa'i dbyings su bsre /
tha ma gtum mo bde ba'i skabs su des chog snyoms bskyur du ma song ba zhu bde 'gyur med la rang dbang thob par bya /
nyams len gyi snying po khregs chod thod rgal zung 'jug dbyings rig 'bral med kyi ngang du thag chod kyi dgongs pa 'pho 'gyur med pa ri bo cog gzhag gi lta ba dang /
snang stong dbyer med 'dzin med blo 'das rgya mtsho cog gzhag gi dgongs pa dang /
rig gdangs lu gu rgyud btson tu zin pas bag chags 'khrul zhen gyi shun pa yal ba rig pa cog gzhag gi man ngag dang /
bying rmugs 'phro rgod kyi dbang du ma song zhing bde gsal mi rtog gi nyams kyis ma bcings par ye shes mngon sum gyi don las ma yengs par snang ba cog gzhag gi nyams len rnam pa bzhi la dril /
nub mo'i rmi lam nying 'khrul gti mug kha yan du mi gtang bar 'od gsal shes bya bum 'jug la bslab /
nang nub lto gos rnam g.yeng gi bya byed kun la a 'thas rang rgyud du 'dzin pa'i gtod phur phud la /
tshogs drug gi snang ba gang shar bden zhen dgag sgrub kyis ma bcings par rang grol cog gzhag gi dgongs par la zla'o //
gzhan yang khregs chod kyi gol shor /
thod rgal la mig gi gegs sel sogs khrid gzhung gzhan las rgyas par shes par bya'o //
gnyis pa grogs spyod pa'i rnam gzhag ni /
nyi zla kha sbyor gyi rgyud sogs las spyod pa'i rnam grangs nyer gcig gis mtshon pa'i dbye bsdu mang du gsungs pa snying por dril na /
las dang po bas chos kyi sgo mo kun nas btu ba bung ba lta bu'i spyod pas thos bsam sgom gyi mtha' rgya bcad /
thi bya tshang 'jug gi spyod pas gdams ngag gi sgro 'dogs chod cing the tshom gegs skyon gyi gol sa mi 'byung bar bya /
de nas nyams len gyi dus su /
ri dwags rmas ma lta bu'i spyod pas 'jig rten rnam g.yeng gi 'khri ba med par mi med kyi ri khrod 'grim /
de'i grogs su lkugs pa lta bu'i spyod pas smra ba bcad pa la mi tshe dril te bzang ngan gyi rjes phyir mi 'breng /
smyon pa lta bu'i spyod pas dgra gnyen chags sdang bar ma gsum gyi dgag sgrub zhen 'khris bskyur /
khyi phag lta bu'i spyod pas zas gos gnas mal sogs la gtsang sme'i rnam rtog med par gang byung gis chog shes shing cir snang lam du khyer /
mthar nyams len la goms pa thob tshe gcan gzan gyi rgyal po seng ge lta bu'i spyod pas snang rkyen la nyam nga med cing re dogs kyi 'ching ba mtha' dag btsan chod du btang la /
'bras bu mngon du ma gyur gyi bar du gzhan rkyen gyi dbang du skad cig kyang mi 'chor ba'i nyams len tsha thub grang thub sha chod rus chod du bya'o //
gsum pa a ti'i nyams len byed pa'i skal pa dang mi ldan pa'am byas kyang nyams rtogs kyis ma slebs pa rnams la lam gyi mtshams sbyor ba ni /
'pho ba'i gdams ngag nyid mchog tu zab pa yin te /
de'ang rgya nag sprul sku'i dris lan du /
'pho ba yang dbang po rab la 'pho bya 'pho byed med pa rang sems ma bcos lhug pa ni chos sku'i 'pho ba'o //
zhes gsungs pa ltar mngon du gyur na thabs tshul gzhan la mi ltos shing /
'bring la yi dam lha'i bskyed rim dang rlung sems dmigs pa la brten nas 'pho ba'o //
zhes pa ni gzhung rtsa bar /
'pho ba skar khung mda' 'phang ni :
'od kyi gong bu sgra yis 'pho :
yang yang sbyangs pas rtags myur thon :
zhes gsungs pa'i don lag len du bstan pa ni /
bde ba'i stan la lus gnad legs par bcas nas pad+ma 'od 'bar gyi bskyed rim gsal dwangs rnyog pa med pa snang zhing stong /
stong zhing gsal ba chu zla lta bur bsgoms pa'i sku'i dbus su rtsa dbu ma mda' smyug tsam kha dog dkar zhing gsal la dwangs pa /
mar sna lte 'og sor bzhir sleb pa /
smyug tshigs bzhin rang 'gags su song ba /
yar sna spyi bo tshangs pa'i bu gar 'thon pa /
snying gar rang gi rnam par shes pa rdo rje dkar po 'od lhag ge ba gcig dbu ma'i nang dbus su gsal btab /
spyi bor pad zla'i gdan la ngo bo drin can rtsa ba'i bla ma yin pa la /
rnam pa sangs rgyas snang ba mtha' yas sku mdog dmar po chos gos rnam pa gsum gsol zhing /
zhabs rdo rje'i skyil krung mnyam gzhag gi phyag rgya can du bzhugs pa'i thugs ka nas kha dog lnga ldan gyi 'od zer byung bas dbu ma'i yar sna rgya mthongs phyes pa ltar gyur pa'i nang nas brgyud de snying ga'i rdo rje la zug par bsgoms la 'pho ba'i gsol 'debs bya ste /
oM AHhU~M hrIH
chos sku snang ba mtha' yas la gsol ba 'debs //
zab lam 'pho bas mkha' la spyod pa dang //
rnam shes dbu ma'i sbubs nas thon gyur te //
bde ba can du skye bar byin gyis rlobs //
longs sku thugs rje chen po la gsol ba 'debs //
zab lam 'pho bas mkha' la spyod pa dang //
rnam shes dbu ma'i sbubs nas thon gyur te //
bde ba can du skye bar byin gyis rlobs //
sprul sku pad+ma 'byung gnas la gsol ba 'debs //
zab lam 'pho bas mkha' la spyod pa dang //
rnam shes dbu ma'i sbubs nas thon gyur te //
bde ba can du skye bar byin gyis rlobs //
mkha' 'gro ye shes mtsho rgyal la gsol ba 'debs //
zab lam 'pho bas mkha' la spyod pa dang //
rnam shes dbu ma'i sbubs nas thon gyur te //
bde ba can du skye bar byin gyis rlobs //
myang ban ting 'dzin bzang po la gsol ba 'debs //
zab lam 'pho bas mkha' la spyod pa dang //
rnam shes dbu ma'i sbubs nas thon gyur te //
bde ba can du skye bar byin gyis rlobs //
rig 'dzin 'ja' tshon snying po la gsol ba 'debs //
zab lam 'pho bas mkha' la spyod pa dang //
rnam shes dbu ma'i sbubs nas thon gyur te //
bde ba can du skye bar byin gyis rlobs //
bka' bab chos bdag skyes bu la gsol ba 'debs //
zab lam 'pho bas mkha' la spyod pa dang //
rnam shes dbu ma'i sbubs nas thon gyur te //
bde ba can du skye bar byin gyis rlobs //
drin chen rtsa brgyud bla ma la gsol ba 'debs //
zab lam 'pho bas mkha' la spyod pa dang //
rnam shes dbu ma'i sbubs nas thon gyur te //
bde ba can du skye bar byin gyis rlobs //
zhes brjod la /
de nas rlung gnad sngar gtum mo'i skabs bzhin dal bus rngub /
lte 'og tu mer gyis bkang /
slar yang khong pa'i nang nas steng rlung gnon chung byas te gzhil /
'og rlung cung zad 'then nas kha sbyor du bzung /
sems snying ga'i rdo rje la rtse gcig tu gtad /
rlung mi thub pa snyam na rngub chung brtsegs te gzhil /
gtang ba'i skabs hika? ces bla ma'i thugs kar sems gtad /
phaT ces pas snying gi rdo rje de rtsal chen gyis mda' 'phangs pa'i shugs ltar dbu ma'i nang nas 'ja' 'od kyi lam brgyud de /
bla ma snang ba mtha' yas kyi sku 'ja' tshon lta bu la thal byung sgrib thogs med par song nas thugs kar sleb par mos sems rtse gcig tu gtad nas rlung phyi 'dzin cung zad bya /
yang rlung rngub pa'i skabs rdo rje de sngar gyi gnas nas rim par phab ste snying gar gnas pa la sems gtad /
ka zhes rlung sngar bzhin 'dzin /
dbyung ba na rlung gnas sgra gdangs dmigs pa bcas sngar bzhin byas /
rdo rje de bla ma snang mtha'i thugs kar sleb cing rlung phyir 'dzin skabs der mthar thug gi don du 'pho bya 'pho byed 'pho ba'i yul ma grub pa'i mtshon byed rtog med kyi ngang du cung zad re 'jog
/de lta bu nan tan tu bsgom zhing /
mthar thun 'jog pa'i tshe rdo rje snying khar phab /
lhung bzed las bdud rtsi babs pas rang lus gang bar mos la sid+d+hi tshe sham can bzla /
mthar bla ma rang la bstim /
tshangs bug sna tshogs rdo rjes bkag par mos la dge ba bsngo'o //
rlung dang sbrags pa'i 'pho ba 'di gzhan las rtags myur ba'i phyir /
spyi bo skrangs pa dang /
'phrig pa dang /
chu ser thon pa sogs 'ong bas de bar du nan gyis bsgom /
rlung dang sbrags tshe hika? dang phaT ces gang rung yid kyis bsam pa las brjod mi bde yang rlung dang mi sbrags na yar spar dus hika? gam phaT dang mar bab dus ka 'am Ta zhes brjod /
de gnyis khyad par med kyang sbyong ba'i skabs phaT brjod pa tshe la mi gzan pas legs /
las la sbyor skabs khyad med gsungs /
yang la la zhig tshangs bug med pa'i don gyis sbyang skabs su mgo bo na ba dang /
klad yu 'khor ba 'ong rigs kyang yod pas gegs sel du spyi bo'i bla ma mtho bar btegs nas tshangs bug cher yangs pa nas rnam shes thon par bsgoms pas /
sel zhing 'byongs ches pas tshe la gzan grab byung na dmigs pa 'og tu gtad pa dang tshe bsnyen sogs bya'o //
de nas las la sbyor ba'i dus ni 'chi ltas ldog tu med pa shar ba'i skabs su yin gyi dus min du nyes par 'gyur bas mi bya /
rtags thon kyang ma brjed tsam re ma byas na dgos pa'i skabs su 'pho mi btub pas nyams len nar mar bya /
ha cang thal drags na tshe la gzan pas tshod 'dzin /
las la sbyor dus rlung bum pa can la rang dbang thob na dka' tshegs med kyang gal te rtsol ba zhan pas lan gcig gis 'pho ma nus na lan kha shas bskyar pas 'pho'o //
'phos nas mar mi dbab par bla ma snang ba mtha' yas de nyid thog mar dpag tshad tsam dang /
de nas steng phyogs kyi lha gnas thams cad las brgal te 'og min gyi zhing khams sam /
bde ba can du gshegs par mos /
gzhan la 'debs dus rang nyid lhar gsal zhing /
khyad par sngar sbyangs pa'i skabs ci lta bar tshe 'das kyi phung por stong ra dbu ma rnam shes kyi rten dang spyi bo'i bla ma bsgoms nas gsol 'debs byas la /
ka hika? phaT ces brjod pas ka zhes tshe 'das kyi snying ga'i rnam shes la sems gtad /
hika? ces dbu ma'i lam nas snang mtha'i thugs kar bstim /
phaT ces pas bde ba can du spar ro //
de ltar skra nas 'then cing rtags ma thon bar gsol 'debs dang rdo rje phyir mi dbab par dmigs pa bskyar /
mthar bsngo smon bya /
shi nas zhag grangs song ba la ni phung por rnam shes bkug nas 'debs par bshad kyang lus las rnam shes thon tshar nas 'pho ba btab pa don med pas ngan song sbyong thabs gzhan la 'bad par bya'o //
rang nyid kyang 'chi khar dngos su 'pho ma nus kyang dmigs pa rnams bsgoms na phan yon shin tu che'o //
dbang po yang mtha' rdzas kyi 'pho ba'ang sgo khyad par can du rlung sems don nus pa'o :
zhes gsungs pas /
rgya 'gron sbrum ma bsregs thal dang /
sbrang rgod /
rdo khab len /
rgya tshwa /
lce tshe'i me tog sbyar nas spyi bor byugs pa gter gzhung las gsungs shing /
gdams ngag gzhan las /
lha sngags kyi gsham du /
dz+nyA na DA ki nI baM pra be sha ya phaT/
ces pa'i sngags 'di rdzas la btab na las myur bar bshad do //
yun ni dbang po rab la zhag gcig
/'bring gsum /
tha mas bdun gyis 'byongs nges shing /
des kyang ma 'byong na /
rtsa ba'i bla ma dang dam tshig 'gal ba ma yin pa'i las sgrib gzhan bshags sdom stobs chen byas la nyams len gnyug bsrings pas dgos don 'grub bo //
bzhi pa grol tshul bshad pa la gsum /
dbang po rab /
'bring /
tha ma'i grol tshul lo //
dang po dbang po rab tshe 'dir grol te de'ang rab kyi bye brag bdun gyi rim pa dang mthun par ngo sprod pa'i skad cig gsum nas 'chi ka tshun nyon mongs pa phra rags dang /
'byung lus kyi gdos bcas dag nas 'chi lugs rnam pa bzhi gang yang rung bas gdod ma'i dbyings su byang chub par 'gyur ro //
gnyis pa dbang po 'bring gi bye brag bdun bar dor 'tshang rgya bar 'gyur te /
de la gsum /
ngo bo /
dbye ba /
lam khyer ro //
dang po bar do'i ngo bo ni gzhi dbyings ka dag las gzhan du snang ba thams cad bar do'i gnas skabs yin te /
gzhi snang ye shes su shar ba'i snang cha ni dag pa chos nyid kyi bar do dang /
'khrul snang 'gro drug gis bsdus pa'i chos so cog ma dag pa 'khrul ba'i bar do yin /
de yang /
dbyings ka dag las shar zhing 'char gzhi'i dbyings su ma rdzogs bar gyi sems sa bon dang bcas pa ni bar do'o //
gnyis pa dbye ba ni /
thal 'gyur las /
dbye ba rnam pa bzhi dag las //
zhes gsungs pas /
skye 'chi'am rang bzhin gyi bar do /
'chi kha'i bar do /
chos nyid kyi bar do /
srid pa'i bar do dang bzhi'o //
dang po skye 'chi'am rang bzhin gyi bar do ni /
ma'i mngal du skye ba grub nas 'chi nad kyis btab pa tshun chad do //
gnyis pa 'chi kha'i bar do ni /
'chi ba la phyogs pa nas nang dbugs chad pa tshun chad do //
gsum pa chos nyid bar do ni /
nang dbugs chad 'od gsal gyi snang ba shar nas lhun grub kyi snang ba thim pa tshun chad do //
bzhi pa srid pa bar do ni /
lhun grub kyi snang ba thim nas phyi ma'i skye srid ma grub pa tshun chad do //
gsum pa so so'i lam khyer ni /
dpe don gnyis kyis ston te /
dpe skye gnas kyi bar do la sgro 'dogs chod pa rgya khra tshang du 'jug pa lta bu ni /
don bla ma dam pa la bsten nas des bstan pa'i gdams ngag gi don rnams thos bsam sgom pas nan tan lhur blangs nas sgro 'dogs chod par bya'o //
'chi kha'i bar do la gsal gdab pa sgeg mos me long la lta ba blta bu ni /
sngar goms pa'i gdams pa rnams rang ngam gzhan gyi rkyen gyis blo la gsal thebs par bya'o //
skabs 'dir phyi dbugs chad pa'i dus rdo rje sems dpa'i gseng lam zhes bya ba'i 'od zer mig tu zug pa la rig pa gtad pas yar gyi zang thal du grol bar gsungs so //
chos nyid kyi bar dor rang snang la yid ches pa ma pang du bu 'jug pa lta bu ni /
gdams ngag gi don nyams 'og tu chud pas chos nyid kyi snang cha ji ltar shar yang 'jigs pa med par rang snang ye shes kyi rol par gdings tshud de shar lugs brgyad la /
thim lugs brgyad kyis grol ba ka dag gzhon nu bum pa skur 'gyur ro //
de la ma grol na /
srid pa'i bar do la las kyi 'phro mthud pa yur ba rkang chad la wa 'dzug pa lta bu ni /
'khrul snang dang 'jigs skrag ji ltar shar yang sngar goms pa dang /
skabs 'dir 'chad par 'gyur ba'i gdams pa'i gnad kyis dag pa'i skye srid lam du 'jug cing mtshams sbyor ba'o //
gsum pa dbang po tha ma'i bye brag bdun po rang bzhin sprul sku'i zhing du dbugs dbyung ste 'tshang rgya ba ni /
tshe 'dir chos nyid mngon sum gyi don mthong yang bsgom long ma byung bas bar do'i grol tshad dang mi ldan pa rnams chos nyid kyi bar do shar yang ngos ma zin te /
srid pa'i bar do rmi lam gyi cha tsam du snang ba las chos nyid bden pa'i byin rlabs dang /
rig 'dzin gyi slob dpon pad+mA ka ra'i thugs rjes rmi lam sad pa'i cha tsam la pad+ma 'od dang /
mngon par dga' ba sogs rang snang dag pa rigs lnga'i zhing khams bkod pa phun sum tshogs pa rnams su brdzus te skye zhing /
o rgyan rdo rje 'chang dang rigs lnga'i rgyal ba sogs de bzhin gshegs pa rnams kyi zhal mthong gdams pa nod pas nyon mongs pa'i 'ching ba kun las grol nas /
mthar thug steng gi nam mkha' mi mjed brtsegs pa'i dur khrod me ri 'bar bar khro bo'i zhing khams mthong ste /
gdod ma'i gzhi la skad cig de nyid la grol nas nang gsal sku dang ye shes 'du 'bral med pa'i dgongs pa dus gsum 'pho 'gyur med par bzhugs nas nam mkha'i mtha' klas pa'i gdul bya gang la gang 'dul gyi phrin las 'khor ba ma stongs kyi bar du dpag bsam gyi shing ltar lhun gyis grub la /
yid bzhin gyi nor bu ltar rtog med rgyun mi chad pa'i thugs rje 'byung bar 'gyur ro //
lnga pa khrid kyi dbye bsdu bshad pa ni /
shes rab mos gus brtson 'grus gsum dang ldan pa'i skyes bu chos 'di'i lam srol rkang tshugs par 'dod pa dag la /
sngon 'gro thun mong dang thun min rtags thon /
bskyed rim phyi nang gsang ba yang gsang de bzhin nyid sgrub las mtha' rgyas dang bcas pa la dus rtags grangs kyi bsnyen pa sngon du song nas /
thabs lam gtum mo'i rnal 'byor gyis rlung sems rang dbang thob par byas nas /
gzod rdzogs chen gyi sngon 'gro thun mong ma yin pa rtags thon du sbyangs nas khregs chod kyis rig pa'i ngo bo rjen par mthong ba dang /
thod rgal la rtse gcig tu dril te de'ang 'grub tu rung na gtso bor mun pa'i rnal 'byor la brtson /
zhar byung rna ba'i sgra sbyong bla ma dgongs 'dus sogs rdzogs chen gzhan las 'byung ba'ang sbyar /
dbyings snang smin mtshams las dral cing nyin mtshan khyad med du gyur pa'i tshe snang mun sogs la ched du mi ltos par rdo rje lu gu rgyud ar la gtad de 'pho ba chen po'i sku bsgrub par bya'o //
dad pa yod la sher brtson dman pa dag gis lam rim dum bu ba nyams su len na /
de'ang bskyed rim kho nar mos na bsnyen sgrub kyi rim pa kho bos byas pa'i bsnyen yig pad+ma'i zhal lung ltar bya /
gtum mo bsgom par 'dod na sngon 'gro dang bskyed rim rgyas bsdus gang rung sngon du song nas gtum mo bde drod 'od 'bar la 'jug
/rdzogs chen kho na bsgom par 'dod na sngon 'gro bzhi skor grangs thems dang /
bskyed bzlas gang 'grub sngon du btang nas rdzogs chen nyid kyi thun mong ma yin pa'i sngon 'gro ru shan dbye ba sogs legs par btang nas khregs chod dang thod rgal gyi gdams pa ston /
blo nus cher dman pas de tsam yang mi nus na /
sngon 'gro rgyas pa bzhag la nang gi ru shan dbye ba /
rigs drug gnas sbyong gi dmigs bzlas rtags thon byar gzhug la dngos gzhi'i khrid 'chad do //
gzhung 'di shin tu bsdus pa'i dbang gis rtsa tho tsam las ma gsungs par rdzogs chen gzhan du kha 'phangs par mdzad pa dang /
dom tshang gter byon chos 'di'i cha lag rdzogs chen khrid gzhung ma gzigs pa sogs kyis kha cig gis thun min sngon 'gro gal chung du bzhag pa dang /
khregs chod kyi khrid zhi lhag thun mong ba dang bstun pa sogs snang yang /
rdzogs pa chen po'i lam nas phung po 'od lus su dengs pa'i gnad ni thun mong ma yin pa'i sngon 'gro'i rim pa rnams la yod cing /
bskyed rim dang gtum mo sogs ni dbang bzhi'i lam rim cha tshang ba'i rkang bsgrigs pa yin gyi rdzogs chen bsgom pa la med ka med kyi go rim khrigs chags min pa go bar gyis shig
/khrid kyi mjug sdud pa'ang /
skal pa dang ldan pa la rtsa gsum chos srung dpang du bkod de gtad rgya bya ba dang /
des kyang rab tshe gcig
/ma mthas lo zlas mtha' brten pa'i nyams len dam bca' bya ba dang /
de ltar skye ba kun tu mtshan tsam thos par dka' ba theg dgu'i rtse rgyal a ti gsang ba bla med kyi khrid grol ba bzhi ldan 'chad cing nyan pa'i dge ba'ang 'od gsal rdo rje snying po'i lam las gdod ma'i sangs rgyas 'od mi 'gyur ba mtsho skyes rdo rje'i go 'phang tshe gcig gis mngon du byed pa'i rgyur bsngo bar bya'o //
de dag gis khrid kyi mjug don rgyas par bshad zin to ///
/de ltar bla sgrub kun gyi yang snying rdzogs chen dkon mchog spyi 'dus kyi bskyed rdzogs khrid tshul sngar dus shin tu dar rgyas su byung yod 'dug kyang /
deng sang dus kyi dbang gis dbang dang gter gzhung gi bklag lung tsam las smin khrid kyi rgyun dkon par gyur cing /
de las kyang bskyed rim lha khrid rje rig pa 'dzin pa'i yig cha las khrid lung gi rgyun tsam 'dug mod /
rdzogs rim gyi khrid tshul nges 'drongs dkon par ma zad /
'di nyid gzhung chung bas gra gshog pa'i 'chad nyan du mi 'gyur ba'i stabs don gnyer mkhan yang dkon par snang ba dang /
lhag par rje rig pa 'dzin pa'i khrid yig le tshan gnyis po khyad par du 'phags kyang /
rdzogs rim yig cha dgongs pa lam lus su gyur pa ma zad /
phyis su rje bla mas mdzad par grags pa 'di'ang gzhan ngor dang gzhan mthu la brten pa'i dgongs gzhi dang dgos pa'i dbang gis /
rje nyid kyi rang bzhed mthil phyin pa ma yin par rtogs pa'i skyes chen 'ga' zhig gis yig cha gsar du bskrun par yang nas yang du bskul ba las /
kho bos chos 'dir thos bsam sgom pa mkhos lcogs bgyis shing dbang lung gi rgyun khyad par 'phags pa'ang 'ga' nos /
lhag par rdzogs rim yongs rdzogs kyi khrid yig ye shes rgya mtsho kun khyab kyis mdzad pa'i steng nas nos pa'i brgyud pa ni /
rig 'dzin tshe dbang nor bu /
rta nag pa pad+ma 'od gsal /
dpa' bo gtsug lag dga' ba /
kun mkhyen chos kyi 'byung gnas /
karma tshe dbang kun khyab /
mchog sprul karma rat+na /
mchog gzigs nA tha'i mtshan can /
rje bla ma 'od gsal 'gyur med kyis bka' drin du bstsal /
sngon 'gro bskyed rim rdzogs chen khregs thod kyi lam tshang ba'i khrid yig man ngag gsal sgron rje btsun ma mi 'gyur dpal sgron gyis mdzad pa las nos pa'i brgyud pa ni /
'ja' tshon snying po /
khrag 'thung nam mkha' 'jigs med /
gsang bdag phrin las lhun grub /
o rgyan gter bdag gling pa /
lha btsun 'jigs med dpa' bo /
rje btsun mi 'gyur dpal sgron /
mkhan chen au DI ya na /
khri chen phrin las rnam rgyal /
rje btsun phrin las chos sgron /
kun mkhyen many+dzu g+ho Sha'i zhal snga nas thugs rjes gzigs te bstsal pa dang /
lhag par chos 'di'i rdzogs rim gyi khrid gzhung snying thig chos dbyings rang gsal dus rtags ma 'grigs pas spel bar ma gnang yang /
de'i snying po lta bu khregs thod sngon 'gro dngos gzhi rjes kyi khrid yig gsal la tshang ba mon stag sgro dom tshang shel gyi phug pa nas gsang gter du bzhes te bka' bab bstan pa dar rgyas la gnang ba nyid rim par brgyud de /
dge slong rdo rje 'dzin pa ngag dbang blo gros las lung khrid kyi tshul du thos pa'i yi ge de dag gi dgongs don rtsa bar bzung /
rta nag pa pad+ma 'od gsal gyi zin bris yin nam snyam /
gang ltar rig 'dzin chen po'i zhal slob rdzogs pa chen po la mkhas shing grub pa brnyes pa zhig gis mdzad par nges pa'i dkon mchog spyi 'dus kyi rdzogs khrid gsham ma tshang ba'i dpe zhig 'byor pa dang yang sgo bstun nas /
yig tshogs la ma 'dzem par 'dus gsal gyi tshul du bris pa'o //
nyi zla bye ba phrag brgya'i 'og rol na //
rdul snyed skye bas rin thang med pa'i nor //
btsal ba'i rin du mi khug theg dgu'i rtse //
gdod ma'i mgon po'i bstan pa 'di rmad do //
yang ti'i mkha' 'dir gsang ba 'dzin rnams kyang //
blo gros gnyis skyes bzhin du rtsal chung na //
byis pa sbrang bu las kyang nyam chung bas //
dpyod nyes gang mchis sras bcas rgyal la bshags //
dkar po rnam par 'phel ba phra mo'i chas //
chos 'di'i snang ba zhing kun khyab pa dang //
des kyang gdod ma'i grol sar skye bo kun //
rang grol 'khor ba dong nas sprugs gyur cig
/ces pa 'di'ang rang slob shes bya la blo yangs shing dad dam lhag bsam gser bzang gi rang bzhin mi 'gyur ba karma 'gyur med nas thugs rje chen po'i zhal thang spus legs dang sgrub pa'i maN+Dal bcas nan tan chen pos bskul zhing yi ge'i mthun rkyen sbyar ba   dang /
chos 'dir mos pa'i las 'phro can pad+ma rnam rgyal sogs don gnyer gzhan gyis kyang snga rjes bskul ba'i ngag mi gcog pa'i slad du /
pad+ma'i zhal tshab pad+ma dbang chen sogs rdo rje 'dzin pa rnams kyi 'bangs su gyur pa'i rgyal khams pa pad+ma gar gyi dbang phyug rtsal gyis dpal spungs sgrub khang chen mor bris pa dge legs 'phel //

//
