thugs rje chen po'i rgyun khyer zab lam snying por dril ba bzhugs so //
gar gyi dbang phyug thugs rje'i bdag
/bla ma nyid la phyag 'tshal nas //
snying por dril ba'i sgrub pa'i thabs //
mdo tsam 'dir ni gsal bar bya //
nges 'byung blo yis dben pa'i sar //
bde ba'i stan la 'dug nas ni //
mdun gyi nam mkhar skyabs yul kun //
sprin phung gtibs pa lta bur bsam /
na mo /
bdag sogs 'gro kun byang chub bar //
bla ma sangs rgyas dam pa'i chos //
tshogs mchog bde gshegs dkyil 'khor lha //
mkha' 'gror bcas la skyabs su mchi //
lan gsum /
brgal dka' srid pa'i rgya mtsho las //
mkha' mnyam 'gro rnams bsgral ba'i phyir //
bla med rdzogs pa'i byang chub sems //
dam pa bdag gis bskyed par bgyi //
lan gsum /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
sras bcas rgyal ba 'khor bcas la //
gus pas btud de phyag 'tshal lo //
phyi nang gsang ba bla med pa'i //
mchod pa kun gyis yang dag mchod //
tshe rabs thog med nas byas pa'i //
sdig pa'i las rnams mthol zhing bshags //
sems can kun la phan mdzad pa'i //
dge ba kun la yi rang ngo //
sangs rgyas mya ngan 'da' bzhed gang //
bskal pa rgya mtshor bzhugs su gsol //
gdul bya'i bsam pa ji bzhin du //
chos kyi 'khor lo bskor bar bskul //
bsod nams gang zhig bgyis pa rnams //
thams cad byang chub chen por bsngo //
zhes skyabs sems yan lag bdun sngon 'gros dngos gzhi 'di la 'jug
/chos kun spros bral de bzhin nyid //
'gag med kun snang snying rje'i rtsal //
zung 'jug 'gyur med yi ge hrIH
de las rang byung gzhal yas khang //
dwangs gsal sgrib med 'od lnga'i klong //
pad+ma nyi zla'i dkyil 'khor steng //
hrIHyig ut+pal dmar po las //
bde gshegs kun 'dus spyan ras gzigs //
dmar po zhal gcig phyag bzhi pa //
yid 'ong khro 'dzum chags nyams rgyas //
phyag bzhi'i dang po thal sbyar bar //
rdo rje 'dzin pas yum la 'khyud //
gnyis pa pad phreng ut+pal 'dzin //
zhabs gnyis g.yo med skyil krung bzhugs //
pang du gsang ba ye shes yum //
dmar gsal gzhon tshul lang tsho rgyas //
phyag bzhi gri thod ral gri dang /
kha T+wAM 'dzin pa yab la 'khyud //
gnyis ka dar dang rin chen dang //
rus pa'i rgyan gyis rnam par mdzes //
thugs kar dpa' bo rta mgrin dang //
spyi bor rigs bdag 'od dpag med //
'khor du rigs bzhi'i mkha' 'gro dang //
chos skyong sprul dang yang sprul bcas //
mtha' yas 'od zer spro ba'i tshul //
gnas gsum oM dang AHhU~M mtshan //
ye shes lnga yi dbang bskur rdzogs //
oM AHhU~M/
hrIHhU~M trAM oM AHa b+hi Shiny+tsa hU~M/
snying ga'i hU~M gi 'od zer gyis //
ye shes lha tshogs bkug par gyur //
oM AHhU~M sarba sa ma ya e A ral+li hring hring sa ma ya dza dzaHdzaHhU~M baM hoH
sa ma ya tiSh+Tha lhan /
a ti pU hoH
pra tIts+tsha hoH
spyan drangs gnyis med bstim phyag 'tshal //
phyi nang gsang ba bla med pa'i //
dpag yas mchod pa 'di dag kun //
dkyil 'khor lha tshogs rnams la 'bul //
thugs rjes dgongs nas bzhes su gsol //
oM sarba pU dza sa ma ya hoH
hrIH
khyab gdal bde chen chos dbyings las //
'gag med gzugs sku'i rol par shar //
bde gshegs kun 'dus spyan ras gzigs //
'khor dang bcas la phyag 'tshal bstod //
ces pas mchod cing bstod byas nas //
thugs kar pad nyir hrIHyig la //
sngags kyi phreng bas bskor ba las //
'od 'phros 'phags mchod byin rlabs bsdus //
sems can sgrib sbyangs byang chub bkod //
snod bcud ye shes 'khor lor gyur //
oM AHhU~M hrIH
oM ma Ni pad+me hU~M/
oM d+hu ma g+ha ye na ma swA hA/
zhes pa'i bzlas pa ci nus bya //
phyi nang snod bcud 'od du zhu //
thugs ka'i hrIHla gyen rdzogs su //
mi dmigs spros bral dbyings su thim //
slar yang 'phags pa'i sku ru gyur //
dge ba 'di yis 'gro ba kun //
bde chen gar dbang skur 'grub nas //
sku bzhi ye shes lnga ldan pa'i //
go 'phang myur du thob par shog
/ces pa o rgyan rnam grol gyis //
nyams len khyer bder bskul ba las //
'gyur med rdo rjes bris pa ste //
zab lam snying por dril ba 'o ///
/bkra shis brjod pa ni /
oM/
byin rlabs mchog stsol rigs brgya'i bdag
/bla ma rnams kyi bkra shis shog
/dngos grub char 'beb zhi dang khro //
yi dam lha tshogs bkra shis shog
/thogs med phrin las sgrub mdzad pa'i //
dpa' bo mkha' 'gro'i bkra shis shog
/gang la bsam pa'i don kun 'grub //
dge legs mchog gi bkra shis shog
/ces pa sogs kyi bkra shis pa'i tshigs su bcad pa rgya cher brjod pas dge legs su bya'o //
