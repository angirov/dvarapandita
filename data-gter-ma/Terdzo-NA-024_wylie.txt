@#:
:gu ru'i mthar thug gsang ba ye shes rang gsal phyi sgrub skor bzhugs so :
gsang ngo :
rgya rgya :
guh+ya :
guh+ya :
khathaM:
khathaM:
\u0f88\u0f88\u0f88
ma hA gu ru sarba sid+d+hi hU~M:
skal ldan skyes bu 'khor ba blos btang nas :
tshe gcig byang chub snying po sgrub pa'i phyir :
gu ru'i gsang ba ye shes rang gsal gyi :
sgrub pa'i thabs 'di skal ldan snying la bcang :
s+ya /mya /y+ya /:
kha thaM:
gsang ba bla na med pa'i dkyil 'khor du :
dbang thob dam tshig bsrung brtson sgrub pa pos :
dben pa'i gnas su dgos pa'i yo byad gsag :
tshe 'di'i chags zhen 'khri ba rbad kyis bcad :
gcig pur bde ba'i stan la 'dug byas te :
nyin mtshan dus drug thun gyi ra bar bcug :
dang po 'khor ba'i chos la skyo ba bskyed :
skyes pa 'chi zhing bsags pa'i nor rnams 'dzad :
'khor dang 'brel pa 'dus pa thams cad 'bral :
brtsigs mtha' thams cad mthar ni 'jig par nges :
des na bdag nyid sgyu ma'i lus kyang 'jig :
byas pa'i las stobs chu shing bzhin du 'gyur :
de bas byang chub snying po sgrub pa'i phyir :
spro ba'i sems dang brtson pa'i 'dun pa bya :
s+ya /mya /y+ya /:
rgya /rgya /rgya /:
de nas nam gyi tho rangs gyur pa'i tshe :
dwangs pa'i mkha' la gza' skar shar ba ltar :
stong pa'i ngang las rig pa lha skur ldang :
khrus dang nye reg 'thor 'thung byas nas ni :
bdud rtsi myang la lta ba'i gsal 'debs bya :
lus kyi phyag rgya rnam snang chos bdun bca':
ngag gi phyag rgya smra byed rlung la bslab :
yid kyi phyag rgya rtog med rang gsal bzhag :
ye shes phyag rgya snying dbus 'od dmar la :
rig pa gtad la dal ba'i sems khong glod :
de yis sems dang rig pa'i shan 'byed 'gyur :
s+ya /mya /y+ya /:
rgya /rgya /rgya /:
skya rengs dang po shar nas nam langs bar :
lus kyi 'khrul 'khor skyil krung sa gnon bca':
ngag gi 'khrul 'khor nam mkha' zas su za :
sems kyi 'khrul 'khor lus kun 'od kyis gang :
ye shes 'khrul 'khor thig le dmar po bsgom :
de yis las dang byed pa kun zad nas :
tshe ring rgas dka' ting 'dzin las rung 'gyur :
s+ya /mya /y+ya :
de nas zas kyi rnal 'byor ma ran bar :
tshogs kyi zhing la gsol gdab skyabs 'gro bya :
tshad med byang chub sems bskyed sdom pa bzung :
bla ma'i maN+Dal gsol 'debs 'di ltar bya :
na mo bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum :
na mo sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro drug sgrol bar dam bca' 'o :
tshar gsum :
e ma ho :
lhun grub 'od lnga gsal ba'i zhing khams su :
lhun grub rgyun chad med par bzhugs pa yi :
lhun gyis grub pa'i bla ma dkon mchog la :
lhun gyis grub pa'i zhing khams rgya chen 'bul :
lhun grub rang gsal gdod ma'i mgon po de :
bdag gi rgyud la gnas pa'i don mthong shog :
oM AHhU~M:
kun mkhyen rig pa chos kyi sku :
kun rig ston pa longs spyod rdzogs :
kun bzang rnam 'phrul bla ma rje :
gsol ba 'debs so byin gyis rlobs :
sku gsung thugs la yi ge gsum :
dkar dmar mthing mdangs 'od du 'phro :
phyogs bcu'i rgyal ba'i thugs dam bskul :
slar yang bdag gi gnas gsum du :
zhugs nas dbang bzhi sgrib bzhi sbyangs :
gang bas dbang thob sku gsung thugs :
yi ge lnga ldan 'bras bu thob :
oM AHhU~M mA hA gu ru sarba sid+d+hi hU~M:   gang mang brjod /
tshig gcig po 'di bzhag   rjes su snang grags bla ma gsal :
'di nas ngag 'don /   thams cad 'od dmar rab 'byams zhu :
bdag lus la thim de yang zhu :
rig pa 'od lnga'i gong bur gsal :
ma bcos rig pa byang chub sems :
thams cad klong gsal 'od du 'bar :
lhan ne lhang nge lham mer bzhag :
mi brjod /   tshe gcig sangs rgyas byang chub thob :
s+ya /mya /y+ya :   mi 'don /   rgya /rgya /rgya /:
ngag 'don /   stong gsal de yi ngang nyid las :
khyab pa'i snying rje 'od du gsal :
thams cad snying po yi ge hU~M:
pad+ma rA ga'i 'od ltar 'bar :
hU~M:
'byung ba lnga yi dwangs ma las :
rin cen nor bu dmar po yis :
steng 'og phyogs mtshams kun nas dkrigs :
dus mtha'i me ltar 'bar ba'i 'od :
srung ba mtshams kyi 'khor lo ni :
rtsibs stong ldan pa kun tu 'khor :
rtsibs kyi nang na bzhugs pa'i mgon :
bskal bzang sangs rgyas stong rtsa gnyis :
'dzum bzhad nang du rnam par gzigs :
rtse la me sbal sdig pa 'phro :
'ur 'ur chem chem sgra dang ldan :
dam sri bdud bgegs phye mar 'thag :
sha rus ri bo khrag mtshor 'khyil :
de ltar nam mkha'i mthar thug pa'i :
yangs pa can gyi 'khor lo'i dbus :
'byung bzhi ri rab ri yi rtser :
b+h+rU~M yig dmar smug zhu ba las :
pho brang 'khor lo rtsibs brgyad pa :
lte dbus gru gsum dmar nag la :
zla gam thod pa'i ra bar bcas :
bar mtshams khrag gi rgya mtsho 'khrugs :
phyi ni thod rlon bar ni sha :
thod skam nang byas brtsigs pa'i steng :
pha gu dra ba dra phyed dang :
mda' yab pu shu kun nas gzeng :
lha brgyad ka ba gza' brgyad kyi :
ka zhu klu brgyad ka gdan bcas :
rgyu skar dral phyam mi lpags thog :
sha yi 'dab dang thod lpags gdugs :
mgo bo'i tog dang lag pa'i 'phan :
rgyu ma'i lda ldi tsit+ta'i tog :
skra yi dar dpyang rgyal mtshan phyar :
phyogs bzhi sgo bzhi rta babs bzhi :
'khor lo gdugs dang ri dwags mdzes :
phyi rim 'dod yon snam bu la :
bcu drug dga' ba'i lha mo'i tshogs :
khrag zhag rgya mtsho mAM sa'i ri :
dur khrod phyogs skyong dpag bsam shing :
kun nas yongs su bskor ba na :
mkha' 'gro zhing skyong bsam mi khyab :
gzhal yas dbus kyi lte ba la :
klu 'bum gnyan khri sa bdag stong :
phyogs skyong sde brgyad srin po'i khri :
nyi zla pad+ma 'bum ldan dbus :
rig pa 'od kyi gong bu hU~M:
rang byung sgra dang bcas pa nyid :
rang gis bskul zhing yongs gyur pas :
bdag nyid sangs rgyas thams cad kyi :
khro rgyal ye shes drag po rtsal :
dmar gsal dbu dgu 'bar ba'i zhal :
phyogs mtshams dregs pa'i lha brgyad 'dul :
rtsa zhal srin po rngam pa'i zhal :
srog bdag gti mug tshangs pa 'dul :
de steng khyung zhal me yi mdog :
gza' dang rgyu skar klu gdon 'dul :
rdo rje 'bar ba'i rwa bar na :
yid bzhin nor bu rA ga'i mdog :
steng na nyi ma zla bas brgyan :
phyag g.yas 'bar ba'i rdo rje ni :
rtse dgu hU~M 'bar dgu dgu phyar :
theg dgu'i log lta mthar byed 'joms :
ye shes dgu dang mnyam par sbyor :
g.yon pa lcags sdig mgo dgu pa :
'bar ba'i rwa ni bco brgyad pa :
ma 'dres bco brgyad me stag 'phro :
dam sri spun dgu za bar byed :
theg dgu'i log lta 'dul mdzad pa :
dam sri rdo rje srin po'i tshogs :
nyams pa'i snying khrag 'thung bar byed :
zhabs brgyad dregs pa'i steng na brdzis :
tshogs brgyad log pa'i lta ngan 'joms :
theg brgyad zil gyis gnon pa'i sku :
rdo rje rin chen gshog pa gdengs :
'gyur med 'od gsal mtha' las 'das :
dur khrod chas brgyad dug lnga 'joms :
dpal gyi rgyan brgyad ye shes rdzogs :
nyams kyi gar dgus dug gsum 'dul :
spyan gsum rnam thar gsum dang ldan :
mche ba bzhi gtsigs skye shi 'joms :
sma ra smin ma me 'bar 'od :
dug lnga'i mtha' 'joms ye shes brgyad :
kham nag ral pa srid rtser 'bar :
dbyings nas ye shes gnyis su rdzogs :
hU~M hU~M nga ros khams gsum sdud :
phaT phaT rkan sgras 'khor ba 'jig :
ba spu khro chung khyung gis gtams :
dbu la bde gshegs rigs lnga rdzogs :
dpral bar 'jam dbyangs khro rgyal dmar :
g.yas g.yon me rlung 'khor lo 'bar :
mgrin par rta mgrin khro rgyal dmar :
dbyug tho sbrul zhags rta mgos mdzes :
thugs kar rdo rje gtum po mthing :
rdo rje rtse lnga sdigs mdzub 'bar :
lte bar rdo rje rnal 'byor mthing :
gri gug thod khrag kha TAM phrag :
gsang gnas rdo rje me dbal mthing :
tho ba lcags kyus dgra bgegs 'dul :
spyi gtsug nor bu'i nang bzhugs pa'i :
sangs rgyas mgon po snang mtha' yas :
byi ru'i mdog can tshe bum 'dzin :
gos dkar bum 'dzin yum dang sbyor :
bde chen ye shes tshe dbang bskur :
lus ni rdo rje'i go khrab la :
dus gsum sangs rgyas stong rtsas gang :
rwa bar sems dpa' sdig pa'i gzugs :
'dab stong rang 'dra'i khro rgyal stong :
thams cad rgyan dang cha lugs ldan :
bdag nyid dpal gyi thugs ka ru :
'dab brgyad pad+ma'i ge sar dbus :
gser gyi mchod rten rnam pa dgu :
ri rab khang bzang bum pa bre :
'khor lo bcu gsum tog dang bcas :
bum nang pad+ma dmar po'i dbus :
rang byung gu ru drag po rtsal :
dmar po rtse dgu sdig pa 'dzin :
'dab brgyad shar nas rim pa bzhin :
phyag na rdo rje 'jam dpal dbyangs :
rta mgrin yak+sha me dbal dang :
mtshams bzhir shar lho nas bzung ste :
rdo rje rin chen pad+ma las :
mkha' 'gro rigs bzhi dang bcas bsam :
tshig gcig po 'di mi dgos /   yang na gu ru drag por bsgom :
de dag rnams kyi thugs ka ru :
pad+ma dmar po 'dab brgyad dbus :
mgon po ye shes tshe dpag med :
zhal gcig phyag gnyis sku mdog dmar :
mnyam gzhag tshe bum dpag bsam can :
rang 'dra'i yum dang bcas pa yi :
thugs kar pad+ma 'dab ma'i dbus :
rdo rje dmar po rtse dgu pa :
lte ba nyi zla kha sbyar dbus :
hU~M dmar dwangs ma lnga dang ldan :
spu shad sngags kyis bskor bar bsgom :
oM AHhU~M hrI:
badzra gu ru pad+ma thod phreng rtsal badzra sa ma ya dza :
badzra A yur+dz+nyA na sid+d+hi pha la hU~M A:
dmigs pa ni :
rang gi thugs ka'i sa bon las 'od zer dmar po rab 'byams 'phros pas :
sangs rgyas byang sems dang :
gu ru pad+ma'i byin rlabs nus pa thams cad gu ru dbu dgu'i rnam par char bzhin du bab nas rang gi spyi bo la sogs pa'i ba spu'i bu ga thams cad nas thim pas rgyud byin gyis brlab par bsams la bzla ba kho na'o :
sngags 'di gtso bor bzla /   oM AHhU~M hrIHartsig nirtsig na mo b+ha ga ba te hU~M hU~M AHhU~M hU~M phaT phaT:
'di man sbrel nas nyi shu rtsa gcig tsam bzla /   badzra hU~M:
g+ha ru Da hU~M:
rak+sha hU~M:
a ya ma du ru tsa sha na sa ma ya :
rgyun du bzlas pa'i mthar bsngo smon bkra shis yan bya'o :
de ltar bzlas pa ci nus byas pa'i mthar :
stong tshig ni :
hU~M hU~M hU~M:
rig pa rang gsal lha tshogs la :
rang byung sgra 'od zer gsum gyis :
rgyun chad med pa'i mchod pa 'bul :
rtag tu ma bskyangs gzhan du bltas :
nyams chag sdig sgrib mthol lo bshags :
sku gsum rang ngo shes pa la :
rjes su yi rangs 'bul bar bgyi :
glo bur 'khrul pa'i nyes zad nas :
yang dag rdo rje'i gnas thob shog :
hU~M hU~M hU~M:
dngos grub blang ba ni :
hU~M hU~M hU~M:
rig pa rang ngo shes pa yi :
lha tshogs bdag la dgongs su gsol :
dngos por 'dod pa'i nyes bral ba'i :
dngos grub mngon sum bstsal du gsol :
hU~M hU~M hU~M:
bsngo ba ni :
hU~M hU~M hU~M:
dus gsum mi g.yo thig le gcig :
'gag med cho 'phrul 'od zer 'bar :
dge ba byas dang byed 'gyur yang :
kun bzang byang chub chen por bsngo :
hU~M hU~M hU~M:
smon lam ni :
hU~M hU~M hU~M:
rtag chad bral ba'i de bzhin gshegs :
sangs rgyas sku lnga'i bdag nyid mchog :
kun khyab 'gro ba'i dpal mgon du :
kun nas kun tu snang bar shog :
hU~M hU~M hU~M:
bkra shis ni :
hU~M hU~M hU~M:
mi 'gyur rdo rje ye shes che :
'chi med sku yi bkra shis shog :
'gag med rang sgra bcu drug dbyangs :
gzhom med gsung gi bkra shis shog :
dus gsum mi g.yo chos kyi mchog :
theg chen thugs kyi bkra shis shog :
mngon sum snang bzhi tshad du phebs :
yon tan lhun grub bkra shis shog :
bar do bzhi chod las bzhi 'grub :
ye shes phrin las bkra shis shog :
hU~M hU~M hU~M:
bkra shis so :
bdag nyid dpal gyi phrag pa ru :
g.yas su phyag na rdo rje dang :
g.yon du khro rgyal rta mgrin bsgom :
rgyab tu 'jam dpal gzhon nu dang :
mdun du yak+sha me dbal bsgom :
phyogs mtshams kun tu gang ba yi :
khyung dang sdig pa'i tshogs bcas bsgom :
go cha phyi nang gsang ba gsum :
rnal 'byor rnam pa gsal brtan bya :
de nas gsang sngags bzlas pa bya :
s+ya /mya /y+ya :
rgya /rgya /rgya /:
dbang bskur sgrub pa chen po'i dus :
bdag nyid dpal gyi thugs ka nas :
phyogs bzhir hU~M oM hrIHdang phaT:
spros nas 'gro ba'i don byas te :
tshur 'dus rtsibs bzhi'i gdan steng du :
dregs pa ma he klu dang bgegs :
de steng rdo rje ral gri dang :
be con dbyug pa rang rang gi :
yi ges mtshan pa yongs gyur las :
gzugs dang tshor ba 'du shes dang :
'du byed dag pa'i khro rgyal bzhi :
shar du phyag na rdo rje ste :
lho ru 'jam dpal gshin rje gshed :
nub tu rta mgrin dbang gi rgyal :
byang du yak+sha me dbal rnams :
rgyan dang cha lugs gtso dang mthun :
mi bskyod rin chen 'byung ldan dang :
mtha' yas don yod gu ru yis :
dbu la brgyan pa'i rang rang gi :
thugs kar phyag mtshan so so la :
zla steng yi ge bzhi yis mtshan :
de la rang rang sngags kyis bskor :
de bzhin thugs las spros pa yi :
ha ri ni sas stong gsum gang :
'byung ba bzhi las bskyed pa yi :
'gro ba rnams kyi don byas te :
mtshams bzhir pad nyi ro steng du :
yongs 'dus yongs su gyur pa las :
rim bzhin rdo rje rin chen dang :
pad+ma las kyi mkha' 'gro bzhi :
sngo ser dmar ljang gri thod dang :
kha T+wAM ga 'phyang rus rgyan dang :
dar dpyang thod pa'i rgyan phreng 'dzin :
'dzum bzhad sgeg mo rnam bzhi yi :
thugs kar 'dab steng yi ge bzhi :
rang rang sngags kyis bskor ba bzla :
de dag sngags ni 'di yin no :
oM gu ru badzra pA Ni shAn+tiM ku ru ye swA hA:
oM gu ru ya mAn+ta ka puSh+TiM ku ru ye swA hA:
oM gu ru pad+mAn+ta kr-ita ba shaM ku ru ye swA hA:
oM gu ru yak+sha badzra mA ra ya phaT:
yab kyi'o :
oM badzra DA ki nI ye shAn+tiM ku ru ye swA hA:
oM rat+na DA ki nI yai puSh+TiM ku ru ye swA hA:
oM pad+ma DA ki nI yai ba shaM ku ru ye swA hA:
oM karma DA ki nI yai mA ra ya phaT:
yum bzhi'o :
gang byed las kyi mtha' bsgyur bya :
s+ya /mya /y+ya /:
rgya /rgya /rgya /:
de nas rdzogs pa'i rim pa ni :
snod bcud dmar 'jam 'od du zhu :
de dbus hU~M dmar sgra ldan la :
rig pa gtad de rlung nyid bzung :
skabs su ma bcos don la blta :
thams cad rmi lam sgyu ma ltar :
snang zhen 'khri ba rbad kyis bcad :
rgya :
dwangs ma snying gi gwa 'u ru :
thig le dmar po rgya sran tsam :
de yang 'od lngar 'bar ba la :
rlung sems dril ba'i man ngag bsgom :
rgya /:
de nas nam mkha'i dbyings nyid du :
rig pa zang thal lu gu rgyud :
phra zhing rta rnga'i mdud pa ltar :
de la rlung sems dril te blta :
nyi ma phyed kyis sangs rgyas 'grub :
rgya /:
de nas slar yang mig gnyis btsum :
nyi ma phyed dus lus gnad dang :
sems kyi gnad de dril la blta :
rang byung ye shes 'od gsal mthong :
'khor ba'i g.yang sa thams cad 'jig :
tshe 'di nyid la byang chub thob :
rgya rgya rgya :
lte bar chos 'byung gru gsum nang :
gsang ba ye shes mkha' 'gro ma :
dmar mo gri thod kha T+wAM 'dzin :
nu ma b+ha ga ldan pa la :
yid gtad rlung bzung bde ba bsgom :
des ni bde ba'i ye shes 'bar :
snang ba du ba smig rgyur 'char :
rgya rgya rgya :
slar yang rlung gi shugs bskyed de :
nam mkha'i khams kun dmar ser zhu :
kha sna gnyis nas dbu mar brdzang :
lte bar rje btsun phag mo la :
'od kyi mchod pas mnyes byas te :
chos 'byung gru gsum 'od kyis gang :
slar log gyen du bde ba'i drod :
phag mo yum gyi b+ha gar zhugs :
snyoms 'jug bde ba'i drod kyis brgyal :
bla med mchog gi mchod pas mnyes :
phag mo me 'bar lus kun khyab :
rtsa ni stong phrag bdun cu gnyis :
dwangs ma 'od kyi thig les gang :
bde ba'i ye shes rang byung shar :
lus kyis 'khrul 'khor sna tshogs bya :
sems kyis bde ba'i don la blta :
bde ba stong pa gnyis su med :
gnyis med ye shes snying ga yi :
'dab brgyad pad+ma'i ge sar dbus :
thog ma'i sangs rgyas 'od phung can :
de la gtad de yang yang bsgom :
phyi rol snang ba zad pa dang :
nang du bde chen 'bar ba dang :
dbyings rig ma bu gcig tu 'dres :
thog ma'i rgyal ba 'chi med 'grub :
spros pa med pa'i man ngag 'di :
o rgyan thugs kyi gsang gter yin :
yang gsang dgongs pa'i snying tig yin :
'di med sgrub thabs kha yang 'byangs :
'di dang 'phrad na chos kun 'dus :
der ni ye shes gsang ba 'dus :
snying gi bu dang 'phrad par shog :
dus kyi mtha' la thug tsam na :
rgyud don spangs nas don log bsgom :
sangs rgyas thob 'dod tshe 'dis g.yengs :
gnad med lam gyi chos kyis ngal :
de dus ye shes gsang 'dus 'di :
yang gsang snying po'i dgongs gter yin :
skal ldan gdul bya'i don 'grub shog :
s+ya mya y+ya :
rgya rgya rgya :
khathaM:
!
thugs dam ye shes lha la phyag 'tshal lo :
thun mtshams rnams su tshogs dang gtor ma gtang :
mdo klog chos spyod sAts+tsha mchod sbyin bya :
bsngo ba smon lam bkra shis rnams kyang brjod :
spyod lam lha sngags ye shes ngang nas ni :
chos spyod bcu yi mdo don spyad par bya :
s+ya mya y+ya :
rgya /rgya /rgya /:
las byang dang mngon rtogs kyi mchan bu /
'jam mgon bsod nams mchog ldan gyis rig 'dzin chen po'i gsung rgyun bzhin 'debs par gnang ngo ///
/
