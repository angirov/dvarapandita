@#//
dpal gsang ba'i bdag po rdo rje me 'bar gyi phrin las dbang chog dang bcas pa rdo rje'i zhun thigs zhes bya ba bzhugs so //
gu ru badzra tsaN+Da na mA mi /
rdo rje snying po mkha' 'dra ba /
khro la khros par bstan la 'dud //
rnal 'byor gsum dril snying po la //
phrin las dbang gi mdzes rgyan dgod //
dpal gsang ba'i bdag po'i sgrub thabs rgya mtsho'i snying po rnal 'byor gsum du dril pa 'di'i phrin las bya ba la /
sbyor ba sman raka gtor gsum /
phyi mchod tsam bsham /
rgyun gyi rnal 'byor lta bur ma 'byor na ting nge 'dzin la brten te /
phrin las dngos la gsum /
dang po sngon 'gro skyabs sems ni /
bla ma mchog gsum gsang bdag lhar //
gus pas skyabs mchi mkha' mnyam 'gro
/bla med byang chub mchog thob phyir //
gsang bdag lha tshogs bsgrub par bgyi //
lan gsum /
tshogs gsag ni /
rdo rje slob dpon sangs rgyas dpal /
sogs /
mchod brlab ni /
raM yaM khaM:
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bus :
dpag yas nam mkha' gang bar gyur :
oM ma hA sarba pU dza a mr-ita rak+ta ba liM ta AHhU~M:
dngos gzhi bskyed pa'i rnal 'byor ni /
hU~M:
snang srid gzung 'dzin mi dmigs stong pa'i ngang :
kun gzhi gsang ba chen po'i ye shes rtsal :
hU~M yig mthing nag yongs su gyur pa las :
gnam lcags rdo rje rtse dgu rwa gdengs pa'i :
mar rtse sde brgyad dam sri'i snying la gzir :
lte ba sbubs stong yangs shing rgya che ba :
phyi nang drag me 'bar zhing 'khrugs pa'i klong :
bdag nyid gsang ba'i bdag po he ru ka :
mthing nag char sprin mdog can dpa' zhing gtum :
zhal gcig phyag gnyis gnod sbyin khros pa'i nyams :
phyag g.yas rdo rjes gdon bgegs klad nas 'joms :
g.yon pa'i zhags pas ma rungs 'ching zhing 'dren :
dur khrod chas can zhabs gnyis dor stabs kyis :
pad+ma nyi ma dregs pa'i gdan la 'gying :
rdo rje'i rwa rtser khyung dmar khra thabs 'gyed :
lte ba'i thad du dbang chen rta mchog dpal :
dmar nag seng ldeng dbyugs to zhags pa 'phen :
mar rtser las byed yak+sha kA la nag :
lcags kyu zhags 'dzin sprul pa rlung ltar 'tshubs :
kun kyang khro gtum gzi byin bzod par dka':
steng 'og bar gsum sde brgyad 'byung po'i tshogs :
kun gyi srog 'phrog srid zhi'i spyi dpal che :
snang stong zung 'jug chu zla 'ja' tshon ltar :
ma 'dres yongs rdzogs 'od skur lam gyis gsal :
hU~M:
de ltar gsal ba'i gnas gsum rdo rje gsum :
yi ge gsum mtshan lcags kyu lta bu'i 'od :
mkha' khyab 'phros pas rtsa gsum rab 'byams kun :
gsang bdag gnyen po stobs kyi phyag rgyar bzhengs :
spyan 'dren bzhugs phyag ni /
hU~M hU~M:
dbyings nas sku skyod bcom ldan gsang ba'i bdag :
gtum chen rdo rje me 'bar 'khor dang bcas :
dregs pa gza' klu rgyal bsen 'dul ba'i phyir :
drag shul stobs kyis gnas 'dir spyan 'dren gshegs :
oM badzra tsaN+Da A na la sa pa ri bA ra badzra sa mA dzaH
dam tshig ye shes dbyer med chen por bzhugs :
sgo gsum gus shing dang bas phyag 'tshal lo :
dzaHhU~M baM hoH
sa ma ya satwaMH
a ti pU hoH
pra tIts+tsha hoH
mchod bstod ni /
hU~MH
khams gsum gdug pa ma lus bsgral pa yi :
drag po'i nyer spyod 'dod pa'i yon tan dang :
sman gtor rak+ta tshogs kyi longs spyod kun :
'bul lo bzhes nas dngos grub rnam gnyis stsol :
oM badzra tsaN+Da sa pa ri bA ra ar+g+haM sogs :
shab+da pU dza me g+ha kA ma gu Na pra tIts+tsha AHhU~M:
ma hA a mr-ita rak+ta ba liM ta ga Na tsakra pU dza ho :
hU~M:
dpal ldan gsang ba'i bdag po rdo rje 'dzin :
ye shes me 'bar sa gsum gdug pa sreg :
gtso 'khor gnyen po stobs kyi phyag rgya can :
he ru ka dpal 'khor dang bcas la bstod :
bzlas pa'i rnal 'byor la dang po bsnyen pa ni /
hU~M:
thugs kar pha lam rdo rje'i lte bar hU~M:
sngags phreng 'khor zhing 'bar ba'i 'od zer gyis :
rtsa gsum rgyal ba'i byin nus bdag la bsdus :
'khor 'das zil gnon ye shes thig ler rdzogs :
hU~M badzra tsaN+Da phaT:
ces gtso bor bzla /
gnyis pa sgrub pa las sbyor gcig dril ni /
slar yang sgrub pa'i sngags kyi phreng ba las :
rdo rje khyung dang rta mchog gnod sbyin tshogs :
nyi zer rdul ltar khams gsum kun tu 'phros :
gza' klu rgyal 'gong gnod sbyin 'byung po'i sde :
bsad gzir bskrad mnan bka' yi dam 'og bcug :
snang grags lha dang sngags kyi rang sgrar bzhengs :
dran rtog 'od gsal dbyings kyi ngo bor thim :
hU~M badzra tsaN+Da A na la dz+wA la krang krang kring kring ha ha hi hi hU~M hU~M tri shU la sarba duSh+TAn kha kha khA hi khA hi :
mA ra mA ra :
gr-ih+Na gr-ih+Na :
b+han+d+ha b+han+d+ha :
ha na ha na :
da ha da ha :
pa tsa pa tsa :
nA sha ya mA ra ya hU~M phaT:
ces pa'i bsnyen pa drug cha tsam du bzla'o //
bzlas pa grub nas lhag chad kha skong brtan byed bcas spyi ltar dang /
mchod bstod bya /
rdzogs pa'i rnal 'byor ni /
hU~M:
bskyed pa'i gsal snang yi ge hU~M mthing ga :
de yang thig le nam mkha' dwangs pa'i mdog :
gsal 'tsher dngos med kun zlum ngo bos stong :
rig pa byang chub sems dang dbyer med pa :
'khor 'das kun 'gro mi 'gyur khyab pa che :
srid dang zhi ba thams cad dgrar langs kyang :
cis kyang mi chod mi shigs rdo rje'i bdag :
don gyi dpal chen gsang ba 'dzin pa'i dngos :
rang bzhin rdzogs pa chen po'i dbyings su bzhag :
a a a :
zhes ci gnas su mnyam par bzhag
/ldang ba na /
slar yang bdag nyid rdo rje gtum po'i sku
/gnas gsum rdo rje'i yi ges bsrung bar gyur //
dge 'dis mkha' mnyam sems can kun //
gsang bdag rdo rje me 'bar gyi //
go 'phang byang chub myur thob nas //
bdud las rnam par rgyal bar shog
/byin rlabs mchog stsol rtsa brgyud bla ma dang //
dngos grub char 'beb yi dam gsang ba'i bdag
/dam can rgya mtsho nor lha gter srung sogs //
rab 'byams dkyil 'khor 'khor lo'i bkra shis shog
/ces bsngo smon dang shis pa brjod do //
'di la bsnyen sgrub byed na /
bsnyen pa kha rkyang la phrin las dkyus ltar las bsham bkod mi dgos /
bsnyen sgrub las gsum sbrel ma stabs bde bas /
mdun rten sgrub gtor dpal bshos rgyan ldan la yod na sku rten tsakli btsugs pa'i mdun du phyi nang gi mchod pa bkod /
rjes su srung ba'i rdzas sgrub na /
ril bu legs par byas te rwa srung ngam lcags snod du blugs la bzhag
/thog mar dkar bgegs gtor ma bsngo ba dang bgegs bskrad mtshams gcod spyi 'gro'am rigs mthun nas len /
phrin las gzhung ltar la bsnyen pa'i grangs tshad 'bum phrag drug tu gsungs pas rab bzhi 'gyur /
de tsam mi 'grub kyang 'bum phrag drug 'gro nges pa ma byung bar sngags ring mi bzla /
bsnyen pa thems nas bzlas pa'i dbur dzapa? khang phyes la bdag mdun gnyis kar 'phro 'du'i ting 'dzin gsal bas thog mar bsnyen pa khyug tsam dang /
de nas sgrub pa las sbyor gcig dril nyid 'bum phrag gcig 'gro nges par bya /
bsnyen sgrub thems nas srung ba'i rdzas bsgrub par chig dril la gter gzhung gi rdzas sgrub sngags sham btags la khri tsho gcig gis bsgrub /
thog mtha'i bya ba gzhan gsang ba spyis 'grer shes par bya'o /
!
/'di'i sgo nas slob ma rjes su 'dzin na maN+Dal la me tog sngon po'i tshom bu gcig bkod pa'i steng khri'ur rnam bum bcud ldan chings sngon kha rgyan dang bcas pa /
mdun du lha tsaka bzhi /
g.yas su rak+sha'am thod phreng /
g.yon du hU~M sngon po bris pa'i tsakli /
rgyab tu dpal gtor rgyan ldan rnams bkod /
sman raka gtor gsum /
phyi mchod rnams bsham /
las bum sogs kyang 'du bya /
las gzhung bsrangs la dzapa? khang dbye /
bzlas pa ci 'grub bya /
bum bzlas zur du spro na spyi 'gre'i gsal gdab bcas gzungs thag blangs la bzlas pa'i mthar mchod bstod bum lha 'od zhu bya /
las bum 'khyil pa'i sngags kyis byin brlab /
ting 'dzin 'od zer gyis dbang ngam rig pa'i me tog dor la gnang ba nod do //
de nas slob ma la khrus dang bgegs bskrad srung 'khor spyi 'gre ltar sems bskyed gsal btab la /
de'ang dus gsum du gshegs pa'i sangs rgyas thams cad kyi sku gsung thugs rdo rje'i gsang ba rdzogs par 'dzin cing /
rgyal ba sras dang slob mar bcas pa'i phyi bzhin du 'brang nas bdud kyi bar chad 'joms shing srung bar mdzad pa sogs phrin las kyi rnam par 'phrul pa bsam gyis mi khyab pa mnga' ba /
gsang bdag lag na rdo rje la rgyud dang sgrub thabs mtha' yas pa bzhugs pa las /
'dir ni gter gzhung rdo rje'i gsung las /
dpal chen gsang bdag gtum po me 'bar gyi :
rgyud lung man ngag snying po'i yang zhun 'di :
da lta mnga' bdag yab sras srung bar gdams :
ma 'ongs don phyir pra dun rtse ru sbos :
sngags pa shAkya 'od kyi skye ba'i mtha':
snga ma'i ming can dbu ru'i ston pa che :
drag sngags mthu ldan de 'dra byung ba'i tshe :
o rgyan nga nyid srin yul gshegs pa'i rjes :
lo ni brgya dang bcu ru gnyis lhag dus :
gdams pa 'di dang drag po'i gter mang 'don :
dus der 'gro phan rgya cher ma byung na :
gsang ba'i brda ris DA ki'i lag tu gtod :
ma 'ongs rtsub 'gyur shin tu gdul dka'i tshe :
mnga' bdag gsung sprul pad+ma'i ming la sprod :
des kyang gtan la phab ste gsang bar spel :
dus mtha'i 'gro ba 'ga' yi don byed cing :
snying po'i bstan la phan pa'i btsas su 'gyur :
zhes 'byung ba ltar /
sangs rgyas gnyis pa rdo rje thod phreng rtsal gyis mnga' bdag chos rgyal yab sras la snying po'i bcud dril du gdams te phyi ma phyi ma'i don la dgongs nas zab mo'i gter du sba bar mdzad pa /
ji skad du /
byang gter gter phran 'ga' zhig sbas pa 'di :
mi bzhag 'don pa'i rtags de bstan nas 'byung :
gter ston dbu ru ston shAka ces bya 'byung :
zhes lung du bstan pa /
bod yul sngags 'chang kun gyi gtso bo shAkya 'od kyi skye mtha' dbu ru lha sa'i ston pa nus ldan shAkya 'od kyis byang pra dun rtse nas spyan drangs te thugs nyams su bzhes shing shog ser slar yang DA ki'i phyag tu gnyer gtad pa /
deng sang rdo rje'i lung gi dus su son pa na /
gsang chen rdo rje'i chos mdzod la ci dgar longs spyod par mdzad pa'i gter ston grub thob rgya mtsho'i spyi rje 7pad+ma 'od gsal mdo sngags gling pa la ye shes mkha' 'gros shog ser dngos su bstsal pa las gtan la phab ste /
bstan dang 'gro la phan bde'i zungs su spel bar mdzad pa'i gsang bdag rdo rje me 'bar rnal 'byor gsum dril gyi smin byed bsgrub pa la sogs kyis mtshams sbyar nas maN+Dal 'bul du gzhug
/me tog dang bcas pa'i thal mo sbyor la gsol ba 'debs pa 'di'i rjes zlos mdzod /
gsang bdag gtso bo khyod la 'dud //
thar pa chen po bdag 'dod de //
de nyid dbang dang dam tshig dang //
mgon po dpa' bor skyabs gsol te //
theg chen khang par gzhug pa dang //
mkhyen rab ye shes bdag la stsol //
lan gsum /
rgyud rnam par dag par bya ba'i slad du /
bla ma dang gsang ba'i bdag po gnyis su med pa la rtsa gsum rgyal ba rab 'byams kyis bskor te bzhugs pa'i drung du rgyun bshags yan lag brgyad pa tshul bzhin du bya ba'i 'dun pas 'di'i rjes zlos /
rdo rje slob dpon sangs rgyas dpal //
sogs lan gsum /
de nas dbang gi gzhi 'god pa la ye shes pa dbab pa yin pas khyed rang rnams sgo gsum btang snyoms su ma shor bar dmigs pa 'di rtse gcig tu sgoms shig
/oM ma hA shUn+ya tA sogs brjod /
snang srid gzung 'dzin gyi chos thams cad mi dmigs te stong par gyur /
de'i ngang las khyed rang rnams gang du gnas pa'i go sar pad+ma nyi ma dregs pa pho mo'i gdan la rang rig pa'i ngo bo yi ge hU~M mthing nag
/de yongs su gyur pa las skad cig gis khyed rang rnams gsang bdag he ru ka zhal gcig phyag gnyis pa /
sku mdog mthing nag char sprin 'khrugs pa'i mdog lta bu /
dpa' zhing gtum la gnod sbyin khros pa'i nyams can /
phyag g.yas pas rdo rje dang g.yon pas zhags pa phyar thabs su bsnams pa /
dur khrod rol pa'i chas kyis brgyan cing zhabs 'dor stabs bskal me drag tu 'bar ba'i klong na 'gying ba /
rdo rje'i yar gyi rwa rtse las khyung dmar khra thabs su 'gyed cing /
lte ba'i thad du rta mgrin dmar nag dbyug to phyar zhing zhags pa 'phen pa /
mar gyi rwa rtser las byed yak+sha kA la lcags kyu zhags pa thogs pa'i sprul pa rlung dmar 'tshubs pa /
thams cad kyang khro zhing gtum la bzod par dka' ba'i gzi brjid can du gsal ba'i gnas gsum oM AHhU~M gi yi ges mtshan pa dang /
slob dpon gyi thugs ka nas kyang lcags kyu lta bu'i 'od zer nam mkha' gang ba 'phros pas mkha' khyab tu bzhugs pa'i rtsa gsum rgyal ba rab 'byams kyi thugs rgyud bskul /
thams cad gsang bdag he ru ka'i sku gsung thugs kyi phyag rgya yig 'bru phyag mtshan gyi rnam par bzhengs nas ser chen babs pa ltar byon te khyed rang rnams la thim par mos shig
/spos rol bcas spro na spyan 'dren brjod /
bsnyen sgrub sngags sham du /
dz+nyA na badzra A be sha ya a AH
zhes btags pa brjod /
tiSh+Tha badzra /
zhes brtan par bya /
de rnams kyis sbyor ba dbang gi sngon du 'gro ba'i chos rnams song nas /
dngos gzhi la bum dbang bskur ba /
gzi byin skyed pa /
byin rlabs brtan byed kyi rim pa gsum du 'byung ba'i dang po la 'dun pa 'di ltar du mdzod /
rang byung lhun gyis grub pa'i pho brang gi rang bzhin rnam rgyal bum pa'i nang du /
dpal gsang ba'i bdag po'i lha tshogs rdo rje bdud rtsi'i ngo bor 'khyil pa'i rgyun gyis dbang bskur bas khyed rang gi rtog sgrib bag chags thams cad bkrus shing gtor /
sku dang ye shes kyi nus pa rgyud la blug cing bzhag par mos shig
/rnam bum gyis dbang bskur la /
hU~M:
rang byung lhun grub bum pa'i gzhal yas su :
gtum chen rdo rje me 'bar lha tshogs bzhugs :
'od zhu rdo rje bdud rtsis dbang bskur bas :
sku dang ye shes byin rlabs nus rdzogs shog :
sngags mthar badzra kA la sha hU~M oM trAM hrIHAHa b+hi Shiny+tsa mi :
gnyis pa lha sngags ye shes kyi phyag rgyas gzi byin skyed pa'i thog ma sku phyag rgya'i dbang gi slad du /
lha tshogs gtso 'khor rnams las ye shes kyi lha sku gnyis pa re 'phros /
khyed rang gis bsgoms pa rnams la thim pas so so'i ye shes phyag rgyar dngos su gyur par mos shig
/sku tsaka rnams kyis rim par dbang bskur la /
hU~M:
rigs kun khyab bdag rdo rje gtum po yis :
skal ldan rigs kyi bu la dbang bskur bas :
sa gsum gdug pa ma lus tshar bcad nas :
gsang bdag ye shes sku ru 'grub par shog :
badzra tsaN+Da kA ya a b+hi Shiny+tsa oM:
khroM:
ye shes sprul pa'i bya khyung ga ru Das :
skal ldan rigs kyi bu la dbang bskur bas :
klu gdon gdug pa ma lus tshar bcad nas :
khyung chen ye shes sku ru 'grub par shog :
ga ru Da kA ya a b+hi Shiny+tsa oM:
hrI:
khro rgyal rje btsan rta mchog dbang gi lhas :
skal ldan rigs kyi bu la dbang bskur bas :
rgyal bsen gdug pa ma lus tshar bcad nas :
dbang chen ye shes sku ru 'grub par shog :
ha ya grI ba kA ya a b+hi Shiny+tsa oM:
hU~M:
las byed stobs ldan yak+sha kA la yis :
skal ldan rigs kyi bu la dbang bskur bas :
dgra bgegs gdug pa ma lus tshar bcad nas :
gnod sbyin ye shes sku ru 'grub par shog :
yak+sha kA la kA ya a b+hi Shiny+tsa oM:
des lus lha sku bsgom pa la dbang ba yin pas /
deng phyin chad tha mal gyi snang zhen la bskyed rim phyag rgya'i gzer 'debs pa snang stong lha'i dkyil 'khor sgom pa dang ma bral bar gyis shig
/de nas gsung bzlas pa'i lung gi slad du slob dpon dkyil 'khor gyi gtso bo dang dbyer ma mchis pa dang khyed rang gnyis ka'i thugs kar pha lam gyi rdo rje'i lte bar hU~M mthing nag sngags kyis bskor ba /
slob dpon la mos gus byas pas thugs ka'i sngags phreng las gnyis pa 'phros /
zhal nas 'thon /
khyed rang rnams kyi zhal nas zhugs /
thugs ka'i sngags phreng la thim pas de nyid g.yas su 'khor zhing 'od zer rab tu 'bar bas /
rab 'byams rtsa gsum rgyal ba'i mthu byin bsdus te thim pas 'khor 'das thams cad zil gyis non pa'i nus rtsal rdzogs par mos la bsnyen sngags 'di'i rjes zlos /
bsnyen sngags lan gsum /
yang slob dpon gyi thugs ka nas sgrub pa'i sngags phreng gnyis pa mched /
zhal nas zhal du brgyud de khyed rang rnams kyi thugs srog hU~M yig la g.yas su 'khor ba las /
khyung dang rta mchog gnod sbyin gyi sprul pa nyi zer gyi rdul ltar 'phros pas khams gsum khyab /
gdug pa can thams cad bsad gzir bskrad cing mnan pa dang dam 'og tu btsud /
snang grags rtog pa'i tshogs lha sngags chos nyid kyi rol par song bar mos la rjes zlos /
sgrub pa las sbyor chig dril sngags lan gsum /
phreng ba mgrin par bzhag pas byin rlabs kyi rgyun brtan par byas par mos shig
/dbang phreng mgrin par bzhag la /
hU~M:
sgra yi snying po gsang chen yi ge hU~M:
drag po'i sngags kyi cho 'phrul cir yang shar :
lha sngags dbyer med phreng ba'i dbang bskur bas :
phyi nang sgra skad sngags su rdzogs par shog :
hU~M hU~M hU~M wA ka a b+hi Shiny+tsa A:
des ngag gsang sngags bzla ba la dbang ba yin pas /
deng phyin chad tha mal gyi sgra skad la bzlas pa sngags dang 'phro 'du ting nge 'dzin gyi gzer 'debs pa grags stong rdo rje'i bzlas pa chu bo'i rgyun lta bu gyis shig
/de nas thugs ye shes chen po'i byin rlabs 'pho ba'i slad du /
gtso bo'i thugs ka nas hU~M yig sngon po 'od 'bar ba 'phros /
khyed rang gi snying gar thim pas rtogs dgongs dbyer med du gyur par mos shig
/hU~M sngon tsakli snying gar bzhag la /
hU~M:
ma bcos byang chub sems kyi ngo bo hU~M:
rig pa mi 'gyur thig le gcig tu 'dus :
stong srog rang byung ye shes dbang bskur bas :
don gyi he ru ka dpal mngon gyur shog :
tsit+ta a b+hi Shiny+tsa hU~M hU~M hU~M:
rdzogs rim ril 'dzin gyi rnal 'byor 'di ltar sgoms la lha snang 'od gsal du bsdu zhing ka dag gi ngang du mnyam par 'jog par zhu /
hU~M:
bskyed pa'i gsal snang sogs nas /
a a a :
bar gong gi las byang ltar brjod /
des sems chos nyid kyi don bsgom pa la dbang ba yin pas /
deng phyin chad tha mal gyi rtog tshogs la dgongs pa mi g.yo ba'i gzer 'debs pa rig stong 'od gsal gyi rnal 'byor las ma g.yos par gyis shig
/gsum pa byin rlabs brtan byed gtor dbang gi slad du /
gtor ma 'di nyid gsang bdag rdo rje me 'bar las byed sprul pa'i lha gsum rtsa gsum rgya mtsho'i tshogs dang bcas pa mngon sum gsal ba spyi bor spyan drangs shing byin gyis brlabs pas /
gsang bdag 'khor dang bcas pa'i byin rlabs nus pa'i stobs yongs su rdzogs shing brtan par byas par mos shig
/dpal gtor gnas gsum du bzhag la /
hU~M:
rdo rje me 'bar gsang bdag ye shes lha :
khyung chen rta mchog yak+sha kA la nag :
gnyen po rigs 'dus stobs kyi dbang bskur bas :
khro rgyal byin rlabs nus rtsal yongs rdzogs shog :
sarba ba liM ta a b+hi Shiny+tsa oM AHhU~M:
gtor ma'i lha 'od du zhu ste khyed rang rnams la thim nas dbyer med du gyur pa la shis pa brjod pas kyang mnga' gsol bar mos shig
/shis brjod bya zhing me tog 'thor /
dbang rjes dam tshig bsgrag bzung /
gtang rag maN+Dal sogs spyi ltar dang /
cho ga'i rjes rim mchod bstod /
nongs bshags /
mdun bskyed rang la bsdu ba'am rten yod na brtan par bzhugs gsol /
bdag bskyed rdzogs rim ltar bsdu zhing thun mtshams lhar ldangs la bsngo smon shis brjod bya'o //
mtshan 'dzin sprin tshogs ka dag dbyings //
zhi yang 'bar ba chen po'i gar //
srid zhi khyab par sgyur ba yis //
gnyis snang rtsad nas gcod par shog
/ces snga na med pa'i zab gsang snying po'i bcud 'dril 'di nyid kyang /
gsang ba kun gyi mnga' bdag 'jigs bral gyi slob dpon chen po 7pad+ma 'od gsal mdo sngags gling pas smin grol gyi bdud rtsi bstsal te bka'i gnang ba thob pa ltar /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel //

//
