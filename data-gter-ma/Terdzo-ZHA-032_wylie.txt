@#//
chos skyong ba'i rgyal po srong btsan sgam po'i bka' 'bum gyi bskyed rdzogs 'gag don bsdus pa'i khrid yig pad+ma dkar po'i phreng ba zhes bya ba bzhugs so //
chos skyong ba'i rgyal po srong btsan sgam po'i bka' 'bum gyi bskyed rdzogs kyi 'gag don zab gnad gcig tu bsdus pa /
lam rim pa gnyis kyi khrid yig pad+ma dkar po'i phreng ba zhes bya ba /
bla ma dang thabs shes kyi sems dpa' rnams la phyag 'tshal lo //
shes rab stong nyid sems dpa' 'jam pa'i dbyangs //
thabs mchog snying rje'i sems dpa' 'jig rten dbang //
sprul pa'i chos rgyal srong btsan sgam po'i zhabs //
gus par bsnyen no blo gros mchog sbyin mdzod //
'dir bka' 'bum gyi don bsdus pa'i bskyed rdzogs kyi lam nyams su blang ba'i rim pa la gnyis /
smin byed dbang gi rim pa dang /
grol byed bskyed rdzogs kyi rim pa'o //
dang po ni zur du bshad la /
gnyis pa grol byed la spyi don gsum /
sngon 'gro
/dngos gzhi /
rjes gsum mo //
spyi don dang po sngon 'gro la gsum /
thun mong dang /
thun mong min pa dang /
khyad par ro //
dang po la bzhi /
dal 'byor rnyed dka'/
mi rtag 'chi ba /
dkar nag rgyu 'bras /
'khor ba'i nyes dmigs bsam pa'o //
stan bde ba la lus bsam gtan gyi yan lag bdun dang ldan pas /
dang po dal 'byor rnyed dka' bsam pa ni /
dal 'byor ngos bzung /
de nyid rnyed par dka' ba /
rnyed pa chud mi za bar don ldan du bya ba'i tshul lo //
gnyis pa 'chi ba mi rtag pa bsam pa ni /
chos thams cad 'dus byas mi rtag pa /
skye 'gro thams cad nges par 'chi ba /
de yang nam 'chi nges med rnams so //
gsum pa dkar nag rgyu 'bras bsam pa ni /
bslu ba med pa rgyu 'bras /
de yang mi dge bas ngan song rnams dang /
dge bas bde 'gror bgrod pa'i tshul lo //
bzhi pa 'khor ba'i nyes dmigs bsam pa ni /
'gro ba rigs drug gi sdug bsngal /
der skye ba'i rgyu /
thar pa'i phan yon rnams so //
gnyis pa thun min la bzhi /
rgyud snod rung du sgrub pa skyabs 'gro sems bskyed /
sdig sgrib sbyong phyir yi ge brgya pa /
tshogs gnyis rdzogs phyir maN+Dal dbul ba /
byin rlabs 'jug phyir bla ma'i rnal 'byor ro //
dang po skyabs su 'gro ba ni /
sgrub pa po tha mal pa'i mdun mkhar khri gdan pad+ma zla nyi'i gdan lnga tshom gyi dbus su bla ma rdo rje 'chang la brgyud rim gyis bskor ba /
de'i mdun khrir yi dam 'phags pa spyan ras gzigs la yi dam zhi khro rab 'byams kyis bskor ba /
g.yas kyi khrir ston pa shAkya'i rgyal po la bskal bzang gi sangs rgyas stong gis bskor ba /
rgyab kyi khrir chos sku yum chen mo la drang nges kyi chos glegs bam gyi rnam pas bskor ba /
g.yon gyi khrir byang sems nye ba'i sras brgyad la sogs pa byang chub sems dpa'i dge 'dun gyi tshogs bzhugs pa /
khri'i mtshams rnams su dam pa chos skyong ba'i srung ma'i tshogs rnams sprin phung gtibs pa ltar bzhugs par bsam /
de la phyi nang gi mchod pa dang yan lag bdun pa rang gi lus longs spyod dge rtsa dang bcas pa dbul /
khams gsum rigs drug gi sems can thams cad skyabs yul gyi mdun du tshogs nas bdag gis skyabs 'gro byas pa tsam gyis de thams cad kyis kyang skyabs su 'gro bar mos la /
bdag ming 'di zhes bgyi bas thog drangs nam mkha'i mtha' dang mnyam pa'i sems can thams cad dus da nas bzung ste bla med byang chub kyi bar du rkang gnyis rnams kyi mchog sangs rgyas la skyabs su mchi'o //
'dod chags dang bral ba rnams kyi mchog chos la\u0f8e
tshogs rnams kyi mchog dge 'dun la\u0f8e
zhes lan mang du skyabs su 'gro ba ni phyi'i skyabs 'gro
/yang bdag ming nas byang chub kyi bar du sogs gong ltar las /
brgyud pa'i rtsa ba bla ma la\u0f8e
dngos grub kyi rtsa ba yi dam la\u0f8e
byin rlabs kyi rtsa ba mkha' 'gro la\u0f8e
zhes lan ci mang bzla ba nang gi skyabs 'gro
/yang bdag ming nas byang chub kyi bar du /
lta ba bla na med pa phyogs med mtha' bral la\u0f8e
sgom pa bla na med pa gsal stong 'dzin med la\u0f8e
spyod pa bla na med pa rang shar rang grol la\u0f8e
zhes ci mang bzla ba gsang ba'i skyabs 'gro zhes bka' 'bum nyid du gsungs pa ltar dang /
de dag gi bslab bya la sogs kyang nges par bya'o //
sems bskyed pa ni /
bdag ming nas byang chub kyi bar du stong pa dang snying rje zung du 'jug pas thabs shes rab kyis sems can gyi don du byang chub mchog tu sems bskyed par bgyi'o //
ji ltar sngon gyi sangs rgyas rnams kyis sems can gyi don du thugs ji ltar bskyed pa de bzhin du bdag cag gis kyang de ltar sems bskyed cing nyams su blang bar bgyi'o //
zhes kha sems 'dres par lan mang du bya ba yang bka' 'bum nyid las gsungs so //
de nas skyabs yul rang la bstim /
gnyis pa yi ge brgya pa'i khrid ni /
rang tha mal pa'i spyi bor pad dkar zla ba'i gdan la hU~M las rdo rje sems dpa' dam tshig pa bskyed /
ye shes pa spyan drangs bstims /
dbang lha spyan drangs dbang bskur rgyas gdab mchod bstod /
thugs kar zla steng hU~M gi mthar yig brgyas bskor ba la dmigs te /
yig brgya bzla'o //
bdag sogs sems can thams cad kyi sdig sgrib sbyang ba'i spro bsdu dang bcas pas /
sngags phreng sa bon rdo rje sems dpa'i sku dang bcas pa las bdud rtsi dkar po'i rgyun babs /
rang gi tshangs bug nas zhugs lus thams cad gang /
sdig sgrib nad gdon thams cad dag par bsam /
mthar gsol ba btab pas rdor sems kyis sdig sgrib dag pa'i gnang ba byin par bsam /
rang nyid la bstim /
gsum pa maN+Dal gyi khrid ni /
mdun du skyabs yul ltar gsal btab /
yan lag bdun pa dang maN+Dal rgyas bsdus skabs sbyar dbul /
brgya phyag dang bskor ba sogs sgrib sbyong mang du bya /
mthar rang la bstim /
bzhi pa bla ma'i rnal 'byor ni /
rang gi mdun mkhar gyad dang seng ges bteg pa'i khri steng pad zla nyi gdan la ngo bo rtsa ba'i bla ma dang spyan ras gzigs dbang tha mi dad pa la rnam pa rdo rje 'chang gsal btab /
de la brgyud pa'i bla ma dang yi dam mkha' 'gro chos skyong gis sprin 'khrigs pa ltar bskor nas yod par bsam la mchod bstod /
yan lag bdun pa dbul /
gsol ba gdab pa ni /
mos gus kyi gdung shugs drags po rtse gcig tu byas pa'i ngang nas /
na mo lo ke shwa rA ya /
chos sku spros bral mgon po 'od dpag med //
longs sku brtse ldan 'phags mchog spyan ras gzigs //
sprul pa'i chos rgyal srong btsan sgam po la //
gsol ba 'debs so byin gyis brlab tu gsol //
sku gsum ngo bo pad+ma 'byung gnas zhabs //
zab gter 'byin mdzad grub thob dngos grub mtshan //
mnga' bdag nyid sprul nyi ma 'od zer la //
gsol ba\u0f8e
de sras mchog gyur mi bskyod rdo rje dang //
skad gnyis smra ba shAkya bzang po'i mtshan //
'phags pa'i rnam 'phrul lha rje dge 'bum zhabs //
gsol ba\u0f8e
mkha' 'gro'i dbang phyug lcam mo ye shes mchog
/byang chub sems ldan rgyal ba chu sgom pa //
spros pa kun bral mtha' bzhi bya bral la //
gsol ba\u0f8e
mkhas pa'i dbang po bsod nams seng ge dang //
grub pa mchog brnyes bkra shis rgyal mtshan zhabs //
dge ba'i bshes gnyen blo gros rgyal mtshan la //
gsol ba\u0f8e
thar pa'i lam ston dbu thum 'dul ba pa //
byang sems chen po dpal ldan gzhon nu dang //
rje btsun dam pa dkon mchog skyabs kyi zhabs //
gsol ba\u0f8e
khri srong rnam 'phrul pad+ma dbang gi rgyal //
rig 'dzin chen po bdud 'joms rdo rje dang //
rgyal ba'i dbang po gnam lcags me 'bar la //
gsol ba\u0f8e
yongs kyi bshes gnyen dam pa rin chen dpal //
'dren pa mchog gyur sangs rgyas rin chen zhabs //
bka' drin 'khor med rtsa ba'i bla ma la //
gsol ba\u0f8e
bdag sogs mos ldan gdul byar gyur rnams la //
thugs rje'i spyan gyis g.yel med rtag gzigs nas //
lus ngag yid gsum rdo rje rnam gsum du //
byin gyis rlobs shig rtsa brgyud bla ma'i tshogs //
dngos grub stsol cig yi dam zhi khro rnams //
bar chad sol cig ma tshogs mkha' 'gro ma //
phrin las sgrubs shig chos skyong srung ma'i tshogs //
srid pa'i mtsho las sgrol cig dkon mchog gsum //
rnyed dka' 'jig sla'i dal 'byor lus thob kyang //
mi rtag 'chi zhing bslu med rgyu 'bras mthus /
khams gsum srid mtshor byings la 'jig 'gyur bas //
dgos med rgyud la skye bar byin gyis rlobs //
skyabs gnas rnams kyis rtag tu skyabs mdzad cing //
sdig sgrib kun byang tshogs gnyis myur rdzogs nas //
rtsa brgyud bla ma'i byin rlabs dngos grub char //
myur du stsol zhing 'bab par byin gyis rlobs //
gzung 'dzin gnyis snang ma rtogs 'khrul pa'i lus //
ngar 'dzin zhi nas sgyu 'phrul rdo rje'i gar //
zag med longs sprul sku yi rnam rol du //
bskyed rim brtan pa thob par byin gyis rlobs //
ma rig 'khrul blos bcings pa'i chos ji snyed //
rang shar rang grol bde stong zung 'jug pa'i //
'od gsal chos sku'i rol par rtag 'char ba'i //
rdzogs rim brtan pa thob par byin gyis rlobs //
zhes gsol ba btab /
mos gus bskyed mthar dbang bzhi blangs shing rang la bstim mo //
gsum pa khyad par gyi sngon 'gro ni /
byin rlabs drug nyams su blang ste /
rang gi mdun mkhar pad zla nyi ma'i steng du rtsa ba'i bla ma gsal btab la /
de'i thugs ka nas 'od 'phros dus gsum gyi sangs rgyas la chos gsung bar bskul ma btab /
'od zer tshur 'dus bla ma la thim pas bla ma skad cig gis rgyal ba shAkya thub pa'i skur gyur pa la brgyud pa'i bla ma rnams byang chub sems dpa'i cha lugs su gyur pas bskor bar bsam /
de la phyag 'tshal mchod bstod /
gsol ba btab pas bla ma 'khor bcas las 'od zer 'phros pas /
bdag dang sems can thams cad la byin gyis brlab par bsam pa ni bla ma'i byin brlab /
de'i g.yas su yi dam 'phags pa spyan ras gzigs zhal phyag rang gang bde bsgom pa rnam snang dang tha mi dad pa'i mdun du rdor sems /
g.yas su rin 'byung /
rgyab tu 'od dpag med /
g.yon du don grub rnams kyis bskor nas bzhugs pa la /
mchod bstod gsol ba btab pas yi dam 'khor dang bcas pa las 'od 'phros bdag dang sems can thams cad la phog pas lus ngag yid gsum gyi sgrib pa sbyang bar bsam sku gsung thugs kyi dngos grub bstsal bar bsam pa ni yi dam gyi byin brlab /
gtso bo'i g.yon du yum gsang ba ye shes kyi DA ki ma dmar mo phyag bzhi'i g.yas g.yon gyi dang po gnyis gri thod thugs kar 'dzin pa /
'og ma g.yas ral gri g.yon kha T+wAM ga DA ma ru dang bcas pa bsnams pa /
rus pa'i rgyan drug dang ldan pa gar stabs ling nge brjid pa'i mdun du rdo rje mkha' 'gro dkar mo /
g.yas su rin chen mkha' 'gro ser mo /
rgyab tu pad+ma mkha' 'gro dmar mo /
g.yon na las kyi mkha' 'gro ljang mo rnams kyis btegs shing gar mdzad pas 'ur sgra dang sil sgra 'khrol bzhin par mchod bstod gsol ba btab pas de rnams las 'od zer 'phros bdag sogs sems can la phog pas byin gyis brlabs par bsam pa ni mkha' 'gro'i byin brlab /
slar rig pa bla ma yi dam mkha' 'gro gsum la ma yengs par rtse gcig tu gtad cing /
bdag sogs gang zag skal ldan rnams la byin gyis brlab tu gsol /
zhes gsol ba btab pas /
bla ma yi dam mkha' 'gro'i 'od zer bdag sogs sems can thams cad la phog pas sgo gsum gyi sgrib pa sbyangs nas /
thugs rje chen po'i sku gsung thugs su gyur par bsam /
mthar de rnams rang la thim pas chos nyid ma bcos spros med mtha' dang bral ba'i rtogs pa'i gding gis bdag gzhan thams cad la byin gyis brlabs pa ni thugs rje chen po'i lta ba'i byin brlab /
rig pa gsal la ma bsgribs pa mi 'gyur ba'i gding gis rang gzhan la byin gyis brlabs pa ni thugs rje chen po'i sgom pa'i byin brlab /
gzhan phyogs cha med pa'i byin rlabs gding gis bdag gzhan thams cad byin gyis brlabs pa ni thugs rje chen po'i spyod pa'i byin brlab ste /
de ltar byin rlabs rnam pa drug gis sngon 'gro 'phrul gyi dum bu zhes bka' 'bum las gsungs so ///
/spyi don gnyis pa dngos gzhi la gnyis /
smin par byed pa dbang gi rim pa dang /
grol bar byed pa bskyed rdzogs kyi rim pa'o //
dang po ni /
dkyil chog pad+ma rA ga'i phreng ba ltar dbang yongs su rdzogs pa mnos te dam tshig la gnas par bya ba shin tu gal che'o ///
/spyi don gnyis pa grol byed dngos gzhi la gnyis /
bskyed pa'i rim pa dang /
rdzogs pa'i rim pa'o //
dang po chad pa'i mtha' sel zhing lus tha mal gyi snang zhen zlog pa bskyed pa'i rim pa la gsum /
zhi bar sgrub pa /
drag por sgrub pa /
zhi khro sbrags mar sgrub pa dang gsum /
dang po zhi bar sgrub pa la drug
/phyi thugs rje chen po yid bzhin nor bu'i sgrub pa gcig skor /
nang thugs rje chen po yid bzhin nor bu yi ge drug pa'i sgrub thabs /
gsang ba mkha' 'gro ma'i gsang skor gyi sgrub pa /
yid bzhin nor bu 'khor mang gi sgrub pa /
'phags pa nam mkha'i rgyal po zhal bcu gcig pa'i sgrub pa /
de nyid phyag stong mnga' ba'i sgrub pa rnams so //
dang po phyi thugs rje chen po yid bzhin nor bu'i sgrub pa gcig skor ni /
bdag gis sems can thams cad kyi don du jo bo thugs rje chen po'i sku bsgom /
rdzogs pa'i byang chub 'thob par bya snyam du sems bskyed de /
rang nyid tha mal pa'i snying gar zla ba'i dkyil 'khor mthe bong tsam gyi steng du hrIHdkar po gcig gsal ba las rang lus dkar lam gyis zhu nas /
oM ma Ni pad+me hU~M/
zhes lan gcig brjod pas /
skad cig gis rang lus thugs rje chen po sku mdog dkar po zhal gcig phyag gnyis pa g.yas shel phreng g.yon pad+ma /
zhabs gnyis nyi zla pad+ma'i gdan la skyil krung du bzhugs pa /
rin po che sna tshogs pas brgyan pa'i gnas gsum oM AHhU~M/
de lta bu yis lus tha mal gyi snang zhen gdos bcas ma yin pa nam mkha'i 'ja' tshon ltar snang la rang bzhin med par bsgom /
de yang lha zhes pa logs na med de rang gi sems kyi rang bzhin rang dang gnyis su med pa'o //
thugs kar zla ba'i steng du hrIHdkar po'i mthar /
yi ge drug pas bskor nas yod par bsam la /
oM ma Ni pad+me hU~M/
zhes bdag gis bzlas pa ngag grags stong brag ca lta bur shes pas rtse gcig tu bzla /
ngag tha mal pa'i snang zhen spangs nas yi ge drug pa bzlas pas snying ga'i yig 'bru las 'od zer 'phros /
rigs drug gi sems can thams cad la dus gcig tu phog pas sgrib pa dus gcig tu sbyangs nas jo bo thugs rje chen po'i sku'i rang bzhin du gyur par bsam /
'od zer tshur 'dus rang gi nyon mongs pa'i sgrib pa thams cad dus gcig la byang bar byas nas bzla /
yid tha mal pa'i snang zhen bzlog pa'i phyir yid chos nyid stong pa nyid bsgom ste /
sems mi dran dgu dran sna tshogs go rim med par skye ba 'di bkag pas mi khegs pas skye grol dus gcig la btang /
rnam rtog gang skyes kyang rjes phyir mi btang /
skad cig ma skyes pa de stong par shes par byas la /
rdo tshan la kha ba babs pa ltar rang grol gcig char la btang /
lta ba ni sems stong par shes pas rtag pa'i mthar ma shor /
stong pa la ma bsgribs par gsal bas chad pa'i mthar ma shor /
stong gsal ma bsgribs pa mtha' dang bral ba thugs rje chen po'i lta ba yin /
sgom pa ni rig pa gsal la dwangs pas bying ba'i mthar ma shor /
rtog med nyams dang ldan pas rgod pa'i mthar ma shor /
gsal dwangs bde ba'i nyams dang ldan pa thugs rje chen po'i sgom pa yin /
spyod pa ni snying rjes mya ngan las 'das pa'i mthar ma shor /
stong pas 'khor ba'i mthar ma shor /
snying rjes sems can rjes su bzung la don byed /
stong pas dmigs pa med par rgyas 'debs /
stong nyid snying rje'i snying po can thugs rje chen po'i spyod pa yin /
'bras bu ni sems stong par rtogs pas chos sku rtag par ma song /
stong pa las rtsal ma 'gags par 'char bas longs sku
/rig rtsal sna tshogs su 'char ba sprul sku ste chad pa'i mthar ma shor /
sku gsum dbyer med rig stong gsal la ma 'gags pa ngo bo nyid kyi skur gcig pa thugs rje chen po'i 'bras bu yin /
dam tshig ni rang don du thugs rje chen po'i chos nyams su blangs te sgrub pa tshad dang ldan pas rang don 'grub /
gzhan don du 'gro ba'i mi rnams thugs rje chen po'i chos la bskul zhing chos la ser sna mi byed /
nor rdzas kyi phyir mi bltang bar rang gzhan gyi don gnyis su med par byed pa thugs rje chen po'i dam tshig yin /
ngo sprod ni thugs rje chen po'i thugs dri med stong gsal ma bsgribs par rang shar rang grol te /
thugs rje chen po'i thugs dang rang sems gnyis med kyi ye shes yin par ngo sprad /
lus gang na gnas pa dgon pa ste /
lus tha mal du mi bsdad par thugs rje chen po bsgom /
ngag tha mal du mi bsdad par yi ge drug pa bzla /
yid tha mal du mi bsdad par stong gsal du bsdad /
sems can la snying rje rgyun mi bcad /
'gro na bla ma dang thugs rje chen po la bskor ba byed par bsam /
langs na 'gro ba'i don du langs par bsam /
sdod na lha la phyag 'tshal bar bsam /
za na phud kyis bla ma la mchod /
'thung na bdud rtsis yi dam mchod /
gtor mas mkha' 'gro chos skyong mchod /
nyal na chos kyi dbyings su nyal /
snang ba gang shar thugs rje chen po'i sku
/sgra grags pa thams cad yi ge drug pa'i sgra
/sems kyi dran rtog thams cad thugs rje chen po'i thugs /
snang ba thams cad thugs rje chen po'i mdzad spyod du shes par bya /
thams cad la ma chags ma zhen par rang shar rang grol du bzhag rjes dmigs med du bzhag go
/gnyis pa nang thugs rje chen po yid bzhin nor bu yi ge drug pa'i sgrub thabs ni /
mngon byang lngas byin gyis brlabs te 'khor lo drug pa'i nyams su blang ba ni /
skad cig ma las 'di ltar snang ba'i chos thams cad rang bzhin med par bsgoms pas rtag pa'i mtha' bsal /
de ni me long ye shes kyi cho ga'o //
stong nyid ma rtogs pa rnams la khyab pa'i snying rje chen po bsgoms pas chad pa'i mtha' bsal /
chos dbyings ye shes kyi cho ga'o //
stong pa'i ngang las paM las pad+ma dmar po 'dab ma stong dang ldan pa /
de steng AHlas zla ba dang /
ma las nyi ma'i gdan te mnyam nyid ye shes kyi cho ga'o //
gdan de dag gi steng du rang gi snying gar hrIHbsam pa'i 'od kyis rang lus sbyangs te /
hrIHde gdan steng du gnas pa las 'od 'phros sangs rgyas byang sems thams cad la mnyes pa'i mchod pa phul /
rigs drug gi sdug bsngal dang sdig sgrib sbyangs /
tshur 'dus hrIHla thim pas hrIH'od du zhu ba las thugs phyag mtshan pad+ma dkar por gyur pa ni /
sor rtog ye shes kyi cho ga'o //
pad+ma las 'od 'phros don gnyis byas tshur 'dus yongs su gyur pa las rang nyid thugs rje chen po zhal gcig phyag bzhi pa sku mdog dkar 'tsher gangs ri la nyi ma shar ba lta bu /
rin po che sna tshogs kyis brgyan pa /
zhal 'dzum pa'i mdangs dang ldan pa /
phyag g.yas dang po mu tig gi bgrang phreng g.yon dang po pad+ma'i sdong po /
tha ma gnyis thugs kar thal mo sbyar ba /
zhabs gnyis mnyam pa'i skyil krung du bzhugs pa /
snang la rang bzhin med pa chu zla lta bu /
de'i dpral bar 'khor lo rtsibs bzhi pa'i lte bar oM dkar po las 'od 'phros dus gsum gyi bde gshegs thams cad la sku mnyes pa'i mchod pa 'bul /
sku'i byin rlabs bsdus oM la thim /
lce'i rtsa bar pad+ma 'dab ma bzhi pa'i lte bar AHdmar po /
de las 'od zer 'phros dus gsum gyi rgyal ba thams cad la gsung mnyes pa'i mchod pa phul /
gsung gi byin rlabs bsdus AHla thim /
thugs kar rdo rje rgya gram gyi lte bar hU~M sngon po las 'od 'phros dus gsum sangs rgyas thams cad la thugs mnyes pa'i mchod pa 'bul /
thugs kyi byin rlabs bsdus hU~M la thim /
lte bar zla ba'i gdan la hrIHdkar po'i mthar /
yi ge drug pa'i sngags kyis bskor ba las 'od 'phros /
dus gsum bde bar gshegs pa thams cad la phog pas sku gsung thugs yon tan phrin las thams cad mnyes pa'i mchod pa phul /
tshur 'dus sa bon yig 'bru rnams la thim pas sku gsung thugs yon tan phrin las thams cad kyi byin rlabs dang ldan par bsam /
spyi bor hrIHdkar po zhig 'od du zhu ba las rdo rje'i go khrab ba spu'i khung bu thams cad rdo rje mtshon gang bas gtams pa rdo rje'i phreng bas bskor ba gang gis kyang mi tshugs mi shigs par bsam /
rang gi tha mar me dpung dkar ser dmar ljang sngon po'i ra bas bskor bas bar chod bgegs kyis nye mi nus pa'i srung ba'i gur khang du gyur /
de ni bya grub ye shes kyi cho ga'o //
ye shes pa spyan drangs pa'i 'khor lo drug pa ni /
bdag dam tshig pa'i thugs ka'i hrIHlas 'od 'phros pas ye shes pa'i thugs rje chen po spyan drangs /
nam mkhar pad+ma'i gdan la bzhugs /
bdag dam tshig gi sems dpas nam mkhar bzhugs pa'i lha ye shes sems dpa' la sngon la phyag 'tshal te rjes nam mkha'i ye shes pas bdag dam tshig pa la tshur phyag 'tshal /
oM ma Ni pad+me hU~M/
zhes brjod pas nam mkha' mdzod mi zad pa'i ting nge 'dzin gyis me tog
/spos /
mar me /
dri chab /
zhal zas /
rol mo la sogs pas dam tshig sems dpas ye shes sems dpa' la mchod /
bdag dam tshig sems dpa'i thugs ka'i hrIHlas 'od zer dkar po lcags kyu lta bu'i rtse mor dzaHhU~M baM hoHsa mtshan pa 'phros /
nam mkha'i ye shes sems dpa' la thim pas dzaHsa spyan drangs /
hU~M gis dam tshig pa la bstims /
baM gyis gnyis su med par byas /
hoHsa bde stong gnyis med du dgyes par byas /
dam tshig pa dang ye shes pa chu dang 'o ma 'dres pa ltar gnyis su med par bsam /
slar yang thugs ka'i hrIHlas 'od 'phros mdun gyi nam mkhar rigs lnga spyan drangs /
mchod nas gsol ba btab pas rigs lnga'i thugs ka nas lha mo re re sprul nas bum pa thogs pas bdag gi spyi bo nas bdud rtsi'i rgyun gyis dbang bskur bas bdud rtsi'i chu rgyun gyis spyi bo nas brgyud lus thams cad khyab pas sgrib pa thams cad dag par bsam /
dbu la rgyal ba rigs lnga'i sangs rgyas kyis brgyan te dbus rnam snang dpral bar rdor sems /
rna ltag g.yas rin 'byung /
ltag par 'od dpag med /
rna ltag g.yon du don grub kyis rgyas gdab /
dbang rtags su mdun ngos su sangs rgyas snang ba mtha' yas bzhugs par bsam /
de ni lus dag pa lha'i sku sgom pa'o //
ngag dag pa sngags bzla tshul 'khor lo drug pa ni /
dang po phyi mdo dang mthun pa ni /
rang gzhan gnyis ka'i sgrib pa sbyong ba ni /
oM ma Ni pad+me hU~M/
zhes dung bus pa ltar bzlas pas rigs drug gi sems can thams cad kyi sgrib pa byang bar bsam /
gnyis pa nang gsang sngags ltar bzla ba ni /
bdag dam tshig pa dang lha ye shes pa so sor phye la /
oM ma Ni pad+me hU~M/
zhes bzlas pas dam tshig sems dpa'i thugs kar zla ba'i gdan la yi ge 'bru drug gnas pa rigs lnga'i rang bzhin 'od lnga 'phro ba /
lha ye shes sems dpa'i thugs kar yang de ltar gnas pa la phog pa las sku gsung thugs mnyes pa'i mchod pa 'bul /
bsnyen pas ye shes sems dpa'i thugs ka nas de ltar spros pas dam tshig sems dpa'i thugs kar phog pas sku gsung thugs kyi dngos grub thob par bsam /
gsum pa gsang ba mkha' 'gro ma'i byin rlabs bsdu ba'i tshul du bzla ba ni /
oM ma Ni pad+me hU~M/
zhes bzlas pa'i 'od zer 'ja' tshon lta bu bdag gi thugs ka'i hrIHlas mkha' 'gro ma'i gnas su 'phros pas mkha' 'gro ma rnams gnas nas rang dbang med par bkug
/mdun gyi nam mkhar byon nas bdag gzhan gyi lus ngag yid gsum byin gyis brlabs par bsam /
skad je drag DA ma ru dkrol ba ltar bzla /
bzhi pa bla ma dang lha la gsol ba ma la bus 'bod pa lta bu'i tshul du bzla ba ni /
oM ma Ni pad+me hU~M/
zhes bzlas pas thugs ka'i hrIHlas 'od zer 'phros pas bla ma yi dam mkha' 'gro thams cad la phog pas mas bu la brtse ba ltar mdun gyi nam mkhar byon nas bdag la byin gyis rlobs shing bar chad sel bar bsam /
skad gdangs dang bcas tam+bu ra dkrol ba ltar bzla /
lnga pa sgrib sbyong chos spyod kyi tshul du bzla ba ni /
lce pad+ma 'dab ma drug pa'i dbus su hrIH'dab ma drug la yi ge drug po bsam ste /
gsal dag gug skyed dang bcas pa mkhas pas klog 'don pa ltar bzla /
drug pa rdo rje'i bzlas pa mnyam gzhag bsam gtan gyi tshul du bzla ba ni /
oM ma Ni pad+me hU~M/
zhes lus ngag yid gsum mnyam par bzhag la sems rtog med kyi ngang /
ngag mi tshig gis bar ma chod par /
lus bsam gtan gyi yan lag las mi 'da' sems gsal la ma yengs par bzlas pas bde gsal gyi nyams 'char ro //
sems stong nyid kyi 'khor lo drug ste phyi dbang po tshogs drug gi yul snang thams cad rang bzhin med par stong par bzhag
/nang rnam rtog 'gyu byed ngo bo stong pa yin pas rang gdangs rang grol stong par bzhag
/gsang ba dug lnga'i rtsa ba stong pa yin pas mi spang mi bsgyur mi sgrub mi dgag skyes grol dus mnyam ma spangs mi gnas stong par bzhag
/lta ba sems nyid ngo bo mtha' bral stong pa rten med du bzhag
/rtags sems nyid stong pa sgom pa gsal la 'dzin med du bzhag
/mtshon pa rig stong dbyer med du rtag tu de dang mi 'bral bar bzhag go
/zas bdud rtsir bsgyur ba sman gyi 'khor lo drug ste /
phyi zas oM AHhU~M gis byin gyis brlabs te /
bla ma dkon mchog yi dam mkha' 'gro mchod /
nang zas tshogs kyi 'khor lo zas bdud rtsir byin gyis brlabs la /
yi dam mkha' 'gro mchod /
gsang ba'i zas tshogs 'khor bdud rtsir byin gyis brlabs la /
lag pa 'dod yon gyi lha mo lngas rang thugs rje chen por gsal ba la mchod /
don gyi zas tshogs zas bdud rtsi dri ma med pa chos nyid kyi rol pa la zhen pa med par mchod /
rtags kyi zas tshogs zas rig pa ye shes kyi rol pa ma 'gags par snang ba dngos med spros bral gyi ngang du spyad /
mtshon pa'i zas tshogs snang ba rgya yan la zas skom thams cad rang byung rang shar du mchod /
spyod pa bag yangs kyi 'khor lo drug ni /
gnas bag yangs ri khrod dgon pa nags tshal sogs dben pa bsten /
lus bag yangs spyod lam gang bder khyer /
ngag bag yangs ci bder smras pa nyams dbyangs su blang /
sems bag yangs ma bcos rang grol lhug par bzhag
/spyod lam bag yangs ma bcos rang shar dang mi 'bral ba lam du khyer /
snying rje bag yangs sems can la snyoms par bya'o /
khyer so drug ni /
lus lha'i khyer so rang lus thugs rje chen po'i sku snang la rang bzhin med par khyer /
ngag sngags gsung yi ge drug ma grags stong brag ca lta bur khyer /
sems chos nyid thugs rje chen po'i thugs rang gsal rang grol rtog med du khyer /
mig sngar snang ba thams cad thugs rje chen po'i sku'i ngo bor khyer /
rna bar thos pa'i sgra lung du ston pa dang mi ston pa thams cad yi ge drug ma'i sgrar khyer /
yid la 'gyu ba bzang ngan bar ma thams cad thugs rje chen po'i thugs rang grol gyi chos nyid du khyer ro //
dgongs pa drug tu bsdu ste /
yi ge drug la bsdu ba ni /
oM ye shes lnga /
ma thugs rje kun khyab /
Ni 'khor ba rang log
/pad thabs shes /
me shes rab rang gsal /
hU~M rdo rje lta bu mi 'gyur ba'i yi ger sdud /
yi ge drug gsum la bsdu ste /
yi ge drug gi thog mtha'i oM dang /
hU~M dang /
bar gyi yi ge bzhi AHla bsdu /
AHskye med /
de yang rlung phyir rgyu oM/
gnas pa AH
'jug pa hU~M ste 'bru gsum rdo rje'i bzlas pa la bsdu /
lus ngag yid gsum 'bras bu sku gsung thugs rdo rje gsum la bsdu /
byin brlab pa mdun du ye shes kyi g.yung drung dmar po g.yas su 'khyil ba la sems gtad /
snying po ma ning gi bzlas pa lce 'gul ba tsam du bzlas pas /
lus la bde ba /
ngag la nus pa /
sems la rtogs pa 'bar bar byin gyis brlabs /
sems 'dzin la bsdu ba /
snying pad+ma kha bye ba'i nang du rang sems kyi ngo bo thig le dmar po rgya sran tsam zhig gnas te byang chub sems kyi rten yin pas /
de la sems gtad la ma yengs par bzla /
gnas lugs gzhi'i ngang du bsdu ba /
sgo gsum rtsol ba lhod la gnas lugs rang sar bzhag
/rnam rtog grogs su khyer te /
ma bcos pa'i ngang du bzhag
/ngo sprod drug ni bar do drug gi gnad dang sbyar ba ste /
'og tu mtshan bcas steng sgo'i rdzogs rim gyi skabs su ston no //
gnad lta sgom gyi gdams pa drug tu 'grol te /
gang zag gi dus bya drwa bar mi gzhug ces pas thos bsam gyis blo yi drwa ba bas la nas /
chos kyi go bas phyi rgya bcad /
lta ba'i dus seng ge dkar mo lcags thag la mi brtod ces pas nyam nga dang bag tsha med par chos nyid kyi gding dang ldan par bya /
sgom pa'i dus su shel sgong dkar po 'dam du mi gzhug ces pas rig pa gsal dag gi byi dor bya /
spyod pa'i dus su glang chen smyon par mi rtse zhes pas bcas bcos mi bya lhug par bzhag
/'bras bu'i dus yid bzhin nor bu rang la yod pas gzhan nas mi btsal zhes pas ka dag chos sku'i ye shes ngos bzung /
gdams ngag gi dus ye shes kyi spyan long du mi gzhug ces pas chos nyid ma bu ngo 'phrod par bya'o //
la bzla ba ni mi bden pa drug ste /
sangs rgyas kyi thugs rje mi bden te chos sku rtog med la ye shes dang mi shes pa gnyis su med /
sems can gyi las mi bden te rig pa skye med stong pa tsam du yang ma grub /
'phral gyi rkyen mi bden te chos nyid stong pa la bde sdug gi rgyu med /
byas pa'i chos mi bden te 'dus byas thams cad 'jig pas mi rtag don med /
bsgrub bya'i lam mi bden te rtsol sgrub thams cad 'dod pa'i lam gyis 'ching bar byed /
thob pa'i 'bras bu mi bden te grub mtha' thams cad blo'i 'dod pa blo 'gyur bas 'bras bu 'gyur ba yin no //
gsum pa gsang ba mkha' 'gro'i gsang skor gyi sgrub pa ni /
lus lha'i 'khor lo bsgom pa ste sems can gyi don du thugs rje chen po bsgom snyam du sems bskyed /
rang gi snying gar zla ba'i dbus su hrIHdmar po gnas pa las 'od 'phros phyogs bcu'i sangs rgyas byang sems thams cad mchod /
khams gsum sems can thams cad la phog pas sgrib pa dus gcig tu sbyangs /
'od zer tshur 'dus bdag gi sdig sgrib sbyangs /
lus 'od du zhu thugs rje chen po'i skur gyur pa ni /
zhal gcig phyag bzhi pa sku mdog dmar po /
phyag dang po gnyis thugs kar thal mo sbyar ba /
g.yas 'og ma mu tig gi phreng ba dang /
g.yon 'og ma pad+ma dkar po bsnams pa /
zhabs gnyis nyi zla pad+ma'i gdan la bzhugs pa /
zhal zhi ma khro /
spyan cung zad khro tshul du yod pa /
dbu la rin po che'i rtse bran dang /
phyag zhabs rin po che'i rgyan drug gis brgyan pa /
sku las 'od zer rnam pa lnga 'phro ba /
dam tshig pa dang ye shes pa gnyis su med pa ye shes sgyu ma'i sku can /
de yi spyi bo bde chen 'khor lor sku yi lha thugs rje chen po sku mdog dkar po zhal gcig phyag gnyis mnyam gzhag gi steng du 'khor lo bsnams pa /
rin po ches brgyan pa nyi zla pad+ma'i gdan la bzhugs pa /
'khor du sku'i dpa' bo dang dpa' mo 'khor lo thogs pa brgya rtsa brgyad kyis bskor nas bzhugs pa /
mgrin pa longs spyod kyi 'khor lor gsung gi lha thugs rje chen po sku mdog dmar po zhal gcig phyag gnyis mnyam gzhag gi steng na pad+ma 'dzin pa rin po ches brgyan pa /
nyi zla pad+ma'i gdan la bzhugs pa /
gsung gi dpa' bo dang dpa' mo dmar mo pad+ma thogs pa brgya rtsa brgyad kyis bskor ba /
snying ga chos kyi 'khor lor thugs kyi lha thugs rje chen po sku mdog mthing ga zhal gcig phyag gnyis mnyam gzhag gi steng na rdo rje bsnams pa /
rin po ches brgyan pa nyi zla pad+ma'i gdan la bzhugs te /
'khor du thugs gyi dpa' bo dang dpa' mo sngon mo rdo rje thogs pa brgya rtsa brgyad kyis bskor ba /
lte ba sprul pa'i 'khor lor yum gyi tshul du gsang ba ye shes kyi mkha' 'gro ma sku mdog dmar mo zhal gcig phyag bzhi'i g.yas dang po gri gug
/'og mas ral gri
/g.yon dang po thod khrag
/'og ma kha T+wAM ga
/rus pa'i rgyan can /
nyi zla pad+ma'i gdan la bzhugs pa /
'khor mkha' 'gro ma dmar mo gri thod thogs pa brgya rtsa brgyad kyis bskor nas yod par bsgom /
de ni lus lha'i dkyil 'khor gyis snang srid zil gyis gnon pa khams gsum dbang du sdud pa snang la rang bzhin med par bsgom pa'o //
snying po sngags kyi ngo bo ni /
oM thugs rje chen po'i sku'i snying po /
AHgsung /
hU~M thugs kyi snying po /
hrIHyang snying /
yi ge drug nye snying ste /
oM AHhU~M hrIH
oM ma Ni pad+me hU~M/
zhes bzlas so //
bzla lugs 'dzab dbyangs nyi shu rtsa gcig ste /
mos gus gdung ba'i 'dzab dbyangs rnga mong bu stor ba ltar bgrang ste /
bla ma dang thugs rje chen po spyi bor dad mos kyis rgyud bskul nas gdung dbyangs su bgrang /
nyams byin rlabs su thib thib 'ong /
mchod bstod kyi 'dzab dbyangs tshe bya gzan bu 'tshol ba ltar bzla ste /
bla ma dang thugs rje chen po'i lha tshogs mnyes par bsam zhing dir bar bgrang /
nyams bde bar 'char /
dpa' bo lus la bgo ba'i 'dzab 'brug ldir ba ltar bgrang ste /
lus lha dang lha mo gnas bzhir bskyed la ngag gi sgra 'ur gyis bgrang /
lus ngag la nyams ngar skyes nas snang srid zil gyis gnon /
bdag gzhan gyi sgrib pa sbyong ba'i 'dzab 'gal me klad la bskor ba ltar bgrang ste /
bzlas pa'i 'od zer phar 'phros pas bde bar gshegs pa mchod /
sems can thams cad kyi sdig sgrib sbyangs /
tshur 'dus bdag gi sdig sgrib sbyong bar bsam /
phar 'phros tshur 'dus phyi nang gi bar ko ro ro bzla /
nyams lus sems la bde bar 'char /
rang gzhan la byin 'beb pa'i 'dzab bung ba tshang zhig pa ltar bzla ste /
snang ba thams cad gzhal yas khang /
skye 'gro thams cad thugs rje chen po'i lha tshogs pho thams cad dpa' bo mo thams cad dpa' mo /
sgra thams cad yi ge drug pa'i sgra dir dir bzlas pas nyams byin rlabs thib thib 'ur 'ur bag gro 'ong ngo //
rtogs pa'i nyams yid la gsal ba'i 'dzab bum nang gi mar me ltar bzla ste /
lus lha /
ngag sngags /
sems gsal la mi rtog par bzla /
nyams bde gsal mi rtog pa 'char ro //
bla ma yi dam mkha' 'gro la byin rlabs zhu ba'i 'dzab bung ba me tog gi kha nas 'phur ba ltar bzla ste /
bla ma yi dam gsang ba ye shes mkha' 'gro dang bcas pa skad cig gis spyi bor spyan drangs /
rang gi rig pa khye'u chung mtshon gang ba zhig sprul te byung ba des bskor ba byed par bsam la bzlas pas nyams dang byin rlabs lus la bde ba ngag la nus pa sems la rtogs pa 'char ro //
rang gzhan gyi bar chad sel ba'i 'dzab spyang mo phrug gus 'bod pa ltar bzla ste /
bla mas byin gyis brlab /
yi dam gyis dngos grub ster /
mkha' 'gros bar chad sel bar bsam la 'u ru ru drag tu bzlas pas nyams gdon bgegs grogs su 'char ro //
mchog thun gyi dngos grub zhu ba'i 'dzab ded dpon nam zla'i tshod 'dzin pa ltar bzla ste /dngos grub gang dgos bla ma yi dam mkha' 'gros char ltar si li li phab par bsam la bzlas pas nyams 'dod dgu 'byung zhing bsam dgu 'grub bo //
bdag gzhan rig pa gcun pa'i 'dzab sha khyis ri dwags gcun pa ltar bzla ste /
rang lus thugs rje chen por bskyed pas gcun /
ngag yi ge drug pa bzlas pas gcun /
yid rtog med bde gsal gyi ting nge 'dzin gyis gcun /
de bzhin du gzhan gyi lus ngag yid gsum yang gcun la je drag je drag tu bzlas pas nyams rang gzhan gyi lus 'phar ba dang /
ngag chos kyi gtam smra ba dang /
sems bde gsal la gnas pa 'byung ngo /
nyams myong rtogs tshad kyi 'dzab rnga mong bu khrid pa ltar bzla ste /
nyams bde stong gi ngang la bzhag nas dal bus na ra ra bzla /
nyams bde stong gsal stong rig stong gnyis med du 'char ro //
gsung yig 'bru ltar bstod pa'i 'dzab brag bar du cong brdungs pa ltar bzla ste /
thugs rje chen po mdun gyi nam mkhar bsgoms la /
mchod bstod 'bul bar bsam la /
skad phra la ring ba gcong bar bzlas pas sku gsung thugs kyi rgyud bskul bar bsam /
nyams spro dga' bde ba skye'o //
'gro ba skul ba'i 'dzab pi waM rgyud bsgreng ba'i skad ltar bzla ste /
bdag thugs rje chen po'i sku gsung thugs kyi 'od zer gyis bdag gzhan thams cad kyi lus ngag yid gsum gnad nas bskul te snang ba dbang du 'dus par bsam ste bzlas pas /
nyams rang gi lus ngag yid gsum la byin rlabs 'bar bas gzhan snang 'gyur nas lus ngag yid gsum dbang du 'du bar 'gyur ro //
'gro drug sbyong zhing mkha' 'gro gnad nas bskul ba'i 'dzab sgeg mos snang glu len pa ltar bzla ste /
bdag thugs rje chen por gsal zhing bzlas pa'i 'od zer mkha' 'gro'i gnas thams cad du 'phros pas mkha' 'gro thams cad lus ngag yid gsum gnad nas bskul rang dbang med par bya nag gi khyu 'drogs pa ltar bdag gi mdun du spungs kyis byon /
bka' nyan gsung sdod par bsam la /
sna nas mar snang glu kyu ru ru ring thung du bzla /
nyams lus ngag yid gsum snang ba 'gyur te byin rlabs thib thib pa 'ong ngo //
byin rlabs gdung sems kyi 'dzab 'brog mo 'bri bzho ba ltar bzla ste /
bdag thugs rje chen po'i sku gsung thugs las 'od 'phros /
bla ma yi dam mkha' 'gro gsum dang dpa' bo dpa' mo sangs rgyas byang sems thams cad kyi sku gsung thugs la phog
/mnyes pa'i mchod pa phul /
tshur 'dus pas sku gsung thugs kyi dngos grub dbyings su bsdus nas byin gyis brlabs shing dbang bskur bar bsam /
gcig 'gyur gnyis 'gyur gsum 'gyur du sbrel la bzla /
nyams ting 'dzin bde stong dbyer med du 'char ro //
bdag don gnyis med la bskul ba'i 'dzab 'brog pa g.yag la bskor ba ltar bzla ste /
rig pa ngar dang bcas pas shes pa gzhi la mi bzhag par 'u ru ru drag la ngar dang bcas par bzla /
nyams rig pa 'ur te rang byung gi rig pa shugs la 'char ro //
thugs mnyam nyid du bzhag pa'i 'dzab gling bu 'bud pa ltar bzla ste /
sems mi rtog stong gsal du bzhag nas rang gsal rang grol rang gdangs kyi ngang nas kyu ru ru bzla /
nyams rig sems rang dwangs shing rtog med 'char ro //
ting 'dzin rtsal sbyong gi 'dzab lcung ka rtsal sbyong byed pa ltar bzla ste /
rig pa gzhi la mi 'jog par dmigs pa mtho dman thams cad la rtsal sbyong skad che chung bsgyur zhing bzla /
nyams rig rtsal sna tshogs su 'char ro //
yi dwags 'byung po gcun pa'i 'dzab stag dang phag rgod 'dzings pa ltar bzla ste /
gdon bgegs kyi steng du rig pa ngar bskyed de je drag je drag tu hril gyis dril nas bzla /
nyams brtul zhugs thon pas gdon bgegs rang zhir 'gro
/bar chod cho 'phrul zlog pa'i 'dzab rgya khra gzan la 'jab pa ltar bzla ste /
bar gcod lha 'dre'i cho 'phrul gang byung de la dmigs pa drag tu gcun la de'i gnyen por dmigs te rig pa rtse gcig tu dril la bzla /
nyams bar gcod grogs su song nas byin rlabs nus pa 'char ro //
bsnyen sgrub las sbyor spro bsdus su bzla ba'i 'dzab ni /
rang thugs rje chen po lus kyi lha rnams dang bcas pa gsal ba'i lte ba nas 'od zer dmar po thugs kar phog thugs kyi lha tshogs mchod pas mnyes /
thugs ka nas 'od zer sngon po mgrin par spros gsung gi lha tshogs mchod pas mnyes /
mgrin pa nas 'od zer dmar po spyi bor spros sku'i lha tshogs mchod pas mnyes /
spyi bo nas 'od zer bdag gi lus mgo mjug thams cad khyab par spros pas lus ngag yid gsum gyi sgrib pa sbyangs /
sems nyid rang byung gi ye shes sku gsung thugs su gyur par bsam pa ni bsnyen pa'i rim pa'o //
yang spyi bo nas 'od zer dkar po mgrin par 'phros /
mgrin pa nas 'od zer dmar po snying gar spros /
snying ga nas 'od zer mthing ga lte bar spros /
lte ba nas 'od zer dmar po bdag lus khyab pas lus bde bas gang zhing sems gsal stong gi nyams dang ldan par gyur pa ni sgrub pa'o //
spyi bo nas 'od zer dkar po phyir 'phros pas bde bar gshegs pa'i sku mnyes /
sems can thams cad kyi lus sgrib sbyangs /
tshur 'dus pas bde bar gshegs pa thams cad kyi sku'i dngos grub thob /
khams gsum gyi sems can thams cad kyi lus dbang du 'dus par bsam /
mgrin pa nas 'od zer dmar po 'phros bde bar gshegs pa'i gsung mnyes /
sems can thams cad kyi ngag sgrib sbyangs /
tshur 'dus bde bar gshegs pa'i gsung gi dngos grub thob /
khams gsum sems can thams cad kyi ngag dbang du 'dus /
thugs ka nas 'od zer mthing ga 'phros /
bde bar gshegs pa thams cad kyi thugs mnyes /
sems can thams cad kyi yid sgrib sbyangs /
tshur 'dus pas bde bar gshegs pa thams cad kyi thugs kyi dngos grub thob /
khams gsum sems can gyi yid dbang du 'dus /
lte ba nas 'od zer dmar po 'phros /
mkha' 'gro dpa' bo dpa' mo'i sku gsung thugs mnyes /
khams gsum sems can gyi lus ngag yid sgrib sbyangs nas dbang du 'dus /
tshur 'dus mkha' 'gro dpa' bo dpa' mo thams cad kyi sku gsung thugs kyis bdag gi lus ngag yid gsum byin gyis brlabs pas /
khams gsum pa'i 'gro ba thams cad bdag gi bka' 'og tu 'dus par bsam pa ni las sbyor /
de rnams snying po sngags kyi dkyil 'khor yin no //
yid chos nyid kyi 'khor lo ni /
kun rdzob tu ji ltar snang yang sgyu ma lta bu /
don du lha de sems nyid kyi snang ba yin /
sems spros bral chos sku las gzhan pa'i lha logs na med pa ni thugs rje chen po'i lta ba'o //
kun rdzob sgyu ma tsam du lus lhar gsal yang snang la rang bzhin med de sems las byung /
sems stong gsal 'dzin med kyi ngang la gnas pa bskyed rdzogs zung 'jug ni thugs rje chen po'i sgom pa'o //
kun rdzob sgyu ma tsam du lus ngag yid gsum thugs rje chen po'i sku gsung thugs las /
don dam du sku snang stong gsung grags stong thugs gsal stong zung du 'jug pa thugs rje chen po'i spyod pa'o //
de ltar gsal bas dkyil 'khor rnam pa gsum dang mi 'bral te lus lha ngag sngags sems chos nyid kyi dkyil 'khor du gsal thebs /
dus kun tu sgo gsum tha mal du ma lus /
de lta bu'i dus dpa' ba gsum dang ldan te /
sku mdog phyag mtshan rgyan cha lugs gsal bas lus lhar dpa'/
yi ge drug pa bzlas pa la rgyun chad med pas ngag sngags su dpa'/
rnam rtog rang sar gnyen pos zin pas sems chos nyid du dpa' ba'o //
de'i tshe gding gsum dang ldan te /
'byung ba dbang du 'dus pas sku la bgres rgud mi 'byung bas lus lha'i gding thob bo //
gsung snyan mi snyan grags stong du grol zhing 'gag pa mi mnga' bas ngag sngags kyi gding thob /
thugs 'gyur ba mi mnga' ba chos sku dri ma med par gnas pas sems chos nyid kyi gding thob bo //
de dus na gzer thebs pa gsum dang yang ldan te /
phung po lha'i skur brtan pas lus lhar gzer thebs /
ngag yi ge drug pa rdo rje'i sgrar brtan pas ngag sngags su gsal bas sngags su gzer thebs /
sems thig le nyag gcig chos skur brtan pas yid chos nyid du gzer thebs so //
de'i tshe brtul zhugs gsum dang yang ldan te /
cir snang lhar gsal bas lus lha'i brtul zhugs /
sgra skad sngags su gsal bas ngag yi ge drug pa'i brtul zhugs /
sems sems byung rang grol ye shes su chub pa yid chos nyid kyi brtul zhugs so //
de lta bu'i tshe rgyun mi 'chad pa gsum yang 'byung ste /
snang ba sku'i dkyil 'khor las mi 'da' bar mi dang mi min gang yang med pas mtshams rgyun mi 'chad /
sgra grags sngags kyi dkyil 'khor yi ge drug pa las gzhan gang yang med pas 'dzab bzlas rgyun mi 'chad /
dran rtog thugs kyi dkyil 'khor dug lnga rang sar grol bas chos nyid kyi yo lang gtor tshogs rgyun mi 'chad do //
de dag gi tshe 'du ba gsum yang 'byung ste /
lus thugs rje chen po'i skur grub pas 'gro ba mi thams cad 'dus te mos gus byed /
ngag thugs rje chen po'i gsung du grub pas thams cad bka' nyan cing ci smras chos su 'gro
/yid thugs rje chen po'i thugs su grub pas chos nyid dgongs pa gting nas rtogs te byin rlabs kyis gzhan don grub pas ci bstan dgongs par 'gro ba yin no //
'di ni chos skyong ba'i rgyal po srong btsan sgam po la mkha' 'gro mas lung bstan pa'i thugs dam shin tu zab par gdams pa'o //
bzhi pa yid bzhin nor bu 'khor mang gi sgrub pa ni /
gong gi nang thugs rje chen po yid bzhin nor bu yi ge drug pa'i sgrub thabs kyi /
srung ba'i gur khang du gyur /
ces pa'i rjes su shin tu rgyas pa la dga' na stong gsum gyi stong chen po'i 'jig rten gyi khams thams cad pad+ma 'dab ma stong dang ldan pa'i sangs rgyas kyi zhing khams su gyur /
oM ma Ni pad+me hU~M/
zhes brjod pas zhing khams de rnams su pad+ma re re la bskal bzang gi sangs rgyas stong bzhugs pa ni re re nas sku mdog zhal phyag so sor gsal btab bo //
bsdus pa la dga' na rang gi phyi rol du pad+ma 'dab ma drug rim gsum dang ldan pa'i 'dab drug nang ma la mdun nas g.yas skor du sangs rgyas rnam par snang mdzad dkar po byang chub mchog gi phyag rgya can /
rdo rje sems dpa' mthing ga sa gnon /
rin chen 'byung ldan ser po mchog sbyin /
snang ba mtha' yas dmar po mnyam gzhag
/don yod grub pa ljang gu skyabs sbyin gyi phyag rgya can dang /
spyan ras gzigs dkar po phyag gnyis thal sbyar mdzad pa /
de ltar rigs drug la dus gsum gyi sangs rgyas thams cad 'dus par bsgom /
'dab drug bar ma la'ang mdun nas g.yas skor du shes rab kyi pha rol tu phyin ma ser mo glegs bam bsnams pa /
bsam gtan gyi pha rol tu phyin ma sngon mo mnyam gzhag
/sbyin pa'i pha rol tu phyin ma ser mo mchog sbyin /
tshul khrims kyi pha rol tu phyin ma dmar mo rkang gdub /
bzod pa'i pha rol tu phyin ma ljang gu skyabs sbyin /
brtson 'grus kyi pha rol tu phyin ma ser mo glegs bam bsnams pa /
lha mo de drug la dus gsum gyi lha mo thams cad 'dus par bsam /
'dab drug phyi ma la'ang mdun nas g.yas skor du lha ltung ba'i sdug bsngal sbyangs nas lha'i thub pa brgya byin dkar po pi waM bsnams pa /
lha ma yin 'thab rtsod kyi sdug bsngal sbyangs nas lha ma yin gyi thub pa thags bzang ris sngon po go cha /
mi 'gyur ba'i sdug bsngal sbyangs nas mi'i thub pa shAkya thub pa ser po gseg shang /
byol song bkol spyod kyi sdug bsngal sbyangs nas byol song gi thub pa shAkya seng ge sngon po pusti /
yi dwags bkres skom gyi sdug bsngal sbyangs nas yi dwags kyi thub pa nam mkha' mdzod dmar po rin po che'i sgrom bu 'dzin pa /
dmyal ba tsha grang gi sdug bsngal sbyangs nas dmyal ba'i thub pa chos rgyal nag po me chu bsnams pa /
thub pa drug gis 'gro ba rigs drug gi sdug bsngal sbyangs nas rigs drug gi sems can thams cad thub pa drug tu gyur par bsam mo //
shin tu bsdus pa la dga' na mdun du yum yi ge drug ma dkar mo phyag mtshan yab dang 'dra ba /
g.yas su sras nor bu 'dzin pa dkar po rin po che'i sdong bu 'dzin pa /
g.yon du sras mo rig sngags 'dzin ma dkar mo shel phreng 'dzin pa /
'gro ba rigs drug gi sems can thams cad kyang thugs rje chen po'i sku 'ba' zhig tu bsgom mo //
de nas bdag dam tshig pa'i thugs ka'i hrIHlas 'od 'phros ye shes kyi thugs rje chen po spyan drangs zhes pa phyin chad thams cad nang thugs rje chen po yid bzhin nor bu yi ge drug pa'i sgrub thabs kyi skabs dang sbyar ba yin no //
lnga pa thugs rje chen po 'phags pa nam mkha'i rgyal po bcu gcig zhal gyi sgrub pa ni /
nam mkha'i mtha' dang mnyam pa'i sems can thams cad kyi don du 'phags pa nam mkha'i rgyal po'i sku gsung thugs grub par byas la 'gro ba sems can thams cad 'khor ba'i rgya mtsho las dus da lta nyid du bsgral lo //
bdag gi lus ngag yid gsum sems can thams cad kyi don du dus da lta nyid du nges par 'khol lo /
zhes kha sems 'dre nges su byas rjes su chos thams cad ma bcos lhun grub rang lugs so ma rang bab bcos bslad dang bral ba'i stong pa nyid do //
oM ma Ni pad+me hU~M/
zhes pa'i sgra la brten nas rang nyid skad cig gis 'phags pa nam mkha'i rgyal po'i sku krong gis gyur pa ni sku bzhengs pa'i sku mdog dkar po dmar ba'i mdangs chags pa /
zhal bcu gcig pa rtsa ba'i zhal gsum dkar po chos sku zhi ba'i zhal 'dzum pa dang bcas pa /
de'i steng ma gsum ser po longs sku rgyas pa'i zhal bzhad pa /
de'i steng ma gnyis dmar smug dbang gi zhal gtsigs pa /
de'i steng ma gnyis sprul sku mthing nag drag po spyan gsum gsum dang ldan pa /
steng zhal dmar po gtsug tor dang ldan pa rig pa 'dzin pa /
chos sku'i rtsa phyag bcu'i dang po gnyis thugs kar thal mo sbyar ba /
de'i 'og ma gnyis g.yas bgrang phreng g.yon pad+ma dkar po bsnams pa /
de'i 'og ma gnyis g.yas 'khor lo g.yon spyi blug
/de'i 'og ma gnyis g.yas mchog sbyin g.yon rin po che /
de'i 'og ma gnyis g.yas sprul pa'i sku
/g.yon mda' gzhu bsnams pa'o //
bcu gcig zhal gyi skabs 'dir longs sku'i yan lag so brgyad byas kyang chog la /
ma byas kyang chog
/bya bar spro na phyag stong spyan stong gi skabs bshad pa ltar 'dir sbyar /
rin po che'i rgyan du ma dang ldan cing /
phyag zhabs rigs bzhi'i sbrul gyis brgyan pa /
ri dwags kyi pags pas sku stod g.yogs pa /
dar sna tshogs pa'i sham thabs dkris pa pad+ma'i gdan dang ldan pa zhig tu bsgom /
de ltar sku yongs su rdzogs par 'dzam gling bye ba phrag brgya la sogs par skad cig gis brdzus skyes su krong gis bskyed /
de yang sku gsung thugs kyi yig 'bru oM AHhU~M dang ldan pa dam tshig pa dang ye shes pa gnyis su med pa de dag ni dran pa'i dus kyi dran pa de dang ye shes kyi rol par shar ba yin no //
de yang blo rab kyis stong gsum gyi stong chen po 'bum phrag bcu gnyis rdul phra rab tu bsil ba'i grangs dang mnyam pa'i longs sku'i zhing khams dbus gzhi dang snying po me tog gis brgyan pa zhes bya ba grangs gong dang mnyam pa /
shar mngon dga'/
lho rin chen yod pa /
nub pad+ma can /
byang rnga sgra rnams kyang grangs gong dang mnyam pa de thams cad du longs sku gangs chen mtsho re re /
bod kha ba can re re /
ra sa 'phrul snang dang /
lha sa ra mo che dang /
rgyal po srong btsan sgam po /
lha gcig bal bza' dang rgya bza' 'phags pa nam mkha'i rgyal po rnams kyang 'gro ba'i don la gsal bar bskyed de /
blo 'bring gis stong gsum gyi stong chen po rnams su bskyed /
blo tha mas stong chung ngu'am /
rang nam mkha'i rgyal por bskyed do //
de ni bskyed pa'i rim pa ste /
lha gcig bskyed pas 'jig rten gyi khams kun tu gsal ba zhes bya ba'o //
de nas sngags gcig bzlas pas bsnyen pa rdzogs par bstan pa ni /
bdag gis oM ma Ni pad+me hU~M zhes bzlas pas gong gi bskyed rim gyi lha gsal ba de rnams kyang so so ma yin tha mi dad pa'i ngang la 'jig rten thams cad du yi ge drug pa di ri ri bzlas pas sku las 'od zer phyogs bcur 'phros /
bde bar gshegs pa thams cad kyi rgyud bskul 'gro ba'i don mdzad rigs drug gi gnas su 'phros thub pa drug shar /
rigs drug gi sdug bsngal dang sdig sgrib pa sbyangs /
thams cad 'phags pa nam mkha'i rgyal po'i skur gyur nas 'gro ba'i don la bskul /
gnod sbyin dri za yi dwags kyi tshogs rnams la phog
/'phags par gyur /
bar do'i sems can rnams la phog pas sgrib pa sbyangs nas chos kyi sku de nyid du thob /
de ltar zhing khams thams cad lhar gsal btab /
sngags bzlas pas sems can thams cad 'phags par gyur nas bsnyen sgrub rgyun mi 'chad /
bzlas pa gsung rgyun mi 'chad /
bdag gis lha sngags dran pas zhing khams de thams cad du dran nas skad cig ma la 'phags pa'i bsnyen pa rdzogs pa yin no //
de ltar shes pas lan gcig bzlas na mtshams med pa lnga byas pa'ang 'dag pa gnad 'di yin /
lan brgya phrag bzlas pas 'phags pa grub pa'ang gnad 'di yin no //
de nas yid dbang po'i sgo ma bkag par 'dzin pa'i rig pa yul dang 'phrad de lha sgom pa yang rang sems /
lha mi bsgom pa yang rang sems yin /
nang du bltas pas dbyibs dang kha dog ma grub /
pho mo ma ning du ma grub /
dgra gnyen du ma grub /
phyi nang du ma grub /
yin min du ma grub /
gzhi rtsa dang bral ba'i ngang las dmigs pa'i yul med pa'i stong par 'dod pa dang /
stong par song ba'i blo yang med par rang lugs 'od gsal chen po'i ngang la ji ltar 'dug pa de ltar bzhag
/don gcig gis zhing khams thams cad du 'gro ba thams cad chos nyid rang lugs su gnas pa zhes bya'o //
blo gzung 'dzin dang bral ba'i rang lugs su gnas pa de chos sku yin pas de la gnas na lo dang zla bar bskal par bsags pa'i sdig pa skad cig la 'dag pa yang 'di ngos zin na yin no //
de'i ngang las spyod lam thams cad du sems can gyi don la skyo dub med par 'jug pa ni sprul skus 'gro ba'i don la 'jug pa yin no //
de ltar zhing khams thams cad du lha skur snang bas lus sku yi dkyil 'khor /
sgra thams cad gsung du snang bas ngag gsung gi rnal 'byor /
dran rtog thams cad chos nyid du gnas pas yid thugs kyi rnal 'byor /
rnal 'byor gsum dang ma bral bar nyams su blangs na tshe 'di la bde ba can gyi zhing khams su sleb pa yin no //
drug pa thugs rje chen po nam mkha'i rgyal po phyag stong mnga' bar sgrub pa ni /
gong gi bcu gcig zhal gyi skabs kyi g.yon mda' gzhu bsnams pa'o zhes pa'i bar 'dra ba la /
longs sku'i yan lag phyag so brgyad kyi g.yas bcu dgu na /
rin po che /
zhags pa /
lhung bzed /
ral gri
/rdo rje /
rdo rje rgya gram /
chu shel /
rin po che'i me shel /
gzhu ser po /
rin po che'i lcug ma /
rnga yab /
phub /
bum pa /
dgra satwa /
phreng ba /
pad+ma sngon po /
spyi blugs /
nyi ma /
pad+ma dkar po rnams 'dzin pa /
g.yon pa'i bcu dgu na sprin dkar po /
spyi blugs /
pad+ma ser po /
ral gri sngon po /
dung /
thod dbyug
/phreng ba /
dril bu /
rdo rje /
lcags kyu /
bsil g.yab /
sprul sku
/gzhal yas khang /
glegs bam /
'khor lo rtsibs stong ldan /
sprul pa'i gzugs /
rgun 'bru /
pad+ma dmar po /
rin po che zur brgyad pa rnams 'dzin pa /
nying lag sprul pa'i phyag stong dang rtsa gnyis ni thams cad kyis mchog sbyin gyi phyag rgya mdzad de bskal pa bzang po'i 'khor los bsgyur rgyal stong rtsa gnyis kyis chos kyi rgyal srid skyong ba /
phyag rnams kyi mthil na spyan stong rtsa gnyis mnga' ba ni /
bskal pa bzang po'i sangs rgyas stong rtsa gnyis kyis mdzad pa bcu gnyis kyi mthar phyin nas 'gro ba'i don la dgongs pa /
phyag thams cad bsdoms pas stong dang lnga bcu tham pa phyag mtshan bzhi bcu zhe bdun yod pa'o //
de yang sku mdog dkar po ni nyon mongs pa'i dri mas ma gos pa'o //
dmar po'i mdangs dang ldan pa ni 'gro ba'i don la chags pa'o //
zhabs gnyis bzhengs pa ni 'gro ba'i don la bzhengs pa'o //
zhal bcu gcig ni bcu gcig kun tu 'od kyi sa nas 'gro ba'i don phyogs med du mdzad pa'o //
rtsa phyag bcu ni sa bcu rgyun gyi tha ma la 'gro ba drangs nas rdzogs pa'i sangs rgyas kyi sa la sbyor ba'o //
yan lag gi phyag so brgyad ni 'gro ba sems can thams cad kyi re ba thabs sna tshogs pas skong ba'o //
nying lag sprul pa'i phyag stong rtsa gnyis ni nam mkha' dang mnyam pa'i sems can thams cad la dgongs pa'o //
rin po che'i rgyan ni 'dod yon ma spang ma zhen pa'o //
ri dwags kyi pags pa ni snying rje'i rlan dang ma bral ba'o //
dar gyi sham thabs dkris pa ni chos kyi ngo tsha dang ldan pa'o //
zhes bcug nas /
de ltar sku yongs su rdzogs pa 'dzam gling bye ba phrag brgya la sogs par skad cig gis brdzus skyes su zhes pa phyin chad ni gong gi bcu gcig zhal gyi skabs ji lta ba sbyar bas grub pa'o //
de ltar rgyal pos gsungs pa la yab yum blon 'bangs thams cad dgyes nas rgyal po'i zhabs spyi bor blangs /
mi skye ba'i chos la bzod pa thob nas 'gro ba'i don la bya'o dang mi bya'o med par ngang ngam shugs kyis byed do //
sprul pa'i rgyal po'i thugs dam thugs rje chen po nam mkha'i rgyal po'i sgrub pa byin rlabs shin tu che bar grags pa yin no //
gnyis pa drag po khro bo rta mgrin dregs pa dbang sdud du sgrub pa ni /
rang gi snying gar raM ser las nyi ma'i dkyil 'khor de'i dbus su hrIHdmar ser bsam pa'i 'od zer dmar pos rang lus khyab pas rnam smin gyi lus bsregs nas 'od phung dmar por gyur /
sems kyi mtshan nyid hrIHdmar por bsgom /
de nas rang nyid skad cig gis rta mgrin sku mdog dmar po zhal gcig phyag gnyis pa /
phyag g.yas rdo rje be con /
g.yon rdo rje'i tho ba bsnams pa /
gdan nyi zla pad+ma bgegs kyi steng na zhabs gnyis 'dor thabs su bzhengs pa /
zhal rngam pa mche ba gtsigs pa /
spyan gsum sdang mig tu gzigs pa /
shangs nas bskal pa'i rlung nag 'tshubs pa /
snyan nas bskal pa'i 'brug sgra sgrog pa /
ljags nas bskal pa'i glog 'gyu ba /
zhal nas hrIHdang phaT kyi sgra sgrog pa /
thod pa'i phreng ba gsol ba /
sbrul rigs bzhis sku dang yan lag brgyan pa /
dbu'i gtsug na rta mgo ljang gu rta skad 'tsher bas snang srid lha 'dre dregs pa can thams cad dbang du sdud pa /
bskal pa'i me dpung 'bar ba'i dbus na bzhugs par bsgom /
de ni lus lha'i brtul zhugs kyis mi 'jigs pa'i gding bca' ba'o //
ngag sngags kyi brtul zhugs kyis mi 'jigs pa'i gding bca' ba ni /
oM ma hA kro d+ha hU~M/
oM ha ya grI ba hU~M/
oM pad+mAn+ta kr-ita hU~M/
hrIHhrIHhrIH
hU~M hU~M hU~M/
phaT phaT phaT/
ces drag tu bzlas pas snang srid kyi lha ma srin sde brgyad dang /
bar du gcod pa'i dgra bgegs thams cad rang dbang med par dbang du bsdus /
tshar bcad nas 'dar yed /
'ub brgyal /
'dre log log
/bka' nyan gsung sdod par bsam mo //
sems ting nge 'dzin gyi brtul zhugs kyis mi 'jigs pa'i gding bca' ba ni /
rang dang lha gnyis dbyer med pas sems skye med kyi ngar dang bcas la gang la'ang 'jigs pa'am nyam nga ba dang bag tsha ba med par dgra bgegs kyi steng du thog rdzis bya'o //
skabs su rta skad 'don zhing brtul zhugs bya /
lus rta mgrin gyi skur gsal bas lus lha'i gding gis zin pas lha ma srin sde brgyad dbang du 'du /
ngag sngags su gsal bas dregs pa thams cad bka' nyan gsung sdod /
yid chos nyid du gsal bas 'jig rten las 'das pa thams cad kyang zil gyis gnon /
de lta bu'i dgongs pa dang ldan tsam na lha 'dre mi gsum dbang du 'dus par 'gyur ro //
dregs pa thams cad las la bkol nas bran bzhin du las byed do //
sarba b+hUta trig nan zhes gong gi sngags la btags pas rta bro brdung ba'o //
bar gcod thams cad rdul du brlag 'gro'o //
rta mgrin dregs pa dbang sdud /
chos skyong ba'i rgyal po srong btsan sgam pos mdzad pa'o //
gsum pa zhi khro sbrags sgrub rgyal ba gsum dril gsang sgrub zab pa'i mthar thug pa ni /
rang gi snying gar raM las nyi ma'i dkyil 'khor gyi steng du hrIHdmar po gcig gsal ba de'i 'od zer dmar pos rang lus khyab ste rnam smin gyi lus bsregs nas 'od phung dmar por zhu /
sems kyi mtshan nyid hrIHyig dmar por gyur pa de gdan pad+ma zla nyi'i steng du thugs rje chen po lo ke shwa ra sku mdog dmar po zhal gcig phyag gnyis pa g.yas pad+ma rA ga'i phreng ba bsnams shing g.yon pad+ma dmar po 'dzin pa /
zhabs gnyis mnyam pa'i skyil krung du bzhugs pa 'od kyi rgyab yol can du bsam /
de ni thugs rje chen po sku'i lha'o //
de'i spyi gtsug na gsung gi lha snang ba mtha' yas sku mdog dmar po mnyam gzhag gi phyag rgya can zhabs rdo rje'i skyil krung du bzhugs pa sprul sku'i cha lugs can dbu rgyan gyi tshul du bsgom /
thugs rje chen po'i thugs kar thugs kyi lha dpal rta mgrin sku mdog dmar po zhal gcig phyag gnyis phyag g.yas dbang sdud kyi phyag rgya can g.yon pad+ma bsnams pa dbu'i gtsug na rta mgo rta skad 'tsher ba /
zhabs pad+ma'i gdan la brkyang bskum du bzhugs pa tsit+ta'i sgo srung nas tshe la gnod pa'i bar gcod srung bar bsgom /
de ltar sku gsum po ni lus lha'i gding ngo //
gnyis pa ngag sngags kyi gding ni /
oM AHhU~M hrIH
oM ma Ni pad+me hU~M/
zhes bzlas te /
de la zhi tshul du bzla ba /
khro tshul du bzla ba /
gsang ba rdo rje'i bzlas pa dang gsum las /
zhi tshul du bzla ba ni /
thugs rje chen po'i thugs ka nas sngags kyi 'od zer dmar po dang bcas pa 'phros /
bde bar gshegs pa thams cad kyi sku la phog pas sku mnyes pa'i mchod pa phul /
sku'i dngos grub thams cad bsdus /
khams gsum gyi sems can thams cad kyi lus la phog pas lus kyi sgrib pa sbyangs /
lus dbang du bsdus /
spyi bo'i snang ba mtha' yas kyi thugs ka nas sngags kyi 'od zer dmar po dang bcas pa 'phros /
bde bar gshegs pa thams cad gyi gsung la phog pas gsung mnyes pa'i mchod pa phul /
gsung gi dngos grub kyi dbyig bsdus /
khams gsum gyi sems can thams cad kyi ngag la phog pas ngag gi sgrib pa sbyangs /
ngag dbang du bsdus /
thugs ka'i rta mgrin gyi thugs ka nas sngags kyi 'od zer dmar po dang bcas pa 'phros /
bde bar gshegs pa thams cad kyi thugs la phog pas thugs mnyes pa'i mchod pa phul /
thugs kyi dngos grub kyi dbyig bsdus /
khams gsum gyi sems can thams cad kyi yid la phog
/yid kyi sgrib pa sbyangs /
sems dbang du bsdus /
'od zer tshur 'dus pas bde bar gshegs pa thams cad kyi sku gsung thugs kyi dngos grub bsdus /
khams gsum pa'i sems can thams cad kyi lus ngag yid gsum dbang du bsdus nas /
bdag gi dbang du ma 'dus pa med par bsgom mo /
khro tshul du bzla ba ni /
bdag gi sku gsung thugs kyi lha gsum las 'od zer lcags kyi tshwa tshwa lta bur 'phros /
khro chung gi tshogs dpag tu med par gyur nas gang dag zhi bas mi thul ba'i bdud dang bgegs dang log par lta ba'i dgra la sogs pa thams cad btul /
tshar bcad dbang du bsdus /
rgyal po'i bka' 'og na 'bangs gnas pa bzhin du de dag thams cad bdag gi bka' 'og na dbang du ma 'dus pa med par bsgom mo //
gsang ba rdo rje'i bzlas pa ni /
snying po yid kyis bzla /
sems stong gsal chos nyid kyi ngang du bzhag na /
rnam par mi rtog pa'i ye shes khong nas 'char ro //
ngag sngags kyi gding gis 'gro ba mi dang mi ma yin thams cad dbang du bsdus nas bka' nyan par 'gyur ro //
yid chos kyi gding ni /
thugs rje chen po'i thugs ni kun la snyoms /
sangs rgyas snang ba mtha' yas kyi thugs ni kun la gsal /
'phags pa rta mgrin gyi thugs ni thabs la mkhas /
de gsum ka'i thugs ni rnam par mi rtog pa'i ye shes yin te /
ye shes de ni so so ma yin tha mi dad do //
rang gsal rang byung gi thugs gsal la ma 'gags par 'char /
sku gsung thugs kyi lha gsum po de yang logs su yod pa ma yin te /
rang gi lus ngag yid gsum gyi ngo bo yin no //
logs nas bsgrub tu med do //
thugs rnam par mi rtog pa'i ye shes kyang rang gi sems rnam par mi rtog pa gsal la ma 'gags rang byung du rang shar ba la bya'o //
de ltar rgyud la rtogs nas nyams su myong nas /
lus ngag yid gsum sku gsung thugs kyi lha gsum lha gsum du dag pas grol bar 'gyur ro //
de ltar nyams su len yang lha la dam tshig pa dang ye shes pa med /
bskyed pa'i rim pa'i skabs ltar gsal btab /
bsdu ba dang gshegs pa byar med do //
snying po 'bru gsum lha gsum gyi yang snying yi ge drug pa nye ba'i snying po yin no //
rdo rje'i bzlas pa bya ste yid kyis bgrang /
lus la bde ba 'char /
ngag la nus pa 'char /
yid la rtogs pa 'char ro //
dus rtag tu lus tha mal du mi bsdad /
sku snang la rang bzhin med par bsgom /
ngag tha mal du mi bsdad /
snying po gsal dag tu bzla /
sems tha mal du mi bsdad /
gsal stong du bzhag go
/lus lhar grol te thugs rje chen po'i sku snang la rang bzhin med par grol /
ngag sngags su grol te grags stong brag ca lta bur grol /
sems chos nyid du grol te sems rnam par mi rtog pa'i ye shes rang gsal chen por grol bar 'gyur ro //
de ltar nyams su blangs pas phyi rtags su snang ba la mngon zhen je chung je chung la 'gro
/snang ba thams cad sgyu ma ltar snang la rang bzhin med par 'char te har re sing nge ba'i nyams 'char /
nang rtags su nang gi zhen 'dzin je chung je chung la gang gi yang 'dzin pa med par lhod de shig ge ba'i nyams 'char /
gsang ba'i rtags su rnam rtog phra rag 'gag ste gang yang dgag sgrub med par dran pa dang yid la byed pa thams cad je chung je chung la bun ne sing nge ba'i nyams 'char ro //
nyams dang rtags de ltar byung yang gang la yang ma chags ma zhen rlom sems med par bya'o //
'di ltar nyams su blangs nas bsgrub na /
skye ba phyi ma nub phyogs bde ba can gyi zhing khams su pad+ma la brdzus te skyes nas /
bla na med pa'i byang chub thob par 'gyur ro //
rgyal ba gsum bsgril gsang sgrub zab cing byin rlabs che la myur ba'i mthar thug pa chos skyong ba'i rgyal po'i thugs dam mo //
de ltar bskyed rim zhi ba drag po sbrags sgrub thams cad kyi las tshogs ni rten gyi chos drug
/gson gyi chos drug
/gshin po la phan gdags pa'i chos drug
/phrin las drug
/gsang sngags kyi gnad drug
/thun mtshams kyi chos drug rnams yin te /
de la yang rten gyi chos drug ni /
rab gnas /
mchod pa /
bstod pa /
gsol ba gdab pa /
sAts+tsha /
sku khrus dang drug go
/gson gyi chos drug la dbang bskur /
tshe sgrub /
byin rlabs /
dbyug bcos /
srung 'khor /
nad 'don dang drug go
/gshin po la phan gdags pa'i chos drug la /
ro khrus /
bum chog
/ro bsreg
/mtshan byang sbyang ba /
dur mtshed du gzhug pa /
ro zan gtang ba dang drug go
/phrin las drug la /
zhi ba /
rgyas pa /
dbang /
drag po //
sbyin sreg
/brtul zhugs dang drug go
/gsang sngags kyi gnad drug la /
rtsa rlung /
'pho ba /
grong 'jug
/sgyu lus /
'od gsal /
gtum mo dang drug go
/thun mtshams kyi chos drug la /
bdun rnam dag
/maN+Dal /
khrus chab /
bskor ba /
gtor ma /
chu gtor dang drug go
/de dag thams cad re re la'ang /
phyi /
nang /
gsang ba /
don /
rtags /
mtshon pa ste drug drug gis nyams su blangs dgos pa la /
gsang sngags kyi gnad drug ni 'og tu mtshan bcas steng sgo'i rdzogs rim gyi skabs su ston la /
thun mtshams kyi chos drug ni rdzogs rim gyi 'og tu rjes kyi chos la ston pa yin la /
gzhan rnams ni 'dir bris na glegs bam bong che zhing mang ba dang yi ge'i ngal bas 'jigs te ma bris la nyams su blang 'dod pa'i gang zag gis ni zur bkol du bris yod pas der rtogs par byos shig
/de rnams ni chad pa'i mtha' zlog cing lus ngag yid gsum 'phags pa'i sku gsung thugs rdo rje gsum gyi rang bzhin du sgrub par byed pa bskyed rim gyi skor rnams so ///
/gnyis pa rtag pa'i mtha' sel zhing nges pa don gyi ye shes 'char ba rdzogs pa'i rim pa bsgom pa la'ang gnyis /
mtshan ma dang bcas pa dang /
mtshan ma med pa'o //
dang po mtshan bcas kyi rdzogs rim la'ang gnyis /
steng sgo rnam par grol ba dang /
'og sgo bde ba chen po gnyis /
dang po steng sgo rnam par grol ba la bzhi /
gsang sngags kyi gnad drug
/bar do rnam pa drug
/nyin nub lam khyer /
dbang po rab 'bring tha ma gsum gyi lam khyer ro //
dang po gsang sngags kyi gnad drug ni /
rtsa rlung /
'pho ba /
grong 'jug
/sgyu lus /
'od gsal /
gtum mo dang drug go
/de re re la'ang phyi nang gsang ba don rtags mtshon pa ste drug drug bstan pa las /
dang po rtsa rlung la phyi'i rtsa rlung ni lus la rtsa stong phrag brgyad cu gnas /
rtsa gang na gnas pa na rlung gnas /
rlung gang na gnas pa na rig pa byang chub kyi sems gnas /
sems gang na gnas pa na chos sku byang chub kyi sems gnas so //
nang gi rtsa rlung ni lus gnad rtsa yin pas lus skyil krung bca'/
bde bar bcos /
rtsa gnad rlung yin pas /
rlung ro sna nas phar btang tshur rngub la 'jam rlung bzung /
'og rlung yang bag tsam 'then bzung ngo //
gsang ba'i rtsa rlung ni 'jam rlung bag tsam bzung bas dbugs 'gyu ba mi tshor lus yod du mi tshor /
'og rlung 'then pas bde ba skye'o //
don gyi rtsa rlung ni sems ma bcos rang sar bzhag pas chos nyid spros dang bral ba 'char ro //
rtags kyi rtsa rlung ni rtsa ro ma /
rkyang ma /
a wa d+hU ti gsum las /
g.yas ro ma dmar po thabs kyi rtsa nyi ma 'bab /
g.yon rkyang ma dkar po shes rab kyi rtsa zla ba 'bab /
dbus a wa d+hU ti sngon po zung 'jug gi rtsa sgra gcan 'bab pa'o //
mtshon pa'i rtsa rlung ni rang thugs rje chen por bsgoms pa'i khong pa stong sang nge ba la /
rtsa gsum po de spyi bo nas gsang gnas kyi bar du gdung ma brkyang pa lta bur gnas pa la /
yid kyis oM ma Ni pad+me hU~M zhes bzlas pas rlung rtsa a wa d+hU tir tshud /
ro rkyang nyi zla'i rgyu ba bkag pas rlung ye shes kyi rlung du gyur nas chos nyid rang gsal du 'char bar 'gyur ro //
gnyis pa 'pho ba la drug las /
phyi'i 'pho ba ni rang 'chi ba'i dus la bab pa na /
thugs rje chen po'i sku la 'pho bar bya ste rang gi spyi bor thugs rje chen por bsam la /
rig pa bsdus te rlung gis phul tshangs pa'i bu gar bton la thugs rje chen po'i thugs kar bstim pas rang thugs rje chen po dang gnyis su med par bsam mo //
nang gi 'pho ba ni gsung la 'pho bar bya ste /
mdun gyi nam mkhar oM ma Ni pad+me hU~M zhes pa'i yi ge 'bru drug gsal btab ste /
rlung dang rig pa bsdus te kha nas bton la yi ge drug la shes pa rgyangs kyis gtad de 'phos la yi ge yang gsal stong du yal du gzhug go
/gsang ba'i 'pho ba ni thugs la 'pho ste /
rig pa dang rlung bsdus snying ga nas rgyangs kyis 'phos te /
rig pa rten med du rgyangs kyis btang la spros bral du yal du gzhug go
/don gyi 'pho ba ni 'chi khar rnam shes 'od gsal la thim pa dang /
'od gsal du ngo shes par byas la chos kyi sku la 'pho ba'o //
rtags kyi 'pho ba ni bar dor sngar gyi goms 'dris brtan pas thugs rje chen po'i sku dran par 'gyur te /
der bsgoms pas longs spyod rdzogs pa'i skur 'pho'o //
mtshon pa'i 'pho ba ni bar do ngos zin na phyi ma las kyi 'phro mthud pa sla ste sems can thams cad kyi don du thugs rje chen po sprul pa'i skur 'pho ba yin no //
gsum pa grong du 'jug pa la drug las /
phyi'i grong 'jug ni oM ma Ni pad+me hU~M zhes bzlas pas phyi snang ba'i yul gang dang gang la rig pa gtad pas snang ba rig pa dbyer med du song ba la bya'o //
nang gi grong 'jug ni rnam rtog dang sdug bsngal bar mtshams med par skye ba ngos bzung nas rang shar rang grol rnam rtog dang stong pa dbyer med du 'dug pa la bya'o //
gsang ba'i grong 'jug ni rgas pa'i lus bzhag nas /
gzhon pa shi ba'i ro la dbugs zhugs nas snying gi nang du rig pa bzhag ste gzhon nu'i lus su gtong ba yin no //
don gyi grong 'jug ni lus thugs rje chen po'i skur 'jug
/oM ma Ni pad+me hU~M/
zhes pas ngag thugs rje chen po'i gsung du 'jug
/yid stong nyid snying rje'i snying po can thugs rje chen po'i thugs la 'jug pa'o //
rtags kyi grong 'jug ni lus la na tsha la sogs mi 'byung bar shing bal ltar yang la 'jam pa phyi ma mtshan dpes brgyan pa'i skur 'grub /
ngag tshig bden par smra zhing 'chal ba mi 'byung bar gzugs can gzugs med thams cad la ji ltar bsgo ba ltar bsgrub cing phyi ma yan lag drug cu'i dbyangs 'grub /
yid rnam rtog dang sdug bsngal gyi snang ba mi 'byung bde stong zung 'jug 'ba' zhig tu 'char zhing phyi ma chos sku zab gsal gnyis med kyi sku grub pa'o //mtshon pa'i grong 'jug ni yi ge drug pas 'gro drug gi skye sgo bcad nas sku drug ye shes drug gi ngang du 'jug pa'o //
bzhi pa sgyu lus la drug las /
phyi'i sgyu lus ni thugs rje chen po bsgoms pa de snang la rang bzhin med pa me long nang gi gzugs brnyan ltar gsal bar bya'o //
nang gi sgyu lus ni sems gsal la ma 'gags pa thugs rje chen po'i dgongs pa dang mi 'bral bar bya'o //
gsang ba'i sgyu lus ni dug lnga dang rnam par rtog pa thams cad ngos bzung med par rang byung 'dzin med du btang ngo //
don gyi sgyu lus ni sems nyid ma bcos pa sangs rgyas kyi rgyus thams cad la khyab ste rang byung kun la khyab bo //
rtags kyi sgyu lus ni lus la bde bas khyab pas 'dod chags yul las skye /
yul la 'dod chags spyad pas bde ba ngos zin nas 'dod chags lam du slong pa'o //
mtshon pa'i sgyu lus ni lus mi rtag sgyu mar shes nas chags zhen du mi 'dzin par lus la brten nas chos byed pa la sgyu lus zhes bya'o //
lnga pa 'od gsal la drug las /
phyi'i 'od gsal ni phyi rol gyi yul snang thams cad snang la rang bzhin med pas gsal la 'dzin pa med pa'o //
nang gi 'od gsal ni nang gi sems nyid gsal la ma 'gags par 'dzin med rang bzhin 'od gsal ba'o //
gsang ba'i 'od gsal ni sdug bsngal dang rnam rtog ma 'gags par rang shar 'dzin med 'od gsal stong pa nyid du gnas pa'o //
don gyi 'od gsal ni chos nyid ma bcos rang byung du gsal ba la skye 'gag med par rang lugs su gnas pa'o //
rtags kyi 'od gsal ni sems nyid gsal la ma 'gags par nyams su myong /
rgyud la goms 'dris brtan pa thob tu yod pa 'di ngos zin pa'o //
mtshon pa'i 'od gsal ni da lta gnyid dang rmi lam gyi bar du gnyid mthug gi 'od gsal 'char ba 'di ngos bzung zhing mnyam par bzhag pas /
'chi ba'i tshe phyi dbugs chad nang dbugs ma chad pa'i bar der rig pa brgyal ba'i 'od gsal de gnyis 'od dang 'od 'dres pa ltar rang ngo shes pa tsam gyis grol nas chos skur 'tshang rgya'o //
drug pa gtum mo la drug las /
phyi'i gtum mo ni spyi bor bla ma bsgoms la lha'i na bza' pany+tsa lI ka yang la dro ba thogs nas gyon par bsam mo //
nang gi gtum mo ni lte ba'i 'og na don dam pa'i gtum mo drod kyi rang bzhin ril ma tsam zhig gnas par bsam la 'og rlung 'then nas /
des gtum mo sbar nas me'i reg bya tsha bas khong pa'i nang thams cad skad cig la tsha 'ur gyis dros par bsam mo //
gsang ba'i gtum mo ni drod skyes pas bde ba g.yos nas bde drod kyis lus thams cad khyab cing bde sing nge ba la gnas par bsam mo //
don gyi gtum mo ni chos nyid rang gsal rtog med kyi ngang la hril hril cham cham bzhag go
/rtags kyi gtum mo ni /
lus la drod skyes pas rtsa dros /
rtsa dros pas thig le dros /
thig le dros pas lus la bde ba skyes /
bde ba skyes pas rig pa bde gsal mi rtog pa'i ngang la gnas /
bde ba las longs sku
/gsal ba las sprul sku
/mi rtog pa las chos sku 'byung ngo //
mtshon pa'i gtum mo ni /
lus la drod skyes pas gos mi dgos /
mi rtog pa zas su zos pas kha zas mi dgos /
sems bde gsal la gnas pas 'bad rtsol gyis bsgom mi dgos pa yin no //
gnyis pa bar do drug gi gdams pa la gnyis /
bar do drug gi nyams len dang /
'chi kha'i bar do'i lhan thabs dbang po gsum gyis 'pho ba'o //
dang po la bar do drug ste /
rang bzhin gnas pa'i bar do la ma pang nas bu shor ba lta bu /
skye shi bar do la khyung phrug mas 'tsho ba lta bu /
shes pa snga phyi'i bar do la mun khung du sgron me bteg pa lta bu /
rmi lam bar do la khungs ngan pa la gta' ma thob pa lta bu /
'chi kha ma'i bar do la a ne byams ma'i khyim du tsha bo 'gro ba lta bu /
srid pa bar do la yur ba kong chad la wa 'dzug pa lta bu dang drug go
/dang po rang bzhin gnas pa'i bar do la ma pang nas bu shor ba lta bu'i gdams pa ni /
rang bzhin gnas pa'i bar do zhes pa ni /
sangs rgyas dang sems can gnyis ka'i gzhi sems rang bzhin ma bcos pa 'di nyid yin zhing /
sems ma bcos pa 'di 'khor 'das gnyis po gang du 'gro ba las bzang ngan gyi rjes su 'gro ldog byed pas de yi bar yod pas bar ma do zhes btags la /
de'ang gzhi'i gnas lugs sems rang bzhin rnam dag lhun grub nyes pas gos ma myong ba ka nas dag pa de ma rtogs pa dper na ma pang na bu yod pa ngo ma shes par shor ba lta bu /
'khrul phyir 'brangs pas 'khor bar 'khyams pa yin no //
de yang ma zhes bya ba khyab gdal chen po'i gnas lugs bu'i ma dang 'dra ba dper na ma des bu dang bu mo la sogs pa mang po'i ma'i 'byung khungs byed pa dang 'dra bar /
kun gzhi'i khams rang bzhin rnam par dag pa 'di yang ya ki'i sangs rgyas nas ma ki'i dmyal ba yan chad phyogs ris med par khyab gdal chen por gnas pa yin la /
de'i rang gsal rang mdangs rig pa ni sems de las byung bas na sems byung zhes bya ba dper na ma de las bu dang bu mo skyes pa ltar sems de las sems byung bzang ngan sna tshogs pa skye ba yin la /
ma pang na bu yod bzhin du shor ba ltar /
sems las sems byung ngo ma shes pas 'khor bar 'khyams pa'i rgyu byed pa yin /
mas bu la rang ngo shes pa'i gces spras byas na bu chung chud mi 'dza' ba ltar /
rang sems las sems byung rtog pa rang ngo shes na 'khrul pa'i dbang du mi 'gro bar chos skur 'tshang rgya ba yin la /
de yang sems can thams cad la bde bar gshegs pa'i snying pos ma khyab pa ni gcig kyang med la /
bde gshegs snying po de yang sangs rgyas dang sems can la bzang ngan dang che chung skyon yon phyogs ris su chad pa spu tsam yang med pa la rtogs ma rtogs kyi khyad par gyis 'khor 'das gnyis su ming btags pa yin no //
gnas lugs de nyid kha bshad yin rlom go yul du ma lus par ji lta bar ngo shes shing /
de'i sems byung la bcos bslad spang blang re dogs gnyis 'dzin gyis ma bslad par /
rang lugs rang gshis rang bab bcos med du 'bol le shigs se lhod de had de cham me nam mkha' sprin dang bral ba ltar dwangs sang nge /
rgya mtsho la rlabs kyis ma bskyod pa ltar rang babs su mer re /
mar me rlung gis ma bdas pa ltar rang mdangs gsal sing nge /
mdor na yod med yin min bzang ngan re dogs gnyis 'dzin gyi sgrog gis ma bcings par gang shar 'dzin med dgag sgrub spang blang med par yengs med kyi rang so bzung bas /
gshis gnas lugs rtogs pa'i btsan sa zin pas spros med chos sku'i go 'phang zhes bzang po zhig 'bad rtsol gyis bsgrub tu med par /
de ma thag tu chos sku spros bral chen po'i go 'phang skad cig ma der mngon du byas zin pa yin no //
gnyis pa skye shi'i bar do la zhes pa ni /
lus can rnams skyes nas bzung ste ma shi'i bar gyi ring gi bar ma do de yin la /
der nyams len khyung phrug gam rgod phrug mas gso ba lta bu zhes pa ni /
khyung phrug gam rgod phrug mas legs par gsos pas de yang gshog pa yod kyang rtsal ma 'byongs pas nam 'phang mi chod cing g.yang sa la nyam nga yang rim gyis mas gsos shing rtsal sbyangs pas mthar nam 'phang rlabs kyis gcod cing g.yang sa la nyam nga dang bag tsha mi 'byung ba ltar /
skyes nas ma shi'i bar bla ma dam pa dang 'bral ma sngas par gdams pa rnams thob chog dang kha bshad go yul du ma lus par rang rgyud la sbyar zhing nyams su blangs pas drod thob nyams myong rang gding khel ba zhe blo bde ba zhig byed dgos pas /
de yang bla mas gdams ngag gi gnad kyis rang sems chos skur ngo sprad pa de yang sangs rgyas sgam pos ma mdzad /
sems can sgrin pos ma bcos pa'i /
rang sems lhug par rang babs su mnyam par bzhag
/de yang dang po rang sems rang ngo shes pas rang sems zhes pa yod med spros pa'i mtha' thams cad dang bral ba brjod med du rang thag chod /
nyams su blangs pas phyi tshogs drug gi snang cha thams cad rang sems su thag chod pa /
nang rnam rtog gi cho 'phrul thams cad kyang rang sems su thag chod pa /
sems nyid gzhi med rtsa bral brjod pa'i yul thams cad las 'das pa spros bral ye shes chen por thag chod /
'khor 'das gnyis med du la bzlas pas dmyal ba rang sems rang snang du thag chod pas tsha grang gi sdug bsngal rang sar grol /
de bzhin du yi dwags bkres skom /
dud 'gro bkol gcod /
mi rnams 'pho 'gyur /
lha min 'thab rtsod /
lha rnams 'pho ltung /
rigs drug thams cad sdug bsngal gyi chu bo bzhis mnar ba sogs mdor na 'khor 'das thams cad rang sems su thag chod /
de ltar snang ba tsam yang kun rdzob tu dge sdig gi rang gzugs rang snang las 'khor ba dang mya ngan las 'das pa ltar snang yang /
don dam par 'khor 'das thams cad sems las gzhan par ma grub /
sems gnyis 'dzin spros pa'i mtha' las 'das par nyams myong rang byan bcos min du tshud par byas pas 'khor 'das thams cad la re dogs mi dgos pa zhig 'byung ba yin no //
gsum pa shes pa snga phyi'i bar do zhes pa ni shes pa snga phyi'i bar yin la /
de yang mun khang du sgron me bteg pa lta bu zhes pa'i dpe mun khang du sgron me bteg pa tsam gyis /
mun pa gar song cha med du song nas dngos po bkra lam gyis mthong ba ltar /
rnam rtog snga ma sngon la ma shor rjes bsnyeg ma byas /
rnam rtog phyi ma rjes su ma lus sngon bsu ma byas /
da lta'i shes pa skad cig ma so ma de nyid rang bab gcer yan du zo klod la bskyang /
rnam rtog skyes na ched du dgrar bzung gis dgag mi dgos /
rnam rtog de ka rang sems kyi rang rtsal rang mdangs yin pas rnam rtog de nyid bcos bslad dgag sgrub bzo bcos med par de ka'i ngo thog tu gcer gyis bskyangs pas chos nyid spros bral ye shes chen por cham cham lhag lhag tu grol /
rnam rtog la rgyun chad med pas ye shes la'ang rgyun chad med pa yin /
rang sems rtogs pa tsam gyis thog med nas lhan skyes kyi dri ma thams cad skad cig de nyid la gar song cha med du 'char te /
bskal pa mang por gsal snang dang bral ba'i mun khung du sgron me da lta btegs ma thag
/de nyid du gcig car du 'joms pa lta bu yin no //
bzhi pa rmi lam bar do zhes pa ni gnyid zim gyis zin nas sprag ma sad kyi bar gyi nying 'khrul de nyid yin la /
de yang khungs ngan pa la gta' ma thob pa lta bu zhes pa'i dpe /
mi khungs ngan pa zhig la 'brel dang bu lon la sogs pa gtong na /
de las mi zhen pa'i nor gyi gta' ma bzang po zhig thob na 'brel de yal bar 'chor dogs med pa ltar /
nyin snang gi nyams len la rang dbang thob pas de nyid gnyid pa'i tshe yang bkra lam lam bcos min rang shugs kyis 'char na /
rmi lam dang srid pa bar do 'khrul lugs 'dra bas srid pa bar dor yang da lta'i nyams len de nyid bcos min du 'char bas 'khrul dbang du song ba'i dogs med pa yin /
de yang nyin snang gi 'khrul snang rang ngo ma shes pas de nyid slar rmi lam du 'khrul pas nying 'khrul zhes bya la /
srid pa bar dor yang 'khrul snang rang ngo ma shes pas slar 'khor bar 'khyams pa yin la de la yang rang rig rang sems rang snang dbyer med du ngo 'phrod pas nyin snang rmi lam srid pa bar do gsum gar 'khrul pa'i rtsa ba chod pas 'khor bar 'khyams don med pas 'tshang mi rgya kha med pa yin pas so //
de yang gnyid du 'gro bar nye ba'i tshe 'byung ba bzhi dang snang mched thob gsum thim pa'i rtags rnams ngos bzung zhing /
nyer thob 'od gsal la thim gnyid mthug brgyal thabs 'byung bas de nyid ngos tsir gyis bzung la mnyam par bzhag pas rmi lam gyi 'khrul pa mi 'byung la /
gal te gnyid mthug ngos ma zin na rmi lam du 'khrul na rmi lam de nyid rmi lam du ngos zin kyang rung ma zin kyang rung 'khrul phyir mi 'brang bar nyin mo'i nyams len gyis rgyas theb pa zhig rtsal sbyong ba gal che ba yin no //
lnga pa 'chi kha'i bar do zhes pa phyi dbugs chad du nye ba nas nang dbugs ma chad pa'i bar de yin la /
a ne byams ma'i gan du tsha bo 'gro ba lta bu'i dpe ni tsha bo de la a ne byams mo yod na /
tsha bo de la a ne de'i gan du nam 'gro yang dga' brod dang bcas pa ma gtogs 'tsher snang mi 'byung ba ltar /
'dir yang nyin mtshan gyi nyams len la gding khel bas 'chi ba dang srid pa bar dor 'gro ba la brod pa ma gtogs 'tsher snang med pa zhig 'byung ngo //
de yang 'chi ba la nye ba'i tshe rag pa nyi shu tham pa ngos bzung /
khyad par sa chu la thim pas lus mi theg
/chu me la thim pas kha sna skam /
me rlung la thim pas drod bsdus /
rlung rnam shes la thim pas dbugs rngam zhing gtsigs /
rnam par shes pa snang ba la thim pas dkar lam 'char /
snang ba mched pa la thim pas dmar lam 'char /
mched pa nyer thob la thim pas nag lam dran med du brgyal /
nyer thob 'od gsal la thim pas nam mkha' slong byed kyi rkyen gsum dang bral ba tho rangs kyi nam mkha' g.ya' dag pa lta bu'i 'od gsal 'char ba yin no //
de rnams rim gyis ngos bzung la brgyal thabs kyi rjes sam brgyal thabs de ka ngos zin kyang rung /
'od gsal de ka'i ngang du mnyam par 'jog thub na ni bar do brgyud mi dgos par chos skur grol bar 'gyur la /
de yang gnyid mthug gi 'od gsal ngos zin cing de steng du mnyam par bzhag pas rmi lam gyi 'khrul phyir mi 'brang na 'chi ba 'od gsal ngos zin cing gzhi dus rang sems 'od gsal ba rang ngo 'phrod /
gnyid mthug 'od gsal du shar bas nyams su myong nas 'chi ba 'od gsal gyi ngang nas chos skur grol bar gdon mi za la /
rang nyid kyis ngos zin par dka' na /
bla ma'am mched grogs kyis rim pa ltar ngo sprad cing gsal gdab /
de'i tshe rig pa bying bying po 'dug na rig pa gseng zhing rang sems chos nyid la ngar 'don /
rig pa 'phro zhing rgod na mnyam par bzhag cing /
rang sar phab la bying rgod gang ltar rung chos nyid gsal dag gi klong du byi dor bya'o //
drug pa srid pa bar dor yur ba kong chad la wa 'dzug pa lta bu zhes pa srid pa bar do ni 'chi ba'i brgyal thabs 'od gsal de sangs pa nas bzung /
lus phyi ma zhig ma blang pa'i bar der yin la /
yur ba kong chad la wa 'dzug pa lta bu'i dpe ni /
zhing chu 'dren pa'i yur ba brtsigs pa rked pa zhig cing chad na de ma thag 'phro mthud pa'i phyir lcang shing sogs la bcos pa'i wa btsugs te ma gsos na kong chad pa'i bar der chu gar song cha med du 'bo ba ltar /
yur ba chad 'phro ltar snga phyi'i tshe 'di phyi gnyis kyi bar yur ba'i chad mtshams dang 'dra ba'i bar do der wa btsugs pa ltar nyams len gyi 'phro ma mthud na /
yur ba chad mtshams su chu 'bo ba ltar skye ba snga phyi'i bar dor rnam shes 'khrul nas 'khor bar 'khyams pa yin la /
de yang gang zag rab ni gong du bshad pa ltar chos skur grol ba yin no //
der ma grol na 'bring bar dor longs skur grol ba ni bar do'i yid lus dbang po kun tshang sogs kyi tshe bar do yin par ngos tsir gyis bzung nas /
nyams len snga ma'i 'phro ltar lus thugs rje chen po /
ngag yi ge drug pa /
sems spros bral gyi rang bzhin rnams skad cig la dran nas nyams su blangs pas bar dor rang snang gi lus bsgyur sla bas skad cig gis thugs rje chen po'i sku gsung thugs su grol nas longs skur 'tshang rgya'o //
gang ltar tha mas de ltar ma grub kyang bar do ngos bzung nas 'og tu 'chad pa ltar 'pho bas mtshams sbyar te 'phos pas sprul pa'i skur grol bar 'gyur te de yang ma grub na skye sgo dgag pa dang mngal sgo gdam pa sogs srid pa bar do'i nyams len gzhan ltar bya'o //
yang de dus der thugs rje chen po dran zhing gsol ba btab /
yi ge drug pa bzlas pas lhas lung bstan nas grol ba zhes bar do'i 'khrul snang 'jigs skrag las thugs rje chen pos mi 'jigs pa'i skyabs mdzad dbugs dbyung lung bstan nas sprul pa'i skur grol ba yang 'byung ba yin no //
bar do drug gi nyams len 'di zab chos zhi khro dgongs pa rang grol gyi bar do drug dang cha 'dra ba 'dug pas rgyas par 'dod na thos grol nas 'dir kha bskang yang mi rung ba med pa 'dra bar sems so //
gsum pa 'chi kha'i bar do'i lhan thabs dbang po gsum gyis 'pho ba la gnyis /
rlung sbyong ba dang /
'pho ba dngos so //
dang po rlung sbyong ba la gnyis /
chos nyid kyi rlung ngos bzung ste sbyong ba dang /
ye shes dang las rlung sbyangs te bzung ba'o //
dang po chos nyid kyi rlung ngos bzung ste sbyong ba ni /
'di la lugs mang yang bka' 'bum du ye shes kyi rlung dang las rlung phyed phyed du rgyu ste ye shes kyi rlung khri tsho gcig dang lnga brgya /
las rlung khri tsho gcig dang lnga brgya ste bsdoms pas nyi khri chig stong rgyu /
de yang sna bug g.yon nas rgyu zhing g.yas 'gag pa'i tshe ye shes kyi rlung dang /
sna bug g.yas nas rgyu zhing g.yon 'gag pa'i tshe las kyi rlung dang /
mnyam du d+hU ti nas rgyu ba chos nyid kyi rlung yin la chos nyid kyi rlung ni /
rlung sna bug g.yas g.yon du 'pho ba'i tshe skad cig ma gnyis gsum las mi rgyu bas de'i dus chos nyid ngos bzung la rig pa gsal dag tu gnas su gzhug go
/gnyis pa ye shes kyi rlung dang las rlung sbyong ba la gnyis /
rtsa gsal gdab pa dang rlung sbyong ba dngos so //
dang po rtsa gsal gdab pa ni /
rang thugs rje chen po'i skur gsal ba'i khong par rtsa a ba d+hU ti sngon po tshangs bug nas gsang gnas su thal gyis zug pa /
de'i g.yas su ro ma dmar po dang /
g.yon du rkyang ma dkar po gnyis yas sne rtse mgo nas sna bug gnyis su zug pa /
mas sne mang du gyes pa'i rtse mo che ba gnyis rtsa dbu mar zug cing gzhan rnams 'og sgo gnyis su zug pa rtsa de gsum ka yo 'khyog med pa drang zhing snyom pa gdung btang ba bzhin thal le yod par bsam /
gnyis pa rlung sbyong ba dngos la bzhi /
gzhu ltar dgug pa /
mda' ltar 'phang ba /
bum pa ltar bskyil ba /
'khor lo ltar bskor ba'o //
dang po gzhu ltar dgug pa ni /
steng rlung sna bug nas rngubs la dbugs mar thub thang du mnan no //
gnyis pa mda' ltar 'phang ba ni /
nang du mi thub pa'i tshe sna bug gnyis nas phyir la thub thang du rgyangs rgyangs lan 'ga' 'phang ngo //
gsum pa bum pa ltar bskyil ba ni /
steng rlung mnan 'og rlung 'then la kha sbyar dbu ma'i nang du bskyil nas thub thang bzung ngo //
bzhi pa 'khor lo ltar bskor ba ni /
rlung de nyid a wa d+hU ti'i nang du yar 'then cing tshangs bug la thug par drang /
mar mnan zhing lte 'og tu hril hril mnan /
de ltar sbyang ngo //
rlung ma sbyangs na 'pho ba dang grong 'jug gang yang gnad du mi chud pas rlung rang dbang du 'du bar 'byongs pa gal che'o //
gnyis pa 'pho ba dngos la'ang gnyis /
'chi ltas brtag pa dang 'pho ba dngos so //
dang po 'chi ltas brtag pa ni /
spyir nye ring phyi nang gsang ba'i 'chi ltas rnams gzhan nas kyang 'byung ba ltar dang /
khyad par du rtags bzhi'i mthong ba gsal byed 'od nyams pa zhes mig btsir bas 'od med pa dang /
thos byed dbang po sgra nyams pa zhes rna ba gnyis bkag nas lag mthil gyis mnan pas 'ur sgra med pa dang /
gnam sa'i ka gdung chag pa zhes lag ngar nam mkhar btegs nas bltas pas mkhrig ma'i 'og nas bar chad pa dang /
bdud kyi mi reng langs pa zhes lag pa gnyis sor mo sbyar nas bteg pas mdzub mo gzhan rnams mi 'gul bar srin mdzub gnyis 'gul ba rnams te bzhi 'dzoms na nges par 'chi la /
re re tsam 'chi bslu dang tshe sgrub la sogs pa rten 'brel gyis bzlog nus te /
de rnams ni nad kyis ma btab kyang brtag par bya ba gal che'o //
gnyis pa 'pho ba dngos la gsum /
dbang po rab rang bzhin gyis 'pho ba /
'bring lam gyis 'pho ba /
tha ma seng ge rnam rol gyi phyag rgyas btsan thabs su 'pho ba'o //
dang po dbang po rab rang bzhin gyis 'pho ba ni /
skye 'chi med pa'i sems nyid /
'pho bya 'pho byed gnyis med de nyid sems dang po rgyu rkyen gyis ma skyes /
bar du gang du yang ma grub /
tha ma gang du yang mi 'gro
/skye 'gag med pa rgyun du gnas pas skye 'chi'i ming med /
de yang 'khor 'das sems su shes /
sems stong par shes /
stong pa chos skur shes shing nyams su myong nas grol bas 'khor 'das rang grol la chos sku yang ming tsam las dngos por ma grub /
rig pa ma grub chos kyi dbyings su yal bas dug lnga rang dag rang sar grol bas bud shing zad pa'i me ltar rgyu rkyen dang bral ba ltar /
thugs rje chen po bsgoms pa'i rnal 'byor pas lus 'byung bzhi las g.yar ba rang sar la bzhag nas sems nyid chos dbyings rang grol gyi ngang du yal ba /
dper na bum nang gi nam mkha' stong pa dang phyi rol gyi nam mkha' stong pa gnyis tha dad pa ltar snang yang bum pa chag pa'i tshe bum nang gi nam mkha' dang phyi rol gyi nam mkha' gnyis tha dad dbyer med pa ltar /
rnal 'byor pa lus rgya grol ma thag rang sems dang chos sku tha dad dbyer med par rang grol ba de ni dbang po rab rang bzhin du 'pho ba yin pas de la 'pho ba'i dmigs lung sogs mi dgos pa'o //
gnyis pa dbang po 'bring lam gyis 'pho ba la bzhi /
sku bzhi phyag rgyar 'pho ba /
gsung yig 'bru'i 'khor lo la 'pho ba /
thugs thig le chos kyi sku la 'pho ba /
sa bon yi ge 'bru gcig la 'pho ba'o //
dang po sku phyag rgya la 'pho ba ni /
'chi rtags rdzogs shing 'chi bar shes pa'i tshe bla ma dkon mchog la mchod pa 'bul /
'gro drug la sbyin pa gtang /
rdzas dang yo byad tshogs su btang /
gang la'ang chags zhen med par 'khri ba rbad kyis bcad /
'chi ba la mi 'tsher bar brod pa skyed /
lus bsrang /
mdun gyi nam mkhar thugs rje chen po 'od kyi sku'i rnam par spyan drangs /
mchod cing mos gus drag po bya /
mi 'bral rtse gcig tu 'grogs par dam bcas la /
rig pa lte ba nas rlung dang lhan cig rngubs nas bsdus dbu ma'i nang brgyud tshangs bug nas bton la mdun gyi thugs rje chen po'i thugs kar 'phang ngo //
de ltar bgyis pas sha khrag gdos bcas kyi lus 'di bor nas 'ja' tshon lta bu'i sku thob nas thugs rje chen po'i zhing khams su 'tshang rgya bar 'gyur ro //
gnyis pa gsung yig 'bru'i 'khor lo la 'pho ba ni /
mdun gyi nam mkhar yi ge drug pa'i 'khor lo gsal zhing bkra ba kha dog ser po rtsibs drug pa'i lte bar hrIH
rtsibs drug la oM ma Ni pad me hU~M zhes pa 'bru de rnams dkar zhing 'tsher ba 'od zer 'phro bar bsam /
rang gi khong par rtsa gsum gsal ba'am /
yang na rang gi phung po zom stong lta bur bsam la /
tshangs bug skya har gyis phye ma thag
/mdun gyi sngags phreng sa bon dang bcas pa'i 'od zer tshangs bug tu phog pas /
rang rig 'od zer la 'khril te tshangs bug nas thon yi ge drug pa'i 'khor lo la bstim /
gsung yig 'bru'i ngang la yun du gnas /
'di ni gsung la 'pho ba'i man ngag go
/gsum pa thugs thig le la 'pho ba ni /
rang rig pa thig le dmar po sran ma tsam zhig tu gyur nas phyi nang gi rlung thig le dang mi 'bral ba dang /
thig le spros pa dang bral ba de las mi 'gyur bar /
de'i ngang la rang bzhin gyi 'od gsal ba ma 'gags pa /
thig le'i ngo bo mi 'gyur ba grwa zur med pa ste chos kyi sku'o //
de ni thugs la 'pho ba'o //
bzhi pa yig 'bru la 'pho ba ni /
rang rig rlung dang lhan cig tu bsres te yi ge hrIHdkar po gcig la shes pa gtad la rtsa a ba d+hU ti yar sna kha phyes la 'og rlung drag tu bsdams shing 'then pa'i rlung gi shugs kyis ngo bo hrIHde nyid yar spar /
spyi bo bde chen 'khor lor tsan gyis bton la thugs rje chen po'i thugs ka'i sum cu rtsa gsum gyi lha gnas sogs rang gang 'dod pa'i gnas su bskyal lo //
gsum pa dbang po tha ma seng ge rnam rol gyi phyag rgyas sgo bkag nas btsan thabs su 'pho ba ni /
mdzub mo gnyis kyis rna ba gnyis bltab la bkag
/mthe bong gnyis kyis kha bkag la zhes gsungs pa ltar ram /
yang na seng ge rnam rol spyi khyab ltar mthe bong gis rna ba /
mdzub mos mig
/gung mos sna bug
/srin mdzub dang mthe'u chung gis kha bkag kyang rung bar sems la /
phyag rgya de dag dang ldan bzhin du 'phen pa'i rlung zhes steng 'og gi rlung pho bar bzung la bsre /
de nyid pho rlung sgang dril stod du drag tu bcug cing rlung rig dbyer med du tshangs bug kha phye la rig pa rten med du rgyangs kyis 'pho bar bya'o //
de rnams gang byas kyang rigs drug gi gnas su mi skye bar dag pa'i zhing rnams su skad cig la 'pho bar gdon mi za'o //
gsum pa nyin nub lam du khyer ba la gnyis /
nyin mo lam du khyer ba dang /
mtshan mo lam du khyer ba'o //
dang po nyin mo lam du khyer ba la gsum /
snang ba rang grol du bzhag pa /
tshogs drug rang grol du bzhag pa /
rkyen snang rang grol du bzhag pa'o //
dang po snang ba rang grol du bzhag pa ni /
snang ba la dgag sgrub mi bya /
snang ba byed pa'i mkhan po sems yin /
sems la ngos bzung med /
sems stong par 'dug pas rtag par ma song /
snang ba ma 'gags par 'dug pas chad par ma song /
rtag chad kyi mtha' dang bral ba thugs rje chen po'i lta ba yin /
gnyis pa tshogs drug rang grol du bzhag pa ni /
mig gi yul du gzugs mthong ba rnams sdug pa la chags /
mi sdug pa la sdang ba med par rang shar rang grol /
de bzhin du rna ba'i yul du sgra snyan mi snyan /
sna'i yul du dri zhim mi zhim /
lce'i yul du ro legs mi legs /
lus kyi yul du reg bya 'jam mi 'jam /
yid kyi yul du dga' mi dga' thams cad la chags sdang med par rang shar rang grol yin la /
de ji ltar shar yang ji ltar grol yang /
tshogs drug gi 'dzin pa de thams cad sems yin /
sems ngo bo stong par 'dug pa de thugs rje chen po'i sgom pa yin /
gsum pa rkyen snang rang grol du bzhag pa ni /
gnyen byams pa dang 'brel bar 'dzin pa yang rang gi sems yin /
sems stong pa la nye 'brel dang drung po yang ma grub pas rang shar rang grol /
dgra sdang ba dang 'phrad kyang sdang bar 'dzin pa rang sems /
sems stong pa la dgra sdang ba yang ma grub pas rang snang rang grol /
lung du ston pa dang mi ston pa /
ngo shes pa dang mi shes pa /
chags pa dang sdang ba /
skye ba dang mi skye ba /
dga' ba dang mi dga' ba /
btang snyoms su snang ba sogs thams cad rang gi sems /
sems stong pa la de thams cad gzung 'dzin du grub pa gcig kyang med pas rang shar rang grol /
dgos byed gser g.yu mthong ba dang /
mi dgos pa sa rdor snang bar mthong yang mthong mkhan sems /
sems stong pa la dgos mi dgos sogs thams cad rang shar rang grol te /
rkyen snang ci byung yang shar ba ma 'gags /
'dzin med kyi rig pa rang sar yal na ni thugs rje chen po'i spyod pa yin no //
de ltar nyin mo lam du khyer bas /
thugs rje chen po'i dgongs pa rgyun chad med pa'o //
gnyis pa mtshan mo lam du khyer ba la gsum /
srod la gnyid lam du khyer ba /
nam gung rmi lam lam du khyer ba /
tho rangs gnyid sad nas gsal stong lam du khyer ba'o //
dang po srod la gnyid lam du khyer ba la gsum /
gnyid sprul sku longs sku chos skur bzhag pa gsum /
dang po gnyid sprul skur bzhag pa ni /
gnyid bro nas zi zi shes pa thib thib byed pa'i tshe shes pa 'thor ba de hril gyis dril nas bsgrims te yul la bsdus la bzhag go
/gnyis pa gnyid longs skur bzhag pa ni /
gnyid bro ba'i tshe rang thugs rje chen por gsal ba'i smin phrag tu thig le dkar po gcig la sems ma yengs par gtad la bzhag go
/gsum pa gnyid chos skur bzhag pa ni /
gnyid 'thug po rmi lam med par rtog med la tshogs drug kyang ma 'gags shing der 'dzin med pa'i ngang la bzhag pa ni chos sku yin la /
gal te rmi lam byung yang de nyid la 'khrul phyir ma 'brangs bar shar grol 'dzin med du bzhag pa ni /
gnyid dang bsam gtan 'dres pa yin pas /
'chi ba'i dus su yang dbugs chad pa dang rig pa brgyal sangs nas 'od gsal 'char ba de ngos mi zin mi srid pas bar do'i snang ba med par chos skur 'tshang rgya ba yin no //
gnyis pa nam gung rmi lam lam du khyer ba la yang gsum /
rmi lam ngos bzung ba /
rmi lam sbyong ba /
rmi lam du lha bsgom sngags bzla ba'o //
dang po rmi lam ngos bzung ba ni /
gnyid log khar rmi lam nges par ngos zin par bya'o snyam pa'i 'dun pa drag po yang yang btang zhing bsam pas /
rmi lam rmis ma thag rmi lam yin par ngo shes shing zin par 'gyur ro //
gnyis pa rmi lam sbyong ba ni /
rmi lam la dngos por 'dzin pa rdul tsam yang med rang sems 'khrul pa yin pas ci byas kyang btub snyam par nges shes bskyed pas rmi lam du bde sdug gi rnam pa ci byung yang rang shar rang grol du 'gro zhing /
gzhan yang sprul bsgyur zhing khams sbyong ba sogs kyang spro na gzhan nas 'byung ba ltar byar rung bar sems la /
ma byas kyang bka' 'bum du ma gsungs pas chad pa'i skyon ni med do //
gsum pa rmi lam du lha bsgom zhing sngags bzla ba ni /
rmi lam du ngos zin ma thag 'di rmi lam yin lus lha sku 'phags pa dang ngag sngags su bsgyur snyam pas lus skad cig gis thugs rje chen por bsgom zhing ngag tu oM ma Ni pad+me hU~M zhes dran zhing bzla bar bya ste /
rmi lam ngos ma zin nying 'khrul ngos zin na'ang ye shes kyi snang ba yin pas nyin snang las ches cher gsal ba 'byung ngo //
de ltar rmi lam du lha sngags 'bad pa med par dran pa rgyun du byung na bar dor mi dran mi srid de srid pa bar dor gdos bcas kyi lus med cing sems kyi snang cha'i lus tsam yin pas da lta las brgya 'gyur stong 'gyur gyis gsal bas lha sngags mi dran mi srid pas bar dor grol nges pa la the tshom mi dgos so //
gsum pa tho rangs gnyid sad nas gsal stong lam du khyer ba ni /
rmi lam rmis tsa na bden pa ltar snang yang gnyid sad nas gzhi med rtsa bral gsal stong du 'char ba ma gtogs rmi lam gang rmis ngos 'dzin can du bden mi srid la /
nyin snang yang snang cha 'khrul blo tsam las gzhan pa dngos 'dzin can du bden mi srid de /
sems ngo bos stong pas don dam du snang cha la 'dzin mkhan med /
snang ba rang gi ngo bo yang ye nas stong pa yin la /
stong pa'i rang rtsal rang mdangs rang bzhin tsam du gsal ba yin pas /
snang ba brtags na stong sems bltas kyang stong /
de gnyis ka ngo bo stong la rnam pa gsal bas stong gsal zung 'jug
/snang sems dbyer med gsal stong zung 'jug gi ye shes su 'char ba ni thugs rje chen po'i dgongs pa yin no //
bzhi pa dbang po rab 'bring tha gsum gyi lam khyer la gsum /
dbang po rab bar do med par grol ba /
'bring bar dor grol ba /
tha ma 'da' ka 'chi brod kyi gdams pa rnams so //
dang po dbang po rab bar do med par grol ba'i gdams pa ni gsum /
lus lha skur sgom pa sgyu lus /
yid thugs rje chen po'i thugs su bsgom pa 'od gsal /
gnyis med thig le nyag gcig tu bsgom pa zung 'jug dang gsum gyi dang po lus lha skur bsgom pa sgyu lus kyi gdams pa ni /
rang tha mal pa'i snying gar zla ba'i dkyil 'khor gyi steng du hrIHdkar po gcig bsam /
de las 'od 'phros pas rang gi spyi bo nas rkang mthil yan chad khyab lus sgrib dag nas thugs rje chen po'i skur gyur pa ni gsal la ngos bzung med pa me long nang gi gzugs brnyan lta bu snang la rang bzhin med pa bar snang gi 'ja' tshon lta bu bskyed /
gnyis pa yid thugs rje chen po'i thugs su bsgom pa 'od gsal gyi gdams pa ni /
rang sems ye nas ma bcos rang byung rang gsal lhan ne lhang nge lhag ge ba'i ngang du bzhag ste sems nyid rang bzhin gyis 'od gsal ba chos sku spros pa dang bral ba'o //
gsum pa gnyis med thig le nyag gcig zung 'jug gi gdams pa ni /
sgom byed kyi bdag ma grub /
bsgom bya'i yul ma grub /
sgom pa'i ngo bo ma grub /
ma grub pa tsam du'ang 'dzin pa med /
ye nas ji bzhin ma bcos pa snang stong lha sku sgyu ma lta bu /
de'i ngo bo rang bzhin ma bcos pa 'od gsal ba de gnyis nyi ma dang 'od zer bzhin lhan skyes zung 'jug gi rang bzhin las ma g.yos par goms 'dris brtan pa thob par byas pas /
bar do med par chos skur 'tshang rgya ba ni dbang po rab bar do med pa'i lam khyer ro //
gnyis pa dbang po 'bring bar dor grol ba'i lam khyer ni gsum ste /
ting nge 'dzin gyi bar do phung po yi dam lha'i skur bsgoms nas lus tha mal gyi zhen pa spangs pa ni lha'i snang ba rgyud la bsten du gzhug ste /
bcos min rang lus phung khams gdod nas lhar grub pa la the tshom med par nga rgyal bsten /
ngag tha mal gyi zhen pa spangs la thugs rje chen po'i yi ge drug pa grags stong sngags kyi rang sgra gzhom med nA da'i rang bzhin rlung sngags dbyer med gdod nas yin pa la nges shes bcos min du rdo rje'i bzlas pa 'bad rtsol med par bsten /
yid tha mal gyi snang zhen spangs te bde stong rtog med zab gsal gnyis med kyi ye shes kyi chos sku bde ba chen po rang sems gdod nas yin pa la der 'dzin gyi nges shes bskyed /
som nyi spangs te chos nyid kyi snang ba yid la bsten du gzhug go
/de ltar sgo gsum tha mal gyi snang zhen bzlog nas /
thugs rje chen po'i sku gsung thugs su bsten par byas pas de nyid bcos min du 'char ro //
gnyis pa 'chi kha bar do lha'i sku mi gsal ba gsal btab /
'chi ba la brod pa bskyed /
'chi nad kyis thebs pa'i dus su dkon mchog la mchod pa bsham /
thugs rje chen po'i bris sku mdun du bkram pa la /
de la mig bltas la gsal btab /
ngag tu yi ge drug pa bzlas shing grags stong du gsal btab /
rang gzhan gyi 'khor dang longs spyod gang la'ang chags pa mi bya /
rdzas yo byad thams cad tshogs gsog tu btang la /
lus ngag yid gsum thugs rje chen po'i sku gsung thugs dang dbyer med 'du 'bral med par bsten par bya'o //
gsum pa srid pa bar dor ting nge 'dzin de nyid kyi 'phro mthud nas bag chags sad pas thugs rje chen po'i skur 'bras bu mngon du byed pa ni lus 'di bor /
phyi ma ma blang ba'i srid pa bar dor lus thugs rje chen po'i sku
/ngag gsung /
yid thugs su grol bar nges pa ni /
dbang po 'bring bar dor 'tshang rgya ba'i gdams pa'o //
gsum pa dbang po tha ma 'da' ka 'chi brod kyi gdams pa ni /
gang zag dbang po tha ma des /
dus kun tu bdag nam 'chi cha med /
'chi ba'i tshe gang gis kyang mi stongs snyam du yang yang bsams shing dge ba'i bskul ma gdab /
rnam pa kun tu lus lha /
ngag sngags /
yid chos nyid gsum du brtan par bya /
'chi ba'i tshe byang chub kyi lam du 'gro ba la brod pa bskyed /
rig pa nam mkha'i mtha' la bde ba can gyi zhing khams su btang /
rig pa las su rung bas lha mi 'dod rim gyis lus blangs nas phyi mar 'tshang rgya'o //
dbang po tha ma'i lam khyer 'da' ka 'chi brod kyi gdams pa'o //
gnyis pa 'og sgo bde ba chen po la'ang gnyis /
rang lus thabs ldan dang /
gzhan lus thabs ldan no //
dang po rang lus thabs ldan la gsum /
rtsa sbyong ba /
rlung sbyong ba /
thig le sbyong ba'o //
dang po rtsa sbyong ba la gsum /
rtsa'i gnas bstan pa /
ming don shes par bya ba /
rtsa sbyong ba dngos so //
dang po rtsa'i gnas bstan pa ni /
spyi bo bde chen gyi 'khor lo rtsa 'dab sum cu rtsa gnyis kyi dbus su haM yig dkar po mgo thur du bstan pa la yi ge drug pa dkar pos bskor ba /
mgrin pa longs spyod kyi 'khor lo rtsa 'dab bcu drug pa'i lte bar AHdmar po la yi ge drug pa dmar pos bskor ba /
snying ga chos kyi 'khor lo rtsa 'dab brgyad pa'i dbus su hU~M mthing nag la yi ge drug pa mthing gas bskor ba /
lte ba sprul pa'i 'khor lo rtsa 'dab drug cu rtsa bzhi pa'i lte bar oM kha dog sna tshogs pa gcig la yi ge drug pa kha dog sna tshogs pas bskor bar gnas pa'o //
gnyis pa rtsa'i ming don shes par bya ba ni /
dbus rtsa a wa d+hU ti dkar po /
g.yas su ro ma mthing ga
/g.yon du rkyang ma dmar po /
de yang g.yas pa la bde ba skye /
g.yon pa la stong pa /
dbus ma la gnyis su med pa skye'o //
de dag kyang sku gsum gyi rang bzhin yin te /
g.yas longs sku
/g.yon sprul sku
/dbus su chos sku'o //
rtsa gsum po de yang rtsa rtse gcig tu 'dus te yar sne spyi bor zug
/mar sne lte 'og sor bzhi tsam du zug pa nang gro sog gi sbubs lta bu'o //
gsum pa rtsa sbyong ba ni /
lus skyil krung bca'/
lag pa khu tshur bcings te sa la btsug
/mig gnyis gyen la bzlog ste lte ba sprul pa'i 'khor lo nas gyen du rtsa dbu ma'i nang du yar hU~M me ltar 'bar ba bcug la /
slar spyi gtsug nas mar la g.yas g.yon gnyis nas bskor te dbab bo //
de yang yar 'dren pa'i dus su hU~M gis drang /
mar 'beb pa'i dus su dbugs la bskyon la dbab bo //
de la rlung 'byongs pa'i tshad ni shes pa rtsa'i nang du zhugs pa snyam pa'o //
bde stong gi nyams skad cig 'char ro //
gnyis pa rlung sbyong ba la gsum /
rlung bzung ba /
rlung sbyong ba /
ye shes kyi rlung ngos 'dzin pa'o //
dang po rlung bzung ba ni /
rang nyid skad cig gis thugs rje chen por mos par byas la rkang mthil gnyis sa la btsugs te rang gi rkang mthil rlung gi dkyil 'khor gzhu bdungs pa lta bu'i steng na 'dug par bsam la steng rlung mnan /
'og rlung bsdam /
pus mo lto ba la sbyar /
lag pa g.yas g.yon bsnol bas rkang pa gnyis la 'khyud de a wa d+hU ti smyug ma 'bring po tsam la shes pa bcug ste /
spyi bor haM dang lte ba'i aM gnyis la rig pa yar gtad mar gtad bya'o //
de ni rlung bzung ba'o //
gnyis pa rlung sbyong ba ni /
phyi la thub thang bsrings la mda' ltar 'phang /
nang du thub thang rngubs la gzhu ltar dgug
/bar du thub thang bzung la bum pa ltar bskyil /
rjes la ha drag la ring ba bton la rlung ro 'don no //
de yang rlung 'dzin pa'i dus su sna bug g.yas nas rlung rgyu ba'i dus su pho rlung nyon mongs pa rgyu ba las rlung yin pas de la rlung mi bzung /
bzung na skyon can 'ong /
sna bug g.yon nas rlung rgyu ba'i dus su rlung bzung na mo rlung ye shes kyi rlung bya ba yin pas ye shes 'char ro //
sna bug gnyis ka nas rlung rgyu ba'i dus su chos kyi sku yin pas chos sku ngos bzung ngo //
gsum pa ye shes kyi rlung ngos bzung ba ni /
gong ltar rlung grangs mang du bsgom /
de nas rlung sems gang du yang mi g.yo bar 'dug pa'i dus na rlung 'byongs pa yin pas /
nyon mongs pa thams cad bag la zha nas ye shes kyi rlung dang chos sku'i rlung 'dres te rlung sems chos nyid kyi 'od gsal gyi ngang du gnas pa de kho na bsgom pa yin no //
gsum pa thig le sbyong ba la'ang gsum /
thig le ngos bzung ba /
thig le dbab pa /
thig le dgram pa'o //
dang po thig le ngos bzung ba ni /
rang lha'i rnal 'byor du skad cig gis bskyed nas de nas gong gi rtsa gsum la sbyang ste /
de yang rtsa gsum 'dus mdor a dmar po lcags bsregs zhun ma 'dra ba /
bzod par dka' ba /
reg bya tsha ba /
bde ba'i nyams dang ldan pa gcig bsgoms nas rtsa gsum ka'i nang na phar la dbugs gcig la hU~M bzhi drangs te dang pos lte ba /
gnyis pas snying gar /
gsum pas mgrin par /
bzhi pas spyi bor drangs pas /
spyi bo'i haM dkar po la phog pas haM las byang sems bab pas lte ba'i 'khor lo'i dbus kyi aM la phog par bsam pas drod skye'o //
gnyis pa thig le dbab pa ni /
thig le bcu drug yod pa las /
brgyad dngul chu'i rang bzhin ltar rtsa'i nang nas mar la 'gril nas mgrin par bab pas dga' ba skye /
snying gar bab pas shin tu dga' ba skye /
lte bar bab pas mchog tu dga' ba skye /
de nas rdo rje nor bu'i rtsa bar bab pas dga' bde chen po skye /
de nas nor bur bab pas bde ba mi bzod pa skye /
de nas rig pa rdo rje'i rtse mor gtad la /
rdo rje'i nang nas yar hU~M bsgoms nas thig le mi 'chor bar bkag ste /
de'i dga' bde la sems bzung ngo //
gsum pa thig le zlog pa dang dgram pa ni /
rkang pa gnyis bsgril /
lag pa gnyis bsnol la dpung pa g.yas g.yon gnyis la 'khyud nas 'og sgo bsdams la rlung nang du 'then la /
Ni na hing zhes nyi shu rtsa gcig gis sgal tshigs nyi shu rtsa gcig na yar la drangs te thig le gnas su drang ba'o //
de nas bde stong zung 'jug gi nyams bzung ngo //
gal te tshul de lta bus bde drod 'bar dka' na gnad kyi man ngag b+hu dza'i 'khrul 'khor gyis dbab pa ni shin tu zab ste /
bla ma dam pa mnyes par mchod pa'i gsung gi gsang ba las rtogs par bya yi gzhan du ma yin no //
de ni rang lus thabs ldan gyi gdams ngag la brten nas bde stong gnyis med kyi ye shes ngos bzung ba'o //
gnyis pa tshul de lta bu la rtsal sbyong myong ba thob nas gzhan lus thabs ldan la brten nas bde stong zung 'jug gi ye shes ngos bzung ba ni /
na rI mtshan ldan yid du 'ong ba btsal /
dbang gis smin par byas /
tshogs drug la bslab cing goms su gzhug
/rang thugs rje chen po dang /
na rI yum yi ge drug mar gsal gdab /
mkha' gsang byin gyis brlab /
mu dra'i pad+ma'i ze'u 'bru kha phye nas rdo rje rnam par rol pa'i gar gyis mnyam par sbyor zhing bsrub pa dang bsrub pa'i 'khrul 'khor gyis thig le sngar ltar dbab cing /
pad+mar thig le phyed shor phyed ma nyams pa'i tshe lhan cig skyes pa'i bde ba ngos bzung ngo //
rlung 'byongs nas kun+da dkar dmar gyi bcud rdo rje'i lam du yar la Ni na hing zhes rlung stong 'dren drag pos /
sgal tshigs kyi rta la bskyon nas spyi bor bskyal te lus phrul shig shig byas nas lus la khyab par bkram /
tshe ring nad med bde ba thob //
chags pa spangs pas ye shes 'char //
nyon mongs 'dod chags lam du slong //
thabs lam rtsa rlung zhal gdams so ///
/gnyis pa mtshan med kyi rdzogs rim la lnga /
shes rab kyi pha rol tu phyin pa'i dgongs pa /
phyag rgya chen po'i dgongs pa /
rdzogs pa chen po'i dgongs pa /
dbu ma chen po'i dgongs pa /
thugs rje chen po nyid kyi dgongs pa dang lnga'o //
dang po pha rol tu phyin pa'i dgongs pa ltar nyams su blang ba la gsum /
stong pa nyid bco brgyad /
pha rol tu phyin pa drug
/rnam par thar pa'i sgo gsum mo //
dang po stong nyid bco brgyad ni /
rang sems dngos por ma grub pa nang stong pa nyid /
phyi'i snang cha yang ngo bos stong pas phyi stong pa nyid /
rang sems dang tshogs drug gi snang ba gnyis ka ngo bos stong pas phyi nang stong pa nyid /
de gnyis kyang ngo bos ma grub kyang rnam pa gsal bas phyi nang stong pa kho nar yang mi 'dzin pas stong pa nyid stong pa nyid /
stong nyid mtha' bral de'i gong na gzhan med pas chen po stong pa nyid /
tshul de lta bu la kun rdzob kyi mtshan ma med pa'i smra bsam brjod bral yin pas don dam pa'i stong pa nyid /
de'i kun brtags kyi chos thams cad ma grub pas 'dus byas stong pa nyid /
de dag gdod nas grub pas gzhan gyis 'dus ma byas pas 'dus ma byas stong pa nyid /
sems de nyid rtag chad 'gro 'ong tha dad dang don gcig sogs mtha' brgyad dang bral bas mtha' las 'das pa stong pa nyid /
sems byung gnas 'gro gsum dang bral bas thog ma dang tha ma med pa stong pa nyid /
sems la skyon yon blang dor med pas dor ba med pa stong pa nyid /
sems kyi rang bzhin 'od gsal bas na rang bzhin stong pa nyid /
sems dang sems byung chos nyid kyi ngang du gcig pas chos nyid stong pa nyid /
chos thams cad stong pa'i mtha' dang bral zhing smra bsam shes brjod las 'das pas rang gi mtshan nyid stong pa nyid /
de dag la 'di zhes dmigs pa'i yul du ma gyur pas mi dmigs pa stong pa nyid /
sems la gzugs dang kha dog sogs grub pa med pas dngos po med pa stong pa nyid /
sems nyid gsal stong byed po gzhan gyis ma byas pas ngo bo nyid stong pa nyid /
de yang dngos po med pa bar snang ltar ma yin pas dngos po med pa'i ngo bo nyid stong pa nyid /
de rnams bsdu na dper na nam mkha' ltar ye nas stong pa don chos nyid ye nas stong /
rtags sems nyid ye nas stong /
ye stong chen po sems can thams cad kyi rgyud la bla mas bstan tsam rang ngo sprad pas stong nyid bco brgyad skad cig la rtogs pa yin no //
gnyis pa pha rol tu phyin pa drug ni /
chos nyid spros bral gyi ngo bo mthong ba na bdag gzhan gyi don 'bras rtsol med du 'byung ba sbyin pa'i phar phyin /
chos nyid don sems rang babs su bzhag pas spong bdun blang dor med par nyes pa'i skyon gyis gos ma myong ba tshul khrims /
don rang sems chos nyid kyi ngo bo dang po lta stangs /
bar du mnyam gzhag
/tha ma rjes thob bsgoms pas khong khro bral ba bzod pa /
don la ma yengs pas le lo med pa brtson 'grus /
'khrul phyir ma 'brangs par mnyam gzhag de nyid sangs rgyas byang sems thams cad kyi ting nge 'dzin gyi ngo bor gyur pa bsam gtan /
rang sems rang gis shes shing 'khor 'das kyi chos thams cad rang gi sems stong pa /
stong pa nyid chos sku yum chen mo la bsam brjod med cing skye 'gag bral bas so so rang rig pa ni shes rab kyi pha rol tu phyin pa'i dgongs pa'o //
gsum pa rnam par thar pa'i sgo gsum ni /
sems bsgom pa'ang ma bcos rang babs cog gzhag rgya yan las mtshan rtog thams cad spangs pa rnam par thar pa'i sgo stong pa nyid /
sems kyi ngo bo de la nyon mongs tshogs drug gi bzang ngan gang yang don la mtshan 'dzin las 'das pa rnam par thar pa'i sgo mtshan ma med pa /
sems rang babs su bsgoms pas spros bral rang bab 'khor 'das rang sems su rtogs pa'i klong chen por chub pas 'khor 'das la re dogs med pa rnam par thar pa'i sgo smon pa med pa zhes bya'o //
gnyis pa phyag rgya chen po'i dgongs pa ni /
lta ba /
sgom pa /
spyod pa /
'bras bu /
nyams myong dang lnga las /
dang po lta ba bu ram gyi dbyibs kha dog ci ltar yang gcig zos pas bu ram thams cad mngar bar shes pa ltar /
'khor 'das kyis bsdus pa'i chos thams cad rtsis las 'das kyang rtsa ba sems nyid rtogs pas chos thams cad phyag rgya chen por ro gcig pa dang /
nags la me mched na tshang tshing thams cad mes bsregs grogs su 'gro ba ltar rang sems spros bral du thag chod pas tshogs drug ci shar ci snang thams cad sems nyid spros bral gyi grogs su rang grol du 'gyur ba'o //
gnyis pa bsgom pa yang mar me rlung gis ma bskyod pa lham me lhan ne lhang nger 'bar ba ltar /
rang sems gnyis 'dzin gyi rnam rtog gis ma bskyod par so ma /
rjen pa /
rang thang /
lhug par gsal rig lhan ner bsgom pa zhi gnas /
rkun ma ngos zin na phyis rku mi nus pa ltar tshogs drug gi snang cha /
sems kyi rnam rtog gang yang rang sems su mthong /
rang sems spros bral du rtogs pas phyis 'khrul blo mi 'byung ba lhag mthong //
de gnyis lhan cig pa ni zhi lhag zung 'jug ces bya'o //
gsum pa spyod pa ma dang bu 'phrad nas yin min the tshom mi za ba ltar spyod pa gang yang gnyis med thug 'phrad blang dor med pa'o //
dbul po'i glang chen lom pa dang 'gro 'ong med cing ma sos kyis dogs pa'i sdug bsngal med pa ltar phyag rgya chen po'i don rgyud la skyes pas sgo gsum rtsol ba dang bral zhing blo rang mal du tshud pa'o //
'di'i glang la lom pa zhes sogs go dka' zhing dpe don yang ha cang 'byor mdog ma kha yang ma Ni bka' 'bum rang gzhung ltar bcos bslad ma byas par bris /
bzhi pa 'bras bu yang sman sbed byed ces pa skyes ma thag 'bras bu nyid du skye ba ltar phyag rgya chen po'i 'bras bu gzhan du mi re bar 'bras bu rang chas su ye nas sems nyid sangs rgyas su 'grub pa'o //
lan tshwa chur bzhag na dbyer med du 'gro ba ltar sems rtogs pas snang ba lhan skyes ye shes dang /
chos nyid ye shes dbyer med snang stong gdod nas rang byung gi ye shes 'khor 'das gnyis med du cham gyis grol ba'o //
lnga pa phyag rgya chen po'i nyams myong ni bud med gzhon nu sngar skyes pa dang 'phrad ma myong ba skyes pa dang 'phrad pa'i bde ba rang gis nyams su myong yang gzhan du smra mi btub pa ltar /
phyag rgya chen po chos nyid bsam gyis mi khyab pa yid dpyod gzung 'dzin dang bral ba'i don rang rgyud las skyes pa nyams su myong yang gzhan la dpe tsam gyis ston pa ma gtogs don dpyis phyin pa bstan du med pa'o //
'bab chu chen po la rgyun chad med pa ltar /
phyag rgya chen po bsgom pa yang spyod lam rnam pa bzhi gang byed kyang spros bral phyag rgya chen po'i rol pa la rgyun chad med pa de'i ngang las ma g.yos pa'o //
gsum pa rdzogs pa chen po'i dgongs pa ni /
dpe don du sbyar ba bcu ste /
dang po ye shes spyi blugs kyi dgongs pa ni /
chu spyi bo nas blugs pas lus thams cad la khyab pa ltar /
ye shes bya ba rang gi ye gdod ma'i shes pa yin pas de nyid bsgom pa tsam las gzhan bsgrub tu med pas de rtogs pas 'khor 'das thams cad kyi don rtogs par khyab pa'o //
gnyis pa chos nyid thug phrad kyi dgongs pa sngar 'dris kyi mi dang 'phrad pa lta bu ni /
sngar 'dris myong ba'i mi de gang du 'phrad kyang yin min the tshom mi za ba ltar /
chos nyid rang la gnas pa de'i ngo bo bla mas ngo sprad pa tsam gyis rang sems chos nyid du thag chod pa'o //
gsum pa rnam rtog ye shes su 'char ba'i dgongs pa nags la me mched pa lta bu ni /
nags chen po la me mched na thams cad me'i rang bzhin gcig tu 'bar ba ltar /
rang sems ngo bo rtogs nas dus gsum gyi rtog tshogs phra rags thams cad rang sems rtogs pa'i ye shes kho na gcig pur 'char ba'o //
bzhi pa mtshan ma rang grol gyi dgongs pa chu la chu bur thim pa lta bu ni /
chu la chu bur byung ba tha dad pa ltar snang yang chu nyid la thim pa ltar /
chos dang chos can thams cad sems dang tha dad pa ltar snang yang don sems las dbyer med pa'o //
lnga pa ting nge 'dzin 'byung 'jug med pa'i dgongs pa nyi ma shar ba lta bu ni /
nyi ma'i snying po sgrib byed yod med gang ltar yang 'od zer gsal 'grib med pa ltar /
chos nyid stong pa nyid rnam rtog gnyis 'dzin gang ltar shar yang don la gsal 'grib med pa'o //
drug pa ma bcos pa mnyam pa nyid kyi dgongs pa rgya mtsho'i gting lta bu ni /
rgya mtsho chen po ye nas mi g.yo bzhin /
chu'i rang bzhin gting mtha' med pa ltar chos nyid ye nas sangs rgyas kyis bzang du ma btang /
sems can gyis ngan du ma btang /
ji ltar byas kyang chos nyid las mi 'gyur ba'o //
bdun pa rtsol med bde chen gyi dgongs pa skyes bu bya ba thengs pa lta bu ni /
bya ba btang ba'i skyes bu de bya gzhag gang la'ang 'bad rtsol med pa ltar /
chos nyid rang babs su lhod de shig ge rang babs su bskyangs pas byed spyod byas chos kyi sdug btsir mang po mi dgos pa'o //
brgyad pa rnam dag kun bzang gi dgongs pa rin po che gser gling lta bu ni /
rin po che gser gyi gling du phyin na gser las gzhan pa'i rdo mi snang ba ltar chos thams cad rang bzhin rnam dag kun tu bzang po'i rnam rol du rtogs phan chad de las gzhan pa'i chos dang chos nyid kyi rtog pa gang yang mi 'byung ba'o //
dgu pa thig le klong yangs kyi dgongs pa nam mkha' lta bu ni /
nam mkha' la mtha' dbus med pa ltar rang byung gi ye shes mtha' dbus gting mtha' med pa'i phyir blos byas las nam yang 'das pa'o /
bcu pa rang grol lhun rdzogs kyi dgongs pa rin po che lta bu ni /
yid bzhin gyi nor bu rin po che las 'dod yon thams cad lhun gyis grub pa ltar /
rang byung gi ye shes la sku dang ye shes kyi yon tan thams cad rang la rdzogs shing skyon thams cad gdod nas spangs pa bsal bzhag med pa 'khor 'das kyi yon tan thams cad ma bsgrub lhun grub tu 'byung ba chos nyid rab yin pa'o //
bzhi pa dbu ma chen po'i dgongs pa la gnyis /
kun rdzob bden pa dang /
don dam bden pa'o //
dang po kun rdzob la gnyis /
log pa'i kun rdzob dang /
yang dag pa'i kun rdzob bo //
dang po log pa'i kun rdzob ni /
yang dag pa'i don las log pa'i mu stegs byed kyi log pa'i lta ba rtag chad gnyis dang /
'jig tshogs la lta ba nyi shu
/skye bo tha mal pa'i log shes bdag dang bdag gir 'dzin pa 'dis 'khor ba mtha' med skyur ba'i rtsa ba byed pa'o //
gnyis pa yang dag pa'i kun rdzob ni /
sgyu ma dang rmi lam lta bu ste /
sgyu ma dang rmi lam du bden bden mo /
rtag rtag po /
yin yin por grub pa gang du snang ba thams cad kyang /
sgyu ma bshig pa'am /
gnyid sad pa'i dus su gcig kyang bden par grub pa med kyang /
der snang tsam zhig 'byung ba dang 'dra bar 'khor 'das kyis bsdus pa'i chos thams cad don la rang bzhin ma grub kyang ming tsam brda tsam rtag tsam du snang ba la /
de yang yod med yin min gyi spros pa thams cad dang bral ba yin no //
des na snang stong gsal stong bde stong rig stong myong stong tshor stong la sogs pa dang /
rtog med dang rang stong dang gzhan stong la sogs pa spros bral la spros pa'i ming tshig brda chad btags pa thams cad kyang don du yang dag pa'i kun rdzob las ma 'das la /
de bzhin nyid dang /
stong pa nyid dang /
chos kyi dbyings dang /
spros bral la sogs pa rnams kyang don dam pa min pa'i tshig bla dwags so //
de dag thams cad don dam pa rtogs pa'i phyir du zla ba ston pa'i mdzub mo dang 'dra ba'i phyir yang dag pa'i kun rdzob ces bya'o //
gnyis pa don dam bden pa ni /
blo yi yul las 'das /
ming tshig dang brjod pa dang bral /
tha snyad rtog ge'i rig pas thog tu pheb mi srid de /
don du brjod pa'i yul thams cad las 'das pa smra bsam brjod med /
ma skyes mi 'gag
/so so rang gis rig pa'i spyod yul las gzhan rkyen gang gis kyang rtogs shing mtshon par mi nus pa ni ngo bo chos sku ste /
de la rtogs pa med kyang las dang smon lam gyi dbang gis gzugs sku gnyis kyis 'gro don byed pa ni /
yid bzhin gyi nor bu la rtog pa med kyang /
mchod cing gsol ba btab na dgos 'dod 'byung ba dang 'dra ba yin no //
lnga pa thugs rje chen po nyid kyi dgongs pa la bzhi /
lta ba /
sgom pa /
spyod pa /
'bras bu'o //
dang po lta ba ni gsum /
dang po nam mkha' 'di la khyab 'di la ma khyab ces pa'i tshad bzung med pa ltar /
thugs rje chen po'i thugs chos nyid yang dag pa'i don gyis rigs drug gi sems can thams cad la khyab cing mnyam par gnas la tha dad med pa ni thugs rje kun la khyab pa'i nam mkha' lta bu'o //
gnyis pa ni /
dbul po'i khyim du dgos dgu 'byung ba'i gter yod kyang rgyus med pas gter rang khyim du bzhag nas phongs pas gzhan du 'tshol sgrub kyis brel ba ltar /
thugs rje chen po'i thugs bsal bzhag spangs pa chos sku zhi ba chen po rang rgyud la yod bzhin du ma shes par mtho ris dang thar pa myang 'das kyi go 'phang sgrub bo //
zhes thabs sna tshogs pas 'tshol zhing 'bad 'bungs kyis rang sdug pa don mi 'grub pa 'di rnams ni /
ngo bo rang gsang thabs kyis chod pa dbul po'i khyim gyi gter lta bu'o //
gsum pa ni /
dbul po'i khyim du gter yod pa sngon chad ma shes te /
kha byang rnyed pa'am rgyus yod pas 'di na 'di 'dra yod do zhes ngo sprad na gter la longs spyod pas 'khor los bsgyur ba'i rgyal po'i longs spyod ltar 'gyur ba bzhin du /
thugs rje chen po'i thugs ye shes chen po rang la yod pa bla mas ngo sprad pas thugs rje chen po zhig logs nas bsgrub rtsol ma dgos par rang nyid thugs rje chen po gdod ma nas yin pa la yin par shes pa'i gding thob myong ba skyes pas yar sangs rgyas thob tu mi re /
mar 'khor bar 'khyam du mi dogs pa yin no //
gnyis pa sgom pa la'ang gsum /
dang po thugs rje chen po'i dgongs pa rang nyid rang la gsal ba me long nang gi byad bzhin lta bu ni /
me long nang gi gzugs brnyan ni rang gi byad me long la shar ba de rang gi byad bzhin las gzhan med pa ltar /
thugs rje chen po'i thugs gsal 'grib med pa zhes pa rang sems ngo bo rtogs pa'i dus thugs rje chen po'i thugs rtogs pa zhes bya yang /
don rang sems rtogs pa yin no //
gnyis pa thugs rje chen po'i thugs gsal la ngos bzung med pa bar snang gi 'ja' tshon lta bu ni /
bar snang du shar ba'i 'ja' tshon de nyid rnam pa gsal la bkra zhing mdangs dang ldan pa bzhin du /
rang sems chos nyid gsal la stong pa'i nyams dang ldan pa thugs rje chen po'i thugs nyid do //
gsum pa gsal yang rtog pa med pa mar me lta bu ni /
mar me de nyid gsal la ngar dang ldan pa bzhin du rang sems gzhi'i chos nyid gsal la ngar mdangs yod pa bying rmugs 'gyu dran gyis rtog par ma song bar gsal hrig ge
/seng nge bar gnas pa ni thugs rje chen po'i thugs nyid do //
gsum pa spyod pa la'ang gsum /
thugs rje kun la snyoms pa nyi ma lta bu'i spyod pa ni /
nyi ma'i 'od zer gyis nye ring med par kun la snyoms pa ltar /
rigs drug gi sems can thams cad la thugs rje chen po'i spyod pa nye ring dang phyogs ris med pa kun la snyoms shing khyab par phan 'dogs pa zhig dgos so //
gnyis pa snying brtses kun la brtse ba bu gcig pa'i ma lta bu ni /
bu gcig las med pa'i ma de bu de la ji ltar byas kyang snying brtse bas zhe phugs su bcug nas ci byed thams cad bu gcig po'i don byed pa ltar /
sems can thams cad zhe phugs su bcug nas yal bar mi 'dor bar tshe 'dir bya ba byas tshad gzhan phan du 'gro ba gcig dgos so //
gsum pa 'gro ba thabs kyis sgrol ba ded dpon lta bu ni /
dper na ded dpon des rang nyid chu bo'i pha rol du ma phyin cing /
rang stobs kyis chu las sgrol bar mi nus kyang gru dang gru skya dang gdos pa la sogs thabs dang yo byad du mas rang dang mgron po thams cad chu bo chen po las sgrol nus pa bzhin du /
rang nyid 'khor ba las ma grol ba rang nyid thog mar 'khor ba las brgal nas gzod sems can rnams 'khor ba las sgrol 'dod kyi phyi bzhag tu ma lus par /
rang gi sku dran pa tsam gyis 'khor ba las sgrol ba thugs rje chen po'i skur gsal btab /
ngag tu bzlas pa tsam gyis 'khor ba las skyob nus pa yi ge drug pa bzla /
yid la bsam pa tsam gyis 'khor ba gcod nus pa thugs rje chen po'i thugs chos nyid spros bral gyi ngang las ma g.yos bzhin du sems can thams cad la yang thabs de gsum kho na bstan pas rang gzhan thams cad 'khor ba las lhan cig tu grol ba la 'bad par bya'o //
bzhi pa 'bras bu la gsum /
dang po chos sku dngos med nam mkha' lta bu ni /
dper na nam mkha' la gzugs dang kha dog sogs gang du yang ma grub bzhin du kun la snang ba ltar rang sems chos sku la dngos po dang mtshan ma gang du yang grub pa med bzhin du /
ma 'dres pa'i chos bco brgyad dang ldan pa chos sku 'byams klas pa'i klong chen por 'khor 'das thams cad 'ub chub thig le gcig gi klong du sangs rgyas pa'o //
gnyis pa longs sku nyi zla skar gsum lta bu ni /
nam mkha' de la gang gis kyang rtog pa med kyang nyi zla gza' skar sogs nam mkha'i rgyan du shar ba ltar /
chos sku nam mkha' lta bur rtog pa med bzhin du longs sku nges pa lnga ldan mtshan dpes brgyan pa chos sku'i rgyan lta bur snang zhing byang chub sems dpa' gang gis kyang rtog pa med kyang 'khor rnams la chos ston pa'o //
gsum pa 'od zer sprul sku lta bu ni /
nyi zla'i 'od zer gyis mun pa thams cad sel ba ltar gang la gang 'dul gyi sprul pa'i skus mchog dman bar ma mtha' yas pa khams gsum thams cad kyi don du phyogs ris dang rgyun chad med par mdzad pa yin no //
de lta bu'i mtshan med kyi rdzogs rim rnam pa lnga po mdor hril gyis dril na phar phyin theg pa'i stong nyid bco brgyad phar phyin drug rnam thar sgo gsum thams cad kyang rang sems thugs rje chen po spros bral chos nyid de bzhin nyid stong pa chen po dang dbyer mi phyed cing der 'dus pa yin no //
phyag rgya chen po'i lta ba sgom pa spyod pa 'bras bu nyams len lnga yang rang sems thugs rje chen po ma bcos so ma rang thang lhug pa dang dbyer med cing der 'dus pa yin no //
rdzogs pa chen po'i dgongs pa bcu po yang rang sems thugs rje chen po ma bcos rang byung gi ye shes yon tan thams cad ma rdzogs pa med pa byar med rdzogs pa chen po dang dbyer mi phyed cing der 'dus pa yin no //
dbu ma chen po bden gnyis dbyer med kyang rang sems thugs rje chen po phyogs med mtha' bral rang gzhan gyis rtog pa'i tha snyad rtog brtag las 'das pa dang dbyer med cing der 'dus pa yin no //
thugs rje chen po rang gi dgongs pa lta ba sgom pa spyod pa 'bras bu bzhi yang rang sems thugs rje chen po ma bsgrub lhun grub /
gzhi lta ba spros bral lam dus su nyams su blangs pas 'bras bu gzhi thog tu grol zhing spyod pa blang dor dang bral ba de las logs su med cing dbyer med pa de la 'dus pa yin no //
de ltar mtshan med kyi rdzogs rim lnga po ni 'dir rgyal po bka' 'bum du ji ltar gsungs pa ltar ro //
ngo sprod dang nyams len stabs gcig tu mdor bsdus nas bstan pa yin pas slob ma la bla mas /
don 'di dag las ma gol bar tshig gi brjod pa gang bde rang gi nyams myong gi steng nas slob ma la ngo 'phrod nges su gdab pa gal che la /
bla mas myong ba med pa'i kha bshad lung rig la sbyangs pa'i kha phyir bltas rtog ge ba'i lam dang bsres nas bshad /
slob mas nyams len la mi gzhol bar mkhas 'dod thob grangs shes rlom la 'phyor chas byed pas ham zom 'ol rgyugs su btang ba'i dus deng sang gi chos pas sa steng gang ba la chos spu tsam yang med pa 'di 'dra byung bas bsam mo ///
/spyi don gsum pa rjes la gnyis /
thun mtshams su rgyun gyi spyod pa dang /
phan yon bstan pa'o //
dang po thun mtshams rgyun gyi spyod pa la drug
/bdun rnam dag
/maN+Dal /
khrus /
bskor ba /
gtor ma /
chu gtor rnams so //
de re re la'ang phyi /
nang /
gsang ba /
don /
rtags /
mtshon pa ste drug drug gis nyams su len pa la /
dang po bdun rnam dag la phyi'i bdun rnam dag ni /
oM ma Ni pad+me hU~M zhes pas rtsa ba gsum dang dkon mchog gsum mdun gyi nam mkhar spyan drangs /
pad+ma'i gdan la bzhugs pa la phyag 'tshal /
phyi nang gi mchod pa dngos su gang 'byor dang yid kyis sprul nas mchod /
sdig pa bshags /
chos kyi 'khor lo bskor bar bskul /
mya ngan las mi 'da' bar gsol ba gdab /
dus gsum gyi dge ba la rjes su yi rang /
dge rtsa gzhan don du bsngo ba rnams yid kyis bya ba'am ngag 'don gang rung dang sgo bstun la bya'o //
nang gi bdun rnam dag ni /
thugs rje chen po 'khor dang bcas pa la snying po yi ge drug pa yan lag bdun pa'i tshul gyis gsol ba gdab pa'o //
gsang ba'i bdun rnam dag ni /
rang gi sems dang thugs rje chen po gnyis su med par thag bcad pa'o //
don gyi bdun rnam dag ni /
thugs rje chen po spros pa dang bral ba de ka rang sems spros bral dang khyad ma mchis pa'o //
rtags kyi bdun rnam dag ni /
thugs rje chen po'i thugs stong pa dang snying rje dbyer med pa de rang gi rig pa rang shar rang grol du stong zhing bcos min gyi snying rje chen po rang rgyud la shar ba'o //
mtshon pa'i bdun rnam dag ni /
dus dang gnas skabs thams cad du thugs rje chen po la mos gus rgyun chad med pa rang dang dbyer med du rtogs pas 'du 'bral med pa la bya'o //
gnyis pa maN+Dal la /
phyi'i maN+Dal ni /
rin po che'am shing gi maN+Dal gyi steng du tshom bu brgyad bkod pa rgyal srid bdun dang gter gyi bum pa dang brgyad du bsam la /
oM ma Ni pad+me hU~M zhes thugs rje chen po'i lha tshogs la 'bul ba'o //
nang gi maN+Dal ni /
me tog gi tshom bu dbus su gcig
/mtha' la drug bkram pa thugs rje chen po'i lha tshogs la 'bul ba'o //
gsang ba'i maN+Dal ni /
maN+Dal du snang ba dbyings /
rgyan du snang ba thabs shes /
maN+Dal dbyings dang thabs shes gnyis med du bsam la 'bul lo //
don gyi maN+Dal ni /
chos kyi dbyings ma bcos pa'i maN+Dal la /
rig pa ye shes kyi me tog bkrams la /
dbyings dang ye shes gnyis su med par 'bul lo //
rtags kyi maN+Dal ni /
rig pa rang gsal gyi maN+Dal la /
rang shar rang grol gyi me tog bkram nas /
chags sdang gnyis med kyi ngang du 'bul lo //
mtshon pa'i maN+Dal ni /
phyi snod kyi 'jig rten maN+Dal la /
nang bcud kyi sems can tshom bur bkram /
rang snang 'dzin med kyi ngang nas 'bul lo //
gsum pa khrus la phyi'i khrus ni /
bum pa dkar po'i nang du rgyun 'bab kyi chu dang sman dri bzang pos bkang /
kha rgyan mgul chings gzungs thag dang bcas maN+Dal gyi dbus su bzhag
/mchod pa bsham /
bum nang du thugs rje chen po bsgom /
mchod bstod /
yi ge drug pa bzla /
bzlas pa thon nas lha 'od du zhu ba'i chus khrus byas pas /
rang gzhan thams cad kyi nad gdon sdig sgrib dag par bsam mo //
nang gi khrus ni /
rang lus bum par chu dang sman thams cad tshang /
skra'i kha rgyan /
gos kyi mgul chings /
rig pa lhar grub /
ngag sngags yig drug
/dri chu khyor bar gtsang phud kyis rtsa ba gsum mchod /
bar pa rang btung /
tha ma khrus bya /
des nad gdon bar chad thams cad sel lo //
lhag ma yi dwags la sbyin /
gsang ba'i khrus ni /
sems nyid stong pa'i bum pa nas /
rig pa dag byed kyi chus /
rnam rtog gi dri ma bkru'o //
don gyi khrus ni /
kun gzhi ma bcos pa'i bum pa nas /
stong gsal rang byung gi chus /
nyon mongs dug lnga bkrus /
ye shes lnga gsal bar byed do //
rtags kyi khrus ni /
lta ba phyogs ris med pa'i bum pa nas /
rig pa bsgom pa rang gsal gyi chus /
spyod pa ltar snang bcos ma bkrus /
blang dor med par gsal lo //
mtshon pa'i khrus ni /
thugs rje chen po'i sku khrus kyis nad gdon sdig sgrib thams cad dag par bsam mo //
bzhi pa bskor ba la phyi'i bskor ba ni /
thugs rje chen po'i sku'i drung du mchod pa bsham /
yi ge drug pa bzla zhing bskor ba bya /
rten de thugs rje chen po dngos su bsam /
de las 'od byung bdag sogs sems can thams cad kyi lus ngag yid gsum gyi sdig pa dag par bsam mo //
nang gi bskor ba ni /
rang gi spyi bor rtsa ba gsum bzhugs par bsam /
de la 'gro ba rigs drug gis bskor ba byed par mos /
bdag la byin gyis rlob par bsam mo //
gsang ba'i bskor ba ni /
snying ga chos kyi 'khor lor yi ge hrIHdkar po'i mthar yi ge drug pa 'gal me lta bu g.yas su 'khor bas lus ngag yid gsum gyi sgrib pa dag par bsam mo //
don gyi bskor ba ni /
chos dbyings ma bcos pa'i pho brang na /
rtog med chos sku chen po bzhugs pa la /
spros bral gyi ngang nas bskor ba byas pas /
bde gsal mi rtog pa'i nyams myong 'char ro //
rtags kyi bskor ba ni /
sems nyid rang byung gi pho brang na /
rig pa rang shar thugs rje chen po bzhugs pa la /
rang shar rang grol gyi bskor ba byas pas /
dug lnga rnam rtog rang gnas su zhi'o //
mtshon pa'i bskor ba ni /
rang lus ri bo'i pho brang na /
sprul sku thugs rje chen po bzhugs pa la /
gnyis su med pa'i bskor ba byas pas /
mchog dang thun mong gi dngos grub thob bo //
lnga pa gtor ma la phyi'i gtor ma ni /
gtor snod rin po che rgya chen por bsam /
gtor ma bdud rtsi'i rgya mtshos dkar mer gyis gang bar bsam mo //
mdun gyi nam mkhar rtsa ba gsum bzhugs pa la yi ge drug pas dbul lo //
nang gi gtor ma ni /
chu thams cad rak+ta /
sa thams cad ni sha chen /
brag dang rdo thams cad rus par bsam la 'bul /
gsang ba'i gtor ma ni /
rang lus kyi sha khrag rus pa thams cad rtsa ba gsum dang /
rigs drug gi sems can thams cad dang /
lan chags dang bgegs dang gnod byed thams cad la chags zhen med par 'bul lo //
don gyi gtor ma ni /
blos blangs pa'i chos thams cad chags zhen med par 'khri ba rbad kyis chod na gtor ma thengs pa'o //
rtags kyi gtor ma ni /
rig pa rang ngo shes na rang sar grol tsam na gtor ma legs par btang grub pa yin no //
mtshon pa'i gtor ma ni /
ci za ci 'thung thams cad kyis dkon mchog gsum la mchod pa yin no //
drug pa chu gtor la /
phyi'i chab gtor ni /
rang thugs rje chen por bsgoms nas /
yi ge drug pa bzla bzhin du lag pa'am snod kyi chu rang la gtor /
skam la gtor /
chu la gtor bas rang gi sdig sgrib nad gdon dag
/sa la gnas pa'i sems can chu la 'thung ba'i sems can ngan song du mi 'gro bar mtho ris thar pa'i lus khyad par can thob /
skam la gnas pa'i yi dwags thams cad tshims nas bde 'gro thob par bsam /
nang gi chu gtor ni /
chu la sman dang phye dang me tog la sogs pa btab /
gtor snod gas chag med par blug
/yi ge drug pa bzlas pas bdud rtsir byin gyis brlabs nas rtsa ba gsum dang dkon mchog gsum chos skyong 'gro drug bgegs rigs mgron thams cad la bstabs pas tshims par bsam /
gsang ba'i chu gtor ni /
rang gi dri chu'i phud bdud rtsir bsam la rtsa ba gsum mchod /
bar pa rang gis 'thungs pas nad gdon dag
/lhag ma dri chu 'thung ba'i yi dwags la sbyin la bsngo /
don gyi chu gtor ni /
chos nyid ma bcos pa rang byung rnal ma'i chu la rig pa gsal dag gis byi dor byas la btang ngo //
rtags kyi chu gtor ni /
sems nyid rang shar rang grol gyi chus /
dug lnga rnam rtog rjes med du btang ngo //
mtshon pa'i chu gtor ni /
chu gang na 'dug pa thams cad la yi ge drug pa bzla zhing bdud rtsir bsam la /
yar bla ma dkon mchog la mchod /
bar gzhi bdag la bsngo //
mar yi dwags la bsngo'o //
gnyis pa phan yon bstan pa ni lnga'o //
thos pas 'tshang rgya ba /
bzlas pas 'tshang rgya ba /
bris pa dang mthong bas 'tshang rgya ba /
btags pas 'tshang rgya ba /
bskor bas 'tshang rgya ba'o //
dang po thugs rje chen po'i mtshan thos pas 'tshang rgya ba ni /
mtshan rabs yongs su bstan pa'i mdo las /
'phags pa spyan ras gzigs dbang phyug gi mtshan thos pa tsam gyis tshe 'di'i nyes pa las bskyab bo //
phyi ma bla na med pa yang dag par rdzogs pa'i byang chub thob par 'gyur ro zhes gsungs /
bzlas pas 'tshang rgya ba ni /
sprul pa'i rgyal po'i zhal nas /
snying po yi ge drug pa oM ma Ni pad+me hU~M zhes gang gis bzlas brjod byas na'ang /
de'i lus la lto ba na gnas pa'i srog chags bye ba phrag mang po ngan song gi gnas las thar ro //
yi ge drug pa gang gis bzlas pa de'i lus kyi rlung sems can gzhan gang la phog na'ang de'i lus kyi sgrib pa byang bar 'gyur ro //
rgyun du bzlas brjod byas na lta ci smos /
zhes gsungs /
bris pa dang mthong bas 'tshang rgya ba ni /
mdo sde za ma tog las /
gang la la zhig gis yi ge drug pa 'di brag gam rtsig pa la bris na /
de gang gis mthong ba'i sems can de dag thams cad kyang byang chub sems dpa' srid pa tha ma par gyur nas myur du bla na med pa yang dag par rdzogs pa'i byang chub tu mngon par rdzogs par 'tshang rgya bar 'gyur ro //
zhes gsungs /
btags pas 'tshang rgya ba ni /
sprul pa'i rgyal po'i zhal nas /
ras gtsang ma la thugs rje chen po'i sku mtshan nyid dang ldan pa bris nas /
de'i dpral ba mgrin pa snying ga lte ba rnams su /
'khor lo rtsibs drug pa re re bris pa'i dpral ba'i 'khor lo'i lte bar oM dang rtsibs drug la yi ge drug dngul gyis bri /
de bzhin du mgrin par pad+ma rA gas AHdang rtsibs drug la yig drug
/snying gar bai DUr+Yas hU~M dang yig drug
/lte bar gser gyis hrIHdang yig drug bri /
'od kor lnga'i tha mar spyan ras gzigs kyi gzungs sngags rnams rin po che sna lngas bris pas 'khor bar bya /
de la yi ge drug pa 'bum phrag gcig bzlas pas rab tu gnas par byas la /
dar sna tshogs kyis dril nas lus kyi spyi bo'am mgul du btags na yi dwags kyis mi tshugs /
shi 'phos nas ngan song gnas las thar te /
'phags pa spyan ras gzigs dbang phyug gi drung du 'khod par 'gyur ro //
'di la som nyi ma byed cig
/ces gsungs /
bskor bas 'tshang rgya ba ni /
'phags pa'i rgyud las /
gang zhig blo dang ldan pa yis //
gro ga'am ras sam shing shun la //
yi ge drug pa'i gzungs sngags ni //
bzang drug khu bas legs bris te //
'byung ba dag la las bcol na //
gdon mi za bar bde 'bras thob //
ces yi ge drug pa me chu rlung la bskor ba'i phan yon dang bcas pa gsungs shing /
gzhan 'phags pa thugs rje chen po'i mtshan thos pa dang yid la dran pa tsam gyis kyang 'jigs pa chen po brgyad dang bcu drug la sogs pa las grol bar mdo rgyud nyi shu rtsa gcig   za ma tog gi mdo /
pad+ma dkar po'i mdo /
puN+Da rI ka'i mdo /
chu klung sna tshogs pa'i mdo /
snang ba rol pa'i mdo /
mtshan brgya rtsa brgyad kyi mdo /
mtshan rabs bdun yongs su bstan pa'i mdo /
zhal bcu gcig pa'i mdo /
pad+ma mchog gi mdo /
dbang phyug rol pa'i mdo /
yid bzhin nor bu'i mdo /
snying rje chen po'i mdo /
'od zer bkod pa'i mdo /
yi ge drug pa'i mdo /
phyag stong spyan stong gi gzungs /
pad+ma snying po'i gzungs /
gdong bcu gcig pa'i gzungs /
don yod zhags pa'i gzungs /
don zhags chung ba'i gzungs /
pad+ma cod pan gyi rgyud /
cho ga sngags kyi rgyud rnams te /
'di rnams sprul pa'i rgyal po'i dus su 'gyur nges kyang la la da lta nub pa 'dra ba zhig snang ngo   tu gsungs pa'i phyir /
de ltar thos pa dang bzlas pa dang bris pa dang btags pa dang bskor ba byas kyang phan yon de lta bu thob na /
sprul pa'i rgyal po nyid kyis ji ltar gsungs pa'i lam bskyed pa'i rim pa dang rdzogs pa'i rim pa tshang la ma nor bar nyams su blangs na rab tshe 'di /
'bring bar do /
tha ma yang skye ba phyi ma la dngos grub rnam pa gnyis thob pa la gdon mi za zhing gor ma chags pa kho na'i gnas su rigs pas /
las dang skal bar ldan cing 'phral dang yun gyi bde ba chen po thob par 'dod pa rnams kyis lam 'di nyid gces par 'dzin cing 'bad rtsol du ma'i sgo nas nyams su len rigs pa nyid yin no ///
/smras pa /
rgyal ba kun gyi brtse ba'i phrin las rnams //
ma bsdus na yang ngang gis 'dus pa yi //
'phags mchog phyag na pad+mas mtshan pa des //
bdag cag srid pa tha mar mdzad gyur cig
/gang gi lam 'di sprul pa'i rgyal po yi //
gsung rab ji bzhin nyams len gnad bsdus nas //
skal bzang thar 'dod rnams la ngas sbyin gyis //
dga' bar longs la 'bad pas nyams su longs //
gangs ri'i ljongs 'di phyag na pad+mo yi //
gdul bya'i zhing yin der 'khod lus can gyi //
lhag pa'i skyabs kyang brtse ldan 'di kho na //
gang gis lus can rnams kyi rna ba ru //
yi ge drug pa lan gcig bsgrags pa yi //
skyes bu de yang 'phags pa'i sprul pa zhes //
rgyal bas bsngags pa'i rnam dag lam bzang 'di //
bsdus shing bris nas gzhan la ston pa rnams //
rang nyid skal ba mi dman dang re spro //
de ltar 'bad pa'i dge ba ni //
rnam par dkar ba gang thob pa //
'gro drug sems can la sbyin gyis //
dge 'bras de dag myur thob shog
/de ltar 'phags pa 'jig rten dbang phyug nyid mi'i srid pa'i zol la brten nas skye dgu rnams bde bar 'khrid pa'i sprul pa'i rgyal po srong btsan sgam po'i bka' 'bum du ji ltar gsungs pa'i bskyed rdzogs kyi gnad rnams ma tshang ba med par bsdus te /
nyams len mdo 'gag tu dril nas bshad pa 'di nyid ni sngon chad thugs rje chen po'i bskyed rdzogs dang smar khrid bka' gter gang du'ang mang rab gsungs 'dug pa dang /
lhag par mtshan ldan gangs ri ba shes rab rgyal mtshan gyis rgyal po bka' 'bum gyi don bsdus smar khrid mdzad 'dug pa ni /
gnas skabs su go sla khyer bde zhing gsol 'debs ngag 'don sogs tshig sbyor legs shing gdangs snyan pas brod pa skye ba tsam snang yang rgyal po bka' 'bum gyi bskyed rdzogs kyi rnam grangs rnams kyi cha tsam yang ma 'dus par mthong nas /
rang gzhan thams cad la phan pa'i bsam pa rnam par dag pa kho na snying la brnags te /
'bri gung pa skyu ra'i gdung las dus mtha'i shAkya'i sras kyi dge slong sum ldan rdo rje 'dzin pa chos kyi grags pa zhes 'bod pas shing khams lug gi lo rang lo drug cu re gcig pa dbyar 'bring chu stod can gyi dkar po'i dga' ba dang po la /
'bri dam pa chos phyug gi klung pho brang rtse ba gzhis ka sra brtan rdo rje'i gnas mchog tu sbyar ba 'dis kyang /
sems can thams cad 'phags pa thugs rje chen po'i go 'phang la 'god pa'i rgyur gyur cig
/shu b+ha mastu sarba dza ga taM/
de ltar chos skyong ba'i rgyal po srong btsan sgam po'i bka' 'bum gyi bskyed rdzogs kyi nyams len rnams mdo 'gag gnad don du dril ba'i khrid yig 'di nyid bla ma mtshan ldan gyis slob ma dad pa dang ldan pa la nyams khrid go don 'phrod nges su btab rjes /
nyams len rgyun khyer du bya ba'i tshe khrid rim ltar bskyed rdzogs thams cad grub na ni shin tu legs la /
gal te de ltar ma grub kyang bskyed rim sgrub skor rnams dang /
rdzogs rim mtshan bcas mtshan med rnams so so rang 'dod kyis bskyed rim re la rdzogs rim re sbyar te khol bur nyams su blang yang chad pa'i skyon du mi 'gyur zhing don gnyis sgrub pa'i nyams len rkang tshugs pa re re yin pas de ltar go bar byos shig
/mang+ga laM///
/
