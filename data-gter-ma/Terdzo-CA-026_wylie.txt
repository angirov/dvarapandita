@#//
rtsa gsum spyi 'dus snying thig las /
dbang gi cho ga tshe dbang dang bcas pa 'chi med ye shes chu rgyun zhes bya ba bzhugs so //
na mo gu ru pad+ma pra b+hA dzA lA ya /
rang byung gdod ma'i sangs rgyas rdo rje'i sku
/srid zhi'i khyab bdag pad+ma 'od 'bar dang //
dbyer med kun mkhyen mdo sngags gling pa'i zhabs //
spyi bor rtag bzhugs sgo gsum byin gyis rlobs //
spyi 'dus bka' srol gsum pa ni //
ngo mtshar snying po'i bcud 'dril ba //
bya sla khyer bde'i smin byed kyi //
cho ga phyag bzhes ji bzhin dgod //
zab chos 'di nyid kyi sgo nas skal ba dang ldan pa'i rgyud la smin byed kyi sa bon gdab pa la don gsum /
sbyor ba gshom dang dbang sgrub /
dngos gzhi dbang gi cho ga
/rjes las kyi mjug bsdu ba'o //
dang po bcas gshom ni /
dkyil 'khor gzhung mthun sgo rdzogs can gyi ras bris sam /
med na maN+Dal la me tog gi tshom bu gtso bo gsum /
sgo ba bzhi bcas lha grangs bkod pa'i steng khri'ur rnam rgyal bum pa bcud ldan kha rgyan mgul chings dang bcas pa /
mdun du tshe dpag med zhi drag seng gsum dang bcas pa'i lha tsaka bzhi /
g.yas su thod pa mtshan ldan chang dang chos sman mngar gsum sbyar bas bkang ba /
g.yon du shel rdo rig tsaka dbang phreng /
rgyab tu tshe 'brang dang tshe ril tshe chang mda' dar rnams bkod /
mdun ngos su sman raka gtor gsum /
phyi mchod bskor bsham phreng tshar gang bde bya /
gzhan yang las bum /
mig dar me tog
/sngon gtor tshogs kyi yo byad rjes 'brel bcas nyer mkho rnams tshogs par bya'o //
de nas tshig bdun gsol 'debs sogs sngon du 'gro bas phrin las ye shes lam bzang ltar skyabs sems lan gsum dang /
bgegs gtor byin rlabs bsngo ba spyi mthun byas la bka' bsgo nas brtsam sngon 'gro lnga dang /
dngos gzhi bdag mdun dbyer med du bskyed cing bstod pa yan song nas /
dbang don du dzapa? khang dbye na /
b+h+rU~M bi shwa bi shud+d+he hrIHhU~M b+h+yo phaT dzaH
zhes pas bdag bskyed las mdun rten gyi go sar ye shes kyi dkyil 'khor gnyis pa phyes la /
bdag mdun gnyis kar ting nge 'dzin gyi 'phro 'du bcas bzlas pa bya /
de'ang zhi drag seng gsum bsnyen sgrub las sbyor gyi tshul du bsnyen nas zhi bsnyen gyi bzhi cha drag po /
de'i bzhi cha tsam mkha' 'gro la dus bsnyen du gsungs pa yin 'dug kyang dbang gi skabs 'dir cha snyoms bzlas pas 'thus /
las bzhi'i sham 'dogs 'phros /
bum bzlas zur du spro na dmigs pa gsal 'debs spyi rgyug byas nas gzungs thag blangs la snying po gsum bzla /
skabs 'dir tshe dbang gi ched sogs tshe sgrub sbrel na /
ye shes sems dpa'i thugs kar pad zla'i steng :
gser gyi rdo rje rtse lnga'i lte bar hrI:
mtha' skor sngags kyi phreng bas mtshan pa las :
'od zer dpag yas mkha' khyab kun tu 'phros :
rang gi bla tshe chad nyams yar ba dang :
'khor 'das dwangs bcud bdud rtsi'i rnam par bsdus :
thugs srog la thim byin rlabs nus stobs 'bar :
'chi med ye shes rdo rje'i srog 'grub gyur :
oM AHhU~M badzra gu ru pad+ma sid+d+hi A yu She hU~M nr-i dza :
zhes ci 'grub bzlas pa'i mthar tshe 'gugs ni /
mda' dar g.yab la /
hU~M hrI:
bde chen pad+ma drwa ba'i zhing khams nas :
tshe dpag med mgon o rgyan thod phreng rtsal :
rab 'byams rtsa gsum rgya mtsho'i tshogs dang bcas :
thugs dam bskul lo thugs rje'i ye shes skyed :
'od zer lcags kyu pho nya mgyogs ma'i tshogs :
nyi zer rdul ltar srid zhi khyab par spros :
rnal 'byor bdag gi bla tshe chad nyams dang :
sde brgyad 'byung pos 'phrog pa thams cad khug :
sa chu me rlung 'byung ba'i dwangs bcud sdus :
skye 'gro'i tshe bsod dpal 'byor shes rab dang :
rtsa gsum rgyal ba'i thugs rje'i byin rlabs bcud :
snying dbus mi shigs dwangs ma'i srog la stims :
sgrub pa'i dam rdzas ye shes bdud rtsir skyil :
bla srog dbang thang yar ba rang sor tshud :
mi 'gyur mi shigs rdo rje'i tshe bcud spel :
'chi med ye shes mchog gi dngos grub stsol :
ces dang snying po brjod /
dbyangs gsal sogs kyis lhag chad bskang zhing brtan par byas nas /
che bskyed mchod bstod dgongs pa'i gding bzung zhing /
gter srung gtor 'bul spyi 'gro tsam dang /
tshogs byin rlabs nas skong ba'i bar du btang la /
las bum du rta mgrin bskyed bzlas bya /
ting nge 'dzin gyi dbang len nam rig pa'i me tog dor la gnang ba nod do //
gnyis pa dbang la gnyis /
'jug pa dang dngos gzhi'o //
dang po ni /
slob ma rnams khrus nas dbyung /
bgegs gtor btang la bka' bsgo zhing mtshams bcad /
sems bskyed gsal gdab /
chos bshad bye brag
/de'ang khyab bdag bde chen chos kyi sku mgon po 'od mi 'gyur ba nyid spyan ras gzigs longs spyod rdzogs pa rigs lnga gangs chen mtsho'i skur bstan nas zhing dang sku'i bkod pa 'byams klas su snang bar mdzad pa las /
thugs rje'i rang rtsal sprul pa'i sku 'chi med pad+ma thod phreng rtsal du rnam par rol pas mi mjed kyi 'gro ba spyi dang /
khyad par rtsod ldan gyi dus snyigs ma'i mthar thug pa'i mi dang mi ma yin shin tu gdul dka' ba rnams 'dul ba'i thabs mkhas sgyu 'phrul chen po'i rol gar bsam gyis mi khyab par bstan pa las /
rdzogs pa'i sangs rgyas sku dngos kyis gdul byar ma gyur pa'i mun gling bod kyi rgyal khams 'dul ba'i dus la son pa'i tshe 'jam dpal dbyangs khri srong lde btsan gyis spyan drangs pa ltar phyag pheb /
lha srin ma rungs pa thams cad btul /
sku gsung thugs kyi rten yongs rdzogs bkod nas bstan pa 'phags yul las kyang ches gsal bar mdzad pa'i skabs su /
skal ldan rje 'bangs 'dus pa'i tshogs rnams la rdo rje theg pa'i smin grol zab la rgya che ba thun mong dang thun mong ma yin pa brjod las 'das pa'i chos char so so'i khams dbang dang mthun par phab ste /
phal cher gdul bya phyi ma phyi ma'i ched du gter gyi rnam grangs mi 'dra ba du mar sba bar mdzad cing /
sprul pa'i gter ston snga phyir byon pa rnams kyis so so'i skal pa dang 'tsham pa'i gter zhal phyes nas dus mthun gyi 'gro don rgya cher mdzad pa'i nang tshan /
zab chos 'di nyid gter kha gsum du sbas pa las /
dang po rgyas pa rtsa gsum rigs bsdus su sgrub pa'i skor rnams mon spa gro gcal du sbas pa bai ro'i rnam 'phrul ku sa sman pa'am kun spangs zla 'od 'bar gyis spyan drangs /
gnyis pa 'bring po rtsa gsum gnas 'gyur du sgrub pa'i skor rnams byang kong rngod hom 'phrang lcags kyi sgo mor sbas pa nyang ban rnam 'phrul 'ja' tshon las 'phro gling pas spyan drangs /
gsum pa zab bsdus rtsa gsum gtso bsdus su sgrub pa'i thabs 'di nyid mdo khams shar phyogs 'chi med pad+ma shel ri'i gsang phug tu sbas pa /
'jam dpal gzhon nu chos rgyal chen po'i ye shes kyi rol gar /
dus gsum mkhyen pa pad+ma'i rgyal tshab /
bka' babs bdun dang ldan pa'i shing rta /
gter ston grub thob rgya mtsho'i spyi dpal chen po pad+ma 'od gsal mdo sngags gling pa la /
ye shes mkha' 'gros spyan drangs te dngos su phul ba'i shog ser las gtan la phab cing skal ldan du ma smin grol gyi lam bzang du bkod par mdzad pa'i zab chos 'di ni /
gter gzhung las /
tshig nyung don gsal lam khyer bde :
byin rlabs dngos grub 'byung ba'i gter :
'di nyid 'phrad cing nyams len kun :
gnas skabs gdon bgegs bar chad dang :
nad mug mtshon 'khrugs rgud pa zhi :
tshe bsod dpal 'byor nyams rtogs rgyas :
phun sum tshogs kun dbang du 'gyur :
sde brgyad byad phur tshar thag chod :
mthar thug lnga ldan 'od kyi sku :
pad+ma bdag dang 'du 'bral med :
de phyir snying las gces par zungs :
zhes mchog dang thun mong gi dngos grub ma lus pa'i 'byung gnas su gyur pa yin la /
de lta bu'i dbang bskur bsgrub pa la 'jug pa dang dngos gzhi'i cho ga gnyis su yod pa las /
thog mar 'jug pa'i chos rnams zhu ba'i yon du dmigs te zhing khams 'bul bar zhu /
zhes mtshams sbyar bas maN+Dal 'bul du gzhug
/mtshams sbyor dang sngags spyi mthun byas la mig dar me tog gtad /
snyim pa me tog gis bkang ba'i thal sbyar bcas gsol ba 'debs pa 'di'i rjes zlos /
rtsa gsum 'dus pa'i spyi dpal che :
rdo rje slob dpon bdag la dgongs :
bla ma yi dam mkha' 'gro yi :
smin grol dbang mchog bstsal du gsol :
lan gsum /
de ltar gsol ba btab pa la legs so'i gnang ba sbyin zhing rdo rje'i tha tshig la gnas dgos par gdams pa 'di la snyan gtod 'tshal /
legs 'ong skal ldan rigs kyi bu :
zab mo'i dbang bskur don gnyer na :
dad dang dam tshig srog bzhin srungs :
'da' ka rdo rje'i bro bor cig :
dung zhal nas chu sbyin la /
rdo rje'i chu nan gyis dpang por byas te 'da' dka'i dam tshig tshul bzhin bsrung snyam pas 'di'i rjes zlos :
sa ma ya i dan na ra kan :
bla ma rtsa gsum rgyal ba'i dkyil 'khor mkha' khyab ye shes sgyu ma'i rol mo rab 'byams rgya mtsho'i sprin phung rnam par bkod pa'i spyan sngar /
bdag sogs rigs drug gis bsdus pa'i 'gro ba mtha' dag byang chub snying po la mchis kyi bar du sgo gsum gus pas skyabs su 'gro ba dang /
mar gyur sems can rnams kyi don du rtsa gsum bla ma'i go 'phang bsgrub 'dod kyi smon pa dang /
de'i phyir zab mo'i lam don du gnyer bar 'dod pa'i 'jug pa sems bskyed gsal thob la 'di'i rjes zlos /
na mo :
bla ma rtsa gsum sogs las byang ltar lan gsum /
zhing mchog de rnams kyi spyan sngar gsag sbyong spel gsum gyi snying por gyur pa yan lag bcu pa tshul bzhin bya ba'i 'dun pas tshig dang mthun pa'i ting nge 'dzin re re nas gsal thob la 'di'i rjes zlos /
bla ma rtsa gsum lha tshogs gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor bskor :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
lan gsum /
sgo gsum ye shes su smin byed dbang la rags las kyang dbang srog dam tshig la rags las pas /
spyi dang khyad par lhag pa rnams kyis bsdus pa'i sdom pa dang dam tshig mtha' dag ngo bo gnas 'gyur ba'i tshul gyis bzung /
yon tan yar ldan du bsrung /
dus skabs dgos pa gang gtsor spyad par bgyi'o snyam pas 'di'i rjes zlos /
oM:
bde bar gshegs pa khyed ci 'dra :
de 'dra kho nar bdag gyur cig :
spyod pa rmad byung bsam yas pa :
'gro la phan phyir bdag gis spyad :
byang chub sems mchog dam pa dang :
sku gsung thugs kyi phyag rgya 'di :
srog gi phyir yang mi gtong na :
rdo rje rgyal pos byin rlob mdzod :
dus ngan tha ma'i 'jig rten 'dir :
sangs rgyas mdzad dka' bdag gis bsgrub :
byang chub spyod dka' bdag gis spyad :
rdo rje rnal 'byor dkyil 'khor 'dir :
bdag cag bsam pa 'grub gyur cig :
lan gsum /
de dag gis dkyil 'khor phyi 'jug gi cho ga rnams grub nas /
nang 'jug gi slad du slob dpon gyi phyag gi rdo rjes drangs te yol ba'i nang du zhugs par mos shig
/dzaHhU~M baM ho :
zhes yol ba bsal /
de nas khyed rang rnams dkyil 'khor gyi shar sgo nas brtsam ste g.yas bskor gyis phyin zhing sgo re re bzhin phyag bya ba'i 'dun pas thal mo gnas gsum du sbyor la 'di'i rjes zlos /
oM na ma ste hU~M:
oM na ma mi hU~M:
oM na mo na ma hU~M:
lan bzhi brjod /
de nas nang 'jug gi dngos gzhi ye shes pa dbab pa yin pas khyed rang rnams lus gnad drang por srongs /
ngag gnad srog rtsol kha sbyor du chings /
yid kyi gnad gzhan du ma yengs par dmigs pa 'di rnams rtse gcig tu sgoms shig
/oM ma hA shUn+ya tA sogs /
chos thams cad 'od gsal stong pa nyid kyi ngang las /
snod rnam par dag pa sa phyogs 'di nyid 'og min pad+ma drwa ba'i zhing gi rgyan bkod yongs su rdzogs pa'i dbus su /
khyed rang rnams gang du gnas pa'i go sar pad sdong nyi zla'i gdan gyi steng du /
bcud rnam par dag pa rang rig pa'i ngo bo hrIHyig dkar po las 'od zer 'phro 'dus rdo rje hrIHsa mtshan par gyur /
de las kyang 'phro 'dus yongs su gyur pa las /
khyed rang rnams skad cig gis rigs 'dus bla ma pad+ma 'byung gnas dkar la dmar ba'i mdangs chags shing mtshan dpe yongs su rdzogs pa /
phyag g.yas pas rdo rje thugs ka'i stod du 'dzin cing g.yon mnyam gzhag ban+d+ha tshe bum dang bcas pa bsnams pa /
dbu la 'dab ldan pad+ma mthong grol dang sku la gsang gos phod ka chos gos za 'og gi ber phyam rnams brtsegs mar gsol ba /
gru mo g.yon du kha T+wAM rtse gsum brten cing ye shes kyi rang 'od 'bar ba'i klong du zhabs rdo rje'i skyil mo krung gis bzhugs pa'i thugs kar pad zla'i gdan la ye shes sems dpa' tshe dpag med dmar gsal longs sku'i chas can /
phyag mnyam gzhag tshe bum bsnams shing zhabs rdo rje'i skyil krung du bzhugs pa /
rang 'od kyi yum gos dkar mo dang mnyam par sbyor ba'i mkha' gsang nas byang chub sems kyi thig le hU~M dmar po dang b+h+yo sngon po gtso bo'i sku'i g.yas dang g.yon du spros pa las /
g.yas phyogs su pad nyi rgyal bsen gyi gdan la che mchog gu ru drag po rab dmar me'i mdog can khro zhing gtum pa /
rdo rje dang sdig pa 'dzin cing zur zhal g.yon du gzigs pa /
dur khrod kyi chas brgyad kyis brgyan cing rdo rje'i me 'od 'bar ba'i klong na 'gying zhing brjid pa /
g.yon phyogs su pad nyi byad ma bsnol ba'i gdan la ye shes DA ki seng gdong ma nam mkha'i mdangs can gnam lcags kyi ral pa sgreng ba /
zur zhal g.yas su gzigs shing phyag gnyis gri gug thod khrag dang gru mo na kha T+wAM rtse gsum 'chang ba /
seng ge'i pags pa'i stod g.yogs stag lpags kyi sham thabs grol ba /
rus pa dang rin po che'i rgyan gyis spras shing zhabs gnyis brkyang bskum gar stabs kyi rol pas bzhugs pa /
gtso bo gsum gyi gnas gsum du rdo rje'i yi ge 'bru gsum 'od 'bar bas mtshan par gsal thob /
de nas rgyud rnam par dag pa ye shes lha'i gzi byin dbab pa'i slad du /
slob dpon dang khyed rang rnams kyi gnas gsum nas 'od zer nyi ma'i zer thag lta bu nam mkha'i dbyings gang ba 'phros /
phyogs bcu'i rtsa gsum rgyal ba'i dkyil 'khor rab 'byams rnams dang /
khyad par bde chen pad+ma 'od kyi pho brang /
dbang drag rol pa'i dur khrod /
dag pa mkha' spyod o rgyan gyi zhing rnams su bzhugs pa'i bla ma yi dam mkha' 'gro dang bcas pa'i thugs rgyud bskul /
de thams cad kyang gu ru rtsa ba gsum gyi sku phyag rgya gsung yig 'bru thugs phyag mtshan 'od zer gyi rnam par bzhengs te char babs pa ltar byon nas khyed rang rnams kyi sgo gsum la thim pas rgyud byin gyis brlabs par mos shig
/'beb pa'i rdzas bdug
/dbyangs dang DA dril bcas las byang gi spyan 'dren /
hU~M hrI:
bzhengs shig bla ma rig 'dzin sogs kyi mthar /
oM AHhU~M badzra gu ru d+he ba DA ki nI dz+nyA na A be sha ya a A:
zhes lan mang du brjod /
ye shes pa'i byin rlabs kyi rgyun byang chub ma thob kyi bar du brtan par byas par mos shig
/tiSh+Tha badzra /
zhes mgo bor rdo rje rgya gram du bzhag
/sngar byin pa'i me tog gi cod pan de nyid rang rig lhag pa'i lha la 'bul ba'i mos pas sngags 'di'i rjes zlos dang bcas 'dor bar zhu /
pra tIts+tsha badzra ho :
zhes 'dor du gzhug
/slar spyi bor bkod la /
me tog rang gi rigs kyi lhas bzhes nas slar yang dbang rtags kyi tshul du spyi bor bcings par mos shig
/pra ti gr-ih+Na i maM satwa ma hA bA la /
ma rig pa'i sgrib g.yogs thams cad mig dar dang lhan cig bsal bas rnam dag ye shes kyi spyan thob par mos shig
/badzra tsak+ShuHpra be sha ya phaT/
ces gdong bsal /
dag pa'i mig gis ye shes kyi dkyil 'khor mjal bar gyur pa ni /
thar pa chen po'i gzhal med khang rgyan dang bkod pa mtshan nyid thams cad yongs su rdzogs pa'i dbus su pad sdong nyi zla'i gdan gyi steng du /
dkon mchog rtsa gsum kun 'dus gu ru pad+ma 'od 'bar la bla ma rig 'dzin grub thob bye ba 'bum sdes bskor ba /
g.yas su pad nyi rgyal bsen gyi gdan gyi steng du che mchog gu ru drag po la yi dam rgyal ba'i dkyil 'khor rab 'byams kyis bskor ba /
g.yon du pad nyi byad ma'i gdan gyi steng du mkha' 'gro seng ge'i gdong pa can la 'bum phrag yangs pa'i mkha' 'gro'i tshogs kyis bskor ba /
sgo bzhir rigs bzhi'i dpa' bo yab yum bcas byin rlabs dngos grub phrin las kyi rtsa ba ma lus pa'i dkyil 'khor chen po rten dang brten par bcas pa mngon sum du mjal bar mos pas dad pa dang spro ba skyed cig
/de rnams kyis dkyil 'khor du 'jug pa'i chos rnams grub pa lags /
gnyis pa ni /
de nas dngos gzhi'i dbang bskur zhu ba'i yon du thog mar maN+Dal 'bul 'tshal /
gsol ba 'debs pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
lan gsum /
slob dpon gyi thugs ka nas 'od zer 'phros gdan gsum tshang ba'i dbang gi lha nam mkha' gang bar spyan drangs /
badzra sa mA dzaH
oM sarba ta thA ga ta ar+g+haM nas /
shab+da pra tIts+tsha swA hA/
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
ces bstod /
rdo rje can gyis sangs rgyas la //
'gro ba skyob pa'i ched du dbang //
yon tan 'byung gnas ji ltar bstsal //
de ltar 'di la'ang bstsal du gsol //
zhes gsol ba btab pas nam mkhar bzhugs pa'i de bzhin gshegs pa rnams kyis dbang gi dgongs pa mdzad /
byang chub sems dpa' rnams kyis me tog 'thor zhing shis pa brjod /
rig pa'i lha mo rnams kyis rdo rje'i glu dbyangs len /
khro bo khro mo rnams kyis drag po'i tsham rngam dang bcas te bgegs bskrad /
rigs kyi yum lngas bum pa bdud rtsi'i bkang bas dbang bskur stsol bar mos shig
/rnam bum thogs la /
hU~M:
bkra shis bum pa ye shes gzhal med khang :
rtsa gsum 'od zhu bdud rtsi'i bcud kyis gtams :
skal ldan rigs kyi bu la dbang bskur bas :
gzung 'dzin snang zhen lha skur dag par shog
/oM hU~M trAM hrIHA ka la sha badzra a mr-ita a b+hi Shiny+tsa mi :
zhes dbang bskur pas bdud rtsi'i rgyun gyis lus kyi nang thams cad gang /
dri ma dag
/chu lhag ma yar lud pa las pad+ma'i rigs bdag gtso bor gyur pas dbur brgyan par mos shig
/de'i rjes 'brel du sku gsung thugs kyi dbang bskur ba yin pas dmigs pa 'di bzhin du mdzod /
gu ru rtsa ba gsum ye shes sems dpa' dang bcas pa'i sku las ye shes kyi phyag rgya gnyis pa re 'phros /
khyed rang rnams kyi gnas so sor thim par mos shig
/tsakli bzhi pos dbang rim par bskur la /
hrI:
pad+ma'i rigs kyi dkyil 'khor rgya mtsho'i gtso :
bcom ldan mgon po tshe dpag med pa yis :
skal ldan rigs kyi bu la dbang bskur bas :
tshe dang ye shes snang ba rgyas par shog :
sngags mthar kA ya a b+hi Shiny+tsa oM:
oM:
rtsa gsum rgyal ba rab 'byams 'dus pa'i dngos :
rigs kun khyab bdag pad+ma 'od 'bar gyis :
skal ldan rigs kyi bu la dbang bskur bas :
smin grol byin rlabs phrin las yongs rdzogs shog :
sngags mthar kA ya a b+hi Shiny+tsa oM:
hU~M:
chos sku zhi ba'i dbyings las ma g.yos kyang :
ye shes rig rtsal gu ru drag po yis :
skal ldan rigs kyi bu la dbang bskur bas :
gdug pa tshar gcod dngos grub mchog thob shog :
sngags mthar kA ya a b+hi Shiny+tsa oM:
b+h+yo :
dus gsum sangs rgyas skyed dang rol pa'i yum :
mkha' 'gro'i gtso mchog seng ge'i gdong can mas :
skal ldan rigs kyi bu la dbang bskur bas :
byad phur srung zlog phrin las myur 'grub shog :
sngags mthar kA ya a b+hi Shiny+tsa oM:
des lha bsgom pa sku'i dbang lus la thob pa yin pas /
deng phyin chad bskyed pa phyag rgya'i gzer snang zhen la thebs pas snod bcud thams cad lha'i dkyil 'khor du 'char ba'i rnal 'byor chu bo'i rgyun lta bu la brtson par gyis shig
/slob dpon dkyil 'khor gyi gtso bo dang khyed rang gnyis ka bla ma pad+ma 'od 'bar du gsal ba'i thugs ye shes sems dpa'i thugs klong du gser gyi rdo rje rtse lnga pa'i lte bar hrIHdkar po'i mthar sngags phreng g.yas su 'khod pa /
gtso bo'i thugs ka'i sngags phreng las gnyis pa 'phros /
zhal nas thon te khyed rang rnams kyi zhal du zhugs /
thugs ka'i sngags phreng la thim /
de las 'od zer bsam gyis mi khyab pa 'phros pas rtsa gsum rgyal ba'i dkyil 'khor rab 'byams rnams mchod /
byin rlabs 'od dang thig le'i rnam par byon nas khyed rang la thim pa tsam gyis /
las nyon sdig sgrib dbyings su zhi /
rig pa'i rtsal chen phyogs med du rgyas /
gnyis su med pa'i ye shes rang dbang du gyur par mos la rdo rje'i snying po 'bru bcu gnyis pa'i rjes zlos /
zhi bsnyen lan gsum /
mdun bskyed dang khyed rang gnyis kyi g.yas phyogs su bzhugs pa'i gu ru drag po'i thugs kar pad nyi'i steng du gnam lcags kyi rdo rje'i lte bar hU~M dmar po'i mthar sngags phreng dang bcas pa /
mdun bskyed kyi thugs ka nas sngags phreng gnyis pa 'phros /
zhal nas thon te g.yas kyi gu ru drag po'i zhal du zhugs /
thugs ka'i sngags phreng la thim pas g.yas bskor du rang sgra dang bcas te 'khor ba las sku dang yig 'bru phyag mtshan me phung rdo rje'i tshwa tshwa nam mkha' gang ba 'phros /
rtsa ba gsum gyi thugs rgyud bskul /
dam can srung ma rnams las la bskul /
sde brgyad dregs pa can thams cad btul /
rgyal bsen dam sri ma rungs pa thams cad thal bar brlag
/snang grags rtog gsum khrag 'thung pad+ma drag po'i dkyil 'khor du rdzogs par mos la gsang sngags 'di'i rjes zlos /
drag po'i sngags lan gsum mdun bskyed dang khyed rang gnyis kyi g.yon phyogs su bzhugs pa'i mkha' 'gro seng gdong ma'i thugs kar pha lam gyi rdo rje'i lte bar b+h+yo sngon po'i mthar sngags phreng gis bskor ba /
spyi bor aHkaH
mgrin par saHmaH
snying gar raHtsaH
lte bar shaHdaH
gsang bar raHsaH
brla g.yas su maHraH
g.yon du yaHphaT:
ces pa'i sngags kyi go chas gtams pa /
mdun bskyed kyi thugs ka'i sngags phreng las gnyis pa 'phros /
g.yon gyi seng gdong ma'i zhal du zhugs /
thugs ka'i sngags phreng la thim pas sngags phreng dang go cha rnams las rang 'dra ba'i sprul pa rigs lnga dang /
'od zer lnga ldan 'jig rten gyi khams gang bar 'phros pas /
nad gdon bar chad zhi /
tshe bsod dpal 'byor rgyas /
khams gsum snang sems sdud /
dgra bgegs byad ma tshar bcad /
bde chen mchog gi ye shes spel bar mos la drag sngags 'di'i rjes zlos /
seng gdong sngags lan gsum /
las bzhi'i sngags sham lan gcig bzlar gzhug
/phreng ba thogs la /
sngags phreng mgrin par bzhag pas sngags kyi nus pa brtan par byas par mos shig
/hU~M:
mi 'gyur thugs srog sngags phreng lu gu rgyud :
bskor dang spro bsdu bsnyen sgrub las sbyor gyis :
skal ldan rigs kyi bu la dbang bskur bas :
nus pa sngags kyi ye shes smin par shog :
wA ka a b+hi Shiny+tsa A:
des sngags bzla ba gsung gi dbang ngag la thob pa yin pas /
deng phyin chad bzlas pa sngags dang 'phro 'du ting nge 'dzin gyi gzer srog rtsol la thebs pas sgra grags thams cad gsang sngags rdo rje'i dbyangs su 'char ba'i rnal 'byor chu bo'i rgyun lta bu la brtson par gyis shig
/me long bstan la /
'di ltar chos thams cad rang sems 'khrul pa'i gzugs brnyan sems kyi ngo bo stong nyid rig pa'i snying po can yin pas /
snang dus nyid nas gsal rig stong gsum zung du 'jug pa me long nang du gzugs brnyan shar ba'i brdas mtshon par gyis shig
/hU~M:
gdod nas rnam dag rig stong byang chub sems :
stong zhing gsal ba me long brdas mtshon te :
skal ldan rigs kyi bu la dbang bskur bas :
'od gsal thugs kyi dgongs pa mngon gyur shog :
tsit+ta a b+hi Shiny+tsa hU~M:
des 'od gsal bsgom pa thugs kyi dbang sems la thob pa yin pas /
deng phyin chad dgongs pa mi 'gyur ba'i gzer mtshan rtog la thebs pas 'khor 'das thams cad bde chen chos sku'i rang bzhin du 'char ba'i rnal 'byor chu bo'i rgyun lta bu la brtson par gyis shig
/de rnams kyis phyi mtshan ma'i dkyil 'khor du bum pa'i dbang bskur ba thob /
lus rtsa yi sgrib pa dag
/lam bskyed rim dbyibs kyi rnal 'byor bsgom pa la dbang /
zhi ba'i las dang rnam smin rig 'dzin 'grub pa'i skal pa bzhag
/'bras bu sku rdo rje sprul pa'i sku 'grub pa'i sa bon thebs pa yin no //
de nas gsang ba'i dbang gi slad du /
bla ma dkyil 'khor gyi gtso bo rang 'od ye shes kyi rig ma dang snyoms par zhugs pa'i dga' ba'i sgra dang bde ba'i 'od zer gyis /
rtsa gsum rgyal ba'i dkyil 'khor pa thams cad snyoms par zhugs /
bde ba chen por zhu nas bla ma yab yum gyi byang chub sems kyi rgyun dang ro gcig tu 'dres pa mkha' gsang nas babs /
pad+ma b+hany+dza'i snod du bskyil pa khyed rang rnams kyi mgrin par myang bas lus thams cad bde bas khyab /
snang gsum 'od gsal du thim /
rtsa rlung thig gsum ye shes su smin par mos shig
/thod chang sbyin la /
A:
bla ma yab yum sbyor ba'i byang chub sems :
bde chen pad+ma b+hany+dza'i snod du bskyil :
skal ldan rigs kyi bu la sbyin pa yis :
rtsa khams rlung la ye shes rdzogs par shog :
bo d+hi tsit+ta dz+nyA na a b+hi Shiny+tsa A:
des nang lus kyi dkyil 'khor du gsang ba'i dbang bskur ba thob /
ngag rlung gi sgrib pa dag
/lam bdag byin rlabs kyi rnal 'byor bsgom pa la dbang /
rgyas pa'i las dang tshe dbang rig 'dzin 'grub pa'i skal pa bzhag
/'bras bu gsung rdo rje longs spyod rdzogs pa'i sku 'grub pa'i sa bon thebs pa yin no //
des dbang gsum pa bskur rung du smin pa la /
rgyud nas bsngags pa'i mtshan nyid yongs su rdzogs shing gzugs dang lang tsho mdzes pa'i phul du byung bas yid 'phrog par byed pa'i phyag rgya lag tu gtad par mos shig
/rig tsaka gtad la /
dga' bzhi'i gnas ster rdo rje'i pho nya mo :
ye shes rigs kyi phyag rgyar byin brlabs nas :
skal ldan rigs kyi bu la sbyin pa yis :
thig le bde stong chen por smin par shog :
ma hA su kha dz+nyA na a b+hi Shiny+tsa hU~M:
phyag rgya mo de dang khyed rang rnams lha sngags chos kyi 'du shes gsum dang ldan pas snyoms par zhugs pa las /
yas babs dang mas brtan gyi rim pa las skyes pa'i thabs shes kyi dga' ba bcu drug nyams su myongs /
rtog tshogs zhu bde'i dbyings su nub /
zag med lhan cig skyes pa'i bde ba spyi bor brtan par mos la nga rgyal bzung ba'i sngags rgya 'di'i rjes zlos /
'khyud rgya byas la /
oM sarba ta thA ga ta ma hA a nu rA ga Na badzra swa b+hA wa At+ma ko\u0f85 haM/
des gsang ba b+ha ga'i dkyil 'khor du shes rab ye shes kyi dbang bskur ba thob /
yid thig le'i sgrib pa dag
/lam gzhan lus pho nya'i rnal 'byor bsgom pa la dbang /
dbang gi las dang phyag rgya'i rig 'dzin 'grub pa'i skal pa bzhag
/'bras bu thugs rdo rje chos sku 'grub pa'i sa bon thebs pa yin no //
shel rdo thogs la /
gzhi ka dag spros pa dang bral ba gdal khyab lhun 'byams nam mkha' lta bu'i dbyings las /
lam lhun grub 'od gsal snang ba bzhi'i ye shes rang byung du shar ba nyid /
lta sgom zung du 'brel ba'i gnad kyis rtogs goms gding du gyur pa las /
'bras bu gzhon nu bum pa skur mngon par byang chub par 'gyur ba /
bzhi pa rig pa rtsal gyi dbang don lags pas de'i brda don rtogs par mdzod cig
/ho :
ka dag dbyings las lhun grub gdangs shar ba :
rang byung rdo rje sems dpa'i me long gis :
skal ldan rigs kyi bu la dbang bskur bas :
dbyings rig zung 'jug snang ba mthar phyin shog :
dz+nyA na d+hA tu a b+hi Shiny+tsa a a :
des snang srid rdzogs pa chen po'i dkyil 'khor du rig pa rtsal gyi dbang bskur ba thob /
sgo gsum shes bya'i sgrib pa dag
/lam khregs chod dang thod rgal bsgom pa la dbang /
drag po'i las dang lhun grub rig 'dzin 'grub pa'i skal pa bzhag
/'bras bu ye shes rdo rje mngon byang gi sku 'grub pa'i sa bon thebs pa yin no //
de rnams kyis rtsa ba'i dbang bskur rgyas par grub nas //
mtha' rten bkra shis 'chi med tshe'i dbang bskur zhu ba'i yon du dmigs te maN+Dal phul /
gsol ba 'debs pa 'di'i rjes zlos /
rtsa gsum rgyal ba rab 'byams ngo bo nyid :
tshe dpag med mgon pad+ma thod phreng rtsal :
skal ldan bdag la brtse bas nyer dgongs nas :
sku gsung thugs kyi byin rlabs tshe dbang stsol :
lan gsum /
de la thog mar tshe dbang dngos grub 'gugs pa'i slad du dmigs pa 'di bzhin mdzod /
khyed rang rnams rigs 'dus ma hA gu ru pad+ma 'byung gnas rgyan cha lugs phyag mtshan yongs su rdzogs shing gnas gsum 'bru gsum dang ye shes sems dpa' thugs srog hrIHdang bcas pa gzi brjid 'od du 'bar bar gsal thob /
slob dpon dkyil 'khor pa rnams kyi thugs ka nas 'od zer lcags kyu'i dbyibs can dang pho nya mgyogs ma'i tshogs nyi zer gyi rdul lta bu 'khor 'das brtan g.yo'i khams khyab par spros pas /
khyed rang rnams kyi bla tshe 'khyams pa yar ba stor cing chad nyams su gyur pa rnams dang /
'byung ba sa chu me rlung gi dwangs bcud /
stong gsum srid pa gsum na gnas pa'i skye 'gro rnams kyi tshe bsod dpal 'byor /
rtsa gsum rgyal ba rgya mtsho'i thugs rje byin rlabs nus pa'i bcud thams cad bdud rtsi 'od zer kha dog sna tshogs pa'i rnam par bsdus te khyed rang rnams kyi ba spu'i bu ga nas sib kyis zhugs /
snying dbus ye shes sems dpa'i dwangs srog hrIHla thim pas bla tshe dbang thang nyams pa sor chud /
'chi ba med pa tshe'i dngos grub thob /
mdun gyi tshe rdzas rnams la thim pas rdo rje'i bcud len chen por grub par sgoms shig
/mda' dar g.yab la /
hU~M hrI:
bde chen pad+ma drwa ba'i sogs gong gsal tshe 'gugs sngags bcas brjod /
tshe 'brang ye shes 'od lnga'i gzhal med khang du 'chi med pad+ma 'byung gnas rtsa brgyud bla ma'i tshogs dang bcas te bzhugs pa'i phyag gi bum pa nas 'chi med bdud rtsi'i rgyun babs /
khyed rang rnams kyi spyi bo nas zhugs /
lus kyi nang gang bas mi 'gyur rdo rje'i sku'i tshe dbang thob par mos shig
/tshe 'brang spyi bor bzhag la /
oM:
snying po'i bcud bsdus ye shes 'od lnga'i klong :
pad+ma 'od 'bar tshe yi lha tshogs bzhugs :
deng 'dir skal ldan khyod la dbang bskur bas :
rtsa khams 'pho med rdo rje'i sku 'grub shog :
sngags mthar /
kA ya a d+hiSh+ThA na a b+hi Shiny+tsa oM:
sku mi zad pa rgyan gyi 'khor lo'i 'chi med tshe'i dbang mchog lha dang gnyis su med par thob par gyur cig
/ces me tog 'thor /
brtan g.yo kun gyi bcud kyi snying po byang chub sems kyi rang bzhin bdud rtsir bsdus pa'i tshe chang mgrin par myang bas 'gag med rdo rje gsung gi tshe dbang thob par mos shig
/tshe chang sbyin la /
A:
bde chen pad+ma b+hany+dza'i snod yangs su :
byang chub sems kyi bdud rtsis rab tu gtams :
deng 'dir skal ldan khyod la sbyin pa yis :
rlung sngags mi shigs rdo rje'i gsung 'grub shog :
sngags mthar /
wA ka a d+hiSh+ThA na a b+hi Shiny+tsa A:
gsung mi zad pa rgyan gyi 'khor lo'i 'chi med tshe'i dbang mchog lha dang gnyis su med par thob par gyur cig
/srid zhi'i dwangs bcud thig le'i gzugs su 'khyil pa'i tshe'i ril bu gsol bas 'pho med rdo rje thugs kyi tshe dbang thob par mos shig
/tshe ril sbyin la /
hU~M:
'khor 'das dwangs bcud bde chen thig le'i gzugs :
sgrub pa'i dam rdzas myang grol tshe'i ril bu :
deng 'dir skal ldan khyod la sbyin pa yis :
'od gsal rtag pa rdo rje'i thugs 'grub shog :
sngags mthar /
tsit+ta a d+hiSh+ThA na a b+hi Shiny+tsa hU~M:
thugs mi zad pa rgyan gyi 'khor lo'i 'chi med tshe'i dbang mchog lha dang gnyis su med par thob par gyur cig
/tshe'i dwangs bcud thams cad snying dbus mi shigs pa'i srog yig hrIHla thim /
rdo rje ye shes 'od lnga'i drwa bas bcings /
lus thams cad chos bdun dang ldan pa'i rdo rje'i go cha bgos pas nam yang skye 'chi gzhom gzhig dang bral ba'i rtag brtan rdo rje'i phyag rgyas btab par mos shig
/mda' dar rgya gram du reg la /
a :
tshe yi dwangs ma mi shigs thig ler thim :
srog gi mdud pa dbu ma'i dbyings su bcings :
rdo rje'i chos bdun ye shes rgyas btab pas :
mi 'gyur rtag pa gnyug ma'i tshe thob shog :
dz+nyA na badzra A yu She rak+Sha haM:
zhes rgyas btab /
de nas bkra shis rdzas rtags rin chen rnam bdun bcas spyi 'gro'i sh+lo ka re brjod la gtad /
me tog 'thor zhing bkra shis pa'i tshigs bcad ci rigs brjod la snyan pa'i rol mo'i gdangs spro bar bya'o //
gsum pa mjug gi las rim la /
dbang rjes ni /
de ltar na de dag rnams kyi sgo nas thun mong dang mchog gi dngos grub gcig car du sgrub pa'i zab gnad snying por dril ba rtsa gsum spyi 'dus snying thig gi smin byed mtha' rten bcas rgyas par grub pa yin pas sogs kyis mtshams sbyar la /
dam tshig bsgrag bzung /
gtang rag maN+Dal /
lus 'bul /
dge bsngo rnams spyi ltar byas la slob ma gyes /
las rjes ni /
slob dpon gyis /
tshogs la rol zhing lhag chog gtor skyong rta bro'i bar du bya /
gtang rag mchod bstod 'bul /
nongs bshags dang /
mdun dkyil rten yod med dang bstun pa'i gshegs bstim gang 'os /
bdag bskyed bsdu ldang /
bsngo smon shis brjod bcas kyis 'grub bo //
dbyings gcig rnam 'gyur tha dad shar ba las //
byin rlabs dngos grub phrin las kun 'byung ba //
gtso bsdus blo dman nyams 'og chud nges 'di'i //
smin grol bdud rtsis 'jig rten kun khyab shog
/de las mchog grub rig 'dzin bgrang yas 'phel //
des kyang bstan 'gro'i bde skyid dgung du spor //
'od gsal rdo rje snying po'i nyin mor byed //
mi 'grib skye dgu'i yid mkhar 'char gyur cig
/tshul 'di'ang rigs brgya'i khyab bdag gter chen bla ma nyid kyis smin grol zab mos rjes su bzung ste bka'i cod pan spyi bor bstsal pa las /
rje nyid kyis ji ltar gnang ba'i phyag bzhes la 'phri bsnan med par /
'chi med bstan gnyis g.yung drung gling pas rdo rje'i rdzong lnga 'dus pa'i sgrub chen dgu'i pho brang du bkod pa dge legs 'phel //

//
