@#//
yang tig gces pa'i sgron me'i khrid kyi rtsa tshig gsung rgyun snying po rab gsal bzhugs so //
rdo rje drag po rtsal dang dbyer med pa'i //
dpal ldan bla ma'i zhabs la phyag 'tshal lo //
o rgyan thugs tshab yang tig gces sgron gyi //
zab khrid gsung rgyun gnad kyi snying po ni /
!
thog mar sngon 'gro gzer lnga dmigs rim bcas //
gzhung dang brgyud ldan zhal lung ji bzhin sbyang /
!
/bla ma rang thim lus 'di lha ru gyur //
snang stong 'dzin med lha la sems 'dzin pa //
rags dang phra ba cha shas kun la 'dzin /
!
/de nas ngag nyid sngags la sems 'dzin pa //
yi ge hU~M sngon snod bcud khyab pa ni /
kha dog sgra dbyibs kun la ci gnas bya /
!
/sems nyid phyag mtshan gnam lcags rdo rje la //
'dzin tshul snying dbus gnam lcags rtse dgur gyur //
de la spro bsdu gong bzhin 'dzin par bya /
!
de nas ka dag sngon 'gro rdo rje dang //
hU~M sngon thig le dkar dmar dmigs rim bskyang /
!
/bar bar ngo bo bltas te shar grol btang /
!
/de rjes khrid gzhung dngos gzhi la zhugs te //
mnyam gzhag gsal stong 'dzin med ngo bo skyong /
!
/phyi gegs sel byed gu ru spyi bor bsgom //
tho rengs dus su hU~M gi snang glu blang //
bla ma'i thugs dang rang gi shes pa bsre /
!
/de nas nang gi sgom skyon lnga sel phyir //
bying ba gti mug 'thoms pa'i gegs byung na //
gu ru dmar smug nam mkha'i mthongs su bsgom //
'od zhu rang la thim sogs gzhung bzhin bskyang /
!
rgod pa zhe sdang gegs sel gu ru dkar //
smin mtshams thad kyi nam mkhar bsgom pa dang /
!
/'phro dang shes pa rdzi 'khor gegs byung na //
lte ba'i gnas nas me 'bar snod bcud dang //
phung khams bsregs nas stong nyid ngang la 'jog
/'phro na gu ru mthing ga snying thad bsgom //
de yang 'od zhu rang la thim par bsam /
!
skabs 'gar bde sdug re dogs sna tshogs pa'i //
snang ba gang shar chu yi ri mo 'am //
sbrul mdud ji bzhin rang grol ngang du btang //
de la ma gnas gu ru 'od lnga yi //
rnam par sems gtad 'od zhu rang la thim //
'dzin med ngang la zhag gcig mnyam par bzhag
!
/de nas lus sems snang sems brtag par bya /
!
/byung gnas 'gro gsum brtags la phu thag bcad /
!
/de nas sems nyid stong gsal 'dzin med de //
ye nas sku gsum yin par ngo sprad de //
ngo bo stong pa chos sku de yi mdangs //
rang bzhin gsal ba longs spyod rdzogs sku dang //
thugs rje cir yang ma 'gag sprul sku de //
don la rang rig ma bcos rjen pa 'di //
gsal stong dbyer med snang stong dbyer med dang //
rig stong dbyer med gsal le sing nge ba //
ye re spros pa'i mtha' dang bral ba 'di //
ye nas sku gsum bla ma rang chas yin /
!
/de las logs su zhi dang khro bo sogs //
sangs rgyas yar la 'tshol ba'i re ba dang //
mar la ngan song 'khor bar lhung dogs pa'i //
re dogs dang bral bar do rnam gsum gcod //
'khor 'das shan phyed bem rig mgo ltag phyed //
gzung 'dzin rang grol 'od gsal ma bu 'phrod //
rang rig ngo bo ma bcos thod phreng rtsal //
zhes pa'i dgongs don mthar thug khrid yig gi
/zin bris yang tig gces sgron gsal byed 'di //
rig 'dzin brgyud pa'i gsung rgyun ma nyams par //
bka' gter snyan brgyud 'dzin pa'i ldom bu pa //
phrin las rab rgyas gang des bris pa la //
nongs pa mchis na chos srung kun la bshags //
dge 'dis kun bzang gdod ma'i sa thob shog //
/
