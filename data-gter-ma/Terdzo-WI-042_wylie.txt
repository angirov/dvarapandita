@#//
'phags pa dzam b+ha la dkar po 'brug zhon gtso bo'i phyi nang gsang ba dang /
'khor bka' sdod du dang /
gsang ba gnad kyi sgrub thabs bcas pa rin chen spungs pa zhes bya ba bzhugs so //
bdag 'dra pad+ma 'byung gnas kyis :
lnga brgya dus kyi tha ma la :
dbul ba'i sdug bsngal sel ba'i phyir :
nor sgrub rin chen spungs pa bstan :
thugs kyi dkyil du bzhag nas kyang :
sa yi gter du sba bar mdzod :
longs spyod sgrub cing nor spel ba la :
nor lha gces pas Ar+Ya dzam+b+ha la la bsten nas bsgrub pa ni khyad par mchog yin te :
'di la don gsum :
gtso rkyang du sgrub pa dang :
'khor bka' sdod du sgrub pa dang :
gsang ba gnad kyi sgrub pa'o :
dang po gtso rkyang du sgrub pa la gsum ste :
phyi dang nang dang gsang ba'o :
gsang ba ltar sgrub pa ni :
bca' gzhi 'di ltar bya ste :
dang po rdza'i gwa'u byas la :
nang du nor bdag dzaM b+ha la dkar po :
zhal gcig phyag gnyis pa :
g.yas na be con dang rdo rje bsnams pa :
g.yon par kha T+wAM ne'u le 'dzin pa :
spyan gsum pa :
zhal gdangs pa :
'brug la zhon pa :
ral pa gyen du brdzes pa :
sku sha rgyas pa :
rin po che sna tshogs pas brgyan pa bya'o :
de'i thugs kar phyug po la sogs pas bstsal pa'i gser dngul zangs lcags g.yu ste rin po che sna lnga shel dang drug gzhug go :
de nas rdza'i gwa'u'i nang du :
spos dang :
gla rtsi dang :
tsan+dan gyis byug go :
de'i nang du rdzas gsag pa ni :
sha yib :
mar rnying :
thud :
ka ra :
bu ram :
sbrang :
zho :
chang :
zas phud :
mi nor dar ba'i sa nas sna tshogs gsag go :
nas :
'bras :
khre :
gro ma :
bra bo :
sran ma :
nyungs dkar nag :
gro ngar 'bru sna tshogs kyang gsog go :
phyug po g.yang can gyi phyugs lug gi spu sna tshogs dang :
phyug po grong bdun gyi khang sa zhing sa rnams g.yang skar la gsag go :
sa de gnyis la rat+na brdar la :
'brang rgyas mthe bong tsam gsum byas pa :
dzam+b+ha la'i sku'i nang du gzhug go :
de nas mi rnams 'du ba'i snying po gro ga la bris la :
'phags pa'i nang du gzhug go :
de nas rdza'i gwa'u de dar ras gtsang mas dril la :
rang gi mdun du maN+Dal byas la bzhugs :
dang po rab kyis zhag bdun :
'bring gis zhag nyer gcig :
tha mas zla ba gcig tu bsgrub bo :
de yang sems can thams cad kyi don du dzam+b+ha la bsgrub la :
sems can thams cad kyi dbul ba'i sdug bsngal bsal snyam du bsam mo :
de nas rang dpal rta mgrin du bsgoms pa'i mdun du paM ljang gu las pad+ma :
a dkar po las zla ba'i steng du hrIHdkar po zhig bsam :
de las 'od zer 'phros 'phags pa mchod :
sems can gyi don byas :
tshur 'dus pa las dzam+b+ha la sku mdog dkar po zhal gcig phyag gnyis pa :
g.yu 'brug la 'chibs pa spyan gsum khro tshul can :
zhal gdangs pa :
skra ser po gyen du brdzes pa :
brjid pa'i mdangs dang ldan pa :
sku lus che la tsho zhing rab tu rgyas pa :
g.yas rdo rje be con bsnams pa :
g.yon ne'u le dang :
kha T+wAM ga mchan khung na bcug pa :
rin po che sna tshogs kyi phreng ba dang dar gyis brgyan pa'o :
de nas rang yi dam lha'i sa bon las 'od zer 'phros pas :
ri rab kyi byang shar mtshams nam mkha' mdzod kyi gnas nas :
ye shes sems dpa' nam mkha' mdzod spyan drangs pa :
mdun gyi nam mkhar bzhugs pa la :
mchod pa 'bul ste :
rtsa ba'i sngags la :
d+hU pe :
puSh+pe :
A lo ke :
gan+d+he :
nai bid+yA:
shab+da :
sarba pU dza me g+ha swA hA:
zhes dngos dang yid kyis 'bul lo :
dzaHhU~M baM hoHsa dam tshig pa la bstim mo :
de nas bzlas pa bya ba ni :
rang gi snying ga'i yi dam gyi sa bon las 'od zer 'phros pas 'phags pa'i thugs kar phog :
thugs ka'i pad+ma'i steng gi hrIHla sngags kyis bskor ba byas lte ba nas thon te :
bdag gi lte ba nas tshur zhugs :
yang bdag gi sa bon la bskor nas 'od zer du thon te 'phags pa'i zhal du zhugs nas 'khor bar bsam mo :
phar 'phros 'phags pa mchod :
tshur 'dus dngos grub thob :
sems can rnams la phog pas 'gro drug so so'i sdug bsngal dang bral bar byas nas :
bde ba dang ldan te thar pa byang chub thob par bsam mo :
oM pad+ma kro d+ha Ar+Ya dzam+b+ha la hri da ya hU~M:
zhes bzla 'o :
gzhan yang 'od zer 'phros pas :
lha dang :
klu dang :
mi'i lag na gnas pa'i rin po che dang 'bru nor thams cad kyi bcud bsdus te bdag gi gnas khang longs spyod kyis gang bar bsam mo :
de nas thun gtong na :
gtor ma dang chu sbyin gtong :
'dod pa'i don la gsol ba gdab bo :
'gro ba sems can gyi don du 'khor ba ma stong gi bar du gwa'u la bzhugs par bsam mo :
rtags ni zas nor mang po 'bul ba rmis pa dang :
mi mang pos phyag dang bkur sti byed pa rmi ba dang :
gos bzang po gyon pa dang :
rin po ches brgyan pa dang :
nyi zla shar ba dang :
me tog dang rin po che bsdus pa rmi ba 'ong ngo :
de ltar rtags byung ba dang gwa'u 'bru'i gseb bam :
bang ba'am :
mdzod mis mi mthong bar sba'o :
des zas nor thams cad 'phel lo :
de nas rtsa sngags kyi sham bur sngags 'di btags la bzlas so :
pi shA nr-i dza :
ces bzlas pas rang dbang med par dbang du bsdu ba ni mi snying bsgul ba'i snying po'o :
zhag re brgya rtsa re bzla 'o :
gsang sgrub gwa'u la brten te sgrub pa'o :[ \u0f80]atsha :
nang gtor ma la brten te sgrub pa ni :
gtor snod rin po che'am :
gas chag med par gtor ma zan dang dkar gsum mngar gsum chu dang bcas pa ci 'byor bsham :
rang yi dam lhar bsgoms la oM AHhU~M:
dang pos sbyang :
gnyis pas bsgyur :
gsum pas spel bar bsam la :
dngos grub bdag la ci 'dod gnang bar bsam mo :
gtor ma dus gsum rgyun du gtong :
de nas rang bzhin gyi gnas su gshegs par bsam mo :
nang gtor ma la brten nas sgrub pa'o :[ \u0f80]atsha :
phyi chu sbyin la brten nas sgrub pa ni :
rin po che'i bum par srog chags med pa'i chu blugs la :
mkhar gzhong gi nang du 'phags pa'i sku bzhugs pa'am :
yang na bsgoms la :
chu gtor ma ltar byin brlabs te :
sngags 'di brjod cing 'phags pa la 'bul lo :
oM pad+ma kro d+ha Ar+Ya dzam+b+ha la hri da ya hU~M d+ha naM me d+hi swA hA:
zhes brgya rtsa brgyad kyis dbul lo :
de nas dngos grub blang ba ni :
oM AHhU~M sid+d+hi sdus sdus hU~M hU~M:
zhes brjod pas mchog dang thun mong gi dngos grub thob par bsam zhing :
'phags pa srin lag gis blangs la spyi bor bstim :
chu gtsang sar gtor ro :
phyi chu sbyin la brten nas bsgrub pa'o :
sa ma ya :[ \u0f80]atsha :
shin tu zab rgya'o :
@#:
dbang chen rta mchog rgyal la phyag 'tshal lo :
'khor bka' sdod du sgrub pa 'di yang mnga' bdag thugs la zhog :
dpe la dam par gyis shig gsungs so :
gtso bo'i sgrub pa gzhung nas 'byung ba bzhin bsnyen pa 'khyol ba dang :
gwa'u'i nang du sngar gyi gtso bo'i mtha' mar :
'khor gyi sku rdza'am tsaka li la :
shar du dzam+b+ha la dkar po g.yas rin po che dang :
g.yon ne'u le 'dzin pa :
lhor gang ba bzang po ser po g.yas bum pa :
g.yon ne'u le :
nub tu nor bu bzang po dmar po g.yas rat+na :
g.yon ne'u le :
byang du ku be ra ljang gu g.yas ral gri :
g.yon lcags kyu :
shar lhor yang dag shes ser skya g.yas zhags pa :
g.yon ne'u le :
lho nub tu 'brog gnas sngo nag g.yas mdung dang :
g.yon ne'u le dang bi dza pU ra ka :
nub byang du lngas rtsen ljang sngon g.yas dgra satwa :
g.yon nor bu :
byang shar du tsi pi kuN+Da lI dmar po g.yas gwa'u :
g.yon ne'u le bsnams pa :
thams cad 'brug la zhon pa :
rgyan dang cha lugs thams cad gtso bo dang mthun pa'o :
de rnams kyi snying gar sngags bri bar bya ste :
shar du oM dzam+b+ha la hr-i da ya swA hA:
lhor oM pUr+Na b+ha dra ya swA hA:
nub tu oM ma Ni b+ha dra ya swA hA:
byang du oM ku bai ra ya swA hA:
shar lhor oM saM pra dz+nyA nA ya swA hA:
lho nub tu oM gu h+ya s+d+yA nA ya swA hA:
nub byang du oM pAny+tsi kaHya swA hA:
byang shar du :
oM tsi pi kuN+Da lI ya swA hA:
ces pa bris la gzhug go :
de ltar zhag nyi shu rtsa gcig tu gtso 'khor dril ba'i sngags bzla 'o :
spyir zhag bdun gyis chog gsungs kyang lhag chad 'byung srid pas sum ldab bya'o :
rtags ni khye'u gzhon nus zas nor ster ba dang :
'bru'i char 'bab pa dang :
gter bton pa dang :
rnga brdung ba dang :
dung 'bud pa dang :
dar chen 'phyar ba dang :
gangs dkar gyi rtse la 'dzeg pa la sogs pa ni zhag bdun nam bzhi rang nas 'byung ste :
de la sems ma yengs par bya'o :
sprang po dang skal pa chad pa rmis na :
tshogs gsag pa la 'bad do :
mdze can dang yugs sa ma la sogs pa rmis na :
mi gtsang ba phog pas khrus bya'o :
rtags ma byung bar du bsgom bzlas la 'bad par bya ste :
bzlas pa bya ba'i tshe dmigs pa ni :
rang gi thugs ka'i sa bon las 'od zer 'phros pas gnod sbyin gtso 'khor gyi thugs kar phog :
gtso 'khor gyi thugs ka nas 'od zer lcags kyu'i rnam pa lta bu'i kha dog dmar ser 'phros pas 'jig rten khams kyi zas nor thams cad bsdus nas rang gi gnas khang khengs par bsam mo :
gtor ma ni :
gtso 'khor gyi sngags la khA hi khA hi btags la 'bul lo :
bza' btung la sogs ci za'i mchod pa 'bul :
ma grub kyi bar du gta' gtor rin po che'i dbyibs byas la changs bus brgyan :
mtheb kyu brgyad dang bcas pa bsham :
sha dmar dang dkar gsum mngar gsum bzang pos brgyan :
dar dkar po la gtso 'khor dril ba'i sngags bris la :
smyug rgod la btags nas gtor ma la btsug :
sgrub pa thon nas gtor ma phud kyis mchod cing lhag ma la longs spyod :
gwa'u mis mi mthong sar sba'o :
dam tshig tu sgrub pa thon nas kyang :
zhag re la sngags brgya rtsa re bzlas :
zas nor gyi phud kyis bla ma dkon mchog mchod :
slong ba byung na lag stong du mi gtong :
ma byin par mi blang :
sgrub thabs 'di lag tu blangs nas dngos grub mi 'byung mi srid do :
gtso rkyang du sgrub pa de kun la yod kyang :
sgrub thag ring bas :
'khor bka' sdod du sgrub pa 'di kun la med pas dpe la rtsis che zhing gdam mo :
dgos 'dod 'byung ba yid bzhin nor 'dra ba'i :
nor gyi sgrub pa pad+ma bdag gis bkod :
dbul ba sel ba'i gter chen dam pa 'dis :
sems can kun gyi skyabs gnas byed par shog :[ \u0f80]atsha :
zab rgya :
@#:
pad+ma dbang gi sku la phyag 'tshal lo :
gdams pa yid bzhin nor bu 'di :
phyag mtshan gwa'u'i sgrub pa shin tu gsang ba myur mgyogs sgrub pa'o :
'di la rdzas dang bca' thabs gnyis las :
dang po rdzas ni :
rdza'i gwa'u'i nang du 'khor gyi dpe'u chung gzhug :
gwa'u phul gang shong ba gcig byas la :
de'i nang du 'phags pa bzhugs te :
nang du dar sna lnga dang :
dkar gsum mngar gsum :
sman sna tshogs dang :
shing tog sna tshogs dang :
nor rdzas rta phyugs gang 'dod kyi ming bris la gzhug go :
gnyis pa bca' thabs ni :
gwa'u sder ma la mchu phug la :
de ru smyug ma la spre'u'i mjug spu :
ri bong gi sma ra :
byi la'i mjug spu :
sre mong gi spu rnams la phyags shing byas la :
smyug ma la gzug :
de la dar dkar po la sngags bris nas btags la :
tho rangs nas nyi ma dros dros su :
sngags bzlas shing g.yob :
sngags yid bzhin gyi nor bu 'di'o :
rA tsa sa ma ya hU~M:
ra mi sa li hU~M:
tri tsa sa ma hU~M:
rat+na sid+d+hi puSh+TiM ku ru hU~M:
dzam+b+ha la puSh+TiM ku ru hU~M:
tri'u tri'u puSh+TiM ku ru hU~M:
ging ka ra ging ka ra puSh+TiM ku ru hU~M:
mi nor zas gsum dang bcas pa sid+d+hi AHhU~M dzaHdza :
zhes pas zhag gsum na 'grub bo :
de la 'grub pa'i rtags su :
khyim nang nor rdzas kyis khengs pa 'ong :
nor rdzas gang 'dod ster ba 'ong :
btsan thabs su myur bar 'dod na :
ne'u le'i gsob byas la :   ma rnyed na sre mong gis tshab tu rung /
mchan /
phyug po g.yang can gyi nas dang :
rin po che'i rnam grangs dang :
mar dang mngar gyis bkang la :
smyug ma tshigs bdun pa la btags :
sngags gong ma rA tsa zhes pa bzla 'o :
des ni longs spyod 'phel zhing bsam pa 'grub bo :
dam tshig tu mi la mi bstan :
g.yang skar gyi dus su sngags stong tsho re bzla 'o :
dzam+b+ha la'i phyag mtshan ne'u le'i sgrub pa shin tu myur ba'o :
!
de nas dzam b+ha la la bstod cing gsol ba 'debs pa ni :
hU~M:
nor bdag chen po Ar+Ya dzam+b+ha la :
khyod ni rin chen gter gyi bdag po ste :
nor la dbang sgyur rin chen char du 'beb :
rnal 'byor bdag la nor gyi dngos grub stsol :
thugs rje'i mnga' bdag 'phags pa nam mkha' mdzod :
bskal pa dpag tu med pa'i sngon rol nas :
bsod nams tshogs bsags nam mkha'i mdzod dang ldan :
ye shes tshogs rdzogs byang chub sems dang ldan :
tshogs gnyis rdzogs pa'i sku ni che la sbom :
nyon mongs skyon bral sku mdog dkar la 'tsher :
'gro ba'i re skong rin chen ne'u le dang :
be con kha T+wAM las ni rin chen 'beb :
'gro don bzhengs mdzad g.yu 'brug sngon mo bcibs :
thugs rje'i ngang nyid spyan mig khro tshul gzigs :
byams pas 'gro skyong 'dzum pa'i mdangs dang ldan :
rin chen rgyan mdzes longs spyod rdzogs pa'i sku :
rin chen gter gyis 'gro ba'i dgos 'dod skong :
dbul ba sel mdzad byang chub sems dang ldan :
khyod kyi thugs dam che ba'i yon tan sku :
rin chen longs spyod chen po'i char pa 'beb :
dbul ba'i sdug bsngal 'phags pas sgrol mdzad pa :
'phags pa dzam+b+ha la la phyag 'tshal bstod :
bdag la 'dod don 'grub pa'i dngos grub bstsal du gsol :
dam pa chos kyi dngos grub bstsal du gsol :
'tsho ba zas kyi dngos grub bstsal du gsol :
rin chen nor gyi dngos grub bstsal du gsol :
mi zad gter gyi dngos grub bstsal du gsol :
bdud 'dul sngags kyi dngos grub bstsal du gsol :
dang po chos kyi dngos grub bstsal du gsol :
bar du las kyi dngos grub bstsal du gsol :
tha ma nor gyi dngos grub bstsal du gsol :
'dod yon lnga yi dngos grub bstsal du gsol :
ci bsam 'grub pa'i dngos grub bstsal du gsol :
mi snying sgul cig Ar+Ya dzam+b+ha la :
grags cher sgrogs shig Ar+Ya dzam+b+ha la :
lha 'dre mi gsum sdus shig dzam+b+ha la :
mchog dang thun mong dngos grub thams cad kun :
ma lus myur du bsgrub pa'i grogs mdzod la :
bsam pa'i don rnams lhun gyis grub par mdzod :
sngon gyi dam tshig gnyan po dgyes dgongs la :
dpal chen rta mgrin bka' las ma 'da' bar :
lha yi longs spyod bdag la bstsal du gsol :
zhes gsol ba gdab :
rgyun gtor gtang :
dus bzang gtor chen dus su bya'o :
dzam+b+ha la'i sgrub thabs slob dpon pad+mas ma 'ongs don du mdzad pa rdzogs so :
sa ma ya :[ \u0f80]atsha :
sa ma ya :
zab rgya :
gdams pa 'di'i skor la tshe sgrub bdud rtsi 'khyil ba /
srog sgrub dug gi spu gri /
nor sgrub rin chen spungs pa 'di dang gsum 'byung ngo //
gsang la spyad do //
gu ru chos kyi dbang phyug gis rta mgrin mgul nas bton pa'o //
sarba mang+ga laM///
/
