@#//
tshe sgrub 'chi med thugs thig gi cho ga grub gnyis bdud rtsi'i char rgyun 'beb pa'i sprin mdzes zhes bya ba bzhugs so //
gu ru'i sgrub thabs 'chi med thugs thig las :
nang sgrub dgos 'dod kun 'byung bzhugs so :
rtsa gsum 'chi med lha la phyag 'tshal lo :
bdag 'dra 'chi med mtsho skyes rdo rje yi :
skal ldan 'khor bar ma chags bde chen mchog :
tshe 'dir thob 'dod snying rus can gyi don :
nang ltar dgos 'dod kun 'byung sgrub 'dod na :
'gal rkyen med cing yid du 'ong ba'i gnas :
rgyab ri rtsi shing me tog lo 'bras phyug :
chu bo dbang gi phyogs nas dal gyis 'babs :
glang chen 'gying ba'am pad+ma rgyas 'dra dang :
me tog dmar po gangs ris bskor ba'i sa :
gegs med gnas su sgrub pa mchog tu shis :
sa ma ya :
e ma ho :
dus dang gza' skar bzang zhing dge ba'i nyin :
dben pa'i gnas su maN+Dal gru bzhi la :
ba byung dri bzang sna tshogs chag chag btab :
dkyil 'khor sgo rdzogs dbus su pad 'dab lnga :
dbus mthing gzhan rnams phyogs mdog dag gi tshon :
rin chen bum pa bzang por rgyun 'bab chur :
bsgrubs pa'i ril bu bum rdzas nyer lnga btab :
bum gos mgul chings gzungs thag dmar po la :
kha rgyan 'bras bu can gyi shing lo dang :
sku 'bag brgyan te dkyil 'khor dbus su bkod :
mdun du pad+ma spungs pa'i gtor ma ni :
rtsi dmar gdugs mthing rgyan gyis spras pa bzhag :
g.yas g.yon rin chen snod du dkar mngar ram :
gzhung bzhin bsgrubs pa'i tshe ril tshe chang dang :
mda' rgod dar snas brgyan pa byang shar dang :
rgyab tu mgyogs ma'i mchod gtor dmar zlum dang :
sha za khrag ral dbang gi ma bdun gyi :
gtor ma bcas bsham mtha' skor phyi nang gi :
mchod pa spyan gzigs pU dza sna tshogs bskor :
phyi nang mtshams bcad bde ba'i gdan la 'dug :
skyabs sems yan lag bcu pa la sogs rnams :
phyi sgrub rtsa ba'i bla sgrub nang bzhin bya :
zhes gsungs pa ni /
na mo :
mchog gsum sku gsum rtsa gsum kun 'dus pa :
skyabs gnas gcig bsdus pad+ma thod phreng rtsal :
'chi med rigs 'dus dkyil 'khor lha tshogs la :
skyabs su mchi 'o bdag rgyud byin gyis rlobs :
gsum :
mkha' khyab pha ma rigs drug sems can rnams :
bzod dka'i sdug bsngal mtsho las bsgral ba'i phyir :
'chi med rtsa gsum lha tshogs go 'phang mchog :
ma thob bar du bsgrub par dam bca' 'o :
gsum :
hrI:
bcom ldan 'chi med tshe yi lha tshogs rnams :
chos dbyings mtha' bral ngang nas spyan 'dren gshegs :
ma chags thabs shes pad+ma nyi zla'i steng :
zag med dgyes pa chen pos bzhugs su gsol :
bde gshegs rtsa gsum 'chi med lha tshogs la :
sgo gsum gus pas kun nas phyag 'tshal lo :
dngos 'byor yid sprul mchod sprin rgya mtsho'i tshogs :
'gro ba'i don du 'bul gyis bzhes su gsol :
thog med bsags pa'i sdig sgrib nyes ltung rnams :
gnong 'gyod drag pos snying nas mthol lo bshags :
rang gzhan dus gsum dge ba ci bsags pa :
thar pa mchog la rjes su yi rang ngo :
phyogs bcu'i 'jig rten gang ba'i rgyal sras rnams :
bla med chos kyi 'khor lo bskor du gsol :
'gro kun bde chen rgyal sar 'khod kyi bar :
mya ngan mi 'da' dbyer med bzhugs su gsol :
bdag gzhan dus gsum dge ba ci bsags pa :
kun bzang yangs pa chen po'i klong du bsngo :
zag med rdo rje lta bu'i sku brnyes te :
sku lnga yongs rdzogs phrin las mthar phyin shog :
bgegs la bka' bsgo mtshams gcad srung 'khor bsgom :
hrI:
stong pa'i ngang las pad zla nyi ma'i steng :
bdag nyid dbang gi rgyal po rta mchog dpal :
'jigs gzugs dmar smug zhal gcig phyag gnyis pa :
phyag g.yas rdor dbyug g.yon pas sbrul zhags gdengs :
seng ge'i stod g.yogs dur khrod dpa' chas spras :
rta mgo ljang gu'i rta skad srid gsum 'tsher :
phyag zhabs sbrul gdub thod skam rin chen brgyan :
me dpung dbus bzhugs bam steng dor stabs bsgrad :
tshe btsan 'gran zla bral ba'i sku ru gsal :
sbyang bkru brlab pa 'bru drug gis :
brlabs te bgegs la bka' bsgo ni :
hrI:
gsang chen bla med mchog gi dkyil 'khor 'dir :
mthong thos mi bzod gnyis 'dzin 'khrul pa'i bgegs :
yid mthun lan chags 'di yis tshims gyis la :
khro rgyal bka' byung da lta phyir dengs shig :
hrI:
nga ni ye nas rab khros khro bo'i rgyal :
sku las 'bar ba'i khro tshogs skar ltar 'khrugs :
yig 'bru phyag mtshan mtshon cha me dpung gis :
gdug cing sdang sems ldan rnams rdul du rlog :
oM badzra ma hA kro d+ha ha ya grI wa sid+d+hi gaN+De hu lu hu lu hU~M phaT:
gnod byed du ti u tsaT+Ta ya phaT:
gu gul sbyar ba'i rdzas kyis bdug :
tsham rngam rol mo'i stangs stabs kyis :
bgegs kyi tshogs rnams byer bar bsam :
mtshams gcod srung 'khor 'di ltar bya :
hrI:
snang srid snod bcud ye nas rgyal ba'i zhing :
snang grags sku gsum rol pa'i rang bzhin las :
bgegs dang bar chad ces bya'i ming yang med :
rang rig chos sku'i klong du mtshams chod cig :
hrI:
thugs las 'od zer steng 'og phyogs mtshams 'phros :
rdo rje rin chen pad+ma rgya gram dang :
'khor lo me ri'i srung 'khor rab tu gtams :
khro tshogs hU~M phaT phyag mtshan gar dgur bsgyur :
dus mtha'i ye shes me yi gur du gyur :
oM badzra rat+na pad+ma karma tsakra kro d+ha dz+wa la raM rak+Sha rak+Sha hU~M:
ma rig ma rtogs kun bsal phyir :
rang ngo shes par brda sgo dbye :
hrI:
snang srid ye nas rdo rje'i lha :
ma chags thabs kyis don mdzad phyir :
gsang ba mchog gi dkyil 'khor du :
rang gsal ye shes brda sgo dbye :
b+h+rU~M pra we sha ya phaT:
rang dang gnyis su med pa la :
yin par shes phyir brda phyag 'tshal :
hrI:
kun khyab rang byung tshe yi lha :
dus gsum 'gyur med spros bral ngang :
ye nas 'grogs kyang zhal ma mthong :
rang gsal lha la brda phyag 'tshal :
a ti pU ho :
na mo na ma mi :
lha dang 'du 'bral med pa'i phyir :
dam tshig phyag rgya bcing bar bya :
rang snang 'gag med dkyil 'khor lha :
rig srog rdo rje lu gu rgyud :
lha dang dbyer med ma grub bar :
de srid mi gtong bzung bar bya :
rdo rje rin chen pad+ma dang :
de bzhin rigs kyi phyag rgya dang :
rtsa ba yan lag bcas pa kun :
srog la bab kyang bdag gis bzung :
sa ma ya :
sa mA d+hi hU~M:
tshe rabs thog ma med pa nas :
sdig ltung las la rang 'gyod de :
skyabs yul dpang por dmigs nas kyang :
rgyun bshags snying nas 'di ltar bya :
rigs 'dus tshe yi lha tshogs rnams :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol lo bshags :
sa ma ya shud+d+he a a :
spos dang rol mos byin 'beb bya :
hrI:
zhing khams sum brtsegs pho brang nas :
sku gsum rigs 'dus tshe yi bdag :
ma g.yel thugs rje'i rtsal mdangs las :
sku gsung thugs kyi dbang bzhi skur :
gsang ba'i dkyil 'khor byin phob cig :
dus las mi 'da' thugs dam can :
mos pa'i bu la zhal ston 'tshal :
rtags dang mtshan ma myur du ston :
gu ru d+he wa DA ki nI dz+nyA na A we sha ya A:
byin gyis brlabs pa'i mtshan ma ni :
rig pa ngar skye lus drod 'bar :
dkyil 'khor 'od 'bar byin thibs 'byung :
de tshe mchod pa'i rdzas rnams brlab :
raM yaM khaM:
oM AHhU~M:
rang nyid lha gsal thugs las raM yaM khaM:
nyes pa'i skyon sbyangs 'bru gsum 'od 'phros pas :
phyi nang dngos 'byor yid sprul 'dod yon lnga'i :
kun bzang mchod sprin zhing kun khyab gyur cig :
oM AHhU~M badzra ar+g+haM pA d+yaM puSh+pe d+hU pe A lo ke gan+d+he nai wid+ya shab+da oM AHhU~M:
rU pa shab+da gan+d+he ra sa spar+she d+harma d+hA tu AHhU~M:
oM AHhU~M sarba pany+tsa a mr-ita hU~M hrIHThA:
oM AHhU~M ma hA rak+ta dz+wa la maN+Da la hU~M hrIHThA:
oM AHhU~M ma hA ba lin+ta te dzo ba lin+ta ba la ba te gu h+ya sa ma ya hU~M hrIHThA:
oM bo d+hi tsit+ta gu h+ya sa ma ya hU~M hrIHThA:
oM te na te hU~M:
te phu s+pha ra Na sa ma ye AHhU~M:
skyabs 'gro sems bskyed yan lag bcu pa dang :
bgegs la bka' bsgo mtshams gcod srung 'khor bsgom :
brda sgo dbye ba phyag 'tshal phyag rgya bzung :
rgyun bshags byin 'beb mchod pa snod bcud brlab :
bcu gnyis khrigs 'di sngon 'gro'i rim pa'o :
sa ma ya :
rgya rgya rgya :
de nas dngos gzhi'i rim pa ni :
hrI:
chos kun ye nas spros dang bral :
dmigs med stong gsal nam mkha' che :
kun khyab gzung 'dzin mtha' las 'das :
mtsho skyes rdo rjes 'di ltar smra :
d+harma d+hA tu swa b+hA wa At+ma ko\u0f85 haM:
smra bsam brjod bral ngang nyid las :
nam mkha'i mtha' khyab sems can la :
mi bzod snying rje nyi ltar shar :
stong nyid snying rje dbyer med las :
rang sems 'gyur med yi ge hrI:
de las 'od 'phros 'byung ba lnga :
ye shes yum lnga rnam dag klong :
de steng b+h+rU~M las gzhal yas khang :
gsal khyab 'jigs bral 'od lnga 'bar :
shar shel lho phyogs baiDUr+Ya :
nub phyogs rA ga byang phyogs gser :
rin chen gru bzhi sgo bzhir ldan :
rtsigs pa 'dod snam pha gu drwa :
dra phyed shar bu mda' yab bad :
rta babs chos 'khor gser gdugs brgyan :
mi nub rgyal mtshan nyi zla'i tog :
ri dwags pho mo chos nyan mdzes :
dril bu mchod rten rtsa brgyad sogs :
yid 'ong mdzes ldan gzhal yas khang :
rang babs lhun grub chen po ru :
phyi dang nang med zang thal gsal :
de dbus 'dab stong ge sar dbus :
thabs shes nyi zla'i gdan gyi steng :
rang sems ma bcos hrIHdmar las :
yar mar 'phro 'dus don gnyis byas :
tshur 'dus hrIHla thim pa las :
bdag nyid pad 'byung tshe dpag med :
dmar po longs spyod rdzogs sku'i tshul :
stag sham rus rgyan dril g.yer brgyan :
g.yas pas gser gyi rdo rje dang :
g.yon pa 'chi med tshe'i bum pa :
'dzin pas yum gyi mgul nas 'khyud :
spyi bor rta mgo ljang zhur 'tsher :
pang du ye shes mkha' 'gro'i gtso :
man+dA ra ba tsaN+Da lI:
gcer mo skra grol rnal 'byor ma'i :
cha byad rus pa'i rgyan gyis spras :
nu ma 'bur zhing b+ha ga rgyas :
g.yas g.yon pad+ma bdud rtsi yis :
gang ba'i thod 'dzin yab la 'khril :
spyi bor phag zhal phyogs bcur ngur :
yab yum rdo rje pad+ma yi :
skyil krung 'ja' tshon klong bzhugs pa'i :
spyi bor pad+ma nyi zla'i steng :
longs spyod rdzogs sku spyan ras gzigs :
dmar gsal zhal gcig phyag bzhi pa :
dang pos mnyam gzhag tshe bum dang :
'og mas shel phreng pad dkar 'dzin :
ri dwags pags pas nu g.yon bkab :
pang na gsang ba ye shes yum :
dmar gsal gri thod 'dzin pas 'khyud :
bde stong 'od lnga'i klong bzhugs pa'i :
spyi bor rigs bdag tshe dpag med :
sprul sku'i cha lugs tshe bum 'dzin :
skyil krung rA ga'i mdangs 'od 'phro :
gsal la 'dzin pa med pa ru :
rang babs lhun grub chen por bzhugs :
mdun du dkar gsal thig le'i dbus :
gu ru bud+d+ha tshe dpag med :
dkar gsal zhal gcig phyag gnyis pa :
longs spyod rdzogs sku'i rgyan gyis spras :
'khor lo bum 'dzin yum dang 'khril :
man+dA ra ba sangs rgyas spyan :
'khor lo thod 'dzin yab la 'khyud :
pad+ma nyi zla'i steng du bzhugs :
shar du pad+ma nyi zla'i steng :
mthing gsal thig le'i dkyil 'khor dbus :
gu ru badzra tshe dpag med :
mthing gsal zhal gcig phyag gnyis pa :
rdo rje bum 'dzin yum la 'khyud :
ye shes mtsho rgyal mA ma kI:
rdo rje thod 'dzin gnyis med 'khril :
lho ru pad+ma nyi zla'i steng :
ser gsal thig le'i dkyil 'khor dbus :
gu ru rat+na tshe dpag med :
ser gsal zhal gcig phyag gnyis pa :
rin chen bum 'dzin yum la 'khyud :
ka la sid+d+hi rin chen sgrol :
rin chen thod 'dzin gnyis med 'khril :
nub tu pad+ma nyi zla'i steng :
dmar gsal thig le'i dkyil 'khor dbus :
gu ru pad+ma tshe dpag med :
dmar gsal zhal gcig phyag gnyis pa :
pad+ma bum 'dzin yum la 'khyud :
shAkya de ba gos dkar mo :
pad+ma thod 'dzin gnyis med 'khril :
byang du pad+ma nyi zla'i steng :
ljang gsal thig le'i dkyil 'khor dbus :
gu ru karma tshe dpag med :
ljang gsal zhal gcig phyag gnyis pa :
rgya gram bum 'dzin yum la 'khyud :
bkra shis khye'u 'dren dam tshig sgrol :
rgya gram thod 'dzin gnyis med 'khril :
kun kyang cha lugs gtso dang mthun :
yum rnams sku mdog yab 'dra la :
gcer mo skra grol rus rgyan spras :
mdzes sdug bde ba rgyas pa'i nyams :
rdo rje pad+ma'i skyil krung gis :
rang mdangs 'od lnga'i klong du bzhugs :
hrI:
phyi rim pad+ma 'dab bzhi la :
dkar ser dmar ljang mgyogs ma bzhi :
g.yas rnams rang rtags mda' dar g.yab :
g.yon rnams tshe yi bum pa bsnams :
g.yas bskum g.yon brkyang bde bar bzhengs :
zhi ba'i lha tshogs de rnams kyang :
mnyen lcugs 'khril ldem gzhon tshul can :
longs spyod rdzogs sku'i rgyan gyis spras :
rang mdangs 'ja' tshon 'od lnga 'bar :
rang babs lhun grub chen por bzhugs :
hrI:
sgo bzhir tshe yi khro chen bzhi :
shar sgor rnam rgyal rdor dbyug dkar :
bdud rtsis bkang ba'i tshe bum g.yon :
rang 'dra'i yum mchog lha mo ni :
lcags kyu mda' dar bum pa 'dzin :
pad nyi'i steng du 'khril sbyor rol :
lho sgor khro chen gshin rje'i gshed :
ser nag rin chen thod dbyug dang :
bdud rtsis bkang ba'i tshe bum g.yon :
rang 'dra tshe yi lha mo ni :
zhags pa mda' dar tshe bum 'dzin :
pad nyi'i steng du 'khril sbyor rol :
nub sgor dbang chen rta mchog dpal :
dmar nag pad+ma dbyug pa dang :
bdud rtsis bkang ba'i tshe bum 'dzin :
yum mchog lcags sgrog mda' dar dang :
tshe bum 'dzin pas gnyis med 'khril :
byang du khro chen bdud rtsi 'khyil :
ljang nag ral gri tshe bum 'dzin :
yum mchog dril bu mda' dar dang :
tshe bum 'dzin pa gnyis med 'khril :
khro bo yab yum de rnams kyang :
sgeg dpa' rgod dang 'jigs su rung :
dpal dang dur khrod chas kyis spras :
me dpung klong du gar dgus 'gyings :
phyi snod gzhal yas nang bcud lha :
nyi ma dang ni 'od zer bzhin :
lha nyid rang la rang nyid lha :
snod bcud 'chi med lha ru gsal :
snang la rang bzhin ma grub par :
'ja' tshon chu zla lta bu'i sku :
sku gsung thugs su oM AHhU~M:
ye shes lnga yi dbang mchog skur :
sku gsung thugs su byin phob cig :
oM hU~M trAM hrIHA:
dzaHhU~M baM ho :
a b+hi Shiny+tsa A:
ma 'dres dkyil 'khor gsal ba'i ngang :
rol mo'i bye brag dbyangs dang bcas :
ye shes spyan drangs thim par mos :
hrIHma :
sngon gyi bskal pa'i dang po la :
d+ha na ko Sha'i mtsho gling du :
pad+ma ge sar sdong po la :
'chi med tshe yi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub phyir :
byin gyis rlob phyir gshegs su gsol :
yul gyi ming ni rgya gar yul :
gling gi mchog gyur rnga yab gling :
zangs mdog dpal ri'i rtse mo ru :
pad+ma 'od kyi zhing khams nas :
o rgyan pad+ma thod phreng la :
'chi med sku gsum rigs 'dus kyi :
'khor du rig 'dzin mkha' 'gros bskor :
dngos grub stsol phyir gshegs su gsol :
bde chen 'bar ba'i gzhal yas nas :
dbang gi rgyal po rta mchog dpal :
rdo rje phag mo yum dang rol :
bar chad sel phyir gshegs su gsol :
tshe yi mgyogs ma bka' nyan dang :
ma sring gter bdag las byed rnams :
dbu skra thor tshugs ldems se ldem :
rol mo mang po 'u ru ru :
sku yi gzi brjid lams se lam :
gsung gi brda tshig di ri ri :
thugs kyi byin chen thibs se thib :
bdud rtsi'i sbrang char sha ra ra :
dpa' bos bro brdung khrabs se khrab :
dpa' mos glu len kyu ru ru :
chos skyong las byed khyugs se khyug :
mgyogs mas gar stabs shigs se shig :
gnas mchog 'di ru byin phob cig :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
badzra rat+na pad+ma karma bud+d+ha A yur+dz+nyA na hrIHma ha ri ni sa puSh+TiM ku ru sarba sid+d+hi aM gu sha dza :
dzaHhU~M baM ho :
gyi ling 'tsher ba'i dbyangs kyis rgyud bskul te :
pi waM rgyud mang sgra yis bzhugs gsol bya :
hrI:
ye nas lhun grub gzhal yas chen po 'dir :
rin chen nyi zla pad+ma'i gdan steng du :
sgyu 'phrul 'chi med tshe yi lha tshogs rnams :
rang babs lhun grub chen por bzhugs su gsol :
pad+ma ka ma lA ya satwaM:
ka la ping+ka'i dbyangs kyis phyag 'tshal bya :
hrI:
ma skyes ma 'gags phrin las thams cad rdzogs :
rang byung thabs mkhas thugs rjes 'gro ba 'dren :
'chi med rigs 'dus dkyil 'khor lha tshogs la :
gnyis su med pa'i tshul gyis phyag 'tshal lo :
a ti pU ho :
pra tIts+tsha ho :
de nas phyi nang gsang ba'i mchod pa rnams :
dril bu'i sgra ltar snyan pa'i dbyangs kyis mchod :
hrI:
bla ma yi dam mkha' 'gro'i tshogs bcas rnams :
me tog bdug spos mar me dri chab dang :
zhal zas rol mo snyan sprin bcas pa kun :
gnyis med thim pa'i tshul gyis bzhes su gsol :
badzra ar+g+haM sogs /
pra tIts+tsha AHhU~M:
de nas nang gi mchod pa ni :
hrI:
phyi nang snang srid snod bcud thams cad kun :
rdo rje'i lha mo gzugs sgra dri ro reg :
chos kyi 'byung gnas 'dzin pa'i gar dang bcas :
bla ma yi dam dkyil 'khor lha la 'bul :
badzra rU pa shab+da gan+d+he ra sa spar+she pU dza AHhU~M:
rang byung rnam dag sman mchod 'bul ba ni :
hrI:
mtshan ldan b+han+d+ha yangs pa'i snod nang du :
rtsa brgyad yan lag stong sbyar a mr-i ta :
dza gad dpa' bo ngar chur mnyam sbyar ba :
bla ma yi dam mkha' 'gro'i tshogs la 'bul :
oM AHhU~M:
sarba pany+tsa a mr-ita kha raM khA hi :
sku gsum bka' brgyud rgya bod rig 'dzin dang :
'chi med rigs 'dus tshe yi dkyil 'khor lha :
bka' srung gter srung mchod 'os tshogs bcas la :
sman mchod 'bul lo 'chi med dngos grub stsol :
oM AHhU~M sarba pany+tsa a mr-ita kha raM khA hi :
dam tshig bdud rtsi dngos grub blang ba ni :
hrI:
bdud rtsi'i dwangs mas lha tshogs dgyes pa yis :
mnyam sbyor bde stong byang sems bdud rtsi'i rgyun :
dam tshig mtheb srin phyag rgyas blangs pa ni :
myang bas mchog dang thun mong dngos grub thob :
a mr-ita kA ya sid+d+hi oM:
wA ka sid+d+hi A:
tsit+ta sid+d+hi hU~M:
rak+ta'i rgyun sbreng dbyangs dang bcas pas mchod :
hrI:
skra can b+han+d+ha stong gsum yangs pa'i mkha':
dug lnga bsgral pa'i dmar chen lbu phreng 'khrigs :
don snying yan lag rdza ltar nyil ba 'di :
bla ma yi dam mkha' 'gro'i tshogs la 'bul :
oM AHhU~M ma hA rak+ta kha raM khA hi :
gtor mchod 'bul ba ni :
hrI:
rigs 'dus u rgyan tshe yi lha tshogs la :
'khor 'das yongs grol ba liM rgyan mchod ni :
snang ba chos nyid yangs pa'i b+han+d+ha ru :
stong gsal 'dzin med snang srid gtor mar sbyar :
rang bzhin 'byung lnga dag pa'i mtheb kyus bran :
dug lnga mi dmigs ye shes dza gad stsal :
rnam dag sku lnga lhun grub gtor ma 'di :
srid gsum ka dag chos nyid ngang du bzhes :
ma hA ba liM ta khA hi khA hi :
gnyis med gsang mchod 'bul ba ni :
hrI:
snang ba yab la stong pa yum :
gnyis med sbyor ba'i byang chub sems :
bde ba chen po'i mchod pa 'di :
'khor lo lnga yi zhing du 'bul :
gnyis med ro mnyam ngang du bzhes :
bde chen mchog gi dngos grub stsol :
bo d+hi tsit+ta ma hA su kha ho :
bde chen dga' bzhi'i rol pa'i ngang :
stangs stabs gar bcas 'di skad do :
hrI:
bla ma yi dam mkha' 'gro la :
glu bro gar gyi mchod pa 'di :
glu ni 'du 'bral med pa'i glu :
bro ni bar chad med pa'i bro :
gar ni srid gsum 'dul ba'i gar :
thams cad ro snyoms phyag rgya che :
stangs stabs gar gyi mchod pa 'di :
dkyil 'khor lha tshogs rnams la 'bul :
oM te na te hU~M:
te phu s+pha ra Na hU~M:
hrI:
snang srid ye nas dkyil 'khor lha :
mchod dang mchod bya'i blo las 'das :
dmigs med rgya yan chen po'i ngang :
ka dag rang rig chen por mchod :
d+harma d+hA tu AHhU~M:
de ltar phyi nang gsang ba'i mchod pa rnams :
lha la lhas mchod gnyis med rol pa che :
lhun grub rdzogs pa chen po'i ngang nyid las :
dwangs ba'i yid kyis bstod pa 'di ltar bya :
hrI:
snang ba mtha' yas thugs kyi 'od zer las :
mdangs ldan mtsho dbus pad+ma'i ge sar dbus :
rgyu rkyen gnyis med 'chi med rdo rje'i sku :
sku mchog 'gyur ba med la phyag 'tshal bstod :
gsung mchog gsung gi rang bzhin 'gag pa med :
dmar gsal mdangs ldan rdo rje tshe bum 'dzin :
bde stong gnyis med shes rab yum dang sbyor :
gsung mchog 'gag pa med la phyag\u0f8e
thugs mchog thugs kyi rang bzhin 'khrul pa med :
thugs rje'i 'od zer sna lnga phyogs bcur 'phros :
'gro drug sems can thams cad bde la bkod :
'khrul med rdo rje'i thugs la phyag\u0f8e
yab yum spyi bor rta gdong phag zhal bzhad :
rigs bdag longs spyod rdzogs sku spyan ras gzigs :
mgon po tshe dpag med kyi dbu rgyan can :
sku gsum yon tan rdzogs la phyag\u0f8e
zhi ba'i las mdzad rdo rje tshe dpag med :
rgyas pa'i las mdzad rat+na tshe dpag med :
dbang gi las mdzad pad+ma tshe dpag med :
drag po'i las mdzad karma tshe dpag med :
thams cad lhun grub bud+d+ha tshe dpag med :
phrin las yongs rdzogs rje la phyag 'tshal bstod :
zhe sdang rnam dag rdo rje mkha' 'gro ma :
nga rgyal rnam dag rin chen mkha' 'gro ma :
'dod chags rnam dag pad+ma mkha' 'gro ma :
phrag dog rnam dag las kyi mkha' 'gro ma :
phyogs bcu kun nas tshe yi bcud 'gugs pa'i :
dbang mo rgyud 'phel bzhi la phyag\u0f8e
dgra bgegs srung zhing dngos grub stsol mdzad pa :
rnam rgyal gshin rje rta mgrin bdud rtsi 'khyil :
lcags kyu zhags pa lcags sgrog dril 'khrol ma :
sgo ba yab yum brgyad la phyag\u0f8e
rgyal ba'i bstan srung rnal 'byor bu bzhin skyong :
legs nyes stangs 'dzin dam tshig rjes gcod cing :
dkyil 'khor 'khor yug mu ran skyong mdzad ma :
dam can rgya mtsho rnams la phyag 'tshal bstod :
de ltar bstod de bsnyen pa la sogs sbyar :
'dzab dgongs dmigs pa'i 'phro 'du gsal ba'i ngang :
ma yengs ting 'dzin ldan pa mchog tu gces :
gzhan du yengs na sgrub kyang 'bras mi 'byin :
srog la babs kyang sgrub par dam bca' bzung :
chu bo'i rgyun bzhin bsnyen pa tshad du bskyal :
de tshe rtags dang mtshan ma dngos su ston :
rig pa ngar bskyed ting 'dzin 'di ltar bsgom :
hrI:
rang gsal 'gag med dkyil 'khor dbus :
ge sar nyi zla'i gdan steng du :
gu ru pad+ma tshe dpag med :
longs sku'i chas rdzogs yum dang sbyor :
yang sprul mgyogs ma sgo srung sogs :
gtso dang 'khor du bcas pa rnams :
sku ni zhi tshul mdangs dang ldan :
gsung ni dzapa? rgyun sngags sgra sgrog :
thugs ni mi 'gyur srog dang bcas :
spros pas stong gsum sku yis gang :
sku las gsung byung sngags sgra sgrog :
ma gsal bar du bskyed cing bsgom :
ma grub bar du mi gtang ngo :
oM AHhU~M hrIHhrIHbadzra gu ru pad+ma sid+d+hi nr-i b+h+rU~M hU~M dzaHbadzra A yu She swA hA:
'di la rab 'bring tha ma'i tshad kyis bsnyen :
lo gsum zla gsum bdun phrag gsum dang ni :
'bum phrag brgya yis pad+ma nga dang mnyam :
'bum phrag bcu yis rig 'dzin gral la 'khod :
'bum phrag lnga yis tshe yi bar chad sel :
rab dngos 'bring nyams tha ma rmi lam du :
rdo rje slob dpon zhal mjal dbang bskur thob :
dkyil 'khor 'od 'khyugs sgrub khang 'ja' sprin 'thibs :
bris sku bzhad dang dri bzang 'thul ba dang :
rmi lam nyi zla shar dang go mtshon gyon :
btsan mkhar bzung dang ri rtser 'dzegs pa dang :
nam mkhar 'phur dang ma dang sring mo yis :
'tsho ba sbyor dang rgyal ba'i lung ston 'byung :
de tshe sgrub pos dngos grub bskul zhing rol :
zhes gsungs pa ltar ro :
oM a mA ra Ni dzI wan+ti ye swA hA:
brgya rtsa tsam dang /
'khor los sgyur rgyal rgyal srid sna bdun dang :
rgyal po'i pho brang lha mi'i longs spyod bcud :
'byung lnga'i dwangs ma rtsa gsum chos srung gi :
gzi byin ma lus 'od zer lcags kyus bsdus :
lha srin sde brgyad rdzu 'phrul tshe bkrag gzi :
bla srog rkus phrogs yar dang 'thor gas nyams :
aHnr-i b+h+rU~M dang thig le'i rnam pa ru :
rang dang tshe rdzas rnams la sib sib thim :
bde gshegs kun dang rdo rje slob dpon gyis :
'chi med tshe yi dngos grub stsol bar mos :
sgrub sngags sham du 'di nyid bzlas par bya :
gsungs pas :
oM AHhU~M hrIHhrIHbadzra gu ru pad+ma sid+d+hi nr-i b+h+rU~M hU~M dzaHbadzra A yu She swA hA:
A yur sarba sid+d+hi hU~M:
brgya stong sogs kyi mthar dbyangs gsal yig brgya ye d+har mchod bstod sogs spyi ltar byas rjes /
mgyogs ma'i gtor ma byin gyis brlabs nas :
tshe 'gugs rang gzhung ltar btang zhing gtor ma 'bul :
de nas dngos grub bskul zhing blang ba ni :
hrI:
gsang chen bla med dkyil 'khor gyi :
'chi med rigs 'dus lha tshogs dgongs :
bdag cag dkyil 'khor 'dir zhugs te :
bsnyen sgrub gzhung bzhin bsrung lags na :
dngos grub stsol ba'i dus la bab :
sgrub pa'i zhag kyang thems lags so :
bsnyen pa'i grangs kyang 'grub lags so :
deng sang skya rengs dang po la :
rdo rje srin po'i nam langs te :
dngos grub stsol phyir gsol 'debs kyis :
rgyal ba thugs rje'i rang bzhin la :
rtag par bskul ba mi zhu ste :
da lta thugs dam gnad nas bskul :
dbang chen rnams kyis dbang skur cig :
byin chen rnams kyis byin phob cig :
dngos grub chen po stsol re ran :
lnga brgya rtsod dus snyigs dus 'dir :
bdag cag mgon dang skyabs med pas :
khyed la gus pas gsol btab na :
mchog dang thun mong dngos grub rnams :
bdag la bstsal bar mdzad du gsol :
hrI:
sku gsum 'chi med tshe yi lha tshogs kyis :
'dir 'dus rig 'dzin rnal 'byor bdag cag la :
thun mong yid bzhin tshe dang bla med mchog :
'dod rgur spyod pa'i dngos grub bstsal du gsol :
rtsa sngags mthar /
kA ya wA ka tsit+ta sarba sid+d+hi pha la hU~M A:
dngos grub rdzas la rol cing smon lam btab :
bzod gsol bsngo smon shis brjod rgyas par bya :
e ma ho :
u rgyan nub byang d+ha na'i mtsho gling du :
yab med yum med pad+ma'i dbus su 'khrungs :
phyogs bcu'i sangs rgyas rnams kyis byin brlabs shing :
rdo rje phag mo lus dang grib bzhin 'grogs :
mkha' 'gro tsan+d+ha lI yis dngos grub gnang :
brag phug mA ra ti ka'i ke'u tshang du :
mgon po tshe dpag med kyis dbang bskur thob :
bskal pa chags nas 'khor ba ma stongs bar :
skye 'chi bgres rgud med pa'i lung bstan thob :
man+dA ra ba 'ja' lus mngon sangs rgyas :
zab pa'i mthar thug snying gi nor bu ste :
o rgyan mkha' 'gro'i snying khrag 'di brtsam mo :
las can gsung gi sras dang 'phrad par shog :
sa ma ya :
rgya rgya rgya :[ \u0f88\u0f88\u0f88\u0f88\u0f88\u0f88 ]de nas tshogs 'khor bshams te bsang chu dang :
bdud rtsi bran la byin gyis brlab par bya :
hrI:
bdag nyid thugs las ra~M ya~M kha~M:
'phros pas gnyis 'dzin bsregs gtor sbyangs :
raM yaM khaM:
gsum /
'bru gsum zag med mchod pa'i sprin :
zad med gyur cig pU dza ho :
oM AHhU~M:
rol mo cang te'u'i sgra bcas pas :
ye shes lha tshogs byon par bsam :
hrI:
rnga yab gling dbus pad+ma 'od :
zangs mdog dpal ri'i pho brang nas :
sku gsum 'chi med tshe yi lha :
'khor bcas tshogs la spyan 'dren gshegs :
dzaHhU~M baM ho :
hrI:
'dod yon lnga ldan tshogs mchod sprin :
nam mkha' gang bar legs spros te :
rtsa gsum dkyil 'khor lha la 'bul :
mchod bzhes dbang dang dngos grub stsol :
gu ru d+he wa DA ki nI g+ha Na tsakra pU dza khA hi :
de nas bshags pa bya ba ni :
hrI:
sngon nas da lta'i bar dag tu :
ma rig dbang gis lus ngag sems :
bag med dam las 'gal gyur pa :
zhal zas tshogs kyi mchod pas bshags :
sa ma ya shud+d+he a a :
bsgral ba ni :
hU~M hrI:
las mdzad rta mgrin dbang chen khro bo'i rgyal :
ru tra 'dul mdzad dmar nag phur pa 'dril :
za gsod pho nya mang po skar ltar 'khrugs :
tshe bdud bar chad sgrol ba'i dus la bab :
oM pad+mAn+ta kr-ita badzra kro d+ha kI li kI la ya gnod byed 'byung po mA ra ya phaT:
bstab pa ni :
hU~M hrI:
ma rig ru dra thugs rje'i shugs kyis bsgral :
'gro drug bag chags dbyings su sbyong ba'i phyir :
khro bo khro mo sprul dang yang sprul bcas :
mchod rdzas dgra bgegs sha khrag zhal du bstab :
kha raM khA hi khA hi :
de nas bskang bshags rim pa rnams :
mkha' 'gro'i snying bcud nang du ltos :
zhes gsungs pa ni /
hrI:
bskang du med de skye med ngang du bskang :
mchod du med de zung 'jug chen por mchod :
sgrol du med de ye shes chen por sgrol :
sbyor du med de bde stong chen por sbyor :
rang byung ye shes chen po'i klong du\u0f8e
lta ba yangs pa chen po'i klong du\u0f8e
sgom pa rang gsal 'dzin med klong du\u0f8e
spyod pa shugs 'byung 'gag med rang grol\u0f8e
rang bzhin spros bral rdzogs pa chen por\u0f8e
'khor ba ka dag ye grol chen por\u0f8e
dug lnga kun grol bde chen klong du\u0f8e
snang ba yangs pa chen po'i klong du\u0f8e
gsal ba shes rab 'bar ba'i klong du\u0f8e
'khor 'das gnyis med thig le chen por\u0f8e
kun kyang mnyam nyid chen por thugs dam bskang :
zhes bskang ngo :
hrI:
ye nas rnam dag kun tu bzang :
gdod nas ma skyes kun bzang mo :
dbyer med bde ba chen po la :
bskang dang bshags bya'i yul las 'das :
sa ma ya :
e ma ho :
a a a :
rol mo bshugs glu rkang gling dang :
cang te'u ku sha'i gdung dbyangs kyis :
rig 'dzin mkha' 'gro dam can bskul :
hrI:
yul gyi ming ni rgya gar yul :
gling gi mchog gyur rnga yab gling :
zangs mdog dpal gyi ri bo ru :
pad+ma 'od kyi gzhal yas nas :
mchog dang thun mong dngos grub brnyes :
pad+ma badzra zhes su grags :
'khor du rig 'dzin mkha' 'gros bskor :
khyed kyi rjes su bdag sgrub phyir :
byin gyis brlab phyir gshegs su gsol :
bgegs dang log 'dren bar chad sol :
dbang chen skur la byin chen phob :
rtags dang mtshan ma myur du ston :
bdud dang dam sri rdul du rlogs :
zhi rgyas dbang dang drag po yi :
phrin las thogs med bsgrub pa dang :
mchog dang thun mong dngos grub stsol :
de nas lhag ma'i mgron rigs rnams :
pheM gyi sgra yis spyan drangs la :
rgyal po'i bka' bzhin 'di skad do :
hrI:
dpal chen khrag 'thung chen po dang :
dbang chen rta mchog he ru ka'i :
spyan sngar khas blangs dam bcas shing :
gu ru pad+ma zil gnon dang :
da lta rig 'dzin bdag cag gi :
bran bzhin bsgrub par khas blangs pa'i :
lhag gtor dbang ba'i bka' nyan rnams :
dpal gyi pha 'bab 'di gsol la :
dam bca' bzhin du phrin las mdzod :
a+sh+m+sh+nyu+i i daM ba liM ta khA hi :
slob dpon zhwa dang ber gyon te :
rdo rje phur pa'i phyag rgya yi :
chu bo'i gzhung dbyangs 'di skad do :
hrI:
sngon tshe 'das dus bskal pa'i dang po la :
rnam dag chos dbyings bde chen pho brang du :
kun bzang tshe bdag snang ba mtha' yas kyis :
rang rig 'gyur med dkyil 'khor zhal phyes tshe :
rig 'dzin byang sems nyan rang dpag med kyis :
'khor 'das gnyis su med par ma chad dam :
'khrul snang dbyings su sgrol bar ma chad dam :
sngon tshe zhal bzhes dam las ma 'da' bar :
ka dag dbyings kyi gtor ma 'di bzhes la :
'khor ba ka nas dag pa'i phrin las mdzod :
de 'og 'das dus bskal pa'i bar ma la :
d+ha na ko Sha sin+d+hu rgya mtsho dang :
brag phug chen po mA ra tI ka ru :
'chi med gu ru mtsho skyes rdo rje dang :
shes rab DA ki man+dA ra ba gnyis :
'chi med thugs thig dkyil 'khor zhal phyes tshe :
rdo rje phag mo mkha' 'gro bye ba yis :
rang rang gzugs mchog dam pa bstan nas kyang :
bka' yi gtor ma len par ma chad dam :
sangs rgyas bstan pa srung bar ma chad dam :
rnal 'byor sku tshe sring bar ma chad dam :
rgyu sbyor 'gal rkyen bzlog par ma chad dam :
bcol pa'i phrin las sgrub par ma chad dam :
sngon tshe zhal bzhes dam las ma 'da' bar :
tha tshig gsum gyi gtor ma 'di bzhes la :
bdag gis bcol pa'i phrin las grub par mdzod :
de 'og dus kyi bskal pa'i tha ma la :
bsam yas dbu rtse rigs gsum pho brang du :
slob dpon chen po pad+ma 'byung gnas dang :
bde chen mtsho rgyal chos rgyal yab sras bcas :
'chi med dkyil 'khor zab mo zhal phyes tshe :
dbang gi ma bdun sha za khrag ral sogs :
gter bdag dam can rgya mtsho thams cad kyis :
so so'i gzugs mchog dam pa bstan nas kyang :
'chi med sgrub pa'i rig 'dzin mched rnams kyi :
bka' yi gtor ma len par ma chad dam :
sangs rgyas bstan pa bsrung bar ma chad dam :
rnal 'byor sku tshe bsring bar ma chad dam :
rgyu sbyor 'gal rkyen bsal bar ma chad dam :
sha khrag brgyan pa'i gtor ma 'di bzhes la :
bdag gi bcol pa'i phrin las 'grub par mdzod :
da dus snyigs ma'i mtha' la thug pa'i tshe :
rdo rje'i sku brnyes pad+ma 'byung gnas kyis :
rnga yab pad+ma 'od kyi gzhal yas su :
sbas yul sprul sku rig 'dzin mched lnga la :
gdung tshab dbang bskur smon lam btab pa'i tshe :
gter srung ma bdun sha za khrag ral gyis :
rang rang gzugs bstan ji ltar khas blangs bzhin :
gtor ma bzhes la bcol pa'i phrin las mdzod :
phrin las bcol zhing gtor ma gtsang sar gshegs :
brtan ma la bshal chu'i bdud rtsis bran nas kyang :
ho :
nag mo bzhin mi sdug gi bdud mo bzhi :
dmar mo khrag ral can gyi gnod sbyin bzhi :
dkar mo mdangs ldan sman btsun chen mo bzhi :
sngon tshe a su ra yi brag phug tu :
slob dpon chen po pad+ma 'byung gnas dang :
bshes gnyen rlangs chen dpal gyi seng ge yis :
zhing chen bsgyel ba'i steng du bzhag nas kyang :
rdo rje lag gtad lce la bdud rtsi bzhag :
ma 'ongs thar pa thob par lung yang bstan :
de tshe khas blangs dam las ma 'da' bar :
tshur gshegs tshur byon bod skyong brtan ma'i tshogs :
kun kyang lhab lhub mang po'i rgyan dang bcas :
rol mo sil snyan mang po'i sgra dang bcas :
bran g.yog sman phran 'khor dang bcas te byon :
'dir gshegs dam skong phrin las grub par mdzod :
ma ma :
me me :
la la :
le le :
ta ta :
te te :
rdo rje sring 'gro ma hU~M b+h+yo :
ma hA pany+tsa rak+ta ba liM ta khA hi khA hi :
gtor ma gtsang sar gshegs :
gtor gzhong kha sbubs mnan pa'i 'og :
gnyis 'dzin ru dra'i sde tshogs thar med bsam :
dzaHhU~M baM ho :
hrI:
rigs 'dus 'chi med tshe yi dkyil 'khor 'dir :
sgrub la bar gcod sgab 'dre 'byung po'i tshogs :
gtor bzhong ri rab 'bar ba'i 'og tu mnan :
brtul zhugs rol pa'i bro yis rgyas gdab bo :
oM laM:
AHlaM:
hU~M laM:
satwaM b+ha ya nan :
rjes chog mchod bstod gtor dbang bzod gsol dang :
dmigs med rgya yan ngang du dge rtsa bsngo :
lha ru ldang dang rgyun gyi spyod pa 'o :
zhes gsungs pa ltar mchod bstod bya /
spro na sgrub gtor spyi bor blangs shing /
hrI:
snod bcud rnam dag rin chen gtor ma 'di :
phyi ltar bkod mdzes lha yi gzhal yas khang :
nang du sgrub pa'i rdzas mchog nyi shu lnga :
gsang ba dug lnga kun dag 'chi med lha :
yun ring dus nas bsnyen cing bsgrubs pa dang :
rtse gcig mos pas khyod sku gsal btab cing :
grags stong dzapa? kyis thugs dam rgyud bskul na :
rang byung dbang dang dngos grub bstsal du gsol :
sku yi dbang bskur snang stong sbyang du gsol :
gsung gi dbang bskur grags stong sbar du gsol :
thugs kyi dbang bskur skye med sbyor du gsol :
yon tan dbang bskur 'dod rgu bstsal du gsol :
phrin las 'gro ba mang po bsgral ba'i phyir :
sku bzhi sku lnga sku gsum rigs 'dus dbang :
thob ste mkha' mnyam sems can thams cad kun :
'dren pa'i ded dpon chen por smin grol shog :
ces dbang bzhi blang /
nongs bshags dang /
gshegs gsol lam brtan bzhugs gang bab bya /
phyi snod 'od zhu nang bcud lha ru thim :
lha yang mi dmigs rim bzhin gyen rdzogs ngang :
mtha' bral kun bzang yangs pa'i klong du bzhag :
slar yang gdod ma'i ngang nas skad cig gis :
zung 'jug tshe dpag med pa'i sku ru gsal :
hrI:
bdag dang mkha' mnyam sems can thams cad kyis :
dus gsum dge ba'i 'bras bu ci bsags pa :
kun bzang yangs pa chen po'i klong du bsngo :
sku gsum mtsho skyes rdo rje'i sa thob shog :
bkra shis ni :
hrI:
chos sku'i bkra shis tshe bdag snang mtha' yas :
longs sku'i bkra shis 'phags mchog 'jig rten dbang :
sprul sku'i bkra shis 'chi med pad+ma 'byung :
mkha' 'gro'i bkra shis 'byung lnga'i bdag nyid che :
mchog thun dngos grub rgya mtsho'i bkra shis shog :
smon lam bkra shis rgyal sras lha yi rje :
thugs bskyed dus babs mtha' btsan bkra shis shog :
gter ston bkra shis gar dbang 'chi med mtshan :
'gro don phrin las 'phel rgyas bkra shis shog :
chos bdag bkra shis smon lam las 'phro sad :
lung zin 'dus pa rgya mtsho'i bkra shis shog :
gter gnas bkra shis mkha' 'gro dra ba'i gling :
ngo mtshar byin chags mi nub bkra shis shog :
zab chos bkra shis 'chi med tshe sgrub pa :
bstan pa phyogs bcur rgyas pa'i bkra shis shog :
gter srung bkra shis ma bdun khrag ral ma :
phrin las nus rtsal 'bar ba'i bkra shis shog :
'dul zhing bkra shis gangs ljongs sbas pa'i gnas :
dge mtshan rdzogs ldan dpal spyod bkra shis shog :
kun rdzob bkra shis bum bzang dpag bsam nor :
ji ltar 'dod rgu lhun grub bkra shis shog :
don dam bkra shis rang rig byang chub sems :
skye 'chi bya rtsol bral ba'i bkra shis shog :
bden gnyis bkra shis zung 'jug bde ba che :
zag med rdo rje'i sku thob bkra shis shog :
sa ma ya :
rgya rgya rgya :
de ltar 'chi med tshe yi las 'di ni :
lha bskyed mchod bstod dzapa? bskul dngos grub rol :
tshogs dang bskang ba'i bar gyi rim pa 'o :
tshogs lhag chad brtan bsngo smon la sogs dang :
brtan bzhugs dga' ston rjes kyi rim pa 'o :
de bzhin 'brel bas nyams su gang blangs rnams :
tshe 'dir pad+ma nga dang zhal mjal zhing :
phyi ma phyir mi ldog par bslu re kan :
nyams su longs shig phyi rabs rjes 'jug rnams :
'byor ldan gtor chen pad+ma spungs pa la :
zhal zas spyan gzigs pU dza sna tshogs bskor :
rol mo'i bye brag gsol 'debs spyan 'dren dus :
nga nyid dngos su byon nas byin rlabs nges :
khyad par dus chen tshes bcur o rgyan nga :
gangs can bod yul sa steng khyab par 'ong :
nyi zla'i zer dang 'ja' tshon char rdul la :
'chibs te mos pa'i bu yi bar chad sel :
ji ltar 'dod pa'i dbang bzhi mi bskur re :
tha tshig yin no pad+mas bslu re kan :
nga la mos na tshes bcu'i mchod rgyun tshugs :
bka' bzhin bsgrubs pas rgyal khams bde la 'god :
thugs la btags so las can lha yi sras :
nga dang mjal gyis rje 'bangs thugs ma chad :
yi ger thobs la rin chen gter du sbos :
las can gsung gi sras dang 'phrad par shog :
sa ma ya :
rgya rgya rgya :
sngags kyi bdag mo ma mo khrag ral mas srungs shig :
tsit+ta rgya rgya rgya :
o rgyan gar dbang 'chi med gling pas sbas yul pad+ma bkod kyi gnas stod mkha' 'gro 'bum 'dus kyi lung pa dmar nag rak+ta'i mtsho 'gram nas spyan drangs pa'o //
de ltar bkra shis kyi rim pa rgyas par brjod rjes rol mo'i sgra dang me tog gi char dbab pa sogs gsang sngags spyi gzhung dang mthun pa'i dga' ston gyi rim pa rgya cher bya'o //
zhes pa 'di gter gzhung gi tshig zin ltar dang /
gzhan cung zad kha skong gi rigs bcas sprang btsun nam mkha' tshe dbang mchog grub kyis rang nyams len bder bsgrigs pa chos 'di phyogs dus kun tu dar zhing rgyas par gyur cig
/sarba mang+ga laM///
/
