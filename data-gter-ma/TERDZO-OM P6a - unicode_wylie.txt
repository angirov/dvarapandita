A+o~M swasti /
rgyal ba kun gyi ye shes sku //
gdul dka'i 'gro la khros pa'i gar //
che mchog khrag 'thung dpal chen por //
btud nas de sgrub snying po bshad //
'dir bla ma drag por sgrub pa gzhung chen bde gshegs 'dus pa dang 'brel bar dbang bskur ba'i tshul la gsum ste /
sbyor ba yo byad kyi bsham dang /
dngos gzhi sgrub thabs dang /
dbang gi cho ga'o //
dang po yo byad kyi bsham ni /
stegs bu'i khar maN+Dal sgo rdzogs spyi mthun gyi lte bar chos 'byung zla gam gsum ldan rtsibs bzhi thod ras bskor ba bya /
de'i dbus su many+dzi la bum pa chas ldan bcud kyis gang ba bzhag
/gzhan yang bdud rtsi'i thod pa /
rdo rje dril bu /
lha so so'i sku'i tsakli rten rdzas dang bcas pa dang /
dbang gi gtor ma /
phyi mchod lnga /
nang mchod sman gtor rak+ta /
mig dar /
me tog sogs nyer mkho'i yo byad thams cad tshogs par bsham mo //

//gnyis pa sgrub thabs las sngon 'gro ni /
bgegs bskrad /
mtshams bcad /
brgyud pa'i rtsa ba bla ma rje :
dngos grub 'byung ba'i yi dam lha :
legs par byin rlob mkha' 'gro ma :
rtsa ba gsum la skyabs su mchi :
bdag gzhan gnyis med don phyir du :
drag po khro rgyal kun bsgrubs nas :
snying po bla med mchis pa dang :
gzhan don byed par sems bskyed do :
zhes pas skyabs su 'gro zhing sems bskyed pa dang /
yan lag bdun pa tsam sngon du 'gro bas /
dngos gzhi ni /
tshogs zhing rang la bstims pas tha mal gyi lus sbyangs 'od du zhu ba'i dwangs ma hU~M dmar po 'bar bar gyur /
de las 'od zer 'phros don gnyis byas hU~M la thim /
de las e yaM raM ra suM keM b+h+rU~M rnams mched pa las nam mkha' rlung me khrag mtsho zhing gi sa gzhi rus pa'i ri rab rnams brtsegs pa'i steng du /
b+han+d+ha 'bar ba'i gzhal yas khang gru bzhi sgo bzhi rta babs dang ldan pa rgya khyon tshad med pa'i phyi nas gser 'khor dang me 'khor rtse bsnol du 'khor ba'i rtsibs rtse las sprul pa'i pho nya 'phro ba /
rdo rje'i gur khang ye shes kyi me dpung 'bar ba dang bcas pa'i dbus su paM las pad+ma dang raM las nyi ma'i steng du dregs pa sde brgyad bsnol ba'i gdan la /
hU~M las rang nyid zil gnon pad+ma drag po sku mdog dmar nag zhal gcig phyag gnyis pa zhal gdangs shing mche ba gtsigs pa /
spyan gsum sdang mig tu gzigs pa /
smin ma dang ag tshom mer 'bar zhing ral pa dmar ser gyen du brdzes pa /
phyag g.yas gser gyi rdo rje rtse dgu hU~M dgu raM dgus mtshan pa phyar zhing /
g.yon lcags kyi sdig pa kha dgu mig dgu rwa bco brgyad pa sdigs mdzub gyi rtse nas 'gyed pa /
zhabs g.yas bskum g.yon brkyang ba'i dor stabs kyis dregs pa'i gdan la rol pa /
thod skam lnga'i dbu rgyan dang thod rlon lnga bcu'i do shal can /
zhing lpags kyis rked dkris shing /
glang chen gyi ko ba'i stod g.yogs dang stag lpags kyi sham thabs 'phyang ba /
klu rigs lnga'i sbrul chun dang rin po che dang rus pa'i rgyan gyis brgyan pa /
gar dgu'i nyams rgyas shing gzi brjid mtha' yas pa /
rdo rje 'bar ba'i spu gseb nas me'i tshwa tshwa 'phro ba /
dung khang du 'khor lo'i lte bar 'jam dpal ser po ral gri dang sdigs mdzub can gyi spyi bor A+o~M/
mgrin par pad+ma'i dbus su rta mgrin dmar po dbyug tho dang sdigs mdzub can gyi mgrin par AH
thugs kar rdo rje rgya gram gyi dbus su pu ri'i bum par phyag rdor mthing nag rdo rje dang sdigs mdzub can gyi thugs kar nyi ma la hU~M yig dmar po sngags phreng gis bskor ba /
lte bar chos 'byung pad nyi bam ro'i steng du rdo rje rnal 'byor ma dmar mo gri thod kha T+wAM 'chang zhing gcer bu gar stabs can mkha' 'gro rigs bzhis bskor ba'i lte bar mas mtshan pa /
spyi bor bya khyung mthing nag rdo rje'i mchu sder dang me'i gshog pa can dug sbrul gzung ba thugs kar khroM gyis mtshan pa /
de'i rwa bar du pad zla'i gdan la rigs bdag snang ba mtha' yas sprul sku'i chas can mnyam gzhag skyil krung mdzad pa /
de'i steng gi nam mkhar bla ma thod phreng rtsal yab yum bzhugs pa'o //
gzhan yang sprul pa'i khro tshogs bsam gyis mi khyab pas bskor te me dpung 'bar ba'i klong na bzhugs par bsam mo //
de nas snying ga'i hU~M las 'od zer 'phros pas ye shes kyi 'khor lo spyan drangs par bsam la /
hU~M:
dur khrod me ri smug nag 'bar ba'i klong dkyil nas :
stong gsum dregs pa 'dul mdzad pad+ma thod phreng rtsal :
bzhengs shig bzhengs shig chos kyi dbyings nas bzhengs :
'gro ba sems can don la gshegs su gsol :
e h+ye hi badzra sa ma ya dzaHpheM pheM pheM hriM hriM hriM:
zhes spyan drangs pas mdun gyi nam mkhar byon pa la nyer spyod lngas mchod nas /
dzaHhU~M baM hoH
dam tshig pa dang dbyer med du bzhugs par bsam mo //
de nas rgyan lha'i sa bon lnga las 'od zer 'phros phyogs bcu'i de bzhin gshegs pa thams cad spyan drangs /
de rnams kyis dbang bskur pas sku gsung thugs yon tan phrin las ye shes rdo rje'i dngos grub thob /
de bzhin gshegs pa rnams gcig tu gyur nas 'od dpag med la thim pas gsal brtan 'bar bar gyur cing /
slar yang thugs ka'i hU~M dang sngags phreng las sngags kyi 'od zer rang sgra sgrog bzhin pa dang /
me dbal mthing nag tho ba dang me zhags thogs pa nam mkha' gang bar spros pa rnams dang /
phyi rol gyi 'khor lo rtse bsnol drag tu 'khor bas gnod byed thams cad bsad bcad gtubs te tshar bcad /
khro bo rnams phyi nang kun tu gur thabs su 'khrigs pa'i dbus su bdag nyid che btsan 'gran zla bral ba'i lha skur gyur pa'i lus dkyil gyi lha rnams las 'od zer 'phros /
nad gdon sdig sgrib thams cad sbyangs /
lus ngag yid gsum bde ba chen po'i ye shes kyis rgyas btab par bsam la /
A+o~M AHhU~M artsig nirtsig na mo b+ha ga wa te hU~M hU~M hU~M:
a ya ma du ru tsa sha na :
A+o~M badzra hU~M:
yak+sha hU~M:
rak+sha hU~M:
zhes rig pa ngar dang ldan pas rtse gcig tu bzla zhing sngags sham sbrel lugs ni gzhan du blta'o //
thun mtshams su gtor ma 'bul na /
gtor rdzas raM yaM khaM ye shes kyi me rlung chus bsregs gtor sbyangs /
yaM raM kaM gsum las rlung me thod sgyed kyi steng du a las ka pA la'i snod du badzra aM ku sha dzaH
zhes pas rang gi thugs ka'i 'od zer gyis gnod byed thams cad bkug nas gtor ma la bstims /
de'i steng du hU~M AHA+o~M brtsegs pa /
hU~M zhes pas rlung g.yos me sbar rdzas rnams zhu ba ye shes kyi bdud rtsir gyur /
A+o~M AHhU~M ma hA ba lin+ta te dzo ba lin+ta ba la ba te gu h+ya sa ma ya swA hA/
nyer gcig brjod pas steng gi 'bru gsum las 'od zer 'phros ye shes kyi bdud rtsi bkug nas dam tshig gi bdud rtsi dang ro gcig tu byas nas yi ge gsum yang de la 'dres par bsam mo //
de nas mdun gyi nam mkhar pad nyi dregs pa'i gdan bkod pa la gtor mgron rnams /
hU~M:
dur khrod me ri sogs kyis sngar bzhin spyan drangs nas bzhugs su gsol /
hU~M/
bdag cag byang chub sgrub la gegs byed pa'i //
dgra bgegs bsgral pa'i sha khrag rus pa sogs //
'dod yon lnga ldan phyi nang mchod pa'i tshogs //
dbang drag pad+ma 'khor dang bcas la 'bul //
A+o~M AHhU~M ma hA mAM sa khA hi :
ma hA rak+ta khA hi :
ma hA tsit+ta khA hi :
ma hA ba su ta khA hi :
ma hA go ro tsa na khA hi :
ma hA ba lin+ta khA hi :
zhes lan gsum mam bdun gyis phul la /
bstod pa ni /
hU~M:
rang byung lhun grub pad+ma 'byung gnas sku :
dus gsum sangs rgyas sku gsung thugs las sprul :
mthu rtsal rmad byung pad+ma he ru ka :
dbang drag pad+ma 'khor dang bcas la bstod :
ces bstod cing rang gzhung    hU~M:
dur khrod 'jigs su rung ba'i pho brang nas :sogs rjes su bzhag yod /mchan /ngam /
rnal 'byor bdag cag 'khor bcas la //
nad med tshe dang sogs kyis phrin las bcol nas /
gter srung sogs kyi gtor ma yang gtong zhing /
tshogs mchod byed na'ang skabs 'dir bya'o //
de nas thun gyi mthar /
sprul pa'i khro bo rnams 'khor lo dang gur khang la bsdu /
de yang gzhal yas khang nas gtso bo'i thugs srog hU~M gi bar rim bzhin bsdus nas stong nyid spros bral gyi ngang du gzhag
/de nas lha skur langs te smon lam shis brjod rnams bya'o //
spyir bsnyen tshad ni dus zla ba drug
/grangs 'bum phrag drug
/rtags ni lha 'dre thul ba dang ye shes lha'i rtags te ci rigs pa mthong ba'o //
bsnyen pa rdzogs nas las tshogs gang yang 'grub par 'gyur zhing /
rgyun du thun bzhir brgya stong khri 'bum sogs ci nus su bzlas pas bar chad zhi nyams chag skong sde brgyad dbang du 'du ba sogs phan yon mtha' yas so //
!
//gsum pa dbang gi cho ga ni rdo rje spyi blugs su grags pa ste /
sbyor ba yo byad kyi bsham ni sngar bshad pa bzhin dang /
sgrub tshul bdag mdun dbyer med nyid las /
khyad par bum pa la dmigs nas bzlas pa ci rigs pa dang /
ting nge 'dzin gyis dbang len pa rnams bya'o //
slob ma'i bya ba ni /
khrus bya /
bgegs bskrad /
me tog bkye bsdu byas nas /
sngon 'gro'i chos bshad zlum po bzhi dbang gi skabs su smros pa'i zab rgyas kyi gdams pa khyad par can bsam gyis mi khyab pa zhig bstsal pa las zhes sogs ci rigs pa'i mthar /
khyad par gdul bya zhi bas mi thul ba rnams 'dul phyir che mchog pad+ma drag po'i skur bzhengs te sde brgyad dregs pa can thams cad btul nas gtsigs la phab /
de nyid kyi sgrub thabs dang las rab 'byams zab 'dril khyad par can mang du gsungs pa rnams snyigs dus kyi gdul bya skal ldan rnams kyi don du gter du sbas pa las /
'dir ni mnga' bdag khri srong lde'u btsan gyi skye ba bcu gsum pa gter ston chen po nyang nyi ma 'od zer gyis lho brag gi srin mo sbar rjes can nas bton pa'i bla ma drag sgrub che 'bring chung gsum las gzhung chen bde gshegs 'dus pa'i skor te /
gter ston nyid nas brgyud pa'i khyad par du ma las drin can bla ma dam pa'i bar du rim par brgyud pa dang /
rdor gling dang pad gling zab gter gyi gdams pa'i chu bo'ang gcig 'dres su bzhugs pa ste /
gang ltar yang rtsa brgyud kyi bla ma dam pa de thams cad kyang mthu stobs nus pa'i byin rlabs kyi drod tshad rnyed pa sha stag bar ma chad du byon pa lags /
brgyud pa de dag las byung ba'i gdams pa 'di nyid kyi dbang du byas na /
gzhun chen ma yig las /
yon tan thams cad 'di la tshang :
rkyen rnams thams cad 'di yis zlog :
dngos grub thams cad 'di las 'byung :
dper na yid bzhin nor bu 'dra :
zhes gsungs pa ltar phan yon khyad par can de lta bu dang ldan pa'i sgrub pa'i thabs dang 'brel ba'i dbang bskur ba la /
slob dpon gyi bya ba rnams sngon du song sogs mtshams sbyar te maN+Dal phul /
mig dar bcing /
me tog gtad la gsol ba gdab pa ni /
e ma bla ma rin po che :
bdag cag 'khor ba'i btson rar tshud :
thugs rje'i lcags kyus gzung du gsol :
bdag cag gzung 'dzin zhags pas bcings :
shes rab ral gris gcad du gsol :
bla ma drag po thod phreng gi :
dbang mchog dam pa bstsal du gsol :
lan gsum /
bla mas /
ho :
bu khyod su yin ci zhig bya :
gsang sngags zab mo'i dkyil 'khor 'dir :
'jug pa'i skal ldan las 'phro can :
brgya lam na ni res 'ga' tsam :
rtsa gsum dam tshig bsrung nus sam :
zhes dri /
slob mas /
bdag ni rig pa'i bu gcig po :
sngon sbyangs las 'phro skal ldan yin :
rtsa gsum dam tshig bdag gis bsrung :
thugs rjes dgongs la dbang bskur zhu :
zhes bla ma dang dkyil 'khor la skor ba gsum dang phyogs bzhi nas phyag byas par bsam mo //
de nas skyabs 'gro sems bskyed yan lag bdun pa sdom gzung rnams rgyas bsdus ci rigs pa skabs 'dir byas la /
ye shes dbab pa ni /
slob ma skad cig gis dbang drag 'bar ba'i skur bskyed /
snying gar g.yung drung dmar po g.yon skor gyi dbus su rdo rje phag mo dang yan lag bzhi la rigs bzhi'i mkha' 'gro gsal btab /
g.yon du 'khor bas mkha' 'gro rnams bde ba'i gar byed pa la sems gzung /
de las 'od zer 'phros phyogs bcu'i sangs rgyas byang sems thams cad spyan drangs nas dbyer med du thim par bsam la /
rtsa sngags la A be sha btags pa bzla zhing spos dang rol mo'i sgra sbyar /
ye shes phebs nas tiSh+Tha badzras brtan par bya /
ho :
gu ru drag po'i dkyil 'khor du :
rang rig snang ba'i me tog 'bul :
sngon nas las 'phro gang yod pa'i :
yi dam lha dang bdag sprod cig :
ces me tog 'bul /
che mchog drag po rtsal sogs rigs dang mthun pa'i ming btags la /
ho :
deng nas bu khyod rgyal ba'i sras :
bla ma drag po'i thugs srog 'dzin :
dbang rtags cod pan pu ru ru :
'khor 'das rang grol dbang thob shog :
na mo pu ru sha a b+hi Shiny+tsa hU~M:
zhes cod pan gyis dbang bskur /
ho :
ji ltar mig mkhan mig 'byed ltar :
khyod kyi ma rig ling thog nyid :
rig pa'i ngang du deng phye bas :
bla ma drag po'i dkyil 'khor ltos :
zhes dkyil 'khor dang lha'i rnam pa bstan la ngo sprad /
dbang gi dngos gzhi ni /
bum pa spyi bor bzhag la /
hU~M:
bum pa spros bral kun bzang gzhal yas khang :
bum rdzas rang gsal drag po thod phreng rtsal :
dbang bzhi thob nas sgrib bzhi dag pa'i don :
skal ldan bu mchog khyod kyis thob par shog :
A+o~M AHhU~M badzra gu ru pad+ma sid+d+hi a b+hi Shiny+tsa A+o~M AHhU~M hrIHhA:
zhes brjod cing bum chu blud /
thod pa mgrin par bzhag la /
ho :
dus gsum don mdzad pad+ma 'byung gnas sku :
dad mos can la spyi gtsug mngon sum 'byon :
pad+ma ltar gsal dri med sprul pa'i sku :
skal ldan bu mchog khyod kyis thob par shog :
A+o~M AHhU~M badzra gu ru ha ri ni sa sid+d+hi hU~M a b+hi Shiny+tsa A+o~M AHhU~M hrIHhA:
zhes bdud rtsi blud /
rdor dril snying gar bzhag ste /
hU~M:
rang lus phung po lha dang lha mo'i ngang :
thod phreng rtsal mchog longs spyod rigs lnga'i sku :
dug lnga gnas dag ye shes lngar gsal ba :
skal ldan bu mchog khyod kyis thob par shog :
A+o~M AHhU~M gu ru drag po rtsal a b+hi Shiny+tsa A+o~M AHhU~M hrIHhA:
dpral bar 'jam dpal gyi sku dang pusti bzhag ste /
hU~M:
bde gshegs sku mchog 'phags pa 'jam dpal te :
rmongs pa'i blo sel dug lnga'i bdud las grol :
chos sgo kun la rang sgo 'byed pa'i dbang :
skal ldan bu mchog khyod kyis thob par shog :
A+o~M muM wA gI shwa raHa b+hi Shiny+tsa A+o~M AHhU~M hrIHhA:
mgrin par phur bu dang rta mgrin gyi sku rten bzhag ste /
hU~M:
bde gshegs gsung mchog rta mgrin dbang gi rgyal :
rgyal 'gong dregs pa sde brgyad zil gyis gnon :
phrin las gang la thogs pa med pa'i dbang :
skal ldan bu mchog khyod kyis thob par shog :
AHhrIHbadzra kro d+ha h+ya grI wa a b+hi Shiny+tsa A+o~M AHhU~M hrIHhA:
snying gar rdo rje dang phyag rdor gyi sku bzhag ste /
hU~M:
bde gshegs thugs mchog phyag na rdo rje'i mthus :
klu dang sa bdag gza' rnams zil gyis gnon :
nus rtsal gang la thogs pa med pa'i dbang :
skal ldan bu mchog khyod kyis thob par shog :
hU~M badzra tsaN+Da ma hA ro Sha Na a b+hi Shiny+tsa A+o~M AHhU~M hrIHhA:
gsang bar las bum dang me dbal gyi sku bzhag ste /
ho :
bde gshegs phrin las yak+sha me dbal sku :
gdon bgegs gnod byed ma lus rdul du rlog :
snang srid dbang sdud dregs pa tshar gcod dbang :
skal ldan bu mchog khyod kyis thob par shog :
A+o~M badzra yak+sha hU~M a b+hi Shiny+tsa A+o~M AHhU~M hrIHhA:
spyi bo dang dpung pa gnyis pus mo gnyis te gnas lngar khyung lnga bzhag ste /
ho :
bde gshegs phrin las bya khyung ga ru Da :
mkha' lding rgyal po drag po thod phreng bran :
sna tshogs phrin las re ba skong ba'i dbang :
skal ldan bu mchog khyod kyis thob par shog :
khroM ga ru Da :
badzra ga ru Da :
rat+na ga ru Da :
pad+ma ga ru Da :
karma ga ru DaHtsa le tsa le a b+hi Shiny+tsa A+o~M AHhU~M hrIHhA:
tshe gtor ram snang mtha'i sku spyi bor bzhag ste /
ho :
tshe dpag med pa bde gshegs gsung :
'chi med lcags srog rdo rje 'dra :
mi shigs A yu'i dbang mchog ste :
skal ldan bu mchog khyod kyis thob par shog :
A+o~M badzra A yu she b+h+rU~M hrIHa b+hi Shiny+tsa A+o~M AHhU~M hrIHhA:
gtso bo'i sku dang bgrang phreng gtad la /
ho :
bskyed rim gsal la dran 'dzin zhig :
sngags bzlas chu bo'i gzhung dang mtshungs :
gsal stong grags stong lha sngags dbang :
skal ldan bu mchog khyod kyis thob par shog :
skabs 'dir mngon rtogs ltar sgom lung 'bogs pa ni /
khyed rang rnams gang du gnas pa'i go sar paM las pad+ma dang raM las nyi ma'i sogs nas /
klong na bzhugs par gsal thobs shig
/slob dpon yang de ltar gsal ba'i gnyis ka'i thugs klong phyag rdor gyi thugs kar nyi ma la hU~M yig dmar po dang /
slob dpon gyi thugs kar hU~M gi mthar sngags phreng bkod pa las sngags phreng gnyis pa thon /
zhal gyi sgo nas byung ste slob ma'i khar zhugs /
snying ga'i hU~M yig gi mthar 'khod par mos la sngags kyi rjes zlos lan gsum gyis /
zhes byas la sngags kyi bzlas lung byin /
thod rnga dang thod khrag gtad la /
ho :
snang ba dbang sdud DA ma ru :
dngos grub 'byung ba'i thod khrag 'di :
mkha' 'gro dpa' bo'i srog gi rten :
dbang mchog dam pa thob par shog :
ha ri ni sa ra tsa hri ya a b+hi Shiny+tsa A+o~M AHhU~M hrIHhA:
deng nas khyod kyis bsnyen sgrub dang phrin las bzhi'i sgo nas sems can gyi don gyis shig
/ces brjod /
de nas gtor ma lhar gsal ba'i gnas gsum nas 'od zer dkar dmar mthing gsum 'phros /
slob ma'i gnas gsum du thim pas sku gsung thugs kyi dbang dang dngos grub thams cad thob par mos su bcug la /
hU~M:
'gro ba 'dren mdzad drag po thod phreng sku :
o rgyan yul byon 'gro kun lam sna drangs :
rgya gar yul byon thos bsam sgron me sbar :
bod kyi yul byon gdug pa ma lus btul :
sku tshab lung bstan gsung tshab gter du sbas :
thugs kyi dgongs pa dad ldan kun la 'bebs :
smin grol dbang dang gdams pa ma lus kun :
skal ldan bu mchog 'di la bstsal du gsol :
A+o~M AHhU~M gu ru de wa DA ki nI ba lin+ta a b+hi Shiny+tsa A+o~M AHhU~M hrIHhA:
zhes gnas gsum du bzhag ste dbang bskur ba'i mthar gtor ma'i lha slob ma la bstims nas sems spros bral la blo gnas su 'jug go
/rjes dam tshig khas blang ba dang /
maN+Dal sogs bya zhing /
rjes chog gtor 'bul /
mchod bstod /
bzod gsol /
gshegs bsdu /
smon lam shis brjod rnams bya'o ///
/

@#//
pad gling gter ma'i drag po la 'di dang mi 'dra ba'i khyad par ni /
dkyil 'khor lte ba chos 'byung zla gam thod ra rtsibs bzhi rtsibs bcu'i rim pa can sgo phan chad dang dbang rdzas sogs bsham gzhan sngar dang 'dra ba las /
cho ga'i sngon 'gro dang /
dngos gzhi'i gdan bskyed pa yan gong bzhin gyi steng du rang rig hU~M dmar po de las 'od zer 'phro 'dus yongs su gyur pa las zil gnon pad+ma drag po rtsa zhal dang sku mdog dmar po zhal gsum phyag drug zhabs bzhi pa /
zhal g.yas dkar g.yon ljang ba /
phyag g.yas gsum gri gug rdo rje ral gri g.yon gsum b+han+d+ha kha T+wAM sdig pa /
rdo rje'i gshog pa can yum phag mo gri thod 'dzin pa dang sbyor ba /
snying pad+ma 'dab brgyad kyi lte bar gser gyi mchod rten gyi bum par nyi ma'i gdan la hU~M yig dmar po sngags phreng gis bskor ba /
rtsa sngags lan bdun brjod pas de las 'od zer 'phros /
sangs rgyas sras dang bcas pa mchod cing thugs rgyud bskul /
de rnams kyi thugs ka nas 'od zer byung ba bdag gi gnas lngar thim /
g.yas zhal gyi steng du gu ru zhi ba /
dbus zhal la 'od dpag med /
g.yon zhal la thod phreng yab yum /
dpral ba'i 'jam dpal 'khor lo dang thod dbyug
/mgrin pa'i rta mgrin rdor dbyug dang sbrul zhags /
thugs kar mchod rten gyi dbus su phyag rdor rdor sdig can gyi thugs kar pad+ma'i steng du rdo rje'i lte bar pad nyi la sa bon hU~M dmar la sngags phreng rnams kyis bskor ba /
lte bar sangs rgyas mkha' 'gro mthing ga gri thod kha T+wAM can la rang 'dra'i 'khor rigs bzhis bskor ba /
gsang gnas su hA las me dbal smug nag me yi tho ba dang me zhags /
spyi bo dang dpung pa gnyis pus mo gnyis rnams su khyung lnga /
gtso rkyang du byed na de tsam dang /
'khor can du byed na /
rtsibs bzhi la rigs bzhi'i drag po /
rtsibs bcu la khro bo bcu /
gru chad kyi gra bzhir sras mchog kI la ya rigs bzhi /
sgo bzhir sgo skyong bzhi rnams bskyed pa ste /
gang gi tshe yang sprul pa'i khro tshogs bskyed pa /
ye shes pa dgug bstim /
bzlas dmigs gsal 'debs pa rnams byas nas /
sngags tshig ni b+ha ga wa te'i mthar hU~M hU~M A hU~M hU~M phaT phaT:
ces pa bzla /
'dir dmigs su ma smros pa rnams 'don sgom thams cad sngar bzhin te /
thun bar gtor ma sogs kyang 'jug pa bde phyir de bzhin du bya zhing /
dbang ni tshig don gnyis ka snga ma dang 'dra mtshungs su yod pa las khyad par sngon 'gro sgo srung zhus lan sogs ni dbang bka' dkyus ma la mi dgos shing /
bgegs bskrad srung 'khor gyi rjes su srung skud gdags /
phyag rdor dang me dbal gyi dbang gi bar du mkha' 'gro'i DAr thod kyi dbang   DA ru dang thod khrag lte bar bzhag ste /
ho :
snang ba dbang sdud DA ma ru :
dngos grub kun 'byung thod khrag 'di :
mkha' 'gro dpa' bo'i srog rten dbang :
skal ldan bu yis mchog thog shog :
A+o~M AHhU~M hrIHma ha ri ni sa ra tsa hri ya a b+hi Shiny+tsa mAM:)
'jug pa dang byin 'beb mthong ba ston pa sogs la mngon rtogs kyi bsgyur kha tsam las gzhan thams cad gong bzhin byas pas dgos pa 'grub bo //
snga 'a~Xgyur zab gter 'khrul me~Xd gzhung //
mtsho skyes rdo~X rje~X drag sgrub bcud //
nyang dang rdor gling pad gling gi
/gdams pa'i gnad la 'jug bde'i skyes //
nyang lugs drag po bde 'dus dang rdor gling pad gling gi drag sgrub rnams thun mong du sbyor tshul gyi le'u tshan no ///
/
