snyan brgyud yang phur sbrags ma'i zab tig gi rdzogs rim gud sbas bzhugs so :
shrI he ru ka haM:
smin cing grol bar byed pa yi :
zab mo'i khrid kyi rim pa ni :
sngon 'gro dngos gzhi rjes gsum mo :
'khor bar nges par 'byung ba yi :
mi rtag 'chi ba rjes dran cing :
las 'bras blang dor brtson pa dang :
dal 'byor rnyed dka'i rang bzhin bsam :
skyabs 'gro sems bskyed sgrib sbyang dang :
tshogs gsag bla ma'i rnal 'byor bsgom :
gsol gdab dbang blang thugs yid bsre :
khyad par bskyed pa'i rim pa ni :
zung 'jug chen por yongs grub pa :
kun brtags lha yi phyag rgya ni :
zab gsal chen po mthar thug pa :
nyams lnga mthar phyin bar du sgom :
gsal ba tshad du phyin pa 'o :
de ni bum dbang lam khyer ro :
ngag dang rdo rje'i bzlas pa ni :
rlung sngags 'gro 'ong stobs su smin :
mi shigs dwangs mar smin pa las :
brjod pa rdo rje'i nA da'i sgra :
gsung gi rgyan du rang byung ba'o :
dngos gzhi rlung gi dug bsal nas :
stong ra sgom zhing lte ba ru :
raM yig sgom la sems gtad cing :
'og rlung bskum dang me sbar zhing :
kum+b+ha kha sbyor cho ga yis :
bde drod ye shes rim gyis skye :
mi rtog ting 'dzin ngang du bzhag :
slar yang bde chen sgrub pa ni :
lus gnas 'khor lo bzhi ldan gsal :
dbu ma'i yar sne he ru ka :
dkar po bde ba'i nyams ldan gsal :
lte 'og me dang dbyer med pa'i :
phag mo dmar mo gsal ba la :
sems gtad kum+b+ha'i sbyor ba yis :
shes rab stong pa'i me bskul bas :
'khor lo'i rtsa 'dab thams cad bsregs :
bla ma'i sku las bdud rtsi drangs :
'khor lo'i gnas rnams thams cad dang :
khyad par shes rab sgyu mar thim :
'bar 'dzag bde chen dgyes mchod sprin :
mkha' dbyings khyab par 'phros pa las :
rtsa gsum zhi khro'i tshogs rnams kun :
spyan drangs thabs mchog dpa' bor bstim :
de ltar dmigs pa drag tu bzung :
he ru ka dpal snying gar byon :
phag mo bde ba'i gar 'khyugs nas :
snying gar 'dzom dang dgyes par rol :
mthar ni byang sems thig ler gyur :
de la sems gtad thig le ni :
dbu ma'i yar snar spros pa dang :
sna rtser rdo rje nor bu'i rtser :
res mos bzung zhing mtha' ru ni :
snying gar bstim la gsal stong gi :
thig le sngo skya hU~M mtshan pa :
mthar ni stong chen dbyings su bstim :
mchan /
lta ba mtha' dang bral bar bskyang :
gsang dbang lam byed rim pa 'o :
gsum pa'i lam la brten pa yi :
drod thob rnal 'byor brtsam par bya :
rigs can lnga po bkug byas nas :
drang nges chos bshad zab dbang bskur :
'dod pa'i bde ba spel byas nas :
rol thabs brgyad dang 'du shes bzhis :
snyoms 'jug dga' bzhi lugs 'byung gi :
ye shes ngos bzung dbab bskyil ldog :
lugs ldog bcu drug mthar son gyis :
bde ba'i ye shes rdul dang bral :
'gyur med bde ba chen po ni :
'pho med kun la khyab pa 'o :
yan lag lus sbyong 'dren bkram bzlog :
'khrul 'khor stangs stabs 'bad par bya :
pho nya'i lam gyi rim pa 'o :
bzhi pa'i don gyi ye shes ni :
mtshan mtshon kun las rab 'das pa'i :
yang dag grub pa chen po dang :
rig pa ye shes phur pa ste :
snang srid 'khor 'das chos rnams kun :
rtsal rdzogs chen por lhun gyis grub :
ru shan phyi nang dbye ba dang :
sgo gsum rnal du dbab pa yis :
ka dag lta ba nam mkha'i dbyings :
rgya chad phyogs lhung kun bral ba :
yid dpyod bsam las 'das pa ru :
bla ma'i drin gyis rang thog 'phrod :
thams cad rang grol chen por blta :
shar grol dbyer med chen po 'o :
gang byung spyod pa rtsis gdab bral :
lhun grub chen po'i gnas lugs ni :
sgron ma bzhi yis mngon du byed :
snang bzhi mthar phyin e ma ho :
bzhi pa'i lam khyer rim pa 'o :
sgo gsum dpal chen khro rgyal gyi :
sku bzhi'i ngo bor byang chub nas :
thams cad rig pa rang snang gi :
rang byung khro bo'i sar bkod pas :
'gro don 'khor ba dong sprugs 'gyur :[ \u0f80]atsha :
kha tham :
rgya rgya rgya :
man+t+ra gu h+ya :
brda thim :
kho bo rang byung pad+ma gling pa la :
rig 'dzin mkhas grub rgyal po rnam pa bzhi'i :
yi dam mnog chos bstsal ba'i yang phur gnyis :
ji bzhin nyams len skal pa dben gyur kyang :
bsnyen sgrub 'brel 'jog byed pa'i gnas skabs su :
bla ma lhag pa'i lha yi byin rlabs las :
rig stong 'od gsal klong lnga'i sgrom las thon :
ring du gsang zhing shing mo lug gi lor :
rang dang rigs mthun rdo rje'i mched po ni :
kun gzigs mang+ga'i mtshan can mchog la phul :
dge bas dpal chen go 'phang mchog thob shog :
ces bde chen he ru ka dngos 'khor lo'i dbang phyug dran pas gdung sel   'jam dbyangs chos kyi blo gros /   mchog gis tshe rabs kun tu thugs brtse'i g.yar dam gyis bzung ba'i rten 'byung gis /
shin tu gsang ba chen po'i thugs kyi ti la ka 'di yang rab tshes myos byed shing lug sa ga zla ba'i tshes drug la /
dpal sa la spyod pa'i 'og min gsang ba chen po'i pho brang bkra shis 'chi med grub pa'i dga' tshal gyi gzims spyil nas bka' drin bdud rtsi'i nying khu'i dpyid du thob pa /
rig pa 'dzin pa bde chen pad+ma gar dbang 'od gsal mdo sngags gling pa rang byung 'od gsal thugs mchog rdo rje'i   dil mkhyen bkra shis dpal 'byor rin po che   snying gi bdud rtsi'i yang bcud du 'chang ba'i skal bzang rmad du byung ba'i rten 'byung gi rtse mor son pa gu h+ya \u0f80atsha rgya :
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
