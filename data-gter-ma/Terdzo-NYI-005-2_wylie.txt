chos skyong bstan srung yongs rdzogs kyi bskang bshags bzhugs so //
dus gsum bde gshegs yongs rdzogs lha la phyag 'tshal lo :
sgrub chen bka' brgyad yongs rdzogs kyi bka' srung :
chos skyong bstan srung yongs rdzogs kyi bskang bshags bya ba ni :
rang gis dam tshig nyams sam :
dgra la rbad nas gud pa len nam :
bdud chag che 'am :
gtang rag gtong ngam :
dgra la rbad dam :
mgon po rang rgyud par gol nas :
'khu ldog byung ngam :
'dir bstan pa'i sngags pa nang 'gras par :
dang po log gnon rang gshed dbab :
bar du bsad gso 'phrul nas dbyung :
mtha' ru bskang zhing dgra la rbad :
de phyir bskang ba'i rim pa ni :
ri rab bang rim bzhi byas la :
rtse la dbal bshos zur gsum pa :
snying gzugs khrag chen byugs pa dgu :
mtheb kyu brgyad kyis bskor ba bkod :
de 'og bang rim gnyis pa la :
mgon po sde lnga lha mo lnga :
gsum par dpal mgon bdun cu lnga :
bzhi par sde dpon sum cu po :
de 'og bstan ma bcu gnyis dang rgyal chen bzhi :
rang rang gtor ma sha khrag brgyan :
mi nag gtor ma ra lug dang :
bya nag khyi nag rta nag dang :
g.yag rog glang nag la sogs pa :
thams cad phun sum tshogs par bya :
tshogs kyi yo byad thams cad gsag :
bsang sbyang byin rlabs spyi mthun bya :
sgrub chen bka' brgyad yongs rdzogs dang :
bstan srung yongs rdzogs phrin las btang :
rol mo sna tshogs sgra dang bcas :
gdung ba'i dbyangs kyi 'di skad do :
kyai :
dgongs shig dpal ldan mgon po'i tshogs :
dgongs shig 'khor gyi bka' nyan rnams :
sngon tshe dpal chen spyan snga ru :
bstan pa bsrung bar zhal bzhes pa'i :
khyed kyi dam bca' gnyan po de :
da lta rnal 'byor bdag bskul na :
bdag ni rig 'dzin sgrub pa po :
bdag ni rnal 'byor dam tshig can :
dam la gnas shing lha la dungs :
khyod ni srung ma dam tshig can :
khyod ni myur mgyogs mthu rtsal can :
bsgrub cing bskul lo gshegs su gsol :
kyai :
ye shes mgon po gnas 'dir byon :
ye shes ma chen gnas 'dir byon :
ye shes lha mo gnas 'dir byon :
mgon po sde lnga gnas 'dir byon :
lha mo sde lnga gnas 'dir byon :
bya rog gdong can gnas 'dir byon :
seng ge'i gdong can gnas 'dir byon :
gshin rje chos rgyal gnas 'dir byon :
so ka rA tsa gnas 'dir byon :
sprul pa mched gsum gnas 'dir byon :
sgrol ging yab yum gnas 'dir byon :
gtsang ris dpal mgon thugs dam can :
bdun cu rtsa lnga gnas 'dir byon :
sde dpon sum cu gnas 'dir byon :
sprul 'khor bye ba gnas 'dir byon :
kyai :
nyon dang ye shes mgon po'i tshogs :
nyon dang bstan srung yongs rdzogs lha :
rgyal ba'i bka' la mi nyan med :
zab mo'i don la mi sems med :
zas dang skom la mi chags med :
kyai :
'og min chos dbyings pho brang nas :
bcom ldan dpal chen he ru kas :
'khor 'das gnyis la dbang bsgyur phyir :
ye shes mgon po'i sku ru sprul :
bstan srung yongs rdzogs pho nyar 'gyed :
dregs pa thams cad bran du bkol :
khyod ni chos skyong yongs kyi rje :
bdag ni dungs dungs khyod 'bod na :
khyod ni chos skyong dam tshig can :
khyod dang rnal 'byor bdag cag gnyis :
bskal pa zhig kyang mi 'bral na :
ldem me rgyang nge ma mdzad par :
brtse sems gdung sems ci cher mdzod :
khyod la dgos pa'i dam rdzas ni :
ri rab rtse dang rgya mtsho'i gting :
srog la bsdos nas thugs dam bskang :
bdag la dgos pa'i dus byung na :
ci la thug kyang phrin las mdzod :
sgrub la bar chad byed pa na :
rdo rje'i spun yang bsgral bar bya :
kyai :
bos pa'i tshe na snyan ma sra :
g.yab pa'i tshe na spyan ma rtul :
bsten pa'i tshe na rgyang ma ring :
bsgrub pa'i tshe na dgongs ma g.yel :
rbad pa'i tshe na mthu ma chung :
sgrol ba'i dus na ngang ma ring :
kyai :
rje bor bsten no dbang ma che :
grogs por bgyi 'o gzhung ma ngan :
mdza' bor brten no khrel ma chung :
bran ltar bskul lo snying ma ring :
kyai :
da ni khyed rnams dgongs su gsol :
ye shes mgon po dgongs su gsol :
ye shes lha mo dgongs su gsol :
mgon po sde lnga dgongs su gsol :
lha mo sde lnga dgongs su gsol :
bstan srung yongs rdzogs dgongs su gsol :
kyai :
shAkya'i bstan pa gnyan po dang :
gsang sngags bstan pa srung ba dang :
sgrub mchog rig 'dzin skyong ba'i phyir :
do nub sngar byas gtang rag gtong :
do nub phyis byed zhu skyems 'bul :
do nub mdza' ba'i gzhung gcig byed :
do nub byas pa'i lan gcig glan :
do nub chad pa'i gzhung gcig srong :
do nub nyams chag ma lus bskang :
do nub zhig ral ma lus gso :
kyai :
khyed kyi thugs dam bskang ba ni :
bshos nag rgyan gyi gtor mas bskang :
shel nag rak+ta'i rgya mtshos bskang :
rgyu las byung ba'i bdud rtsis bskang :
'bras bu shel sgong mtshan mas bskang :
snang ba gsal byed mar mes bskang :
'bod pa'i dam rdzas yin pa'i phyir :
rkang chen dung gis thugs dam bskang :
'gugs pa'i dam rdzas yin pa'i phyir :
hasti'i g.yab dar nag pos bskang :
mi 'bral rgyun du 'grog pa'i phyir :
gri rgod snying gis thugs dam bskang :
brten pa'i dam rdzas yin pa'i phyir :
mda' nag bya rgod sku yi rten :
rak+ta dmar chen gsung gi rten :
tsit+ta snying chen thugs kyi rten :
dgyes pa'i dam rdzas yin pa'i phyir :
sna tshogs zhal zas tshogs kyis bskang :
dam tshig gcig tu bsre ba'i phyir :
bdud rtsi sman gyis thugs dam bskang :
rngams chen zas su za ba'i phyir :
mchog chen sha yis thugs dam bskang :
skom du rak+ta 'thung ba'i phyir :
ar+g+haM dmar gyis thugs dam bskang :
sgrub pa'i dam rdzas yin pa'i phyir :
sgrub gtor chen pos thugs dam bskang :
rgyun du 'phrin las bcol ba'i phyir :
rgyun gyi gtor mas thugs dam bskang :
shangs kyi dbang po tshim bya'i phyir :
gsur chen dud pas thugs dam bskang :
ljags kyi dbang po tshim bya'i phyir :
'dod yon gtor mas thugs dam bskang :
thugs kyi 'od zer 'gyed pa'i phyir :
zhun chen mar mes thugs dam bskang :
sku yi rten rdzas yin pa'i phyir :
tsak+ka li yis thugs dam bskang :
gsung gi rten rdzas yin pa'i phyir :
rang rang rten pa'i 'khor los bskang :
thugs kyi rten rdzas yin pa'i phyir :
tsan dan beng gis thugs dam bskang :
snyan gyi dbang po tshim bya'i phyir :
rol mo'i sgra yis thugs dam bskang :
dgyes pa'i spyan gzigs yin pa'i phyir :
mda' nag stong dmar bcu gsum la :
rdo rje gri gug beng chen ris :
rgyal mtshan mang pos brgyan pa dang :
mdung nag dbal dmar bcu gsum la :
ba dan nag pos brgyan pa dang :
khyi nag snying dkar bcu gsum dang :
lug nag spyi dkar bcu gsum dang :
stag gzig dom spyang wa spre'i tshogs :
gtor ma dmar nag bcu gsum gyis :
bstan srung yongs rdzogs thugs dam bskang :
kyai :
dgra dpung bdud dpung gzhom pa'i phyir :
nag po'i dam rdzas sna tshogs kyis :
ye shes mgon pa'i thugs dam bskang :
'dod khams dbang du bsdu ba'i phyir :
nal bu'i snying sogs dam rdzas kyis :
ye shes lha mo'i thugs dam bskang :
phrin las 'dod dgur bsgyur ba'i phyir :
mthun pa'i spyan gzigs sna tshogs kyis :
lha chen dpal 'bar thugs dam bskang :
sku las sprul pa'i mgon po ni :
stag zhon 'khor bcas thugs dam bskang :
gsung las sprul pa'i mgon po ni :
beng chen 'khor bcas thugs dam bskang :
thugs las sprul pa'i mgon po ni :
gri gug 'khor bcas thugs dam bskang :
yon tan sprul pa'i mgon po ni :
seng zhon 'khor bcas thugs dam bskang :
phrin las sprul pa'i mgon po ni :
trag shad 'khor bcas thugs dam bskang :
nag mo 'bum sde'i gtso mo ni :
'dod khams dbang phyug thugs dam bskang :
zhi ba'i las rnams sgrub mdzad ma :
lha mo re ti'i thugs dam bskang :
rgyas pa'i las rnams sgrub mdzad ma :
gshin rje re ti'i thugs dam bskang :
dbang gi las rnams sgrub mdzad ma :
rak+sha re ti'i thugs ma bskang :
drag po'i las rnams sgrub mdzad ma :
gnod sbyin re ti'i thugs dam bskang :
dgra la nad yams dbab pa'i phyir :
sha sna snying sna la sogs pas :
ma mo'i tshogs kyi thugs dam bskang :
phrin las thams cad myur bsgrub phyir :
bya rog gdong can thugs dam bskang :
dgra bgegs bar gcod bsgral ba'i phyir :
bdud rje seng gdong thugs dam bskang :
dgra bgegs thams cad bsgral ba'i phyir :
gshin rje chos rgyal thugs dam bskang :
dgra bgegs rtsad nas gcod pa'i phyir :
gnod sbyin so ka rA tsa'i thugs dam bskang :
sku gsung thugs las sprul pa'i phyir :
mon pa'i tshogs kyi thugs dam bskang :
dgra srog myur du gcod pa'i phyir :
bshan pa pho mo'i thugs dam bskang :
sangs rgyas bstan pa bsrung ba'i phyir :
gtsang ris dpal ldan mgon po'i tshogs :
bdun cu rtsa lnga'i thugs dam bskang :
oM AHhU~MHsa ma yaHa mr-ita kha kha khA hi khA hi :
ho :
snying nye bran pho bran mo'i tshogs :
dam las ma 'da' sa ma ya :
bdag gi srung mar mnga' gsol lo :
sangs rgyas bstan pa khyod kyis srungs :
dkon mchog dbu 'phang khyod kyis bstod :
rnal 'byor sku dgra khyod kyis sgrol :
bcol ba'i phrin las grub par mdzod :
kyai :
lha yi sde dpon ma hA de wa sogs :
snang srid lha rnams yongs kyi thugs dam bskang :
lha mo'i sde dpon u ma de wI sogs :
snang srid lha mo yongs kyi thugs dam bskang :
gshin rje'i sde dpon ya ma rA dza sogs :
snang srid gshin rje yongs kyi thugs dam bskang :
gshin rje mo yi sde dpon srog bdag mo :
snang srid gshin rje mo yi thugs dam bskang :
ma mo'i sde dpon srid pa'i rgyal mo sogs :
snang srid ma mo yongs kyi thugs dam bskang :
sngags srung sde dpon e ka dzA Ti sogs :
snang srid sngags srung yongs kyi thugs dam bskang :
bdud kyi sde dpon skos rje brang dkar sogs :
snang srid bdud rnams yongs kyi thugs dam bskang :
bdud mo'i sde dpon nag mo khrag 'dzag sogs :
snang srid bdud mo yongs kyi thugs dam bskang :
rgyal po'i sde dpon ma hA rA tsa sogs :
snang srid rgyal po yongs kyi thugs dam bskang :
ging gi sde dpon srog bdag tshangs pa sogs :
snang srid ging rnams yongs kyi thugs dam bskang :
dgra bla'i sde dpon sku lha gsang ba sogs :
snang srid dgra bla yongs kyi thugs dam bskang :
gza' yi sde dpon gza' bdud rA hu la :
snang srid gza' rnams yongs kyi thugs dam bskang :
srin po'i sde dpon rak+sha glog phreng sogs :
snang srid srin po yongs kyi thugs dam bskang :
srin mo'i sde dpon sbal mgo khrag mig sogs :
snang srid srin mo yongs kyi thugs dam bskang :
gnod sbyin sde dpon yak+sha me dbal sogs :
snang srid gnod sbyin yongs kyi thugs dam bskang :
gnod sbyin mo yi sde dpon mon mo nag :
snang srid gnod sbyin mo rnams thugs dam bskang :
mgon po'i sde dpon ma hA kA la sogs :
bstan srung mgon po yongs kyi thugs dam bskang :
rU tra'i sde dpon rdo rje bdud 'dul sogs :
snang srid rU tra yongs kyi thugs dam bskang :
dmu bdud sde dpon nag po bkrag med sogs :
snang srid dmu bdud yongs kyi thugs dam bskang :
mu stegs sde dpon gu lang rak+sha sogs :
snang srid mu stegs yongs kyi thugs dam bskang :
yul lha'i sde dpon lha rabs sham po sogs :
snang srid yul lha yongs kyi thugs dam bskang :
gnam sman sde dpon thog gi bu yug sogs :
snang srid gnam sman yongs kyi thugs dam bskang :
ma sangs sde dpon spyi bdud gu rum rtse :
snang srid ma sangs yongs kyi thugs dam bskang :
btsan gyi sde dpon srog zan dmar po sogs :
snang srid btsan rnams yongs kyi thugs dam bskang :
the'u rang sde dpon skyes bu gnam the'u dkar :
snang srid the'u rang yongs kyi thugs dam bskang :
'gong po'i sde dpon yam shud dmar po sogs :
snang srid 'gong po yongs kyi thugs dam bskang :
bgegs kyi sde dpon bi nA ya ka sogs :
snang srid bgegs chen yongs kyi thugs dam bskang :
mkha' 'gro'i sde dpon nag mo mgyogs byed sogs :
snang srid mkha' 'gro yongs kyi thugs dam bskang :
klu bdud sde dpon nag po mgo dgu sogs :
snang srid klu bdud yongs kyi thugs dam bskang :
klu mo'i sde dpon yak+sha nag mo sogs :
snang srid klu mo yongs kyi thugs dam bskang :
kyai :
sprul 'khor dam can bsam gyis mi khyab pa :
bya khyung sngon po 'bum gyi thugs dam bskang :
lcags kyi bya khra 'bum gyi thugs dam bskang :
bya rog sha zan 'bum gyi thugs dam bskang :
bdud bya kyung ka 'bum gyi thugs dam bskang :
dur bya kang ka 'bum gyi thugs dam bskang :
srin bya 'ug pa 'bum gyi thugs dam bskang :
bse khra dung khra 'bum gyi thugs dam bskang :
bya rgod thang nag 'bum gyi thugs dam bskang :
sprul pa stag seng 'bum gyi thugs dam bskang :
cho 'phrul wa sprel 'bum gyi thugs dam bskang :
las byed mon nag 'bum gyi thugs dam bskang :
srin mo ro zan 'bum gyi thugs dam bskang :
dred mo mi zan 'bum gyi thugs dam bskang :
rta nag shangs dmar 'bum gyi thugs dam bskang :
g.yag rog mig dmar 'bum gyi thugs dam bskang :
lcags spyang 'ur ba 'bum gyi thugs dam bskang :
bse yi 'phar ba 'bum gyi thugs dam bskang :
dom nag brang dkar 'bum gyi thugs dam bskang :
khyi nag snying dkar 'bum gyi thugs dam bskang :
srog gcod shan pa 'bum gyi thugs dam bskang :
lings pa mda' 'phen 'bum gyi thugs dam bskang :
ma sring dam can yongs kyi thugs dam bskang :
las mkhan pu tra nag po'i thugs dam bskang :
shan pa sna log nag po'i thugs dam bskang :
srog bdag beg gdong lcam dral thugs dam bskang :
mon bdud lings pa'i tshogs kyi thugs dam bskang :
bka' nyan nyis khri chig stong thugs dam bskang :
lha dmag bye ba dung phyur thugs dam bskang :
ma mo bstan ma bcu gnyis thugs dam bskang :
snang srid lha srin yongs kyi thugs dam bskang :
yul lha gzhi bdag yongs kyi thugs dam bskang :!
kyai :
khyod rnams dgyes pa'i dam rdzas ni :
phyi rten g.yag nag lug nag dang :
ra nag bya nag rta nag dang :
khyi nag la sogs rten du 'dzugs :
nang rten dar nag rgyal mtshan dang :
gsang ba sku gsung thugs kyi rten :
dgra bgegs bsgral pa'i sha khrag rus :
dngos 'byor yid sprul mchod sprin rnams :
rab 'byams nam mkha'i khams bkang nas :
bskang ngo bskal par thugs dam bskang :
khyed kyi thugs dam bskangs pas ni :
lha dang mi 'bral grib ltar 'grogs :
thugs dam gnyan po bskangs pa'i mthus :
sku gsung thugs dang rtsa ba dang :
yan lag dam tshig nyams pa rnams :
bstan srung yongs rdzogs spyan sngar bshags :
ho :
nyams dang tshogs 'dres khas blangs nyams pa dang :
thugs dam ma bskang mchod pa dus las yol :
sgrub rdzas ma tshang khas blangs nyams pa rnams :
bstan srung yongs rdzogs khyod la mthol lo bshags :
bka' yi srung ma khyed rnams bsten byas nas :
'da' dka'i dam tshig gnyan po bsrung rgyu la :
bka' ltar ma gyur gzhung ltar rngo ma thogs :
bsnyen sgrub dus 'das phud dang gtor ma chag :
rtsa ba yan lag dam tshig nyams pa rnams :
bstan srung yongs rdzogs khyod la mthol lo bshags :
bstan srung nus mthus dngos grub bstsal du gsol :
dus bzhir phud dang nangs nub mchod rgyu la :
mchod pa'i 'byor tshogs chung bas sku ma mnyes :
bzlas brjod sngags tshig long gtam bar du bcug :
khyod kyi srog snying gnad nas ma 'khul te :
bzlas brjod sngags kyi dam tshig nyams pa rnams :
bstan srung yongs rdzogs khyod la mthol lo bshags :
yi dam rtse gcig gzhung bzhin bsgom rgyu la :
ting 'dzin rtse gcig ma gsal khyed rnams kyi :
thugs kyi dam tshig nyams par gyur pa dang :
dar nag rak+sha b+han+d+ha dam rdzas sogs :
rten rdzas la sogs yo byad rdzas ma tshang :
rtsa ba yan lag dam tshig nyams pa rnams :
bstan srung yongs rdzogs khyod la mthol lo bshags :
gnong ngo 'gyod do bzod par bzhes su gsol :
dam las ma 'da' bcol ba'i phrin las mdzod :
bstan la gnod byed slob dpon sku la brnyas :
bdag la bar gcod sems can yongs la 'tshe :
bsgral ba'i zhing bcur gyur pa'i sems can rnams :
myur du sgrol ba'i phrin las mdzad du gsol :
khyed kyi thugs dam gnyan po des bskangs la :
bdag la lha dang mi 'bral grib ltar 'grogs :
sangs rgyas bstan srungs dkon mchog dbu 'phang bstod :
rnal 'byor bdag gi mi nor chos 'khor skyongs :
bdag la sdang ba'i dgra bgegs myur du sgrol :
bdag ni mi rtag sgyu lus bor ba'i tshe :
sa lam bar gcod thams cad bsrung ba dang :
bla med byang chub thob pa'i grogs mdzod cig :
bdag ni tshe 'dir bsam don kun 'grub cing :
bu nor longs spyod rgyas par mdzad du gsol :
zhi rgyas dbang drag phrin las thams cad sgrubs :
tshe ring nad med 'khor dang longs spyod spel :
mi nor chos gsum thub par bsrung du gsol :
'gal rkyen bar gcod thams cad zlog tu gsol :
khyed kyi thugs dam gnyan po dus la babs :
rnal 'byor bcol pa'i phrin las 'grub par mdzod :
skabs 'dir bstod bskul chen mo bya'o :
chos skyong bstan srung yongs rdzogs kyi bskang bshags rdzogs so :
sa ma ya :
rgya rgya rgya :
byang lcags mdzod nag po nas sprul sku gter ston rig 'dzin chen po rgod kyi ldem 'phru can gyis gdan drangs pa'o //
bkra shis mang+ga laM//
dge legs 'phel bar shog /
!
//dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
