@#//
rtsa gsum rig 'dzin srog sgrub las /
mkha' 'gro'i sun zlog gi snying po bsdus pa 'chi med rdo rje'i srog mkhar zhes bya ba bzhugs so //
na mo gu ru /
brtan bzhugs bar chad sel ba 'di la /
tshe 'phrang dang tshe dus /
tshe'i bar chad dpa' bo mkha' 'gro dang phyi nang gsang ba'i sde brgyad kyi bsun ma /
dus ma yin par 'chi ba'i 'jigs pa'i rkyen thams cad sel ba'i man ngag gi snying po /
yum ye shes kyi mkha' 'gro'i thugs bcud /
sun zlog gi snying po bsdus pa 'chi med rdo rje'i srog mkhar bshad pa 'di nyid la spyi don rnam pa dgus bstan te /
dang po bca' gzhi /
gnyis pa khrus gsol /
gsum pa mdos gtor byin gyis brlab pa /
bzhi pa gtor mdos glud dang bcas pa bsngo zhing dar thag bsdu ba /
lnga pa mtshams gcod /
drug pa brtan bzhugs /
bdun pa tshe bcud 'gugs pa /
brgyad pa tshogs kyi 'khor lo mkho ba'i yo byad rtags brgyad dang bcas pa 'bul zhing lhag ma sogs bya ba /
dgu pa shis pa brjod pa'o //
dang po bca' gzhi ni /
rnam 'joms rme brtsegs sogs kyi bum sgrub byas pa'i las bum dang /
ye shes mkha' 'gro'i gtso bum /
mkha' 'gro sde lnga'i sku ras bris sam 'bru tshom bkod pa'i dbus su bzhugs /
g.yas su tshe bum /
g.yon du tshe chang /
mdun du mda' dar /
rgyab tu tshe ril /
de'i g.yas phyogs su ri rab bang rim bzhi pa'i rtse mo la thod phreng rigs lnga'i gtor ma /
de 'og bang rim gnyis pa la mkha' 'gro sde lnga dang 'bum phrag yangs pa'i gtor ma mtheb kyu brtseg
/de 'og bang rim gsum pa la zhi rgyas dbang drag gi gtor ma bzhi la /
yi dam rgyud sde bzhi drug gi 'khor gyis bskor /
de 'og bang rim bzhi pa la /
phyi nang gsang ba'i bka' srung sde brgyad kyi gtor ma bcas pa /
de'i mtha' skor du gnam la 'phur dgu /
sa la 'dzul dgu /
shar du zlum po //
lhor gru bzhi /
nub tu zla gam /
byang du gru gsum /
sa chu me rlung gi rdzas dang sha brgya zan brgyas bskor ba /
mtha' skor du nam mkha' rgyang bu /
sku glud lo grangs /
bla lug gi gzugs dang bcas pa'i 'khor du lo 'gros bcu gnyis dang 'chi bdag pho mo'i gzugs byang ngam lho la bkod /
tshogs kyi 'khor lo dang /
de'i dbus su rdo rje slob dpon gyi khri bsham /
mkha' 'gro sde lnga'i brtan bzhugs /
e las 'khor lo /
yaM las rgya gram /
khaM las rdo rje'i gdan /
laM las ri rab bam rin po che /
raM las pad+ma'i gdan rnams bsang sbyang spos kyis bdug cing rim par brtseg
/byin dbab pa dang rab tu gnas pa byas te steng du rdo rje dril bu bzhag
/slob dpon thog mar gdan rnying pa'i steng du zhal phyogs ngan dang bdud gcod kyi steng du gtad la /
dar thag lnga dang khrus sder khrus rdzas rol mo sogs bsham pa ni spyi don dang po bca' gzhi'i rim pa bstan pa'o //
spyi don gnyis pa khrus gsol ni /
khrus gsol chen mo ltar bya /
spyi don gsum pa gtor rdzas byin gyis brlab pa ni /
skyabs 'gro sems bskyed sogs bdag bskyed kyi rim pa yi dam gyi lha gang yin sngon du song nas /
mdun bskyed kyi dkyil 'khor dang rdzas mdos rnams /
swa b+hA bas stong par sbyang /
stong pa'i ngang las b+h+rU~M kha dog lnga ldan las 'od 'phros /
'phags pa mchod /
sems can gyi don byas /
tshur 'dus yongs su gyur pa las /
rin po che'i snod yangs shing rgya che ba /
de'i nang du bcud zag pa med pa'i steng du yi ge oM dkar po /
AHdmar po /
hU~M mthing ga
/sangs rgyas thams cad kyi sku gsung thugs kyi ngo bor 'od du zhu /
oM AHhU~M/
zhes nyer gcig brjod pas /
'dod yon lnga ldan gyi mchod sprin zad mi shes pa nam mkha' gang bar gyur /
AHlas thod pa'i snod yangs shing rgya che ba gnyis kyi nang du sarba pany+tsa a mr-ita hU~M hrIHthAH
zhes brjod pas zag med ye shes kyi bdud rtsir gyur /
oM hU~M trAM hrIHAH
rdo rje'i gnas khang dur khrod brgyad dang yul nyi shu rtsa bzhi'i bkod sprin phun sum tshogs pa gcig tu gyur /
oM badzra ar+g+haM nas /
shab+da'i bar brjod /
oM AHhU~M ha ho hrIH
pheM pheM/
mchod rdzas mtha' dag kun tu bzang po'i mchod pa'i sprin phung chen por gyur /
ces byin gyis brlab pa'i rim pa'o //
spyi don bzhi pa mchod rdzas glud dang bcas pa bsngo ba ni /
hU~M/
chos dbyings longs spyod rdzogs sku'i zhing //
sprul sku'i gnas mchog ma lus par //
bzhugs pa'i bla ma yi dam dang //
dpa' bo mkha' 'gror mchod pa 'bul //
nyi shu rtsa bzhi'i gnas mchog dang //
sa gsum khyon la dbang sgyur zhing //
'byung ba bzhi yi pho brang na //
phyi nang bka' srung ma lus dang //
sde brgyad yongs la mchod pa 'bul //
srid pa'i rtse nas mnar med yan //
'khor 'das tshogs drug zhing khams na //
mchod sbyin mgron du gyur pa la //
rang rang 'dod dgu'i dgyes mchod 'bul //
de ring ye shes mkha' 'gro ma //
rdo rje rin chen pad+ma las //
'bum phrag yangs pa'i pho brang 'dir //
mchod sbyin mgron rnams gshegs su gsol //
ri rab srid pa'i rtse mo nas //
mnar med lcags khang yan chad kyi //
'dod rgu'i mchod pa mi zad pa //
bla ma'i sku tshe brtan pa'i phyir //
mgron rnams kun gyi spyan sngar 'bul //
shar nas rdo rje mkha' 'gro ma //
dkar mo 'bum gyi dar thag sdus //
lho nas rin chen mkha' 'gro ma //
ser mo 'bum gyi dar thag sdus //
nub nas pad+ma mkha' 'gro ma //
dmar mo 'bum gyi dar thag sdus //
byang nas las kyi mkha' 'gro ma //
ljang mo 'bum gyi dar thag sdus //
dbus nas bud+d+ha mkha' 'gro ma //
sna tshogs mkha' 'gro'i dar thag sdus //
bka' 'khor sde brgyad sun ma yi //
gdug sems 'phreng ba'i dar thag sdus //
rang rang bka' 'khor 'bum phrag gi
/bsun ma'i dpung tshogs thams cad la //
snang srid mdos su bshams nas 'bul //
snod bcud bdud rtsir bskyil nas 'bul //
chos dbyings rak+tas bkang nas 'bul //
srid zhi'i 'dod rgu spungs nas 'bul //
ting 'dzin sbyor sgrol mchod pa 'bul //
sku glud mi las dga' ba 'bul //
gsung glud chos phung brgyad khri 'bul //
thugs glud ting 'dzin 'od 'bar 'bul //
bla glud g.yang mo lug mdzes 'bul //
srid zhi'i 'dod rgu kun tshang zhing //
yon tan gzhal du med pa'i glud //
bzhes shig bla ma yi dam la //
'bul lo ye shes mkha' 'gro'i tshogs //
gsol cig chos skyong dam can tshogs //
bsngo 'o rigs drug lhag ma'i mgron /
khyod rnams thugs dam gnyan skongs la //
bdag cag dpon slob 'khor bcas kyis //
nyan thos 'dul khrims nyams pa bshags //
gsang sngags rtsa ltung phog pa bshags //
spyi dang khyad par dam nyams bshags //
rtsa ba yan lag sku dang gsung //
thugs kyi dam tshig nyams pa bshags /
khyad par rdo rje rin chen dang //
pad+ma las kyi DA ki ma //
ye shes mkha' 'gro 'khor bcas kyi //
dam tshig nyams chag thams cad bshags //
chos sku skye med klong du bshags //
longs sku 'gag med klong du bshags //
sprul sku ye shes 'od lngar bshags //
sku gsum mnyam nyid thig ler bshags //
rgyas par 'dod na gzhan yang bya /
sku khrus gsol ba'i grib khrus gos rnying pa zul te phud /
mdos kyi phyogs su spungs la gsar pa gyon /
brtan bzhugs kyi khri steng du zhal srog 'tsho la bstan te bzhugs su gsol /
de nas bsun ma'i dpung tshogs lha grangs dang mnyam pas phyi nas 'di skad do //
sgo lan gsum brdungs la /
kyaiH
khyab gdal chos sku'i zhing nas 'ongs //
lhun grub longs sku'i zhing nas 'ongs //
'ja' zer 'od lnga'i klong nas 'ongs //
nyi shu rtsa bzhi'i zhing nas 'ongs //
dur khrod chen po brgyad nas 'ongs //
mkha' spyod dag pa'i lam nas 'ongs //
zhe sdang me long ye shes sku
/nga ni rdo rje mkha' 'gro yin //
'khor yang 'bum phrag du ma yod //
'od zer dkar po'i dar thag klong //
rig 'dzin bla ma gshegs su gsol //
nga rgyal mnyam nyid ye shes ngang //
nga ni rin chen mkha' 'gro yin //
'khor yang 'bum phrag du ma yod //
'od zer ser po'i dar thag klong //
rig 'dzin bla ma gshegs su gsol //
'dod chags sor rtog ye shes ngang //
nga ni pad+ma mkha' 'gro yin //
'khor yang 'bum phrag du ma yod //
'od zer dmar po'i dar thag klong //
rig 'dzin bla ma gshegs su gsol //
phrag dog bya grub ye shes ngang //
nga ni las kyi mkha' 'gro yin //
'khor yang 'bum phrag du ma yod //
'od zer ljang khu'i dar thag klong //
rig 'dzin bla ma gshegs su gsol //
srid pa dri za'i grong khyer 'dra //
mi yi yul 'di dam mi gtsang //
bsam sbyor ngan pa'i dam med khrod //
skyes mchog ma bzhugs gshegs su gsol //
zhes pa dang /
nang nas /
kyaiH
sku gsum rgyal ba'i zhing khams dang //
ye shes mkha' 'gro'i gling rnams ni //
mi yi yul las lhag pa ci //
rgyal dang rgyal ba sras bcas kyi //
bstan pa rin chen yongs 'dzin pa'i //
bstan 'dzin skyes bu rin po che //
rdo rje slob dpon 'di lags pas //
bdag sogs 'dus pa'i dbus nyid du //
bskal brgyar bzhugs par gsol ba 'debs //
bsun ma'i mgron rnams zlog tu gsol //
zhes pa'i lan du phyi nas /
kyaiH
rdo rje slob dpon 'dir bzhugs na //
'di yi sku tshab mdos gtor dang //
tshogs kyi 'khor lo mi zad pa //
'dod yon lnga yi rdzongs dang bcas //
mgron rnams 'dus la sngar bsngos kyang //
de ring bsun ma'i tshogs rnams la //
'dod pa tshims pa'i rdzongs shig thobs //
rgya gar yul gyi dur khrod dang //
ye shes dbyings kyi zhing du 'gro //
zhes brjod pa dang /
de nas rdzongs su bstab pa ni /
gong gi yas 'bul tshar gcig btang la /
zlog pa sgo dbye lam bstan dang /
chad mdo brtan skyong bya /
de nas mkha' 'gro'i dkyil 'khor du sman rag gtor gsum bran la gtor bsngos bya /
hU~M/
chos kyi dbyings kyi zhing khams kun //
'ja' zer thig le'i gur khang phub //
nyi shu rtsa bzhi'i gnas mchog kun //
sman dang dri bzang spos ngad 'thul //
mkha' spyod yangs pa'i zhing khams kun //
lta bas mi ngom ngo mtshar che //
mkha' 'gro'i bzhugs gnas de na bzang //
bsun ma'i dpung tshogs der gshegs shig
/glu gar gling bu kyu ru ru //
dril g.yer rol mo 'u ru ru //
mdzes pa'i gar stabs khyugs se khyug
/dar dpyang cod pan pu ru ru //
ri rab ri yi rtse mor gshegs //
rgya gar yul gyi pha mthar gshegs //
chos dbyings gdod ma'i klod du bzhud //
spyi don lnga pa mtshams gcod ni /
hrIH
pad zla nyi gdan bam ro bsnol ba'i steng //
skad cig dran rdzogs dbang chen yab yum gyi //
sku las me 'bar khro bcu pho nya'i dpung //
mnar med srid rtse khyab pa'i phyag mtshan gyis //
gnod byed dgra bgegs 'byung po tshar bcad nas //
bu yug mtshon cha rdo rje pad+ma dang //
'khor lo'i gur khang 'ja' 'od 'khyil pa'i nang //
bdag cag bsrung bya 'khor bcas tshud par gyur //
oM badzra rak+Sha rak+Sha hU~M/
spyi don drug pa brtan bzhugs 'bul ba ni /
oM swa b+hA bas stong par sbyang /
stong pa'i ngang las gnas khang 'di nyid phyi ltar sprul sku
/nang ltar longs sku
/gsang ba chos sku'i gzhal yas khang gi ngo mtshar gyi bkod pa rab tu 'bar ba'i dbus su seng+ge dang gyad kyis bteg pa'i rdo rje'i khri mchog yangs pa'i steng du /
dbus su sangs rgyas rigs kyi gdan khri 'khor lo sngon po oM gyis mtshan pa /
shar du rdo rje rigs kyi gdan khri rdo rje dkar po hU~M gis mtshan pa /
lhor rin chen rigs kyi gdan khri rin po che ser po trAM gis mtshan pa /
nub tu pad+ma rigs kyi gdan khri pad+ma dmar po hrIHyis mtshan pa /
byang du las kyi rigs kyi gdan khri rgya gram ljang khu AHyis mtshan pa /
de dag thams cad kyang /
mi chod pa /
mi shigs pa sogs rdo rje'i mtshan nyid bzhi dang ldan pa /
bkra shis pa'i yon tan gyi cha shas yongs su tshang ba /
tshe dang dpal skyed pa la sogs dngos grub kyi mdzod khang /
yid bzhin gyi nor bu la sogs dgos 'dod thams cad 'byung ba'i zhing /
byin rlabs dang ldan pas 'brel bar gyur pa thams cad smin grol gyi lam la bkod nus pa gcig tu gyur /
de nyid kyi dbus su dpal ldan bla ma dam pa 'di nyid sku'i gsang ba bsam gyis mi khyab pa la /
rtsa ba gsum dang yi dam dkyil 'khor gyi lha tshogs thams cad rdzogs pa /
gsung gsang ba bsam gyis mi khyab pa la /
thog mtha' bar dge'i dam pa'i chos kyi yon tan thams cad rdzogs pa /
thugs chos kyi dbyings 'od gsal gyi rang bzhin la /
dus gsum gyi rgyal ba'i mkhyen brtse nus gsum rdzogs pa /
ngo bo dus gsum sangs rgyas thams cad kyi spyi gzugs la /
rnam pa o rgyan gyi slob dpon chen po yab yum 'khril sbyor rdo rje thod pa gri gug thod khrag 'dzin pa mtshan dpe'i mnga' bdag longs spyod rdzogs pa'i rgyan gyis mdzes shing /
khye'u chung lo brgyad lon pa'i na tshod can dkar la dmar mdangs 'tsher ba'i spyi bor oM/
mgrin par AH
thugs kar hU~M gis mtshan pa gsal bar gyur pa ni brtan bzhugs kyi rim pa'o //
spyi don bdun pa tshe bcud 'gugs pa ni /
mda' dar kha dog lnga ldan rol mo dang bcas te /
dpa' bo mkha' 'gro'i tshogs rnams bzhengs shing gar dang bcas te 'di skad do //
hU~M hrIH
sku gsum zhing dang nyi shu rtsa bzhi yi //
ngo mtshar rgyan dang bkod rab 'bar ba'i zhing //
'ja' zer spos sprin me tog mdangs mdzes kun //
lha dang lha mo'i 'od kyi gur khang 'khrigs //
shar phyogs rdo rje rigs kyi zhing mchog nas //
me long ye shes gsal 'tsher DA ki ma //
'byung lnga skye 'gro sku gsum rgyal ba sogs //
snang srid 'khor 'das dwangs ma'i bcud kun sdus //
rdo rje slob dpon sku la bstsal du gsol //
bskal par sku mchog mi 'gyur brtan pa dang //
rdo rje rigs kyi tshe yi rig 'dzin thob //
dpon slob mi 'bral lhan cig 'grogs par shog
/lho phyogs rin chen rigs kyi zhing khams nas //
mnyam nyid ye shes gsal 'tsher DA ki ma //
'byung lnga skye 'gro sku gsum rgyal ba sogs //
snang srid 'khor 'das dwangs ma'i bcud kun sdus //
rdo rje slob dpon sku la bstsal du gsol //
bskal par sku mchog mi 'gyur brtan pa dang //
rin chen rigs kyi tshe yi rig 'dzin thob //
dpon slob mi 'bral lhan cig 'grogs par shog
/nub phyogs pad+ma'i rigs kyi zhing khams nas //
sor rtog ye shes gsal 'tsher DA ki ma //
'byung lnga skye 'gro sku gsum rgyal ba sogs //
snang srid 'khor 'das dwangs ma'i bcud kun sdus //
rdo rje slob dpon sku la bstsal du gsol //
bskal par sku mchog mi 'gyur brtan pa dang //
pad+ma rigs kyi tshe yi rig 'dzin thob //
dpon slob mi 'bral lhan cig 'grogs par shog
/byang phyogs las kyi rigs kyi zhing khams nas //
bya grub ye shes gsal 'tsher DA ki ma //
'byung lnga skye 'gro sku gsum rgyal ba sogs //
snang srid 'khor 'das dwangs ma'i bcud kun sdus //
rdo rje slob dpon sku la bstsal du gsol //
bskal par sku mchog mi 'gyur brtan pa dang //
las kyi rigs kyi tshe yi rig 'dzin thob //
dpon slob mi 'bral lhan cig 'grogs par shog
/dbus phyogs thugs kyi rigs kyi zhing khams nas //
chos dbyings ye shes gsal 'tsher DA ki ma //
'byung lnga skye 'gro sku gsum rgyal ba sogs //
snang srid 'khor 'das dwangs ma'i bcud kun sdus //
rdo rje slob dpon sku la bstsal du gsol //
bskal par sku mchog mi 'gyur brtan pa dang //
thugs kyi rigs kyi tshe yi rig 'dzin thob //
dpon slob mi 'bral lhan cig 'grogs par shog
/mi zad sku dang 'ja' 'od yig 'bru dang //
sna tshogs phyag mtshan me tog char bsil zhing //
bkra shis ngo mtshar bkod pa'i rdzas mchog kun //
thugs gsung sku yi dkyil 'khor la thim nas //
mi g.yo 'dzam gling bstan pa'i sgron me dang //
'gro ba'i ded dpon dam par mnga' gsol lo //
mthu stobs nus pa'i bdag por dbugs dbyung ngo //
bkra shis mi 'gyur brtan par gsol ba 'debs //
bla ma sku khams bzang bar gsol ba 'debs //
sogs bya'o //
brgyad pa tshogs kyi 'khor lo la sogs bkra shis rdzas rtags /
maN+Dal rgyas bsdus /
gzhan nas byung ba'i gsol 'debs brtan bzhugs sogs byas la /
bskal brgyar bzhugs pa'i zhal bzhes zhu /
dpa' bo mkha' 'gro mched lcam dral la gtang rag gi tshogs 'khor bskor zhing /
lhag gtor brtan skyong /
dkyil 'khor bsdu chog sogs bdag bskyed lha'i rnal 'byor gang byed kyi gzhung dang bstun /
spyi don dgu pa shis pa skyong ba ni /
srid zhi'i chos rnams gdod mar 'ubs chub ste //
stong khams thams cad 'ja' 'od thig le'i dbyings //
bla ma yi dam mkha' 'gror 'od 'bar ba'i //
bkra shis byin chags char chen 'dir phob cig
/snang grags rdo rje gsang gsum rgyan gyi mdzod //
'jig rten bkra shis byed po'i glu gar gang //
nam yang dngos grub 'dod dgu'i dpal 'khyil ba'i //
dga' bde rdzogs ldan gsar pa'i shis pas skyongs //
gar yang nyams dga' bde zhing skyid pa'i gling //
'dod lnga'i g.yur za ldem pa'i ljon pa'i khrod //
mchog ldan dga' bdes myos nas bkra shis glu //
ngo mtshar snang ba'i bdud rtsi 'dir stsol cig
/lha dang klu dbang mi dbang dpal 'byor gyi //
gzi 'od rtse mo yangs pa'i mkha' spyod dbyings //
rgyal ba'i byin rlabs thugs rjes yongs gang bas //
'dod dgus don gnyer bu yi re skongs shig
/srid zhi'i khams kun 'dren mchog dbang po yi //
rgyan gyur gang gis smon lam ci btab pa //
gcig char dus 'dir bdag sogs kyis 'grub nas //
dpal ldan bla ma'i phrin las cher spel shog
/srid zhi'i khams kyi rdul phran cha rdzogs pa'i //
sprul pa dkyil 'khor yongs kyi gtso mchog tu //
dpon slob mi 'bral rtag par chos 'khor bskor //
'gro ba sgrol ba'i ded dpon chen por shog
/gzhon nu bum sku rdo rje snying po'i ngang //
pad+ma 'od snang brtsegs pa'i gzhal yas su //
rang rig aur+YAn DA ki'i gtso mchog rgyal //
'ja' lus pad+ma 'byung gi sku thob shog
/sarba dza ga taM/
dge'o ///
/
