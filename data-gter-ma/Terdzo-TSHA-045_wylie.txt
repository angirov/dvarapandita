@#//
'jam dpal las kyi gshin rje khro chu dug gdong gi gtor dbang bklag chog tu bkod pa ha la'i bcud len zhes bya ba bzhugs so //
dug gsum mthar phyin dug gsum 'joms //
zlog med gshed chen dug khrag mdog
/'jam dbyangs shin tu khros pa'i lhar //
btud nas smin byed snying po bkod //
'di la sbyor ba gshom ni /
stegs bur maN+Dal la 'bru nag gi tshom bu gtso 'khor bdun bkod pa'i steng khri'u'i steng thod pa'am lcags snod du gru gsum bsnol ma'i gdan dbus dmar gtor zur gsum khram ris can /
zur drug tu dmar gtor drug gis bskor ba la me ri sha khrag gis brgyan /
sku tsaka dang gdugs btsugs /
gtso 'khor bdun la rtsang thur sha rgyan re re gzug pa'i phyag len yang snang ngo //
sman raka gtor mchod spyi mthun bya /
dngos gzhi'i thog mar las byang rgyas pa mi lcogs na chags med lugs kyi khro chu gnam lcags go mtshon skyabs sems nas brtsam mthar chags su gtang /
bdag mdun gnyis tshig ris gcig gis mnyam du bskyed /
rgyas pa'i lugs kyi ser ma rnams skabs 'dir mi mkho bas /
mngon rtogs nang de yi phyi rol nas /
'bar bar gyur /
bar dang /
de yi thugs kar nas /
dmar nag mtshan par gyur /
bar bzhag
/rak+ta'i mchod pa song nas zhi bsnyen bzhag la /
thugs ka'i hU~M mthar sogs kyis dmigs pa'i spro bsdu bdag mdun gnyis char gsal btab la bzlas pa ci 'grub dang /
mdun bskyed la do li'i bzlas pa'i mthar ting 'dzin dbang len bya /
hU~M/
phyi snod 'jig rten sogs kyis gtor 'bul bstod pa yan grub nas /
las bum 'khyil pa'i sngags kyis byin brlab /
de nas slob ma la khrus bgegs bskrad srung 'khor sems bskyed gsal gdab rnams byas la /
de'ang rje btsun 'jam dpal dus dgra'i dbang po 'khor 'das thams cad kyi phyag rgya zil gyis gnon par mdzad pa 'jigs byed he ru ka dpal nyid dkyil 'khor rab 'byams rgya mtsho'i khyab bdag tu bzhugs te /
'bar ba chen po nyams brgyar rol pa'i gar gyis bdud dang gdug pa can nyon mongs rang rgyud du 'khrul pa rnams shugs sgrol drag pos 'dul ba'i rnam 'gyur bsam las 'das pa ston par mdzad pa las /
phyi rol phra men gdug pa'i ngan sngags dang nang pa'i yi dam chos skyong rnams kyi gsang sngags la brten pa'i byad phur rbod gtong gtso bor gyur pa'i glo bur bar gcod ma rungs pa thams cad kyi gnyen por /
zlog med las kyi gshin rje shin tu drag po'i tshul du khros shing rigs gsum gyi mthu stobs nus byin gcig tu bsdus pa khro chu dug gdong gi gdams skor rnams /
gnubs chen sangs rgyas ye shes kyi yang srid sprul pa'i gter chen rgya zhang khrom rdo rje 'od 'bar gyis spyan drangs pa'i dug dbang bse sgrom las khol du phyung ba smin byed kyi snying po byin rlabs gtor ma'i dbang bskur ba la sogs kyis mtshams sbyar nas maN+Dal 'bul gzhug
/de la thog mar gsol ba 'debs pa 'di'i rjes zlos /
slob dpon chen po bdag la dgongs //
bdag ni bla ma lha la rab tu dad //
las kyi gshin rje nag po yi //
byin rlabs dbang rnams bstsal du gsol //
lan gsum /
bla mas /
khyod ni snod dang mi ldan pa'i //
mu stegs can dang rigs ngan dang //
log lta can dang dam med can //
nyams pa can dang log sems can //
g.yo sgyu can rnams ma yin nam //
zhes dris pa'i lan du 'di'i rjes zlos //
slob dpon bdag la dgongs su gsol //
mu stegs log lta nyams pa can //
g.yo sgyu can sogs ma yin pas //
bdag la gnang bar mdzad du gsol //
ces brjod /
slob dpon dkyil 'khor gyi gtso bo dang dbyer med pa la rtsa gsum srung ma'i tshogs kyis bskor te bzhugs pa la byang chub ma thob kyi bar du skyabs su 'gro ba'i 'dun pas 'di'i rjes zlos /
dus 'di nas bzung sogs las byang ltar lan gsum /
sems can thams cad 'jam dpal gshin rje gshed po'i go 'phang la 'god pa'i phyir bdag gis smin grol gyi lam bzang du 'jug par bgyi'o snyam pa'i sems bskyed gsal thob la 'di'i rjes zlos //
snang grags chos rnams sogs gsum /
de nas byin rlabs kyi gzhi 'god cing ye shes pa dbab pa yin pas dmigs pa 'di bzhin du mdzod /
las sngags dang /
swA b+hA bas sbyang /
snang grags kyi chos thams cad mi dmigs te stong pa'i ngang las sa phyogs mtshon cha tsha grang 'khrugs pa'i dbus su chos 'byung gru gsum dmar nag bsnol ma dang byad ma pad zla nyi ma'i gdan la /
khyed rang rnams skad cig gis las kyi gshin rje khro chu dug gdong sku mdog dmar nag shin tu khros pa zhal gsum g.yas dkar g.yon dmar dbus mthing nag
/dbu gsum gyi steng na dug dang khro chu lcags las grub pa'i mchod rten gsum gyis brgyan pa /
phyag drug g.yas gsum dgra satwa dang g.yon gsum byad ma'i tsit+ta srog rtsa dang bcas pa bsnams pa /
spu gri'i gshog pa nam mkhar gdengs shing dur khrod 'jigs pa'i chas kyis brgyan pa /
sku smad khro chu'i phur pa chu srin gyi rngams zhal dang sbrul nag gi chun pos brgyan pa /
dug gi me rlung 'khrigs pa'i dbus na bzhugs pa'i dpral bar oM/
mgrin par AH
thugs kar hU~M dang yas mtshan pa dang /
slob dpon gyi thugs ka nas kyang 'od zer 'phros pas /
lho phyogs rim pa bdun gyi sa 'og las kyi gshin rje'i grong khyer nas las kyi gshin rje khro chu dug gdong gi sku che phra sna tshogs /
gsung sngags kyi phreng ba /
thugs gnam lcags kyi rdo rje dang ya mthing nag kha ba bu yug ltar spyan drangs nas khyed rang rnams la sib sib thim par mos shig
/gu gul tshil dud rol mo'i sgra sbyar la /
hU~M/
phyogs phyogs dag kyang pha ki na /
zhes sogs las byang gi spyan 'dren byas pa'i mjug tu /
rtsa sngags la /
A be sha ya a AH
zhes btags pa mang du brjod la dbab /
ye shes pa de nyid brtan par gyur pa'i mos pa mdzod /
tiSh+Tha badzra /
rdo rje mgor bzhag
/de nas dbang bskur dngos gzhi zhu ba'i don du maN+Dal phul /
gsol ba 'debs pa 'di'i rjes zlos /
e ma /
sangs rgyas bstan pa bsrung ba dang //
slob dpon sku dgra 'dul ba dang //
ru dra cham la phab pa dang //
dkon mchog dbu 'phang bstod bya'i phyir //
sku gsung thugs dang yon tan dang //
phrin las dbang rnams bdag la stsol //
gsum /
gtor ma thogs la /
gtor ma'i snod chos 'byung gru gsum dmar nag bsnol ma dang byad ma pad zla nyi ma'i gdan la gtor ma nyid las kyi gshin rje sogs gong ltar la /
dug gi me rlung 'khrigs pa'i klong na tshe bdag 'chi bdag srog bdag bai b+hA swa ta za ba ljang dmar ya ma rA tsa'i 'khor dang bcas te bzhugs pa'i gtso bo'i dpral ba'i oM las 'od zer dkar po 'phros pas sangs rgyas byang sems rnams dang /
khyad par du sku'i lha tshogs rnams kyi thugs rgyud bskul /
de rnams kyi 'gyur med sku'i dngos grub thams cad 'od zer dkar po'i rnam pa dang bdud rtsi dkar po'i rgyun babs /
khyed rang gi spyi bo tshangs pa'i bu ga nas mar zhugs pas lus kyi sgo nas bsags pa'i sdig pa dang sgrib pa thams cad dag
/sku yi dngos grub ma lus pa thob pa'i mos pa mdzod cig
/hU~M/
gtor snod b+han+d+ha yangs pa'i dkyil 'khor du //
gtor ma sha lnga bdud rtsi ye shes lnga //
zag med bdud rtsi dpal gyi gtor ma 'di //
las kyi gshin rje'i sku dang gnyis su med //
skal ldan rigs kyi bu la dbang bskur bas //
sku mchog g.yo med sku yi dbang thob shog
/rtsa sngags dang /
kA ya badzra oM/
zhes spyi bor bzhag
des sku'i dbang dang byin rlabs thob /
deng nas 'jam dpal las kyi gshin rje'i sku bsgom pa la dbang ba yin pas snang stong bskyed pa'i rim pa la brtson par gyis shig
/yang gtor ma lhar gsal ba'i mgrin pa'i AHlas 'od zer dmar po 'phros pas sangs rgyas byang sems rnams dang khyad par du gsung gi lha tshogs rnams kyi thugs rgyud bskul /
de rnams kyi 'gag med gsung gi dngos grub thams cad /
'od zer dmar po'i rnam pa dang bdud rtsi dmar po'i rgyun babs /
khyed rang gi mgrin par zhugs pas /
ngag gi sgo nas bsags pa'i sdig pa dang sgrib pa thams cad dag
/gsung gi dngos grub ma lus pa thob pa'i mos pa mdzod cig
/hU~M/
gtor snod b+han+d+ha yangs pa'i dkyil 'khor du //
gtor ma sha lnga bdud rtsi ye shes lnga //
zag med bdud rtsi dpal gyi gtor ma 'di //
las kyi gshin rje'i gsung dang gnyis su med //
skal ldan rigs kyi bu la dbang bskur bas /
gsung mchog 'gag med gsung gi dbang thob shog
/rtsa sngags dang /
wA ka badzra AH
mgrin par bzhag
/des gsung gi dbang dang byin rlabs thob /
deng nas khro chu dug gdong nag po'i sngags bzla ba la dbang ba yin pas grags stong gsang sngags kyi bzlas brjod chu bo'i gzhung bzhin du gyis shig
/yang gtor ma lhar gsal ba'i thugs ka'i hU~M las 'od zer sngon po 'phros pas sangs rgyas byang sems rnams dang /
khyad par du thugs kyi lha tshogs rnams kyi thugs rgyud bskul /
de rnams kyi 'khrul med thugs kyi dngos grub thob /
'od zer sngon po'i rnam pa dang bdud rtsi sngon po'i rgyun babs /
khyed rang gi thugs kar zhugs pas yid kyi sgo nas bsags pa'i sdig pa dang sgrib pa thams cad dag
/thugs kyi dngos grub ma lus pa thob pa'i mos pa mdzod cig
/hU~M/
gtor snod b+han+d+ha yangs pa'i dkyil 'khor du //
gtor ma sha lnga bdud rtsi ye shes lnga //
zag med bdud rtsi dpal gyi gtor ma 'di //
las kyi gshin rje'i thugs dang gnyis su med //
skal ldan rigs kyi bu la dbang bskur bas //
thugs mchog g.yo med thugs kyi dbang thob shog
/rtsa sngags dang /
tsit+ta badzra hU~M/
snying gar bzhag
/des thugs kyi dbang dang byin rlabs thob /
deng nas 'jam dpal ye shes sems dpa'i don bsgom pa la dbang ba yin pas rig stong zung 'jug gi mnyam gzhag las ma g.yos par gyis shig
/yang gtor ma lhar gsal ba'i lte ba'i swA ser po las 'od zer ser po 'phros pas sangs rgyas byang sems rnams dang /
khyad par du yon tan gyi lha tshogs rnams kyi thugs rgyud bskul /
yon tan gyi dngos grub thams cad 'od zer ser po'i rnam pa dang bdud rtsi ser po'i rgyun babs /
khyed rang gi lte bar zhugs pas lus ngag yid gsum gyi sgo nas bsags pa'i sdig pa dang sgrib pa thams cad dag
/yon tan gyi dngos grub ma lus pa thob pa'i mos pa mdzod /
hU~M/
gtor snod b+han+d+ha yangs pa'i dkyil 'khor du //
gtor ma sha lnga bdud rtsi ye shes lnga //
zag med bdud rtsi dpal gyi gtor ma 'di //
las kyi gshin rje'i yon tan gnyis su med //
skal ldan rigs kyi bu la dbang bskur bas //
yon tan re skong dbang mchog thob par shog
/rtsa sngags dang /
gu Na a b+hi Shiny+tsa swA/
lte bar bzhag
/des yon tan gyi dbang dang byin rlabs thob /
deng nas 'jam dpal khro bo'i dngos grub sgrub pa la dbang ba yin pas thun mong dang mchog gi dngos grub sgrub pa'i thabs la 'bad par gyis shig
/yang gtor ma lhar gsal ba'i gsang gnas hA las 'od zer ljang gu 'phros pas sangs rgyas byang sems rnams dang /
khyad par du phrin las kyi lha tshogs rnams kyi thugs rgyud bskul /
de rnams kyi phrin las 'gro 'dul dngos grub thams cad 'od zer ljang gu'i rnam pa dang bdud rtsi ljang gu'i rgyun babs /
khyed rang rnams kyi lus la zhugs pas sdig pa dang sgrib pa thams cad dag
/phrin las kyi dngos grub ma lus pa thob pa'i mos pa mdzod /
hU~M/
gtor snod b+han+d+ha yangs pa'i dkyil 'khor du //
gtor ma sha lnga bdud rtsi ye shes lnga //
zag med bdud rtsi dpal gyi gtor ma 'di //
las kyi gshin rje'i phrin las gnyis su med //
skal ldan rigs kyi bu la dbang bskur bas //
dgra bgegs tshar gcod drag po'i dbang thob shog
/rtsa sngags mjug tu /
karma a b+hi Shiny+tsa hA/
zhes gsang bar bzhag
/des phrin las kyi dbang dang byin rlabs thob /
deng nas las kyi gshin rje'i las rab 'byams sgrub pa la dbang ba yin pas phrin las bzhi dang khyad par mngon spyod drag po'i sgo nas gdug pa can tshar gcod par gyis shig
/de nas gtor ma'i bka' bsgo spyi ltar bya ba la /
spro na gtor ma lag tu thogs la bstod pa ring thung gang rung 'don /
gtor ma 'di nyid 'jam dpal khro chu dug gdong las gshin drug dang bcas pa'i steng gi cha la rtsa brgyud bla ma /
bar gyi cha la yi dam lha tshogs /
'og gi cha la chos skyong dam can las kyi gshin rje'i tshogs dang bcas pa sprin 'khrigs pa ltar khyed rang gi spyi bor byon nas dbang bskur byin gyis rlob par mos shig
/dmigs bsal dgos na brgyud pa'i mtshan dang gtso 'khor bdun re re nas brjod la 'dod gsol gzhung don dang mthun par bya /
bsdu na /
bcom ldan 'das dpal chen gshin rje'i gshed po /
slob dpon 'jam dpal bshes gnyen /
o rgyan rdo rje thod phreng /
slob dpon ba su d+ha ra /
gnubs chen sangs rgyas ye shes /
zhang khrom rdo rje 'od 'bar la sogs pa rtsa ba dang brgyud par bcas pa'i dpal ldan bla ma dam pa rnams dang /
'jam dpal las kyi gshin rje nag po khro chu dug gdong /
sku gsung thugs yon tan phrin las sprul pa'i gshin rje rigs lnga /
las kyi mtha' sdud ya ma rA tsa la sogs pa ma gshin dam can rgya mtsho'i 'khor tshogs dang bcas pas rig pa 'dzin pa 'di rnams la dbang dang byin rlabs dngos grub ma lus pa stsol bar mdzad du gsol /
byad kha phur kha /
rbod gtong rbad 'dre /
kag dang ltas ngan /
chag che nyam nga /
rkyen ngan bar gcod thams cad drag po'i phrin las kyis phyir bzlog pa dang gtan nas zhi bar mdzad du gsol /
dus rtag tu srung ba dang skyob pa dang mthu stobs chen po'i gzi brjid kyis byin gyis rlob par mdzad du gsol /
rtsa sngags la srung sngags btags pa brjod la gtor ma mgor bzhag
/gtor ma'i lha ye shes pa thams cad 'od du zhu ste khyed rang la thim pas /
'jam dpal khro chu dngos dang dbyer med par gyur snyam pa'i ngang la mi dmigs par zhog mdzod /
de nas sngags pa nyams su len mkhan yin na /
gtor ma lag tu gtad nas 'khor las gshin rnams kyi mtshan brjod la /
bka' bsgo gang 'os spyi ltar bya /
de nas bzlas pa'i lung blang ba'i slad du me tog sngon po'i phreng ba re phul ba'i mos pa mdzod la 'di'i rjes zlos /
bcom ldan bdag gis bzung lags kyis //
bdag la 'go bar mdzad du gsol //
lan gsum /
de ltar gsol ba btab pas slob dpon gyi thugs ka'i sngags 'khor las sngags phreng gnyis pa 'phros zhal nas thon /
khyed rang lhar gsal ba'i zhal du zhugs /
thugs kar nyi steng hU~M mthing nag zhabs kyu la yas mtshan pa'i mthar 'khod /
'od zer spro bsdus don gnyis byas /
'khor 'das kyi mthu stobs thams cad bsdus te rang la thim pas gzi brjid mtshungs pa med par gyur par mos la 'di'i rjes zlos /
rak+sha'i phreng ba 'dren du bcug la /
bsnyen sngags /
srung sngags /
zlog sngags /
gal che na bsad sngags kyang rjes zlos lan gsum re byar gzhug
/sngags kyi phreng ba me tog gi phreng ba byas nas spyi bor bcing ba'i mos pa mdzod /
rdo rje me tog mgor bzhag la /
bcom ldan 'di la bstsal lags kyis //
'di la 'go bar mdzad du gsol //
sngags kyi dngos grub bstsal du gsol //
brtul zhugs brtan par mdzad du gsol //
phrin las rdzogs par mdzad du gsol //
rig pa 'dzin pa 'di rnams kyi rgyud la 'jam dpal gshin rje'i sku gsung thugs kyi byin rlabs 'jug par gyur cig
/de nas me tog 'thor la shis brjod rgyas par bya /
des 'jam dpal las kyi gshin rje khro chu dug gdong gi gtor dbang legs par thob pas /
sgrub pa srung zlog sogs rung ba yin pas /
'di yi dam chos skyong dbyer med du bzung ba'i mos pas 'di'i rjes zlos mdzod /
gtso bos ji ltar sogs dang /
gtang rag maN+Dal sogs spyi 'gro bya /
slob dpon gyis mdun bskyed la slar yang gtor 'bul /
mchod bstod /
nongs bshags bya /
gshegs bstim rten dang bstun /
bdag bskyed bsdu ldang sogs las byang gsham gsal ltar bya'o //
gdul dka'i mi dang mi min rnams //
drag shul rol pas tshar bcad nas //
kun kyang 'jam dpal spyod la gzhug
/kun gzigs zhing du rnam grol shog
/khro chu rkyen zlog 'phral mkho'i lag char khyer mkhan mang yang smin grol gyi gdams pa don du mi gnyer bar bon gyer tsam la blo phug gtod pa sogs la phan thogs par snang bas /
mkhas grub karma chags med kyi gsung la gsal byed bklag chog tu byas te /
'chi med bstan gnyis g.yung drung gling pas rdzong shod bde gshegs 'dus pa'i pho brang du bkod pa dge legs 'phel //
mang+ga laM//

//
