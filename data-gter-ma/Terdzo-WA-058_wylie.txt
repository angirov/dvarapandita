@#//
zab bdun rtsa gsum tshe'i zab pa las /
tshe dpag med rigs lnga spyi sgrub kyi dbang skur mtshams sbyor bdud rtsi'i chu rgyun zhes bya ba bzhugs so //
na mo gu ru a pa ri mi ta A yur+dz+nyA na ya /
ye shes bcud du bltams pa'i rdo rje'i sku
/dug lnga'i dri bkru dbang mchog lnga stsol la //
rigs lnga tshe dpag med pa'i dge legs kyis //
'gyur med rtag pa dam pa'i ring 'tsho stsol //
'chi med rdo rje'i sku can pad+ma skyes //
phrin las shing rta sprul pa'i gter chen rje //
bdag blo'i pad mtshor gsang gsum nyin byed 'od //
'bral med ye shes 'dab brgya bzhad mdzad gsol //
zur khyad tsam min sngon chad ma byung ba //
sngags gzhung kun la grags pas gdams pa'i mchog
/rigs lnga gcig bsdus sku lnga'i tshe sgrub pa //
ngo mtshar gang de'i smin byed bya ba 'chad //
de la 'dir pad+ma saM b+ha ba nyid 'chi med rdo rje'i rgyal sar thabs gang gis 'dzegs pa'i zab gsang rmad du byung ba rigs lnga spyi bsdus tshe'i dkyil 'khor du skal ldan gyi slob ma gzhug par 'dod pas lag tu blang ba'i tshul la gsum /
sbyor ba /
dngos gzhi /
rjes so //
dang po la gnyis /
yo byad nye bar bsdog pa dang /
dkyil 'khor sgrub cing mchod pa'o //
dang po ni /
bsnyen sogs las su rung ba'i rnal 'byor pas bkra shis dge ba'i gnas su yar ngo'i tshe gza' skar sbyor byed dge ba'i snga dro'i dus su dkyil 'khor bzhengs par bya ste /
de'ang rgyas par 'grub na sgrub chen gyi sgrom du gzhug dgos pas de lta na gzhan don tshom bu tshogs sgrub kyi 'ching gis bcings pa las /
chag chag gdab pa dang rgyan 'god pa'i tshigs bcad 'di nyid ltar sbyar /
rdul tshon gyi dkyil 'khor bri zhing sta gon dngos gzhi rjes kyi rim pa tshang la ma 'khrug pa bya zhing /
skabs der slob ma sta gon yang sgyu 'phrul gyis 'gre dgos pa yin yang /
'dir ras bris la brten pa'i dbang bskur dkyus 'gre tsam gyi dbang du byas nas /
stegs bu gru bzhi khebs ldan steng /
dkyil 'khor sgo rdzogs rta babs snam bu brgyad ma chos 'khor steng tshe bum gdugs dang bcas pa /
phyi rol rdor ra me 'od lnga'i pa tras bskor ba /
lha gnas su pad+ma 'dab brgyad rin chen spel ma'i dbus su 'khor lo dkar po /
phyogs bzhir rigs rtags bzhi phyogs mdog
/mtshams bzhir tshe bum rgyan ldan /
sgo bzhir phyag rgya bzhi /
mun khyams shar bu mda' yab gsum la rim bzhin pad+ma rin chen rdo rje'i phreng bas mdzes pa sogs spyi mthun la gzhung gsal khyad chos kyis brgyan pa bkram pa'i khar /
khri'u lnga tshom gyi dbus dang phyogs bzhir rnam rgyal chen po bum pa nyer lnga'i bcud ldan mgul chings rigs lnga'i rang mdog kha rgyan gzungs rdor bcas pa rnams /   gal te ma 'dzom na rigs lnga'i bum pa gcig la bsdus kyang rung tsam mo //
mchan /
kyi shar du rnam rgyal chung ba mgul chings sngon po can /
lhor rin po che'i dbu rgyan /
nub tu rdo rje /
byang du dril bu /
dbus su ming dbang cod pan kha dog lnga pa 'dzom na slob ma'i grangs mnyam /
de dag gi rgyab ngos su tshe'i 'brang rgyas bum gzugs rgyu dang rgyan sogs gzab spros can /
g.yas su rin po che'i snod gas chag med pa mar gyi ze'u prog can gyi nang du tshe chang mngar gsum sbyar ba /
g.yon du tshe ril /
de gnyis ka'ang gong mas bsgrubs pa'i phabs rgyun btab pa /
skabs gang bder tshe mda' rgyan ldan /
gsang dbang thod pa'i bdud rtsi /
sher dbang rig tsaka gam sin+d+hu ra'i me long mUM yig bris pa /
tshig dbang shel rdo /
sku brnyan tsaka li /
sngags phreng /
me long /
rjes gnang chas gdugs dung dkar 'khor lo phyag shing sogs /
las bum mgul chings ljang gu can rnams bzhag
/mdun ngos su sman raka gtor gsum dang phyi mchod phreng tshar bsham /
gzhan yang gter srung sogs kyi gtor 'bul /
bgegs gtor gnyis /
tshogs kyi yo byad /
chad brtan /
mig dar /
me tog
/maN+Dal /
gu gul /
yungs thun /
spos rol sogs nye bar mkho ba'i yo byad grabs su tshud par bya'o //
gnyis pa dkyil 'khor sgrub cing mchod pa ni /
tshig bdun dang brgyud pa'i gsol 'debs sngon du 'gro bas /
tshogs gsag lan gsum /
bgegs gtor byin rlabs bsngo ba spyi mthun mthar /
bka' bsgo ba nas brtsam tshe'i las byang pad+ma'i phreng ba mthar chags su gtang ba las /
bdag mdun dbyer med du bskyed bstims mchod bstod rgyas par sgrub nas /
bsgrub gzhi'i dkyil 'khor gyi go sar bzhin dang me long gi snang cha ltar ye shes dkyil 'khor dzapa? khang du phyes te tshe bcud spro bsdu'i ting nge 'dzin gyis rigs lnga'i bzlas pa cha snyoms pa ci nus mthar /
bum pa 'chi med rdo rje'i gzhal yas khang gi nang du rigs lnga tshe dpag med mgyogs ma bzhi dang bcas pa mkha' la 'ja' sprin ldangs pa ltar skad cig gis gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces mos la gzungs thag nas 'jus te rigs lnga'i bzlas pa bya /
mthar mda' dar g.yab cing spos dang dril gsil bcas tshe 'gugs pad+ma'i zhags pa tshang bar btang la /
'khor 'das brtan g.yo'i tshe bcud dkyil 'khor bum pa sgrub pa'i rdzas rnams la bsdus te /
gzhung gsal mchod bstod dngos grub blang /
las kyi bum pa mtshan nyid yongs su rdzogs pa'i nang bdud rtsi'i rgya mtsho'i dbus su pad nyi'i gdan la /
khro bo bdud rtsi 'khyil ba ljang nag rgya gram sdigs mdzub can dur khrod kyi chas rnams dang ldan pa'i thugs kar nyi steng hU~M yig gi mthar sngags kyi phreng bas bskor ba la /
bdag gi thugs ka'i 'od kyis reg pas thugs dam gyi rgyud bskul bar gyur /
oM badzra a mr-ita kuN+Da lI ha na ha na hU~M phaT/
ces bzla /
chu'i rdul phra rab dang mnyam pa'i khro chung gi rdul phran du gyur pas bgegs bskrad pa sogs phrin las thams cad sgrub pa'i nus ldan du gyur par mos /
dam can dang gter srung gi gtor 'bul /
tshogs kyi phrin las bsgral bstab yan tshang bar gtang /
bdag nyid nus ldan du bya ba'i phyir rig pa'i me tog dor bas ye shes kyi dkyil 'khor du 'jug la slob ma rjes su bzung bar dam bca' 'o //
gnyis pa dbang bskur ba dngos gzhi'i rim pa la'ang gnyis /
dkyil 'khor du 'jug pa'i rim pa dang /
dbang bskur ba dngos so //
dang po la'ang gnyis /
phyi 'jug dang nang 'jug go
/dang po ni /
dkyil 'khor dar gyi yol bas bsgribs te /
'du bar 'os pa'i slob ma rnams phyi rol gyi sgo drung du dar yug dmar po kha tshar can gyis gdong g.yogs /
lag tu me tog byin te las kyi rdo rjes 'di ltar bsgo'o /
khyed rang rnams sngon chad sgyu 'phrul tshe dpag med pa'i dkyil 'khor ma mjal ba'i mtshon byed du dar yug dmar pos gdong g.yogs shing /
lha dang mjal ba'i phyag rten rin chen me tog gi chun po thogs te thal mo sbyar bas dkyil 'khor chen po'i sgo drung du 'khod de mgyogs ma chen mo bzhi la sgo dbye bar gsol ba gdab pa'i mos pas 'di'i rjes zlos mdzod /
ho :
bde bar gshegs pa'i dkyil 'khor gyi :
rang gsang sgo bcad mkha' 'gro rnams :
rang rig rang gsal chen po ru :
dbyer med chen por sgo dbye 'tshal :
zhes gsol bas sgo srung lha mo bzhi pos bka' lan sbyin par mos shig
/ho :
bde bar gshegs pa'i grong khyer du :
'jug pa'i skal ldan shin tu dkon :
zhugs kyang dam tshig thub pa ni :
brgya lam na ni res 'ga' tsam :
de bas khyed rnams 'dir 'jug pa :
dam tshig shin tu thub par gyis :
rang rig ye shes dkyil 'khor du :
myur ba nyid du khyod zhugs shig :
ces gnang ba bstsal te pho brang gi sgo bzhi shag gis phyes par mos /
las bum gyi chus khrus bya /
bgegs gtor /
raM yaM khaM gis bsang /
oM AHhU~M hoH
lan gsum rgya dang bcas pas byin brlab /
sarba b+hUta A kar+Sha ya dzaHsa bgegs bkug
/sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
lan gsum gyis bsngos la /
las byang ltar /
hU~M hU~M hU~M:
dus gsum sangs rgyas sogs kyis bka' bsgo
/drag sngags rol mo spos thun gyi sbyor bas bskrad /
hU~M:
'bar ba'i dbyings las sogs kyis srung 'khor brtan por bsgom mo //
gnyis pa nang 'jug ni /
slob dpon gyi drung du pus btsugs thal sbyar bcas 'khod pa la 'di skad ces /
nam mkha' dang mnyam pa'i sems can thams cad gnas skabs 'chi bdag gi 'jigs pa las skyob cing /
mthar thug tshe bdag rigs lnga'i go 'phang la 'god par bya /
de'i ched du sgyu 'phrul tshe'i dkyil 'khor chen por 'jug cing smin byed kyi dbang nod la /
grol byed lam gyi rim pa nyams su len par bya'o snyam pa'i thugs bskyed pa gsal btab cing /
chos gsan pa'i kun spyod ma 'khrul ba dang ldan pas gsan par zhu /
de'ang slob dpon chen po tsan+d+ra go mI'i zhal nas /
bde gshegs lam rten 'gro ba 'dren par chas gyur pa'i //
sems kyi stobs chen mi yis rnyed pa gang yin pa //
lam de lha dang klu yis mi rnyed lha min dang //
mkha' lding rig 'dzin mi 'am ci dang lto 'phyes min //
zhes gsungs pa ltar /
thar pa sgrub pa'i rgyu'i rkyen nam rtsa ba'i stobs phun sum tshogs pa ni bsod nams rgya chen po las grub pa'i mi lus rin po che khams drug dang ldan pa 'di nyid yin yang /
spyir 'dzam bu gling pa'i tshe la nges pa med cing /
khyad par las ngan gyi skal pa mthun pas snyigs ma lnga bdo ba'i skabs 'dir tshe thung zhing de la'ang glo bur gyi bar du gcod pa mang po dang ldan pas /
ring du 'tsho ba dang bar du gcod pa las rnam par rgyal ba'i thabs la gcig tu brtson dgos pa yin /
de yang ji ska du /
mtho ris kyi yon tan bdun las kyang /
tshe ring ba ni gtso bo ste /
zhes pa ltar dal 'byor chos ldan ring du 'tsho ba kho na la brten nas mngon mtho nges par legs pa'i don thams cad bsgrub tu rung ba yin /
ring 'tsho'i khog don rnam par gzhag pa'ang bdud rtsi 'khyil pa 'chi med tshe'i rgyud las rnam pa bzhir bsdus nas gsungs te /
gang zhig gso bar bya ba tshe nyams pa'i rkyen ni /
dam nyams sems dkrugs yi chad dngangs pa dang //
zhe sdang drag pos rbod gtong tshar gcod dang //
sku gsung thugs kyi dam tshig nyams pa dang //
gnas ngan dag tu gnas phab 'di dag ni //
tshe nyams dngangs dang bgegs kyi dbang du 'gyur //
zhes gsungs so //
ji ltar nyams pa'i rtags ni /
'khor la khro zhing sdug skad 'byin pa dang //
bzhin 'gyur spyod lam rnams ni 'chal pa dang //
slob dpon 'tsho byed dus las yol ba dang /
kha zas rnams kyang yi gar mi 'ong ba //
'di dag rnams ni nyams pa'i rtags yin no //
zhes gsungs so //
gang gis gso bar byed pa slob dpon gyi mtshan nyid kyang /
ting 'dzin phra mo las su rung ba dang //
rgyud kyi don la mkhas shing dbang thob pa //
mthu byin che zhing dam can nye ba ste //
'di gsum gang gis bkug kyang khug par 'gyur //
ces gsungs so //
thabs ji lta bus gso ba'i tshul la'ang /
mchod sbyin sogs la brten te tshe bsod spel bar 'dod pa phyi rol pa'i lugs ni 'phral yun nyes pa du ma'i gzhir gyur pas dor bar bya ba yin zhing /
sman dang bcud len gyi sbyor bas tshe ring por sring ba phyi nang thun mong gi lugs kyang bya dka' la don chung zhing /
de dag las khyad par du mas 'phags pa rgyal ba thams cad mkhyen pas rjes su bstan pa'i lam srol 'dir /
srog gcod pa spangs shing mi 'jigs pa srog gi sbyin pa gtong ba sogs rnam par dkar ba'i las la brtson pa rgyu'i sgo nas tshe sring ba mdo sngags thun mong gi lugs dang /
ting nge 'dzin dang rig sngags kyi sbyor ba sogs thabs zab mo'i rten 'brel gyi sgo nas tshe sring ba sngags lugs thun mong ma yin pa'i lugs gnyis su yod pa las /
bya sla la don che zhing dngos grub gnyis ka gcig car du thob pa ni phyi ma nyid yin /
sngags dang rgyud kyi sbyor ba nam mkha' ltar rgya che ba las skabs su bab pa 'di ni gangs can bod kyi yul 'dir gsang sngags gsar rnying gnyis su grags pa'i ya gyal /
snga 'gyur rnying ma la bka' gter dag snang gi bab so gsum du bzhugs pa'i nang tshan zab mo gter gyi chos yin /
de'ang sangs rgyas gnyis pa mtsho skyes rdo rje nyid /
don dam du tshe 'od snang ba mtha' yas dang gnyis su med kyang /
rnam pa gdul bya 'dul tshul la ltos nas 'dul bzhi'i cho 'phrul mtha' yas pa sgyur ba'i skabs shig
/gdod gnas gsung gi rig 'dzin nA gArdzu na las rigs lnga tshe dpag med spyir sgrub pa'i gdams zab 'di nyid gsan pa'i tshul bstan te /
brag phug mA ra tI kar tshe lam gyi phyag rgya man+dA ra ba dang lhan cig sgrub pa mdzad pas /
mgon po tshe dpag med dngos su byon nas 'khor ba ma stongs bar du skye 'chi bgres rgud mi mnga' ba'i rdo rje'i skur byin gyis brlabs /
tshe'i rgyud dang sgrub thabs dpag tu med pa gnang bas 'chi med tshe'i bdag po chen por gyur /
smon lam gyi mthus chos rgyal khri srong lde'u btsan gyis bod yul du spyan drangs te /
lha srin gdug pa can thams cad dam la btags /
dam pa chos kyi sgron me sbar /
mtha' dbus kun tu rdzu 'phrul gyi zhabs kyis gcags /
ri brag thams cad sgrub gnas su byin gyis brlabs /
ming can dang ming med kyi gter kha grangs las 'das pa sbas /
dngos brgyud kyi sprul pa rgyun chad med par byon nas 'gro ba'i don rtag tu mdzad pa sogs gangs can mun pa sel ba'i nyin byed gcig pu par yongs su grags pa ltar las /
gang gi tshe /
bod yul phan bde'i 'byung khungs mnga' bdag la rags las par dgongs te mi lo sum stong drug brgya'i bar du 'tsho zhing gzhes pa'i slad /
brag dmar g.ya' ma lung du 'chi med tshe'i dkyil 'khor zhal phyes te grub pa'i rtags mtshan mtha' yas pa mngon du gyur /
rgyal po dbang zhur 'byon pa bdud blon rnams kyis bshol btab pas rten 'brel 'chugs pa la /
slar yang sgyu 'phrul rigs lnga'i tshe sgrub 'di nyid kyi dkyil 'khor du dbang bskur pas chos rgyal nyid dgung lo bcu gsum gyi bar du bsrings /
slad nas mdo khams gnas chen nyer lnga'i ya gyal ri bo dung seng 'gying 'dra'i mgul /
bskal bzang sangs rgyas stong rtsa rang byon du gsal ba'i gnas mchog nam mkha' mdzod du las can dag pa'i 'khor rnams la bka' 'dus chos kyi rgya mtsho'i dkyil 'khor zhal phye ba'i skabs su'ang 'di'i smin grol gdams skor rgyas par gnang nas /
zab pa skor bdun gyi nang tshan rtsa gsum tshe'i zab pa'i cha lag gi tshul du gnas chen de nyid du bka' shog gter du sbas te zab mo'i rgyas btab pa /
deng sang sum cu kha ral gyi mjug mtha' dbus 'khrugs pas gzengs shing yams nad chu ltar khol ba sogs dus kyi rtags rnams mngon du gyur pa na /
lha sras dam 'dzin ye shes rol pa rtsal gyi yang srid o rgyan mchog gyur bde chen gling pas /
'og min karma'i dam can brag nas zab pa'i skor chen bdun gyi gzhung shing dang /
yel phug nam mkha' mdzod kyi gsang phug chen mo'i sgo gong brag sbyar gyi khro'i sgrom bu phyung du mi btub pa zhig nas /
gu ru'i sku tshab rnam gnyis /
gsang mgon gyi sku dang dam rdzas rol pa chen po /
zab bdun gyi kha skong yongs rdzogs /
thugs rje chen po yid bzhin 'khor lo la brten nas bod khams skyob byed kyi chos sde dgu la sogs skal ldan 'dus pa'i dbus su /
ngo mtshar ba'i cho 'phrul dang bcas te spyan drangs pa'i bsdebs su byon cing gdul bya mchog dman bar ma mtha' dag dus min 'chi ba'i g.yul ngo las zlog cing /
'chi med rtag pa dam pa'i srog mkhar du dbugs dbyung bar mdzad pa'i zab chos sgyu 'phrul tshe dpag med rigs lnga spyi sgrub kyi dkyil 'khor du dbang bskur bar bgyid pa la /
slob dpon gyi bya ba'i rim pa sngon du grub /
khyed rang slob ma rnams kyis bgyi bar 'os pa dbang bskur zhu ba'i yon du maN+Dal phul 'tshal /
zhes mtshams sbyor la maN+Dal 'bul du gzhug
/slob dpon dang dkyil 'khor gyi gtso bo tha mi dad pa'i drung du thal mo me tog dang bcas te gus pa'i yid rtse gcig pas gsol ba 'debs pa 'di'i rjes zlos mdzod /
ho :
phyogs bcu dus bzhi'i rgyal ba kun gyi dngos :
bder gshegs kun gyi sku gsung thugs rdo rje :
rab tu 'chang ba 'dren pa'i gtso bo mchog :
bde bar gshegs pa'i sras su bdag mdzod cig :
de ltar gsol ba btab pas snod ldan du gzigs nas bka'i gnang ba byin pa'i mos pa mdzod /
ho :
bde bar gshegs pa tshe bdag rigs lnga yi :
dkyil 'khor 'di ru 'jug pa shin tu dka':
dad pas 'jug pa rnams la bdag gis gnang :
bde gshegs rigs kyi dam tshig thub par gyis :
smin byed zab mo'i bcud seng ge'i 'o ma blugs pa la /
rgyud gsag sbyong zab mos gser gyi snod dag pa dgos pas /
mdun bskyed sgyu 'phrul rdo rje tshe bdag rigs lnga rtsa gsum rgyal ba rgya mtsho rang gsal lhun grub kyi dkyil 'khor chos kyi dbyings rgyas par gtams pa'i drung du /
tshogs gsag yan lag bcu pa tshul bzhin du bya ba'i yid kyis 'di'i rjes zlos mdzod /
na mo :
bla ma rig 'dzin pad+ma tshe dpag med :
nas /
byin gyis brlab tu gsol :
bar las byang ltar lan gsum /
snod du rung zhing rgyud dag pa'i gang zag ni dbang gi ye shes skye ba la bar chad dang bral ba yin yang de'i srog spyi dang khyad par gyis bsdus pa'i dam tshig la rab tu gnas dgos pas gsol ba gdab pa'i tshul gyis khas len pa 'di'i rjes zlos mdzod /
ho :
bde gshegs bla ma sras bcas dgongs su gsol :
bdag gis deng nas bzung ste byang chub bar :
rgyal ba'i sku gsung thugs kyi dam tshig dang :
spyad bya mi spang dang len shes bya lnga :
bsgrub bya'i dam tshig mi spang srog bzhin bsrung :
bde gshegs rigs mchog bdag la bstsal du gsol :
ye shes pa dbab pa'i sngon 'gror dam la bzhag pas gsang ba 'dzin par sgrub pa la /
rdo rje slob dpon bka' gnyan pa dang /
gsung tshul bzhin du sgrub par gdams pa dang /
khe nyen gnyis ka'i gnad bkrol te dam tshig la bkar ba'i tshig la snyan gtod cing don zungs su 'dzin par zhu /
e ma ho :
de ltar yin na tshe lha rigs lnga yi :
bdag nyid chen po rdo rje slob dpon bdag :
deng nas brtsam ste khyod kyi tshe dpag med :
bdag nyid yin gyis brnyas par ma byed cig :
badzra sa ma ya hU~M:
rdo rje phreng ba mgor bzhag la /
ho :
ngas ni bde bar gshegs pa'i bka' 'dzin gyi :
de bas khyod kyis bdag gi bka' ma bcag :
rnal 'byor rgyud du gang gsung khyod kyis byos :
badzra sa ma ya rak+Sha hU~M:
rdo rje snying gar bzhag la /
hU~M:
'di ni rdo rje'i dam tshig che yin pas :
dam tshig bsrung na ye shes skyed pa'i rgyu :
ma bsrung lcags kyi sdig pa nag por 'gyur :
snying srog thar pa'i srog rtsa nges par gcod :
de bas dam tshig tshul bzhin thub par gyis :
rdo rje'i chu thungs snying nas bro bor cig :
bdud rtsi khar sbyin la /
dam tshig gnyan po'i rgya las mi 'da' rdo rje'i bro bor ba 'di'i rjes zlos 'tshal /
oM badzra sa ma ya i dan na ra kan :
dbang gi gzhi 'god pa'i phyir 'chi med rdo rje'i ye shes dbab pa yin pas /
khyed rang rnams lus kyi gnad drang por bsrang /
ngag gi gnad srog rtsol kha sbyor du chings /
yid kyi gnad tshogs drug gi rgyu ba bcad pas dbang po'i sgo rang bzhin gyis dgag ste /
rtse gcig tu dmigs pa'i rim pa 'di dag la sems 'dzin par zhu /
las sngags dang chus bsang /
swa b+hA was sbyang /
snang zhing 'dzin pas bsdus pa'i chos thams cad mi dmigs pa 'od gsal stong nyid kyi ngang las /
khyed rang rnams gang du gnas pa'i go sar seng ges btegs pa'i rin po che'i khri pad+ma nyi zla dar zab lhod 'bol rnams brtsegs pa'i gdan la /
khyed rang rnams kyi rang byung rig pa'i ye shes rigs thams cad pa'i 'khor lo'i bdag po'i skur shar ba bcom ldan 'das rnam snang tshe dpag tu med pa sku mdog dkar gsal ston ka'i zla ba rgyas pa lta bu /
zhal gcig shin tu zhi zhing 'dzum pa /
phyag gnyis mnyam gzhag gi steng na bdud rtsis gang ba'i tshe bum 'khor los kha brgyan pa bsnams pa /
dbu skra thor tshugs dar gyi chas lnga dang rin po che'i rgyan brgyad kyis spras shing longs spyod rdzogs pa'i tshul can /
zhabs gnyis rdo rje'i skyil mo krung du bzhugs pa'i pang du /
yum tshe bdag dbyings kyi dbang phyug ma dkar mo gcer bu gzhon mdzes dbu skra grol zhing rin po che'i rgyan gyis spras pa /
phyag gnyis mda' dar dang tshe bum bsnams shing zhabs gnyis yab la 'khril te mi 'gyur ba'i bde chen skul ba /
'ja' tshon 'od lnga 'bar ba'i klong na snang stong sgyu ma'i sku can du bzhugs pa'i snying gar g.yung drung dmar po leb chags su gnas pa'i yan lag bzhi la ha ri ni sa /
dbus su hrIHyig dmar po mar me ltar gsal zhing 'bar ba la sems rtse gcig tu zungs mdzod /
de'i tshe rdo rje slob dpon dang dkyil 'khor gyi lha tshogs tha mi dad pa la mos gus drags po'i rkyen gyis bskul te de dag gi sku gsung thugs las gsang ba gsum gyi byin rlabs /
tshe dang ye shes kyi bcud thig
/bde chen rdo rje'i dbang dang dngos grub thams cad ye shes pa'i rnam pa dpag tu med pa char bab pa ltar 'phros te khyed rang rnams la thim par mos mdzod /
'beb pa'i rdzas dang rol mo'i sgras bskul te /
spro na las byang gi byin 'beb gtang /
rigs lnga'i sngags mthar /
sa ma ya A be sha ya a AH
btags pa bzla /
des ma phebs na /
slar yang spogs pa'i sbyor bas ye shes pa dbab pa la dmigs pa'i gzhi sngar las ma g.yos par /
bdag mdun thugs srog 'od zer mkha' khyab tu spros pas /
phyogs bcu dus bzhi'i rgyal ba sras dang bcas pa rtsa gsum rab 'byams rgya mtsho'i thugs dam gyi rgyud bskul /
de dag thams cad sku phyag rgya /
gsung yig 'bru /
thugs phyag mtshan rigs lnga ste /
gsang gsum ye shes rdo rje gzugs so sor grub pa'i rnam pas sa bla sa steng gi khyon go mtshams med par mer mer shig shig tu gtams shing g.yo bar byon pa de dag khyed rang gi sgo gsum la thim pas 'chi med rdo rje'i ye shes bzod med du 'bar bar gyur par mos shig
/spro na las byang gi spyan 'dren dang /
mi spro na gong ltar sngags dang rol mo'i sgras byin dbab la mthar /
rdzas sngags ting 'dzin rten 'brel gyi nus pas rang byung ye shes rgyud la rtsol med du zhugs pa de nyid mi 'gyur rdo rje'i sku mngon du 'gyur ba de srid du dam tshig pa dang dbyer med du 'dres shing 'pho med du brtan par gyur /
rdo rje rgya gram mgor bkod la /
oM su pra tiSh+Tha badzra ye swA hA/
rig me dor bar bskul ba ni rigs lnga'i phyag mtshan gyi dkyil 'khor bkram la /
ho :
ye shes lnga yi pho brang chen po 'dir :
ka nas dag pa'i bde bar gshegs pa bzhugs :
khyed kyi 'brel ba gang yod brtag pa'i phyir :
rig pa'i me tog lha la dad pas phul :
ngo bo gcig la ldog pas phye ba ye shes rigs lnga'i dkyil 'khor pa la mchog dman rang rgyud du phye ba ma mchis kyang /
rang rang gi gzhi snang rig pa thog mar sad pa'i rigs dang mthun pa gang yin pa'i bde bar gshegs pa la phog par shog cig snyam pas sngar byin pa'i me tog de nyid ye shes phyag rgya'i dkyil 'khor du tshig 'di'i rjes zlos dang bcas te 'dor bar zhu /
ho :
dbyings ni rnam par dag pa gcig yin la :
gang du mi gnas so sor ma mchis kyang :
snang ba'i cha las ye shes lngar ston pa'i :
bdag nyid gang la 'brel ba der 'bab shog :
puSh+pe pra tIts+tsha ho :
dbus su bab na /
snang mdzad tshe mchog grub pa'i rdo rje sogs rigs 'gres te gsang mtshan shog gur bris la ma nor ba byas te re zhig der bzhag
/me tog slar spyi bor bkod la /
me tog rang rigs kyi lha la phog pa de nyid rdo rje'i phreng bar byin gyis brlabs te slar spyi bor bcings pas byang chub snying po'i bar du mi 'bral rjes su 'dzin pa'i mos pa mdzod /
ho :
bskal pa sngon nas 'brel ba'i lha mchog la :
ye shes rig pa'i me tog 'di phul bas :
rang rig lha dang dbyer med ngo 'phrod de :
sku gsung thugs kyi dngos grub thob par shog :
mig dbye bar gsol ba gdab pa 'di'i rjes zlos mdzod /
ho :
ye nas gnyis med chos skur dag pa la :
ma rig sgro btags 'thug po'i sgrib g.yogs 'di :
rig pa ye shes ngang du dbye ru gsol :
mi 'gyur tshe yi dkyil 'khor mthong bar mdzod :
ma rig pa'i sgrib g.yogs skad cig la bsal te rig pa ye shes kyi mig rdul thams cad dang bral ba thob par mos mdzod /
gser gyi thur mas dbye tshul bcas /
ho :
dpal chen he ru ka dpal deng khyod kyi :
ma rig 'thug po'i ling tog dbye bar mdzad :
sngon gyi rgyal bas sems dpa'i mig phyes ltar :
rig pa ye shes ngang du dbye bar bya :
badzra tsak+ShuHpra be sha ya phaT:
ces gdong g.yogs bkrol la yol ba bsal /
rang byung gsang ba'i snying po sku dang ye shes zung 'jug gi rol mor shar ba gdod gnas dkyil 'khor gyi rgyal po rigs lnga tshe dpag med sgyu 'phrul drwa ba rten dang brten par bcas pa /
lhun grub stug po bkod pa rdul phra rab kyi rjes su 'gro ba mtha' dag rdo rje'i lta bas mngon sum nyid du mthong bar mos shig
/de dag gis dkyil 'khor du 'jug pa'i chos rnams grub pa yin no //
gnyis pa dbang bskur ba dngos la'ang gnyis /
thun mong du maN+Dal 'bul zhing gsol ba gdab pa /
bye brag dbang so sor bskur ba'o //
dang po ni /
zhugs nas mngon par dbang skur ba la thog mar sku yon du maN+Dal 'bul bar zhu /
zhes maN+Dal 'bul du gzhug
/gsol ba gdab pa 'di'i rjes zlos mdzod /
dkyil 'khor gtso bo bla ma dgongs su gsol :
bdag nyid ye shes dkyil 'khor 'dir zhugs shing :
bde bar gshegs pa yum dang bcas pa yi :
go 'phang bla na med pa 'thob bya'i phyir :
rdo rje'i dbang bskur dam pa bstsal du gsol :
gnyis pa la gnyis /
dbang gi dngos gzhi dang /
mtha' rten no //
dang po la bzhi /
bum pa /
gsang ba /
sher ye /
tshig gi dbang bskur ba'o //
dang po la'ang gnyis /
rdo rje slob ma'i dbang dang /
rdo rje slob dpon gyi dbang ngo //
dang po slob ma'i dbang la rigs lnga'i bum dbang dngos gzhir bskur ba /
rig pa'i dbang lnga rjes 'brel du bskur ba /
mtha' rten sku gsung thugs kyi rjes su gnang ba gsum gyi dang po ni /
de ltar mos gus drags pos gsol ba btab pas thugs dam bskul ba'i bla ma dkyil 'khor lha tshogs kyi thugs ka'i 'od zer gyis gdan gsum tshang ba'i sgyu 'phrul drwa ba ye shes kyi 'khor lo nam mkha' gang bar sad pa rnams dang /
slob dpon dkyil 'khor pa'i tshogs dang bcas pas /
khyed rang rnams kyi gzhi rgyud kun rdzob 'gyur ba'i chas bsdus pa'i 'pho can dri ma'i tshogs rnams gtor zhing /
don dam 'gyur med rtag pa'i ye shes rang gsal du blugs pas /
rang rig byang chub kyi sems yul du byas pa'i yul can gnyug ma mi shigs pa'i thig le rdo rje'i srog pa rtsar grub cing zag med bde ba chen po'i ye shes rtsal rab tu rdzogs pa'i dbang chen rab 'byams bskur ba'i thog mar /
dkyil 'khor shar gyi bum pa'i dbus su   gal te rigs lnga'i bum pa gcig las med na /
bum pa'i shar phyogs su mi bskyod sogs kha bsgyur shes par bya'o //
mchan /
mi bskyod tshe dpag med yab yum snyoms par zhugs pa'i sbyor mtshams nas /
'chi med bdud rtsi'i chu rgyun bab /
bum pa'i mchu nas lud /
khyed rang rnams kyi spyi bo nas zhugs /
lus kyi nang thams cad gang /
thog ma med pa nas zhe sdang gi sgo nas gzhan gyi srog bcad pas tshe thung bar 'gyur ba sogs las sgrib bag chags dang bcas pa thams cad dag
/mi 'gyur ba rdo rje'i rigs kyi tshe dang ye shes mngon du byas pa'i mos pa mdzod /
hU~M:
chu khams rnam par dag pa'i bum pa ru :
rnam shes rnam par dag pa'i chu yis bkang :
zhe sdang rnam dag zung 'jug khri steng du :
me long ye shes bcom ldan mi bskyod pa :
bde ba'i rang bzhin yum mchog mA ma kI:
gnyis med mnyam sbyor tshe yi bdud rtsis gang :
ma rig dri ma'i tshogs rnams dag pa dang :
ye shes dpag tu med pa 'phel ba'i phyir :
rang rig byang chub sems la dbang bskur bas :
rdo rje rigs kyi tshe mchog thob par shog :
oM badzra A yur+dz+nyA na tshe b+h+rU~M hU~M a b+hi Shiny+tsa hU~M:
dkyil 'khor lho'i bum pa'i dbus su rin 'byung tshe dpag med sogs gong ltar la /
kha bsgyur gyi khyad par /
thog ma med pa nas ser sna dang nga rgyal gyi sgo nas sogs dang /
mi zad pa rin chen rigs kyi zhes sogs bsgyur la /
hU~M:
sa khams rnam par dag pa'i bum pa ru :
tshor ba rnam par dag pa'i chu yis bkang :
nga rgyal rnam dag zung 'jug khri steng du :
mnyam nyid ye shes bcom ldan rin chen 'byung :
bde ba'i rang bzhin yum mchog sangs rgyas spyan :
gnyis med mnyam sbyor tshe yi bdud rtsis gang :
ma rig dri ma'i tshogs rnams dag pa dang :
ye shes dpag tu med pa 'phel ba'i phyir :
rang rig byang chub sems la dbang bskur bas :
rin chen rigs kyi tshe dbang thob par shog :
oM rat+na A yur+dz+nyA na tshe b+h+rU~M hU~M a b+hi Shiny+tsa hU~M:
dkyil 'khor nub kyi bum pa'i dbus su snang ba mtha' yas tshe dpag med\u0f8e
thog ma med pa nas 'dod chags kyi sgo nas\u0f8e
ma chags pa pad+ma'i rigs kyi\u0f8e
hU~M:
me khams rnam par dag pa'i bum pa ru :
'du shes rnam par dag pa'i chu yis bkang :
'dod chags rnam dag zung 'jug khri steng du :
sor rtog ye shes bcom ldan snang mtha' yas :
bde ba'i rang bzhin yum mchog gos dkar mo :
gnyis med mnyam sbyor tshe yi bdud rtsis bkang :
ma rig dri ma'i tshogs rnams dag pa dang :
ye shes dpag tu med pa 'phel ba'i phyir :
rang rig byang chub sems la dbang bskur bas :
pad+ma rigs kyi tshe dbang thob par shog :
oM pad+ma A yur+dz+nyA na tshe b+h+rU~M hU~M a b+hi Shiny+tsa hU~M:
dkyil 'khor byang gi bum pa'i dbus su don grub tshe dpag med\u0f8e
thog ma med pa nas phrag dog gi sgo nas\u0f8e
ma thogs pa las kyi rigs kyi\u0f8e
hU~M:
rlung khams rnam par dag pa'i bum pa ru :
'du byed rnam par dag pa'i chu yis bkang :
phrag dog rnam dag zung 'jug khri steng du :
nan tan ye shes bcom ldan don yod grub :
bde ba'i rang bzhin yum mchog dam tshig sgrol :
gnyis med mnyam sbyor tshe yi bdud rtsis gang :
ma rig dri ma'i tshogs rnams dag pa dang :
ye shes dpag tu med pa 'phel ba'i phyir :
rang rig byang chub sems la dbang bskur bas :
las kyi rigs kyi tshe dbang thob par shog :
oM karma A yur+dz+nyA na tshe b+h+rU~M hU~M a b+hi Shiny+tsa hU~M:
dkyil 'khor dbus kyi bum pa'i nang du rnam snang tshe dpag med\u0f8e
thog ma med pa nas gti mug gi sgo nas\u0f8e
mi phyed pa bde gshegs rigs kyi\u0f8e
hU~M:
mkha' khams rnam par dag pa'i bum pa ru :
gzugs phung rnam par dag pa'i chu yis bkang :
gti mug rnam dag zung 'jug khri steng du :
chos dbyings ye shes bcom ldan rnam snang mdzad :
bde ba'i rang bzhin yum mchog dbyings phyug ma :
gnyis med mnyam sbyor tshe yi bdud rtsis gang :
ma rig dri ma'i tshogs rnams dag pa dang :
ye shes dpag tu med pa 'phel ba'i phyir :
rang rig byang chub sems la dbang bskur bas :
de bzhin rigs kyi tshe dbang thob par shog :
oM bud+d+ha A yur+dz+nyA na tshe b+h+rU~M hU~M a b+hi Shiny+tsa hU~M:
gnyis pa ni /
de ltar rigs lnga'i bum pa'i dbang gis gtor blugs mthar phyin pa'i smin byed dngos gzhi song nas /
rigs lnga so so'i rjes 'brel gyi dbang la thog mar mi bskyod pa'i ngo bor gyur pa'i bum pa'i chus spyi bo nas bkrus pa'i mos pa mdzod /
hU~M:
rgyal ba kun gyi me long ye shes las :
rnam par rgyal ba'i rang byung bum pa 'di :
ma rig dri ma'i tshogs gtor mi bskyod pas :
skal ldan rigs kyi bu la dbang bskur ro :
oM badzra A yur+dz+nyA na tshe b+h+rU~M hU~M:
ak+Sho b+h+ya ka lA sha a b+hi Shiny+tsa hU~M:
rin chen 'byung ldan gyi ngo bor gyur pa'i rin po che'i prog zhu dbu la bcings pa'i mos pa mdzod /
trAM:
rgyal ba kun gyi mnyam nyid ye shes las :
kun las khyad 'phags rin chen prog zhu 'bar :
nga rgyal dri ma'i tshogs dag cod pan ches :
skal ldan rigs kyi bu la dbang bskur ro :
oM rat+na A yur+dz+nyA na tshe b+h+rU~M hU~M:
rat+na saM b+ha wa mu kuT a b+hi Shiny+tsa hU~M:
'od dpag med kyi ngo bor gyur pa'i thabs kyi rdo rje phyag g.yas su gtad pa'i mos pa mdzod /
hrI:
rgyal ba kun gyi sor rtog ye shes las :
mi 'gyur mi shigs thabs kyi rang bzhin te :
'dod chags dri ma'i tshogs dag rdo rje yis :
skal ldan rigs kyi bu la dbang bskur ro :
oM pad+ma A yur+dz+nyA na tshe b+h+rU~M hU~M:
pad+ma d+ha ra badzra d+ha ra a d+hi pa ti a b+hi Shiny+tsa hU~M:
don yod grub pa'i ngo bor gyur pa'i shes rab kyi dril bu phyag g.yon du gtad pa'i mos pa mdzod /
A:
rgyal ba kun gyi bya grub ye shes las :
sangs rgyas dbyangs kyi rjes 'gro shes rab ste :
phrag dog dri ma'i tshogs dag dril bu ches :
skal ldan rigs kyi bu la dbang bskur ro :
oM karma A yur+dz+nyA na tshe b+h+rU~M hU~M:
karma a mo g+ha sid+d+hi karma g+haN+De a b+hi Shiny+tsa hU~M:
rnam par snang mdzad kyi ngo bor gyur pa'i rdo rje'i ming gis mngon par dbang skur zhing rigs kyi cod pan spyi gtsug tu gdags pa'i mos pa mdzod /
sngar bris pa'i gsang mtshan sbyin zhing cod pan gtsug tu gdags la /
oM:
rgyal ba kun gyi chos dbyings ye shes las :
ye shes rdo rje'i ming ni bla na med :
gti mug la sogs dri ma'i tshogs dag pa'i :
sa gsum kun tu grags pa rdo rje'i ming :
skal ldan rigs kyi bu la dbang bskur ro :
oM bud+d+ha A yur+dz+nyA na tshe b+h+rU~M hU~M:
bud+d+ha bai ro tsa na A yur+dz+nyA na d+hA ra mi a b+hi Shiny+tsa mAM:
de ltar rig pa'i dbang lnga bskur pas /
nyon mongs ma rig pa'i dri ma lnga dag
/phung po'i tshogs lnga po gnas 'gyur /
ye shes chen po lnga mngon du byas /
rigs lnga tshe dpag med pa'i go 'phang myur du 'thob pa'i sa bon dang nus mthu can du byas pa yin no //
rjes 'brel du sku gsung thugs kyi dbang bskur ba'i thog mar sku phyag rgya'i dbang bskur ba'i slad du /
slob dpon dang dkyil 'khor pa tha mi dad pa so so'i sku las rang 'dra ba'i ye shes kyi sku mar me gcig las gnyis mched kyi tshul du byon /
khyed rang rnams kyi gnas lnga'i rtsa 'khor lo lnga dang yan lag gi rtsa gnas bzhi so sor thim pas /
lus sgrib bral du dag pa 'gyur med rdo rje'i skur byin gyis brlab par mos mdzod /
gtso 'khor gyi lha tsaka rnams kyis gnas so sor rim bzhin dbang bskur la /
hU~M hrI:
chos dbyings ye shes dbyings las skur bzhengs pa :
bcom ldan mgon po rnam snang tshe dpag med :
mkha' khams rnam dag dbyings phyug yum dang sbyor :
de bzhin rigs mchog rgyal po'i dbang bskur ro :
oM bud+d+ha A yur+dz+nyA na kA ya a b+hi Shiny+tsa hU~M:
hU~M hrI:
me long ye shes dbyings las skur bzhengs pa :
bcom ldan mgon po mi bskyod tshe dpag med :
chu khams rnam dag mA kI yum dang sbyor :
rdo rje rigs mchog rgyal po'i dbang bskur ro :
oM badzra A yur+dz+nyA na kA ya a b+hi Shiny+tsa hU~M:
hU~M hrI:
mnyam nyid ye shes klong las skur bzhengs pa :
bcom ldan mgon po rin 'byung tshe dpag med :
sa khams rnam dag spyan ma yum dang sbyor :
rin chen rigs mchog rgyal po'i dbang bskur ro :
oM rat+na A yur+dz+nyA na kA ya a b+hi Shiny+tsa hU~M:
hU~M hrI:
sor rtog ye shes dbyings las skur bzhengs pa :
bcom ldan mgon po snang mtha' tshe dpag med :
me khams rnam dag gos dkar yum dang sbyor :
pad+ma'i rigs mchog rgyal po'i dbang bskur ro :
oM pad+ma A yur+dz+nyA na kA ya a b+hi Shiny+tsa hU~M:
hU~M hrI:
bya grub ye shes dbyings las skur bzhengs pa :
bcom ldan mgon po don grub tshe dpag med :
rlung khams rnam dag sgrol ma yum dang sbyor :
las kyi rigs mchog rgyal po'i dbang bskur ro :
oM karma A yur+dz+nyA na kA ya a b+hi Shiny+tsa hU~M:
hU~M hrI:
tshad med bzhi yi dbyings las skur bzhengs pa :
dkar mo zhi mdzad sngon mo 'phel mdzad ma :
dmar mo sdud mdzad ljang mo brtan mdzad ma :
lha mo mgyogs ma bzhi yi dbang bskur ro :
dzaHhU~M baM hoHA yur+dz+nyA na kA ya a b+hi Shiny+tsa hU~M:
deng phyin chad 'khor 'das kyi snang ba thams cad rang byung gsal rdzogs 'chi med rdo rje tshe lha'i dkyil 'khor chen por rnam par dag pa yin no //
zhes rtogs pa bskyed /
gsung bzlas pa sngags kyi lung sbyin pa'i slad du /
slob dpon dang dkyil 'khor pa tha mi dad pa'i thugs srog sngags phreng dang bcas pa las sngags kyi phreng ba gnyis byung /
zhal nas thon /
khyed rang rnams kyi zhal nas zhugs te thugs srog hrIHyig gi mthar 'khod pas /
ngag sgrib bral du dag pa gzhom med rdo rje'i gsung du byin gyis brlabs par mos la sngags 'di rnams kyi rjes zlos lan gsum mdzod /
ces brda sbyar la rigs lnga'i snying po lan gsum gsum rjes zlos byar gzhug
/de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
A:
ji snyed brjod pa kun gyi rgyur gyur pa'i :
ngag la rdo rje'i sngags kyi dbang bskur bas :
brtan dang g.yo ba'i sgra skad thams cad kun :
grags stong rgyal ba'i gsung du rtogs par shog :
oM sarba ta thA ga ta A yur+dz+nyA na wA ka a b+hi Shiny+tsa A:
deng phyin chad brtan g.yo'i sgra skad thams cad rtsol med lhun grub mi shigs pa'i rang sgra sngags kyi 'khor lo chen por rnam par dag pa yin no //
zhes rtogs pa bskyed /
thugs 'od gsal gyi dgongs pa ngo sprad pa'i slad du /
'di ltar snang ba'i chos thams cad ngo bo stong pa nyid chos kyi sku
/rang bzhin 'od gsal longs spyod rdzogs pa /
thugs rje'i rtsal ma 'gags par shar ba sprul pa'i sku
/de gsum rang rig gi klong du dbyer med ngo bo nyid kyi sku ste lhag pa'i bden pa gnyis dbyer med me long dang gzugs brnyan gyi dpes mtshon nas rig pa'i rang ngo la mnyam par bzhag pas /
yid sgrib bral du dag pa rtag brtan rdo rje'i thugs su byin gyis brlab par mos mdzod /
me long bstan te /
hU~M:
me long nang du gzugs brnyan shar ba bzhin :
dmigs su med kyang mngon sum sa le ba :
yid la rgyal ba'i thugs kyi dbang bskur bas :
dran rtog thams cad rang shar rang grol shog :
oM sarba ta thA ga ta A yur+dz+nyA na tsit+ta a b+hi Shiny+tsa hU~M:
deng phyin chad khams gsum gyi rnam par rtog pa'i tshogs thams cad ye grol ka dag 'od gsal chos sku lhun 'byams chen po'i rang bzhin du rnam par dag pa yin no //
zhes rtogs pa bskyed do //
gnyis pa slob dpon gyi dbang ni /
khyed rang rnams khams lnga dag pa'i 'od lnga'i zhing khams rgyan stug po bkod pa'i dbus su seng khri pad zla dar zab lhod 'bol gyi gdan la /
phung lnga dag pa'i sku dkyil 'khor bdag po rnam par snang mdzad tshe dpag med mtshan dpe gsal rdzogs rgyan thams cad kyis brgyan pa la /
ye shes rnam lnga'i rang mdangs 'khor tshogs rgya mtshos bskor ba'i steng gi nam mkhar gdugs dkar po gser gyi yu ba can dbub /
g.yas g.yon rnams su rnam par rgyal ba'i rgyal mtshan dang ba dan bsgreng /
mtha' skor du bkra shis pa'i rdzas dang mchod pa'i yo byad du mas mdun bdar te dkyil 'khor thams cad kyi khyab bdag chen po'i go 'phang du mnga' chen gsol ba'i thugs mos mdzod /
gdugs dbub cing rgyal mtshan sgreng ba'i tshul du /
dung phyag shing glegs bam lag par bzhag
/'khor lo rkang 'og tu bsgril gzhug la /
hU~M:
phung lnga dag pa'i sku ni mtshan dpe rdzogs :
khams lnga dag pa'i 'od zer zhing khams che :
ye shes lnga yi 'khor tshogs dpag tu med :
dkyil 'khor gtso bo bdag po'i dbang bskur ro :
nam mkha' gang bar bzhugs pa'i dbang lha rnams kyis shis pa brjod cing mthar de dag thams cad 'od du lhags te khyed rang rnams la thim par mos shig
/me tog 'thor zhing las byang gi bkra shis dang rten snying brjod la rol mo ldir ro //
de rnams kyis lhag pa gzugs brnyan gyi dkyil 'khor du bum pa'i dbang bskur ba thob /
lus tha mal du 'dzin pa'i dri ma dag
/mtshan bcas dbyibs kyi lam bsgom pa la dbang /
'gyur med sku'i rdo rje mngon du 'gyur ba'i skal pa can du byas pa yin no //
gnyis pa gsang ba'i dbang ni /
bla ma rnam snang tshe dpag med yab yum snyoms par zhugs pa'i bde ba'i sgra dang 'od zer gyis rgyal ba sras bcas 'khor 'das gnyis kyi tshe bcud dwangs ma thams cad bdud rtsi'i rnam par zhu ba bsdus te zhal du zhugs /
sku'i dbyibs brgyud /
mkha' gsang nas babs pa ka pA la'i bcud dang ro gcig tu 'dres pa zag med rdo rje bdud rtsi'i rgyun khyed rang rnams kyi mgrin pa nas brgyud /
lus thams cad gang bas bde drod rang 'bar /
dbu ma'i dbyings su 'pho ba'i rtog pa 'gag par mos mdzod /
b+han+d+ha'i bdud rtsi sbyin la /
hU~M:
rgyal kun 'dus pa mnyam sbyor bde ba'i bcud :
dkar dmar byang chub sems kyi bdud rtsi 'dis :
bu yi rtsa khams rnams su dbang bskur bas :
rtsa rlung bde drod rang 'bar dbang thob shog :
bo d+hi tsit+ta ma hA su kha a b+hi Shiny+tsa hU~M:
de ltar rdo rje lus kyi dkyil 'khor du gsang ba'i dbang bskur ba thob /
ngag rtsol ba dang bcas pa'i dri ma dag
/rang byin rlabs kyi lam bsgom pa la dbang /
'gag med gsung gi rdo rje mngon du 'gyur ba'i skal pa can du byas pa yin no //
gsum pa sher dbang ni /
rigs kyi mtshan nyid yongs su rdzogs shing lang tsho'i mdzes sdug phul du byung ba'i tshe lam gyi phyag rgya pad+ma can khyed rang rnams kyi phyag tu sprad pa dang /
lha sngags chos kyi 'du shes gsum dang ldan pas snyoms par zhugs pa las yas bab dang mas brtan gyi dga' ba bcu drug gi rim pa las skyes pa'i brjod bral dpe'i ye shes nyams su myong bar mos shig
/dngos sam gzugs brnyan nam brda'i phyag rgya gtad la /
ho :
'di ni bde chen gsang ba'i lam shugs myur :
'di spangs 'bras bu bla med thob 'dod min :
tshangs par spyod pa mtha' ru phyin pa'i phyir :
'dod chags rnam dag bde stong 'dzin pa bral :
bde chen nam mkha' gang ba 'phel 'gyur ba'i :
shes rab ye shes dbang mchog thob par shog :
karma mu dra a b+hi Shiny+tsa hU~M:
ma hA su kha a la la ho :
de ltar bde chen b+ha ga'i dkyil 'khor du gsum pa'i dbang bskur ba thob /
yid 'khrul rtog rang ga ma'i dri ma dag
/gzhan lus bde ba chen po'i lam bsgom pa la dbang /
'khrul med thugs kyi rdo rje mngon du 'gyur ba'i skal pa can du byas pa yin no //
bzhi pa tshig gi dbang ni /
skal ldan gyi bu rnams lus mi g.yo ba ri bo cog gzhag
/mig mi 'gul ba rgya mtsho cog gzhag
/sems mi rtog pa nam mkha' cog gzhag gi ngang du rdzogs pa chen po rang snang ris med kyi dgongs pa la mnyam par 'jog par zhu /
hU~M:
phyi dang nang med zang thal gsal :
gzhi ni ngo bo ka nas dag :
rang bzhin gsal ba lhun gyis grub :
thugs rje gsal ba ci yang snang :
byar med ngang du mnyam gzhag tshe :
cir yang mi sems stong nge ba :
'di ni ngo bo stong pa yin :
gsal rig myong ba brjod mi shes :
'di ni rang bzhin gsal ba yin :
yul la dbang pos mtshams sbyar te :
sna tshogs cir yang snang ba ni :
thugs rje sprul pa sna tshogs yin :
'di ni sku gsum la zla ste :
da ni shan 'byed brtan par bya :
rang rig mnyam par bzhag pa'i tshe :
g.yo med gang gis mi sgrib pa'i :
dwangs gsal bde ba'i rang bzhin 'di :
rang rig rig pa 'di la zer :
rnam rtog yul gyi dbang du song :
yul dbang rnam shes 'dres pa la :
'di la sems kyi ming du btags :
da ni sems rig gnyis po yang :
ngo bo'i cha la gcig mi gcig :
rnam pa tha dad yin min brtag :
rig gcig ngo bo rnam pa ni :
sku dang ye shes ngang du gcig :
ma rig glo bur sgro btags tshe :
ngo bo rnam pa gnyis ka ni :
sems dang rig pa rgyab gyes yin :
da ni rig pa cog gzhag bral :
sems ni de yi mdangs rtsal yin :
dper na rig pa dri bral ba :
nam mkha' rnam par dag pa ltar :
sems ni glo bur snang ba ste :
dper na khu rlangs sprin dang 'ja':
ser bu lta bu la mtshon te :
byung yul thim yul ngos bzung med :
de yi mtshan nyid shes par gyis :
lta ba rang lugs ngang du bzhag :
sgom pa byar med ngang du gnas :
spyod pa spang blang bral ba yin :
'bras bu re dogs med par 'grub :
d+harma d+hA tu :
smin slob tu byed na 'dir lta ba'i tshe khrid zhib tu gdab par gsungs so //
de ltar snang srid rdzogs pa chen po'i dkyil 'khor du bzhi pa'i dbang bskur ba thob /
gnyis su 'dzin pa'i dri ma dag
/ka dag bya rtsol bral ba'i lam bsgom pa la dbang /
'pho chen gzhon nu bum pa'i sku mngon du 'gyur ba'i skal pa can du byas pa yin no //
gnyis pa mtha' rten la'ang gsum /
sku tshe 'brang /
gsung tshe chang /
thugs tshe'i ril bus lus ngag yid la rgyas gdab pa'o //
dang po /
tshe 'brang rdo rje'i gzhal med khang rin chen za ma tog gi rang bzhin gyi snying por tshe lha sangs rgyas rigs lnga rang byung ye shes rgyal po stangs dpyal phyag brnyan yang sprul rig ma'i tshogs dang bcas pa /
'od lus zang thal ye shes rig pa'i snying po can du bzhugs pa'i sku las 'chi med bdud rtsi bde ba chen po'i rgyun /
khyed rang rnams kyi 'khor lo lnga'i thig ler zhugs pas lus mi shigs 'ja' lus rdo rje'i skur rgyas gdab par mos shig
/oM:
mi 'gyur tshe yi gzhal yas phyi nang med :
mi shigs tshe yi lha tshogs bgres rgud bral :
rtag brtan tshe yi bdud rtsi bde ba'i rgyun :
gzhom med rdo rje'i lus la dbang bskur ro :
oM A yur+dz+nyA na tshe b+h+rU~M oM kA ya a b+hi Shiny+tsa hU~M:
zhes tshe 'brang spyi bor bzhag
/gnyis pa ni /
brtan g.yo 'khor 'das kyi dwangs ma bcud du 'khyil ba thabs shes mnyam sbyor byang chub sems kyi rang bzhin 'chi med rdo rje bdud rtsi'i rgyun rtsa rlung thig le'i khams khyab par zhugs pas ngag gzhom med nA da'i sgra ru rgyas gdab par mos shig
/A:
ye nas 'gyur ba med pa tshe yi gal :
thabs shes mnyam par sbyor ba'i byang chub sems :
rtsa rlung thig le rnams la rgyas gdab pas :
bde chen ye shes tshe la dbang thob shog :
oM A yur+dz+nyA na tshe b+h+rU~M AHwA ka a b+hi Shiny+tsa hU~M:
zhes tshe chang khar blud /
gsum pa ni /
tshe'i ril bu nyi zla'i ga'u kha sbyor sran ma tsam gyi dbus su ye shes sems dpa' dkar gsal nyungs dkar gyi 'bru tsam gsal ba de nyid snying gar zhugs shing /
'od gsal sems nyid kyi ngo bor 'du 'bral med par bzhugs pas /
'khor ba ma stongs kyi bar du skye 'chi bgres rgud dang bral bar byin gyis brlabs te yid 'od gsal ye shes 'khor lor rgyas gdab par mos shig
/hU~M:
tshe yi ril bu nyi zla'i gwa 'u ru :
mi 'gyur ye shes sems dpa' nyungs 'bru tsam :
rtag pa rgyun du sems kyi khams su bzhugs :
'khor ba ma stongs bar du rgyas gdab bo :
oM A yur+dz+nyA na tshe b+h+rU~M hU~M tsit+ta a b+hi Shiny+tsa hU~M:
zhes tshe ril snying gar gtugs shing khar sbyin no //
gsum pa rjes kyi bya ba la gnyis /
dbang dang dkyil 'khor gyi rjes chog go
/dang po ni /
nam mkha'i khyon til gang ltar gtams pa'i rgyal ba sras dang bcas pa rnams kyis bden pa'i tshig dbyangs su ldir ba dang lhan cig
/tshe dbang ye shes kyi me tog rdo rje'i dbyibs can char du bsnyil ba lus la thim pas khyed rang rnams kyi lus rdo rje'i go khrab kyis zhu lugs su g.yogs pas cis kyang gzhom gzhig dang bral bar mos mdzod /
b+h+rU~M:
rang rig dbang gyur tshe la longs spyod cing :
ye shes lnga yi snang ba nub pa med :
mi 'gyur sku dang 'gag med tshangs pa'i dbyangs :
mi shigs thugs rje'i tshe dang ldan par shog :
gang la bsam pa de bzhin myur 'grub cing :
yab yum slob dpon rtag tu mi 'bral zhing :
longs spyod tshe dang bsod nams snyan grags rgyas :
'jig rten kun las 'phags pa'i bkra shis shog :
ces me tog 'thor zhing rol mo'i sgra bsgrags la rdo rje'i tshig lan gsum du brjod par bya'o //
de ltar dbang skur zab mo la brten nas rig 'dzin sngags kyi dam tshig rdzogs par thob pa yin pas /
rdo rje theg pa'i rgyud nas gsungs pa'i rtsa ba dang yan lag gi dam tshig spyi dang /
khyad par 'chi bar nges pa'i srog bskyab cing 'chi 'gyur gyi srog bslu ba dang /
mchod sbyin rgya cher spel zhing tshe dpag med pa'i gzungs dang snying po rab tu sgrog pa dang /
gter gzhung rdo rje'i gsung las /
gzhi der rten gsum byin can la :
zhag bdun mchod pa rgyun mi bcad :
bar ma chad pa'i mar me 'bul :
de rdzogs ston mo rigs bzhi bya :
zhes rten 'brel gnad kyi dam tshig tu gsungs pa de dag thams cad rjes su bsgrub cing the tshom med par bslab par bgyi'o snyam pas 'di rjes zlos mdzad 'tshal /
gtso bos ji ltar sogs lan gsum /
'chi med tshe'i dbang bzhi mtha' rten dang bcas rdzogs par gsan grub pa'i gtang rag tu maN+Dal 'bul bar zhu /
zhes 'bul du gzhug
/lus longs spyod dus gsum gyi dge tshogs dang bcas pa thams cad kun bzang mchod pa'i sprin chen por spros te 'bul na cha shas nas bzhes la longs spyad du gsol snyam pas 'di'i rjes zlos mdzod /
deng nas brtsam ste sogs /
de ltar zab bdun rtsa gsum tshe'i zab pa las sgyu 'phrul tshe dpag med rigs lnga'i dkyil 'khor du dbang skur rdzogs par gsan grub pa yin pas de'i dgos pa dang phan yon gnas skabs mthar thug kun tu bsam gyis mi khyab cing /
dbang 'brel tsam thob pas kyang /
ji skad du /
'dis ni 'chi nges gang zag kyang :
lo gsum bar du nges par bsring :
yang yang bskyar na bcu gsum bar :
bsring bar 'gyur ba the tshom med :
ces gsungs pa ltar zab khyad byin rlabs kyi ngad pa dang mkha' 'gro'i kha rlangs ma yal ba'i smin byed rgyud la thebs pa la dga' ba dang spro ba rgya chen po dang ldan pas /
'di'i sgo nas rang gzhan gyi don mtha' yas pa sgrub cing /
dge rtsa khyab bdag tshe'i dbang phyug gi go 'phang rtag brtan g.yung drung 'dus ma byas par mi rtog pa'i rnam pa can gyi bsngo bas rgyas 'debs par zhu /
bsod nams 'di yis sogs dge bsngo byas la slob ma gyes so //
gnyis pa dkyil 'khor gyi rjes chog ni /
tshogs la longs spyod /
lhag ma'i dkyil 'khor bshams la gtsang dme'i lhag chog gtang /
dam can gtor ma bskyang /
chad brtan rta bro /
dngos grub blang ba /
mchod bstod nongs bshags yig brgya dang dkyil 'khor gshegs bsdu /
bdag bskyed bsdu ldang /
bsngo smon shis brjod kyi bar las byang ltar chad lhag gi skyon dang bral bar mthar chags su dbyung bar byas pas legs par 'grub bo //
'chi med rig pa 'dzin pa'i tshe sgrub cing //
rdor sems srog gi thig ler gzhug pa la //
'chi med rgyal po pad+mas bstsal pa'i chos //
'di spyod snyigs 'gro rdzogs ldan skye bo bzhin //
nor bu bum bzang dpag bsam shing gis kyang //
mi bsgrun 'phral yun 'dod rgu lhun ster ba //
mchog gyur gling pa chos bdag skyes mchog bcas //
tshe dbang rig 'dzin mkha' khyab 'gro 'dul shog
/sgyu 'phrul drwa ba'i dkyil 'khor du //
tshe dpag med pa'i lus bzung nas //
'gro kun 'chi bdag 'jigs bcom pa //
bdag kyang khyod dang mtshungs gyur cig
/ces pa 'di'ang gter chen chos kyi rgyal po nyid dang /
kun mkhyen bla ma 'jam dbyangs mkhyen brtse'i bka' lung gser gyi cod pan thod du bcings shing /
gnam sa'i dbang phyug sde dge chos rgyal dpal ldan 'chi med rtag pa'i rdo rje sras yum zung gi dgongs pa rjes su bsgrub slad /
pad+ma'i rgyal tshab tA'i si tu'i bka' 'bangs pad+ma gar gyi dbang phyug blo gros mtha' yas rtsal gyis /
brag dmar g.ya' ma lung 'chi med tshe'i ke'u tshang du smin byed kyi chos sgo thog mar phyes shing /
rim bzhin gangs can mgon po kar 'brug si tu dpa' bo yab sras /
smin gling khri chen rin po che /
lha ldan mi'i dbang po gtso bor gyur pa'i skyes chen che phra du ma la /
smin byed kyi cho ga mtshams sbyor bcas 'di ltar spel ba la bar chad med cing phrin las gong 'phel mkha' khyab tu gyur pa'i rten 'brel bzang por rang gtsigs su bzung ste mA ra tI ka gnyis pa g.ya' ma lung rdo rje'i ke'u tshang du dbu bzung /
bkra shis dbu ma'i thang chen por mjug rdzogs par bris pa dge legs 'phel //

//
