\u0f01\u0f83:
jo bo thugs rje chen po 'phags pa spyan ras gzigs ngan song rang grol las :
khrus chab dang ril bu sgrub thabs phan yon dang bcas pa bzhugs so :
oM ma Ni pad+me hU~M:
de yang khrus chab kyi sgrub thabs dang phan yon ni :
bum pa mtshan ldan gtsang ma bkrus la gu gul gyis bdug :
dar gyis mgul bcing :
maN+Dal gyi steng du bkod :
mchod pa bsham :
chu gtsang srog chags med pas sum cha bkang :
bum rdzas nyer lnga blug :
dri bzang gis kha dog bsgyur :
de yang phyi bum pa la nang gzhal med khang 'od zer gyi rang bzhin can du bsgom :
de'i nang du bcom ldan 'das 'phags pa nam mkha'i rgyal po bskyed :
mchod bstod bya :
bdag mdun tha mi dad pa'i 'od zer spro bsdu la dmigs nas yig drug bye ba la sogs ci mang bzla :
slar bum pa'i lha chu dang dbyer med du bstim :
chu des bdag gzhan thams cad bkru ba dang 'thung ba la sogs bya'o :
yang na me long la sogs ci rigs pas :
khang khyim dang :
yul dgon nam :
rten gsum khyad par can nam :
sangs rgyas dang byang chub sems dpa' rtsa ba gsum dang chos skyong srung ma dkar phyogs skyong ba'i gzhi bdag dang bcas pa la sku khrus gsol bar bya ste :
de dag gi nus pas khams gsum rigs drug gi sems can thams cad kyi sdig sgrib 'phral du 'dag go :
phyis sdom gsum dang 'gal ba'i las spangs na bshags pa thams cad kyi mchog tu 'gyur ro :
gang la la zhig gis khrus chu de nam mkha' la 'thor na nam mkha'i khams na gnas pa'i sems can mang po'i don byed do :
de bzhin du chu dang :
sa dang :
shing dang :
brag la gnas pa'i sems can mang po'i don byed do :
gang zhig tshe'i dus byed pa'i sems can gyi ro'am rus pa la sogs pa la 'thor na yang bskal pa'i las sgrib dus gcig la dag go :
gzhan yang 'phral du klu'i dug dang byad kha dang rbod gtong :
rims nad dang mi gtsang ba'i grib thams cad zhi bar 'gyur ro :
lo kag zla kag la sogs dus ma yin par 'chi ba'i dus byed pa thams cad bzlog par 'gyur ro :
'byung ba'i gnod pa dang :
dug mtshon gyi gnod pa yang bsrung nus so :
khyad par yang rims nad :
nor nad :
'go yams :
lo nad thams cad la phan par 'gyur ro :
smyo 'bog gi nad thams cad dag par 'gyur ro :
mdor na khrus byed pa dang :
'thung nas khong du song ba na :
ci bsam thams cad rdzogs par gdon mi za'o :
bu 'dod pas kyang bu rnyed do :
rlung mkhris bad kan gyi nad thams cad zhi ba dang :
'dod chags zhe sdang gti mug gi sdig sgrib thams cad rang bzhin du dag par 'gyur ro :
grogs dam nyams dang :
sdom shor :
khrims 'chal la sogs pa'i nyes pa thams cad 'dis dag par 'gyur ro :
las ngan sdig sgrib phyi dus su ma lus par :
da lta nyid du dag pa'i gdams pa khyad par can 'di yin no :
!
'di'i khrus chab kyi ril bu ni :
sa bzang po 'am :
gnas chen gyi shing sna rdo sna'am :
zhib zan gyis ril bu byas nas phyogs thams cad du spyan drangs te ri chen po'i rtse la 'thor :
chu chen po'i 'go la 'thor :
'bu sbrang rgyu ba'i srang la 'thor :
mi mang 'dus pa'i khang pa la 'thor ba la sogs sems bskyed dang ldan na phan yon brjod las 'das par gsungs so :
bum rdzas nyer lnga ni :
sman sna lnga la :
shu dag :
kaN+Da ka ri :
sle tres :
dbang lag :
rgya mtsho lbu ba dang lnga'o :
'bru lnga ni :
nas :
gro :
'bras :
so ba :
sran ma'o :
dri lnga ni :
tsan+dan :
dzA ti :
gur gum :
ga pur :
gla rtsi'o :
snying po lnga ni :
'o ma :
mar :
bu ram :
sbrang rtsi :
lan tshwa'o :
rin po che lnga ni :
gser :
dngul :
mu tig :
mu men :
byi ru'o :
lag len la rin chen lnga dang :
'bru lnga sman lnga ni ras gtsang mas thum :
dri lnga ni phye ma bya :
snying po lnga ni mar gyis thum :
!
dam rdzas ril bu sgrub thabs ni :
oM ma Ni pad+me hU~M:
yang gnas chen grags che ba :
rgyal ba gong ma'i zhabs kyis bcags shing bkra shis byin chags rab gnas can gyi sa rdo shing 'bras dang :
bla ma mtshan nyid dang ldan pa'i dbu lo :
dam rdzas zol med khyad par can dang :
sngon dus grub thob gong mas bsgrubs pa'i dam rdzas khyad par can gyi phabs rgyun la sman bzang po bsres :
bum rdzas nyer lnga dang :
ti se'i gangs thig :
sin+d+hur dang :
bye ma sa dkar la gzhi byas :
yi ge drug pa'i gzungs chus 'dam thag zhib tu btags :
ril bu ci mang bya :
bsang sbyang dri ma bkru ba dang :
bum pa mtshan ldan du gzhug :
ril bu thams cad 'phags pa spyan ras gzigs su bskyed la spyan 'dren mchod bstod phul :
mdun bskyed bskul ba'i bzlas pa bya'o :
de'i tshe snang srid snod bcud thams cad rnal 'byor gsum du gsal nas :
'ur ting gi sngags sgra 'brug ltar sgrog par bsgoms nas yig drug rab dung phyur :
'bring bye ba :
tha ma 'bum ther gcig bzlas pa'o :
thun bzhi la mchod pa ci 'byor bsham :
gsol ba drag po gdab :
rol mo dbyangs dang ldan pa'i bstod pa bya'o :
byin 'beb bro brdung yang yang byed :
bar chad byung na rta bro brdung ste :
rig pa ngar bskyed do :
thun 'jog khar mdun bskyed kyi lha rnams ril bu la bstim :
bkra shis smon lam gdab bo :
skabs su cha gsum gtor ma bsngos la :
lha dang lha min 'byung po la bden pa brdar :
yul lha dang gzhi bdag la gsol mchod gtang :
sgrub pa ma thon bar du dkyil 'khor mi la mi ston :
grib dang mi gtsang ba la 'dzems shing gos gtsang ma gyon :
khrus la brtson :
bag med kyi kha zas spangs :
btsong sgog la sogs mi za :
sdom pa dam tshig dang ldan pa'i dpon slob rnams kyis rgyal ba'i bka' la yid ches nas mdo sngags dpang du 'dzug :
dkon mchog la nges shes 'drongs pas :
dam pa'i chos la dad pa thun mong ma yin par yid khyed shes kyi dam bca' brtan po dang khyad par du yang :
'phags pa thugs rje chen po la dad pa ngos lkog med par blo 'gel te :
gzhung nas bshad pa la ras gcod dang gzu lum rang 'dod kyi 'khri ba med par pha ma sems can thams cad kyi don du bsgrub nus na :
ril bu 'phel ba dang :
sbos pa dang :
'phur ba dang :
seng sgra 'ur sgra la sogs 'byung ba dang :
nam mkha' nas 'ja' zug pa dang :
me tog gi char bab pa dang :
nam mkha' la yi ge drug pa'i rang sgra sgrog pa dang :
dkyil 'khor gyi steng du 'od 'char ba la sogs pa rtags mtshan khyad par can mang du yong :
bum chu khol ba dang :
lud pa dang :
rlangs pa phyur ba dang :
mchod pa thams cad bkrag mdangs skyes :
spos dang mar me yun ring 'dzin pa :
yon chab mi 'khyag cing gnas khang la byin chags te bag dro 'ur ba :
dpon slob rnams nyams 'ur bas bde gsal mi rtog rang shugs la 'char ba yong :
de rnams bar chad med cing byin rlabs zhugs pa'i rtags mtshan yin :
de lta bu'i dam rdzas ril bu ni 'gro ba gang gi khong du song yang ngan song gi sdug bsngal las grol :
lo zla zhag bdun phrag tu bcud len du bsten na :
gnas skabs su tshe nyi zla dang mnyam :
lus bkrag mdangs skye :
skra dkar dang gnyer ma nyung :
dpa' rtsal dang bang mgyogs na tsha dang bsil drod snyoms :
gdon bgegs dang 'byung pos mi gnod cing :
rgyud zhi dul du 'gro :
mi kun gyis byams :
mthong tsam nyid nas yid 'phrog ste :
'gro ba thams cad dga' zhing mgu la rjes su yi rangs par 'gyur ro :
las ngan sdig sgrib 'phral du dag pa dang :
'chi ba snying nas dran pa'i nges 'byung skyo shas dang :
dam pa'i chos la dad pa btsan thabs su skye bar 'gyur ro :
yang ril bu de nyid lus la bcangs pa tsam gyis nad rims kyis mi tshugs :
dug dang mtshon gyis mi tshugs :
kag rigs sum brgya drug cu'i gnod pa bzlog pa dang :
bar chad thams cad rang bzhin du zhi bar 'gyur ro :
yang ril bu 'di nyid ri chen po'i rtse la yod na dpag tshad sum brgya drug cu'i 'gro ba la phan no :
yang ril bu 'di nyid chu la bsres te zhing la 'thor na :
lo nad kyi rigs thams cad rgyun chad par 'gyur ro :
sad dang ser ba'i gnod pa las skyob par 'gyur ro :
sngon chad bag med kyi mi dam pa'i chos mi dran pa thams cad kyang :
ril bu 'di kha la song ba tsam gyis nyon mongs pa'i rtsa mdud zhig par 'gyur ro :
phyin chad dam pa'i chos dang ldan par 'gyur ro :
'phags pa spyan ras gzigs kyi yon tan ni de lta bu'o :
thugs rje'i phrin las ni de lta bu'o :
kun gyis 'bad par rigs so :
sgrub mchod 'di la brtson par gyis shig :
'gro don 'di las lhag pa med do :
'di kho na la 'bod cig :
'di kho na la brtson cig :
'di kho na la 'bungs shig :
'di kho na la myur cig :
ril bu khong du mid pa'i tshe na :
'phags pa spyan ras gzigs phyag stong spyan stong sku nyungs 'bru tsam du gyur nas khong pa'i nang du song :
lus ngag yid gsum gyi sdig sgrib dag nas :
'od dang 'od 'dres pa lta bur bsgom :
ma Ni ci nus re bzla :
mthar mnyam gzhag gi ngang du klod do :
'phags pa'i sgrub mchod ril bu'i phan yon :
bdag 'dra pad+ma 'byung gnas kyis bkod pa 'khor ba ma stongs bar du ma rdzogs so :
sa ma ya :
zhes sprul pa'i skyes mchog o rgyan las 'phro gling pas /
glang lo dpyid zla ra ba'i tshes bcu la kong bu chu lha khang nas gdan drangs pa'o ///
/\u0f01\u0f83:[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]jo bo thugs rje chen po 'phags pa spyan ras gzigs ngan song rang grol las :
sku gsung thugs rten gyi phan yon bzhugs so :
oM ma Ni pad+me hU~M:
sprul pa'i chos rgyal nyid kyi zhal snga nas :
jo bo thugs rje chen po 'phags pa nam mkha'i rgyal po 'di ni mdo sngags thams cad kyi yang snying :
man ngag thams cad kyi yang rtse :
bskyed rim thams cad kyi mthar thug :
rdzogs rim thams cad kyi bcud bsdus :
nyams len thams cad kyi gnad thig :
'das pa'i sangs rgyas thams cad kyi gshegs shul :
ma 'ongs sangs rgyas thams cad kyi lam chen :
da lta'i byang chub sems dpa' thams cad kyi gzhung lam 'khrul med :
sprul pa'i rgyal po srong btsan sgam po'i thugs dam thun mong ma yin pa :
bdag 'dra pad+mas 'bral ba med pa'i yi dam :
ma 'ongs pa na 'gro don thams cad kyi sgo 'byed :
gdul bya thams cad kyi re sa :
gzhan las khyad par du 'phags pa :
'di'i sku rten ras sam shog gu'am :
zhal ba'i logs sam :
yang na sa rdo shing ngam :
gser dngul zangs la sogs pa la byas na :
de ni mthong ba tsam gyis bskal pa'i sdig sgrib dag cing :
gang gis phyag mchod phul ba thams cad myur du tshogs rdzogs sgrib pa byang bar 'gyur ro :
mtshan lan gcig tu thos pa tsam gyis ngan song du mi ltung bde ba can du skye'o :
yid la dran pa tsam gyis tshe 'di'i a 'thas kyi 'khrul pa zhig nas :
dag snang gi nyams khyad par can chu zla lta bur 'char ro :
oM ma Ni pad me hU~M:
yi ge 'bru drug 'di yang gser zangs sam :
tha ma rdo la bris te lam 'phrang 'grim pa'i mdo la bzhugs tshe :
su gang dang gang gis bskor ba thebs pa rnams ni phyir mi ldog ste 'khor ba mtha' can du 'gyur ro :
chu la bskyur na chu'i srog chags thams cad bla na med pa'i byang chub thob bo :
yi ge drug pa 'di yang rlung la bskor na :
dpag tshad rgyang grags kyi 'gro ba mi dang mi ma yin pa mang po la phan no :
mchod rten brtsigs na phyogs yul phyogs thams cad bkra shis :
byin chags :
lo 'bras phun sum tshogs pa 'byung ngo :
rang nyid lha ru gsal te phyag thams cad nas ye shes chu rgyun babs par dmigs te bsngos na :
mkha' la rgyu ba'i 'byung po thams cad tshim par 'gyur ro :
ye shes me lha bskyed de mchod sbyin byas na tshe rabs kyi las sgrib bsreg cing 'phral du shes pa gsal ba dang :
grib kyis mi tshugs :
zas nor longs spyod me 'bar ba bzhin du yong :
sbyin sreg gi thal ba ni chu bo chen po'i gzhung du bskyal na :
brgyud 'dzin gyi bu slob dar la yun ring bar yong :
zas skom la longs spyod tshe lha'i rnal 'byor dang ma bral bar byas na :
tshe rabs thams cad du chos dang mthun pa'i longs spyod 'bad med lhun grub tu 'byung :
grogs thams cad la lha'i 'du shes skyes pas khon 'dzin khong khro zhi zhing phan tshun byams pa dang ldan zhing byin rlabs zhugs nas mthar thug sangs rgyas kyi zhing du skye bar 'gyur ro :
zhes sprul pa'i skyes mchog o rgyan las 'phro gling pas /
glang lo dpyid zla ra ba'i tshes bcu la kong bu chu lha khang nas gdan drangs pa'o //
sarba mang+ga laM///
/
