@#//
dgongs gter 'phags ma'i snying thig gi bsnyen sgrub ji ltar bya ba'i zin bris zla zer bdud rtsi'i thig le zhes bya ba bzhugs so //
na mo gu ru Ar+Ya tA ra ya /
'chi med grub pa'i rig 'dzin rnam gsum dang //
ngo bo gcig gyur bka' babs bdun gyi bdag
/pad+ma 'od gsal mdo sngags gling pa'i zhabs //
snying dbus pad+mor mi phyed dad pas bkod //
gangs can mkhas grub yongs kyi 'khor los sgyur ba chen po de nyid la gter rigs bka' babs mi 'dra ba bdun bzhugs pa'i nang tshan zab mo dgongs gter gyi bye brag 'chi med 'phags ma'i snying thig gi chos sde chen por bzhugs par 'dug kyang /
rtsa ba'i las byang /
bla ma'i sgrub skor /
tshe dpag med dang rnam rgyal ma'i sgrub skor tsam las gtan la 'beb thub ma byung yang /
nyams len rtsa ba sgrub thabs ye shes thig le 'di nyid yin zhing /
'di'i bsnyen sgrub las gsum byed par 'dod pa'i sgrub pa po dbang lung thob cing dam tshig la gnas pas nyer sgrub bya ba'i tshul la gsum /
sngon 'gro bca' gzhi'i rim pa /
dngos gzhi bsnyen sgrub las gsum /
rjes dngos grub blang ba sogs kyis mjug bsdu ba'o /
dang po ni /
ra ba bzhi'i yar tshes brgyad sogs dus tshes bzang por gtsang zhing yid du 'ong ba'i sgrub khang rgyan gyi bkod pas spras shing rtsa ba gsum gyi rten spyi dang bye brag 'di nyid kyi sku brnyan bris 'bur bkram /
stegs bu gru bzhi gos bzang po'i khebs kyis bkab pa'i steng du /
dkyil 'khor zhi dkyil rta babs snam brgyad ma spyi 'gre
/'dod snam dmar por mchod lha bcu drug
/rdo rje'i rwa ba'i nang du 'jig rten pa'i khor yug la dpal mgon don lnga sogs dkar phyogs skyong ba'i tshogs kyis bskor ba yin kyang /
bris cha'i tshe khor yug ma gtogs lha mtshan bri mi dgos /
dkyil 'khor rdul tshon sogs 'dzom dka' bas ras bris tshad ldan bris pa bkram na chog
/de'ang ma grub tshe /
maN+Dal dri bzang gis byugs pa'i steng du 'bru dkar gyi tshom bu lha grangs bkod /
dkyil 'khor dbus su khri'u'i khar sgrub rten thod pa mtshan bzang dum bu gsum pa'i nang gzhung gsal rdzas sna bcu gnyis kyi ril bu dkar pos bkang la dar dmar gyis kha bcad pa bshams /
mdun rgyab gang bder mchod gtor zlum bshos dkar po rgyan ldan bza' btung sna tshogs kyis bskor ba /
de'i g.yas su sman dang g.yon du rak+ta'i snod bcas bsham /
de rgyab chu gnyis nyer spyod bskor bsham mam phreng tshar gang bder bya /
sngon 'gro dkar bgegs /
mchod pa kha gso'i zhal zas dang mtheb kyu grangs mang /
tshogs kyi yo byad chad brtan sogs las byang la dgos pa'i nyer mkho rnams tshogs par bya'o /
gnyis pa dngos gzhi la gsum /
bsnyen pa /
sgrub pa /
las sbyor bya ba'i tshul lo //
dang po bsnyen pa bya ba la /
sna sel gyi rigs spyi 'gre ltar gang 'grub btang /
phyi thun nas dbu brtsam tshig bdun dang mthun pa'i brgyud pa'i gsol 'debs sngon du 'gro bas /
nyin dang por gzhi gnas bdag po la dkar gtor spyi 'gre gtang /
sgrub pa mthar phyin pa'i phrin las bcol /
skyabs yul mdun gyi nam mkhar gsal btab la /
skyabs 'gro
/sems bskyed /
yan lag bdun pa rnams dmigs pa spyi mthun bcas lan gsum re brjod /
tshogs zhing rang la bstim /
de nas bgegs la bka' bsgo ba ni /
rang nyid skad cig gis pad+ma he ru ka khro gtum bzod par dka' ba'i gzi brjid can du gyur /
ces mtshams lha'i nga rgyal gzung /
bgegs gtor la chab bran /
raM yaM khaM gis bsang /
stong pa'i ngang las b+h+rU~M las rang rang gi yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
oM a kA ro sogs sngags rgya lan gsum gyis byin brlabs /
lcags kyu'i rgya dang /
sarba b+hUta a kar+Sha ya dzaHsa bgegs 'gugs /
sarba big+h+nAn na maHsarba ta thA ga ta b+h+yo bi shwa sogs nas /
ga ga na khaM gr-ih+Na daM ba liM de swA hA/
zhes nam mkha' mdzod kyi sngags rgya lan gsum gyis bsngo /
hU~M:
gdod nas 'khor 'das sogs kyis bka' bsgo /
oM pad+mAn+ta kr-ita ha ya gr-I wa sarba big+h+nAn ha na ha na hU~M phaT:
ces dang drag sngags suM b+ha ni brjod /
yungs thun gtor gu gul bdug la mtshams gcad /
bgegs gtor gtang ba 'di thun dang po las thun phyi ma rnams su mi dgos /
de nas srung 'khor bsgom /
snod bcud la byin 'beb mchod rdzas byin rlabs byas la sngags lan gsum brjod /
des sngon 'gro rnams grub /
dngos gzhi bskyed bzlas gnyis las /
dang po dam tshig gi dkyil 'khor bskyed pa ni /
rgyu ting nge 'dzin gsum gyis khog dbub /
'bras bu rten lha'i gdan gzhal yas khang bcas pa gsal /
brten pa lha'i dkyil 'khor gzhung gsal ltar la 'di skabs yab gar dbang gi sku mdog gzhung du /
rang 'od thabs mchog gar gyi dbang :
zhes rang gi 'od las skyes pa'i thabs kyi snang cha lags pas dkar po yin pa gzhir bzhag la /
yab yum go ldog lhan skyes 'di rigs yum las yab chags nyams che bar bshad pas dmar mdangs chags pa zhig bsgom par gsungs /
sgo bzhi'i sgrol ma ni zhabs g.yas bskum pa'i skyil krung phyed pa'i gar stabs /
phyag g.yas pus mo g.yas pa'i steng brkyangs nas skyabs sbyin sdig mdzub dang bcas pas rang rtags lcags kyu gdengs pa sogs kyi rnam 'gyur can /
g.yon thugs dkar mchog sbyin phyag rgyas ut+pal la 'dab ma snyan gyi thad du kha bye ba bsnams pa yin /
gnas gsum byin brlabs nas ye shes pa spyan drangs /
dam tshig gi dkyil 'khor la bstim /
phyag gis bkur /
mchod pa tshar dang po'i skabs 'dir chu gnyis nyer spyod 'dod yon lnga so sor 'gres gshong la rgyas par dang /
sman raka gtor gsum khA hi bcas zur byang ltar bya /
thun phyi ma rnams la gzhung gsal ltar las sab kha mi dgos /
de nas don mchod dang rdo rje'i glu yis bstod /
gnyis pa bzlas pa bya ba la /
thugs kar ye shes sems dpa' tshe dpag med dkar po /
de'i thugs kar pad dkar dang nyi zla'i gwa'u kha sbyor gyi dbus su ting 'dzin sems dpa' tAM yig dkar po la rtsa sngags yi ge bcu pa dkar po g.yas skor du bkod /
spyir sngags phreng 'khor lugs bsnyen pa la bkod pa /
nye bsnyen la 'khor ba /
sgrub pa la do li /
sgrub chen la spro bsdu gtso bor gsungs mod /
dkyus tsam la bkod pa'i dmigs pa kho nas 'thus /
de'i tshe lha mo'i rigs dang ma rgyud skor phal cher la g.yon du bkod pa shas che mod /
'dir ni gsar ma'i rgyud sgrub thabs rnams las kyang g.yas skor du bkod pa sha stag bshad pas /
rtsa sngags /
dril sgrub /
ye sems dang sprul pa'i sngags bcas g.yas skor du bkod cing /
de la sems bzung nas /
zin pa na 'od zer spro bsdu dang bcas bzlas pa mdzad pas 'thus /
bkod pa'i dmigs pa shin tu gsal nas 'khor ba'i dmigs pa gsal btab kyang rung /
de'ang rtsa sngags bzla skabs de rkyang pa dang /
dril sgrub skabs de'i mjug tu sngags de la mthud nas gsal gdab /
ye shes sems dpa'i skabs de'i dmigs pa bzhag nas thugs srog tAM hrIHru bsgyur ba'i mthar rang sngags dgod /
sprul par thugs kar nyi zla'i gwa'u'i dbus su b+h+rU~M mthar sngags phreng bkod pa yin /
de nas rnam pa gsal ba /
rnam dag dran pa /
nga rgyal brtan pa gsum gyis bskyed rim gyi gzhi gzung /
thugs srog sngags phreng la dmigs pa rtse gcig tu gtad de phreng ba byin rlabs spyi ltar byed de yig bcu kho nar bzla /
de la gsal snang cung zad thob nas sprul pa'i sems dpa' spyi bor spro ba ni /
rnam rgyal ma phyag g.yas skyabs sbyin pus mo g.yas pa'i steng du brkyangs te sdigs mdzub kyis lcags kyu 'gugs thabs su bsnams pa /
g.yon pas thugs ka'i thad du mchog sbyin gyi phyag rgyas tshe'i bum pa bdud rtsi'i rgyun 'beb bzhin pa bsnams pa /
zhabs sems ma'i skyil krung can du sgom pa yin /
des 'khor 'das brtan g.yo'i dwangs bcud bsdu ba'i skabs grub pa'i dngul chu ni /
bcud len gyi rdzas grub pa ste ston zla ltar dkar ba /
nyi ma lta bu'i 'od zer can /
g.yas skor du 'khyil zhing grub pa'i rtags g.yung drung dang dga' ba 'khyil ba sogs bkra shis pa'i ri mo sna tshogs pa bkra ba /
nus pa gang la reg pa tsam gyis glang po che'i stobs /
nyi zla'i tshe /
rdo rje'i lus bcu drug gi lang tsho can du bsgyur nus shing /
lcags la reg pa tsam gyis gser du 'gyur ba /
shing skam la gtor ba tsam gyis lo 'bras me tog phun sum tshogs pa skad cig gis 'byung ba zhig ste /
de lta bu'i rnam pa bde ba chen po'i gzi byin 'bar bar bsgom pa yin /
thun 'jog mtshams spyi dril dang ye shes sems dpa' sprul pa'i sems dpa' gnyis kyi sngags kyang cung zad re bzla /
dbyangs gsal /
yig brgya /
rten snying bcas lan gsum gsum brjod pa'i kha skong /
stong tshigs mchod bstod ni bzlas pa stong phrag re'i mtshams su mdor bsdus re bya ba sngon gyi rig 'dzin rnams kyi phyag rgyun 'khrul med yin yang deng sang thun mthar tshar re tsam las byed srol mi 'dug pas sngags tsam gyis mchod /
bstod pa thog mtha'i sho lo ka gnyis brjod /
las byang gsham gyi /
ho :
rje btsun 'phags ma'i dkyil 'khol sogs kyis nongs pa bshags /
dkyil 'khor bsdus la mnyam par gzhag
/thun mtshams kyi lhar ldang /
bsngo smon dang shis brjod byas pas grub bo //
thun dang po 'dir tshogs mchod cig grub na legs pas de ltar byas tshe stong tshigs mchod bstod rjes gzhung gsal ltar tshogs byin brlabs nas brtsam lhag ma yan dang /
chad mdo /
brtan ma /
rta bro rnams kyang 'grub na bya /
de gsum rgyun du dgos nges med /
rjes chog mchod bstod mdor bsdus dang nongs bshags man sngar ltar bya /
tshogs mchod 'di bsnyen pa'i skabs su'ang nya stong brgyad gsum sogs dus tshes bzang po la lan re 'grub na legs /
phyi thun mjug 'dir chos srung gter srung gi gtor 'bul spyi mthun re bya /
dgong thun la mchod pa kha gso /
skyabs sems yan lag bdun pa dang /
srung 'khor nas brtsam bstod pa'i bar gyi gzhung rkyang btang la bzlas pa bya /
thun grol lugs sngar dang 'dra /
phyir nyin thor thun la brgyud 'debs nas brtsam las byang rgyas pa'i lugs su gtang /
snga thun /
gung thun /
phyi thun bcas thun bzhi'am /
khams kyis mi lcogs pa la snga thun sogs gsum byas kyang rung ngo //
gnyis pa sgrub pa ni /
bsnyen pa grub nas sgrub pa la 'jug ste snga dro'i thun mthar rjes bsdu sngar ltar bya /
dkyil 'khor du sgrub rdzas gtso bor thod pa'i g.yas su rin po che'i bum pa nyer lnga'i bcud ldan mgul chings dkar po dang kha rgyan gyis spras pa /
g.yon du rin po che'i snod du tshe gal gyi tshe 'brang shing lo me tog gi rgyan ldan bkod /
de'ang tshe zhes pa zan dang gal zhes pa chang la zer bas chang gis sbrus pa'i zan la tshe bum sgros ldan mtha' ril bus bskor ba'o //
sman raka gtor gsum phyi mchod rnams kyang gsar du bsham /
phyi thun la brgyud 'debs nas las byang rgyas par gtang dgos pas /
tshogs gsag rjes bgegs gtor btang la bka' bsgo /
srung 'khor nas bstod pa'i bar sngar ltar gtang /
de nas dzapa? khang dbye dgos pas /
b+h+rU~M bi shwa bi shud+d+he /
tAM hrIHb+h+rU~M/
tAM b+h+rU~M hrIHhU~M/
dzaHhU~M baM hoHphaT dzaH
zhes bdag bskyed kyi dkyil 'khor las mdun rten gyi go sar mar me gcig las gnyis mched tshul gyis rten brten pa'i dkyil 'khor phyes ste me ri 'dabs 'byor tsam du bzhugs par bsgom /
thog mar bsnyen pa'i dmigs bzlas khyugs tsam gtang /
de nas /
slar yang 'od zer 'phro 'du'i sprin :
sogs kyi ting nge 'dzin dang ldan pas bsnyen pa'i bzlas pa rnam gsum dril sgrub bcas cung zad re bzlas la lha so sor sems gzung /
gsal snang thon pa na gtso mo'i thugs ka'i 'od kyis 'khor bskul ba'i spro bsdu'i dmigs gnad dang sbyar te /
thog mar thun gyi dngos gzhir rdo rje sgrol ma'i sngags kho na gsag
/thun mthar gzhan gsum yang cung zad re bzla /
rdo rje sgrol ma'i sngags rdzogs nas de cung zad dang /
dngos gzhi rin chen sgrol ma'i sngags bzla ba sogs 'dra /
bzlas dmigs rigs bzhi'i sgrol ma'i thugs kar pad zla re re /
de steng rdo rje sgrol mar tAM mthing ga
/rin chen sgrol mar b+h+rU~M ser po /
pad+ma'i sgrol mar hrIHdmar po /
las kyi sgrol mar hU~M nag po /
mtha' skor so so'i sngags phreng gis bskor bar bsgom /
thun grol lugs sogs sngar bsnyen pa'i skabs dang 'dra ba las 'di skabs tshogs mchod ma chad pa gal che'o //
de ltar sgrub sngags thems nas /
gsum pa las la sbyor ba ni /
nyin rer thun bzhi re gcad de /
las byang tshar re re gtang dgos pas sgrub pa dgong thun bzhi pa la rdzogs pa'i phyir nangs thor thun la sgrub sngags bzlas pa yan chad sngar ltar khyug tsam gtang /
de nas /
rang nyid dam tshig ye shes dang :
sogs kyis dmigs pa gsal btab /
las bzhi'i sgrol ma'i thugs kar pad zla'i steng du dzaHhU~M baM hoH
zhes sa bon bzhi rang mdog dang de mthar sngags phreng bkod /
gtso 'khor lnga las 'od zer 'phros /
lcags kyu sgrol ma'i rgyud bskul /
de las sku dang 'od zer sogs sprul pa'i cho 'phrul mtha' yas pas nad gdon sdig sgrib la sogs pa mi mthun pa thams cad zhi ba'i phrin las sgrub par bsam la de'i sngags kho nas thun gcad /
grol tshul sngar dang 'dra /
des 'gres te snga dro'i thun la zhags pa sgrol ma'i sngags dmigs kho na dang rgyas pa'i phrin las sgrub /
dgong thun la lcags sgrog ma'i sngags dmigs kho nas dbang gi las bsgrub /
srod thun la dril bu'i sgrol ma'i sngags dmigs kho nas drag po'i las bsgrub bo //
de rnams kyi bsnyen pa'i tshad ni /
las byang gi dngos bstan tsam gyi bsnyen sgrub las gsum la /
dus grangs rtags gsum las /
dus dbang po rab kyi dbang du byas te bsnyen pa la bdun gsum /
sgrub pa la bdun gcig
/las sbyor la zhag gcig
/dngos grub blang ba dang bcas zla ba gcig tu gsungs /
'bring la de sum 'gyur du byas pa'i zla ba gsum /
tha ma la zla ba drug shugs kyis thob /
grangs bsnyen kyang rab 'bring tha ma'i dbang po'i ngo skal du byas na /
de dang de'i dus kyi yun tshad la ji tsam grub pa yin mod /
spyir btang grangs gtso che ba'i dbang du byas na /
gtso mo'i yig bcu 'bru 'bum /
dril sgrub kyi bsnyen sngags 'bru bcu dgu pa 'bum phrag bdun /
ye shes sems dpa' dang /
sprul pa'i sems ma'i sngags 'bum phrag bzhi re /
sgrol ma rigs bzhi'i sgrub sngags 'bum phrag re re /
las sbyor sgo ma bzhi'i sngags khri khrag bzhi re la nyung mtha' byas pa bzlas na grangs bsnyen 'bring po dang /
dus bsnyen dbang po 'bring gi zla ba gsum gzhi mthun par 'gyur bas shin tu legs /
las rung tsam la ni gtso mo'i yig bcu 'bum phrag bzhi /
dril sgrub 'bum phrag
/ye sems dang /
sprul pa'i sngags khri bzhi /
sgrub sngags khri re /
las sbyor nyin gcig ci 'grub byas pas dbang po rab kyi dus bsnyen dang gzhi mthun /
rtags bsnyen gzhung gsal ltar rab dngos /
'bring nyams /
tha ma rmi lam gsal ba yang yang byung na 'grub pa yin no //
gsum pa rjes dngos grub blang ba sogs ni /
las sbyor grub pa'i phyir nangs thor thun yin na legs /
snga thun la'ang rung /
mchod gtor gsar du bsham /
dngos grub kyi rdzas las bzhi'i 'brang rgyas sam /
bsdu na 'brang rgyas nor gzugs ma'i mthar dkar mngar shing tog ja chang 'o zho sogs bza' btung gtsang ma ci rigs pa 'du bya /
las byang rgyas par gtang /
bsnyen sgrub las sbyor gyi bzlas pa khyug tsam gyi mthar stong tshigs mchod bstod phul /
bdag mdun gyi thugs ka nas 'od zer lcags kyu'i dbyibs can mkha' khyab tu spros /
'khor 'das snod bcud kyi dwangs ma thams cad bdud rtsi 'od zer gyi rnam par bsdus te dngos grub kyi rdzas la thim par bsam ste dril sgrub sngags mthar /
kA ya wA ka tsit+ta gu Na karma sarba sid+d+hi pha la ho :
zhes btags pa stong rtsa sogs ci 'grub bzla /
de nas /
ye shes sku mchog gi bshags pa dang /
gzhung gi byin 'beb bcas sngon du 'gro bas /
mchod bstod rgyas pa'i mthar /
oM:
rje btsun 'phags ma sogs kyis dngos grub gsol te dmigs pa spyi ltar dang bcas bum pa mgo bor bzhag cing bum chu myong /
bdud rtsi mgrin par bzhag cing rol /
tshe 'brang snying gar bzhag
/thod pa'i rdzas myang zhing lhag ma yun du bsten pa sogs spyi ltar bya /
de nas tshogs mchod rgyas par gtang /
tshogs la rol /
sngar lhag ma btson 'dzin byas pa yod na de rnams dang chabs cig lhag gtor phyi rol du gtang /
thugs dam bskul /
chad mdo /
brtan ma /
rta bro rnams bya /
nongs bshags bzod gsol nas shis brjod bar gyis mthar dbyung /
kha skong sbyin sreg grub na legs shing /
de'ang dkyil 'khor dang sbrel bar spro na las bzhi'i bzlas pa rdzogs pa'i phyir nyin der sbyin sreg bya /
dkyil 'khor dang ma 'brel na'ang chog la dngos grub len chog rdzogs pa'i de nyin nam phyir nyin gang rung du sbyin sreg blugs /
de'ang bsnyen sgrub kyi kha skong la bzlas pa'i bcu cha dang /
tshe spel sogs las sgrub pa la ci 'grub bya ba yin no //
'di la rgyas par sgrub chen gyi khog dbub dang sbrel ba'i tshul yod kyang lag len dka' ba sogs kyis 'dir ma spros /
rang bzhin sgrub mchod sogs kyi skabs /
spyir btang gi sgrub mchod dkyus ma yin na /
thun rer gtso mo'i yi ge bcu stong phrag gcig bzla ba'i dbang du byas na /
dril sgrub ye sems sprul pa'i sngags bcas sum brgya /
rigs bzhi brgya phrag
/las bzhi nyer gcig tsam bzlas na 'tsham par 'ong /
tshe sgrub gtso bor bton pa yin na /
gzhan gong ltar la /
yig bcu sum brgya /
tshe sgrub sngags dmigs kyis bsal ba dril sgrub yin pas stong phrag bzla /
gzhan 'dra /
!
rgyun khyer chags med lta bu la bsnyen pa'i skabs kyi sngags kho na las /
sgrub pa las sbyor ma byas kyang rung /
bsnyen sngags kyang dril sgrub gtso bor byas na legs /
spro na /
sgrub pa /
las sbyor gyi bzlas dmigs khyug tsam bgyis kyang 'gal ba med pa ma zad /
bsnyen sgrub las gsum gyi gzhi bsnyen sngon du song ba yin na nges par sgrub pa dang las sbyor yang cung zad re btang na legs pa yin no //
dus gsum rgyal ba'i yum gyur 'phags ma dang //
dbyer med bla mas skye kun rjes bzung ste //
rdo rje'i lam las byang chub spyod pa rdzogs //
sgrol ma'i rnam thar yongs rdzogs myur 'grub shog
/ces pa 'di nyid gter chen bla ma thams cad mkhyen gzigs mchog nas thog ma'i snod ldan du dbyugs dbyung ste smin grol gdams pa rdzogs par gnang nas zin bris 'bri bar 'os pa'i bka' gnang zhing /
slad nas don gnyer can mang pos bskul kyang rim lus su song ba rang lo gya bdun par rta rna bla ma karma 'jigs bral nas badzra gu ru dung phyur gsung ba'i zhal bzhes bcas nan tan chen pos gsung bskul ngor /
rig pa 'dzin pa'i gzugs brnyan pad+ma gar dbang blo gros mtha' yas kyis dpal spungs yang khrod tsa 'dra rin chen brag gi sgrub gnas kun bzang bde chen 'od gsal gling du mdor bsdus tsam du spel ba'i /
yi ge pa ni nye bar gnas pa gsang sngags bstan 'dzin gyis bgyis pa dge legs 'phel ///
/
!
'di ni 'jam mgon rin po che dang rigs bdag bla ma rnams kyi dgongs rdzogs phyir du kha bskangs te spar gsar du bsgrubs pa yin pasalung rgyun sogs la zhib ca bya dgos yod do zhes si tu ba pad+ma dbang mchog rgyal po kho bos ched du gdam pa'o //
