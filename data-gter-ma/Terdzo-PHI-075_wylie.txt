@#:
dmag zlog nyer lnga las :
bod kyi sgo srung bzhi dang 'phrang srung bzhi'i gtor chog bzhugs so :
\u0f88\u0f88\u0f88\u0f88\u0f88\u0f88\u0f88\u0f88
bdag 'dra pad+ma 'byung gnas kyis :
bod khams kha ba can gyi ljongs :
mtha' dmag bsrung bar bya ba'i phyir :
srung ma gnod sbyin sde brgyad la :
sgo srung 'phrang sdom byed par bskos :
ma mo brtan ma bcu gnyis po :
rgya gar yul gyi mu stegs dang :
mtha' dmag sde dgu bsrung bar bskos :
brtan ma'i mchod phrin gzhan na gsal :
'dir ni sde brgyad mchod gtor bstan :[ \u0f88\u0f88\u0f88 ]de la rin po che'i snod brgyad dam gcig gi nang du :   gra 'phying gtsang ma'i steng du phye mar dang gser skyems lha sha lag g.yas mda' dar dang me long zas sna gtsang ma 'o ma chu gtsang rnams bshams /mchan /
dbus su thang lha la gnyan gtor gru bzhi :
mdun du dmu bshos lug nag snying dang 'bras lug gis brgyan pa :
g.yas su bag phye la dkar gsum mngar gsum klu sman btab pa'i klu bshos :
rgyab tu bdud bshos la nam mkha' dkar po phug ron gyi sgro'am spu g.yu dang rgyang bu dkar po yungs dkar gang bus brgyan pa :
g.yon du spyi la 'brang rgyas mar gyis byugs pa :
zur bzhir 'phrang srung bzhi la bshos bu ldem bzhi dkar dmar gyis brgyan pa :
skyu dang kha zas ma rmas pa sna tshogs kyis spras la sngags drug phyag drug gis byin gyis brlabs la :
gzhan yang 'og nas 'byung ba'i mchod rdzas ci 'byor pa bshams :
shing sna gtsang ma'i bsang dang spos dkar gyi du ba 'thul zhing :
dar 'phyar rol mo dang bcas te rang lha'i nga rgyal gyis spyan 'dren pa ni :
hU~M b+h+yo :
gling mchog dzam gling sog kha'i gling :
rdo rje gdan gyi byang phyogs ngos :
'phags pa'i zhing khams kha ba can :
ri mtho sa gtsang bsil ba'i gnas :
spu rgyal bod kyi rgyal khams na :
srid pa'i lha chen mthu bo che :
sku lha thang lha ya zhur dang :
ral pa spyi ring dmu yi rje :
klu rgyal sbrul mgo dgu pa dang :
bdud kyi rgyal po khram kha na :
bod kyi sgo srung chen po bzhi :
btsun mo sras dang blon 'khor bcas :
ma lus 'khor bcas gshegs su gsol :
'phrang srung chen po khram sta re :
gnod sbyin stag lug chu srin mgo :
mkha' 'gro chen mo stag gdong ma :
khyab 'jug rak+sha mdung thogs te :
'phrang pa gnod sbyin pho mo bzhi :
mched dang btsun mo sras 'khor bcas :
ma lus gnas 'dir gshegs su gsol :
rang rang dgyes pa'i gdan la bzhugs :
gtsang ma chab kyis sku khrus gsol :
oM dzaHdzaHnA ga rA dzi phu :
du ra ya ra ra ya sa ya tsaN+Ta phaT mA ra ya b+h+yo dzaHdza :
zhes bkug :
e ho shud+d+he shud+d+he :
yaM ho shud+d+he shud+d+he :
raM ho shud+d+he shud+d+he :
laM ho shud+d+he shud+d+he :
baM ho shud+d+he shud+d+he :
e yaM raM laM baM shud+d+he shud+d+he a a swA hA:
zhes bzlas pa'i chus khrus gsol :
khyed la mchod pa 'bul ba ni :
gzugs mdzes yid 'ong du mas mchod :
sgra snyan rol mo glu yis mchod :
dri zhim spos kyi dud pas mchod :
ro mchog brgya ldan bcud kyis mchod :
'jam 'khril dar gyi na bza' dang :
rang rang dgyes pa'i gos kyis mchod :
dngos 'byor yid las byung ba yi :
lha dang mi yi yo byad tshogs :
tshang zhing yid du 'ong bas mchod :
shing bdud rtsi can gyi dud pas bsang :
gser lo 'bar ba'i stag pas bsang :
g.yu lo 'bar ba'i shug pas bsang :
dung lo 'bar ba'i mkhan pas bsang :
mchong lo 'bar ba'i ba lus bsang :
dri bza' spos dkar dud pas bsang :
phur mong lha shing rtsi shing dang :
shing sna gtsang ma'i dud pas bsang :
sman sna gtsang ma'i dud pas bsang :
ma bsang ba rnams bsang gyur cig :
ma dag pa rnams dag gyur cig :
bsam pa sgrubs la re ba skongs :
bar du gcod pa'i dgra bgegs thul :
de nas srog sngags (oM dzaHdzaHnA ga rA dzi phu :
du ra ya ra ra ya sa ya tsaN+Ta phaT mA ra ya b+h+yo dzaHdza :)kyi mthar a kA ro btags pas gtor ma bsngos la :
hU~M:
sgo ba 'phrang pa khyed rnams kyi :
thugs dam gnyan po bskang ba ni :
phyi mchod rin chen sna lngas bskang :
nang mchod dbang po rnam lngas bskang :
gsang mchod dza gad bdud rtsis bskang :
sman sna stong dang chu sna stong :
shing thog me tog 'bru sna stong :
dkar gsum mngar gsum bdud rtsi'i chu :
g.ya' chu gangs chu gtsang ma dang :
'brang rgyas mdzes pa'i zhal dkar dang :
phye mar 'o skol mchod pa 'bul :
mchod pa 'bul lo thugs dam bskang :
spos dang me tog snang gsal dang :
zhal zas spyan gzigs sna tshogs dang :
ri rab gling bzhi 'dod yon lnga :
nam mkha' dar gyis mchod pa dang :
le brgan sna lnga'i mda' dar dang :
'phan dang lda ldis thugs dam bskang :
sil snyan glu gar rol mo dang :
rnga dang g.yer kha ting ting shag :
dung dang rdza rnga pi waM sogs :
snyan pa'i sgra yis thugs dam bskang :
gtor ma bdud rtsi'i rgya mtsho 'di :
'dod yon lnga yi sprin phung 'phro :
'don rgu sna tshogs 'byung ba yang :
nam mkha'i khams rnams bkang nas 'bul :
thugs dam gnyan po skangs gyur cig :
gser skyems g.yu skyems gtsang mas mchod :
dgra bo'i sha khrag mchod pa 'bul :
rin chen khang bzang mchod pa 'bul :
rta dang ra lug mchod pa 'bul :
bzhon pa rnam pa sna tshogs dang :
'bri dang g.yag dang mdzo dang drel :
phyugs kyi khyu rnams mchod pa 'bul :
dar dang zab kyi mchod pa 'bul :
mdor na lha mi'i 'jig rten na :
mkho rgu'i yo byad ci mchis pa :
mdzes rgus brgyan te snyan rgus bstod :
bzang rgus bkang ste mchod par 'bul :
rgyan ldan mchod gtor 'di bzhes la :
'jig rten bde zhing lo legs dang :
'bru rnams 'phel zhing phyugs 'phel dang :
dge legs thams cad 'byung ba dang :
yid la 'dod pa kun grub mdzod :
khyad par bod kyi rgyal khams 'di :
yongs su bsrung bar mdzad nas kyang :
mtha' yi dmag rnams bsrung ba dang :
rang gnas dge bar bzhugs su gsol :
sgo ba rnams kyis sgo sdoms shig :
'phrang pa rnams kyis 'phrang srungs shig :
bod 'di bcol lo thub par srungs :
mtshams chod sa gzhi bcing bar mdzod :
sangs rgyas bstan pa bsrung ba dang :
sngon gyi zhal bzhes las rnams grub par mdzod :
ces brjod cing srog sngags ci nus bzla'o /   gong gi spyan 'dren gyi mjug gi sngags de yin no //
mchan /
slar yang mchod pa bsdus pa phul la bka' bsgos :
bstod pa bya ba ni :
hU~M:
srid pa'i lha chen ya zhur thang lha gnyan :
dkar po 'od 'bar sba lcag shel phreng 'dzin :
lha rta ngang dkar 'chibs nas bstan pa srung :
rdo rje 'bar ba rtsal la bdag bstod do :
hU~M:
dmu rnams yongs kyi rje btsan mthu bo che :
ral pa spyi ring rdzu 'phrul stobs kyi bdag :
dmu zhags 'dom dgu dang ni ral gri phyar :
bstan srung drag po khyod la bdag bstod do :
hU~M:
klu yi rgyal po chen po mthu stobs can :
mgo dgu sbrul gyi ral pas stong khams khyab :
dam nyams dgra la pho lhog hur thums 'beb :
sbrul nag zhags pas dgu sde 'ching la bstod :
hU~M:
bdud rgyal nag po chen po khram kha na :
'jigs pa'i gnod sbyin khram bam thod dbyug 'dzin :
mtha' mi gdug pa'i dmag tshogs khram la 'debs :
dgra bo'i gshed ma chen po khyod la bstod :
hU~M:
bod khams gling dgu srid pa las kyi sa :
bde gshegs thub pa'i bstan pa gnas pa'i yul :
byang phyogs sgo bzhi srung ba'i mthu bo che :
'khor dang bcas pa rnams la bdag bstod do :
hU~M:
phyag na rdo rje'i bka' nyan khram sta re :
gnod sbyin 'jigs pa'i 'khor tshogs mang pos bskor :
phyag mtshan khram bam satwa res dgra srog gcod :
'jigs byed chen po khyod la bdag bstod do :
hU~M:
dregs pa'i gtso bo mdung dmar ral gri can :
stag gdong kha gdangs dgra bgegs hab kyis 'dren :
lug gdong 'jigs pas dgra sde rmongs byed cing :
chu srin kha nas dug gtong khyod la bstod :
hU~M:
las kyi mkha' 'gro nag mo mthu mo che :
gri gug thod pas dgra bo'i snying khrag len :
'jigs pa'i zhal gdangs stag gdong dgra la rngams :
sha za nag mo khyod la bdag bstod do :
hU~M:
bdud dang srin po 'dus pa'i drag rtsal can :
rak+sha thod phreng rngam pa'i mche ba gtsigs :
mdung dmar zhags pas dgra bgegs srog rgyun chod :
srid pa'i srog bdud nag mo khyod la bstod :
dzam gling byang phyogs bod yul kha ba can :
bstan pa yul khams bsrung bar gnyer gtad pa :
mthu chen rtsal ldan 'phrang srung pho mo bzhi :
'khor dang bcas pa rnams la bdag bstod do :
ting 'dzin dgongs brgyud dag pas byin brlabs pa'i :
mthun rdzas 'dod yon sprin phung 'di bzhes la :
thub pa'i bstan pa yun du gnas bya'i phyir :
mtha' dmag bsrung ba'i las 'di khyod kyis sgrubs :
ces bstod do :
de nas phrin las bcol ba ni :
hU~M:
kyai :
dgongs shig sgo ba 'phrang pa rnams :
'dod yon mchod pa 'di bzhes la :
bod kyi yul khams bsrung ba yi :
las 'di rtag tu khyod kyis sgrubs :
bskal pa tha ma'i sems can la :
khyod kyis srung skyob mi byed na :
dang po byang lam bar pa ru :
dpal chen phyag na rdo rje yis :
srog snying gzir pa mi dran nam :
bar du bsam yas has po rir :
dbang chen pad+ma he ru kas :
dbang du bsdus pa mi dran nam :
ri bo bkra bzang rtse mo ru :
dpal chen rdo rje gzhon nu yis :
lha srin thams cad bkug nas ni :
dam tshig phog pa mi dran nam :
tha mar slob dpon pad+ma yis :
spyi bor rdo rje bzhag nas ni :
a mri ta ni lce la bzhag :
bstan pa'i dgra rnams gzhom pa dang :
mtha' mi yong ba dgag pa dang :
thog dang kha char ser ba yis :
dgra sde 'dul bar bya ba dang :
sgo srung 'phrang rnams bsdam pa dang :
rtag par dus rnams thams cad du :
bod kyi yul 'di srungs shig ces :
bka' bsgos dam la btags pa rnams :
dus 'di nyid du dran par mdzod :
sgo ba rnams kyis sgo sdoms shig :
'phrang pa rnams kyis 'phrang srungs shig :
mtshams gcod mtha' dmag ma gtang zhig :
sngon gyi tha tshig rjes dgongs la :
slob dpon pad+ma 'byung gnas kyi :
rjes su 'jug pa'i sngags 'chang dang :
chos rgyal khri srong lde'u btsan gyis :
lha rgyud chags pa'i rje 'bangs rnams :
mtho mtho dgung la reg pa dang :
dma' dma' bu bzhin skyong ba dang :
ru bzhi bod kyi rgyal khams 'dir :
mtha' dmag nam yang ma gtang bar :
dus kun du ni bsrung bar mdzod :
ces gtor ma dang 'o ma gser skyems g.ya' chu gangs chu dang bcas te byang phyogs kyi nam mkha'i mthongs su mchod la :
badzra sa ma ya gats+tsha :sa gshegs su gsol :
srung ma mchod pa la brtson na bod 'dir bkra shis shing mtha' dmag thub bo :
srung ma'i mchod thabs slob dpon pad+mas mdzad pa rdzogs so :
ldan ma rtse mang gis yi ger bris nas gter du sbas pa ma 'ongs bod yul bstan srung snying rje can dang 'phrad par shog :[ \u0f88\u0f88\u0f88 \u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88\u0f88\u0f88 \u0f88\u0f88 ]bdag 'dra 'od gsal sgyu mas shog ser las dag par phab pa'o ///
/
