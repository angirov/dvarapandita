thugs sgrub yid bzhin nor bu'i brgyud pa'i gsol 'debs grub gnyis dpyid ster zhes bya ba bzhugs so //
rang byung 'od gsal bde ba chen po'i dbyings //
brtan g.yo'i khyab bdag bla ma chos kyi sku
/kun bzang 'od dpag med la gsol ba 'debs //
ka dag lta ba rtsal rdzogs byin gyis rlobs //
dwangs ma lnga ldan 'od lnga'i zhing khams su //
ma bcos rang gsal bla ma longs spyod rdzogs //
rnam snang spyan ras gzigs la gsol ba 'debs //
lhun grub sgom pa tshad phebs byin gyis rlobs //
gang 'dul sgyu 'phrul drwa ba'i klong yangs su //
bde ba chen po bla ma sprul pa'i sku
/sangs rgyas pad+ma'i zhabs la gsol ba 'debs //
shugs 'byung spyod pa lam lhong byin gyis rlobs //
du ma ro gcig gsang ba'i mdzod khang na //
dbyings phyug mtsho rgyal 'jam mgon khri lde'i zhabs //
dam 'dzin lha yi sras por gsol ba 'debs //
lhun rdzogs 'bras bu mngon gyur byin gyis rlobs //
bsam yas ye shes yangs pa'i rgyal khams su //
rdo rje gzi brjid mchog gyur bde chen gling //
gter 'byin grub pa'i spyi rjer gsol ba 'debs //
'khrul rtog bar chad sel bar byin gyis rlobs //
ye shes 'dod rgur sgyur ba'i pho brang du //
lung zin chos kyi gnyer thob rig pa 'dzin //
rtsa brgyud dpal ldan bla mar gsol ba 'debs //
bsam don lhun gyis 'grub par byin gyis rlobs /
khyab brdal lhun grub dbyings rig dkyil 'khor du //
rtsa gsum sprul 'khor bka' sdod chos skyong tshogs //
gter srung dam ldan rnams la gsol ba 'debs //
mchog thun dngos grub thob par byin gyis rlobs //
gzhi yi rigs sad rang rgyud zhing sa dul //
smin byed sa bon grol byed gdams pas smin //
rdo rje'i gseng lam tshe 'dir mthar phyin te //
sku lnga'i 'bras bu bde blag brnyes par shog
/'di'ang mchog gi rig 'dzin zung gi byin rlabs rjes gnang thun mong ma yin pa thob pa 'chi med bstan gnyis g.yung drung gling pa rtsal gyis dpal spungs yang khrod tsa 'dra rin chen brag tu gsol ba btab pa dge legs 'phel //

//
