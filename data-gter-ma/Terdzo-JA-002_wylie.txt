\u0f01\u0f83:
bla ma dgongs pa 'dus pa las :
rtsa ba gsum gyi thugs sgrub gsal byed thugs kyi nor bu'i sgrub pa dang las sbyor bzhugs :
na mo gu ru d+he wa d+hA ki nI hU~M:
sangs rgyas rnams kyi sku gsung thugs :
yon tan phrin las mdzod chen po :
bla ma yi dam mkha' 'gro'i tshogs :
'gro ba skyob la phyag 'tshal lo :
bla ma yi dam mkha' 'gro'i dgongs pa yongs su rdzogs pa las :
yang gsang rtsa ba'i thugs sgrub gsal byed thugs kyi nor bu las :
bsnyen pa thems shing grub pa'i rtags rin po che'i gter khung mang po rdol ba dang :
rang la thams cad kyis bkur sti phu dud phyag byed cing :
rang gis gzhan gyi ded dpon byed pa la sogs pa'i mtshan ma byung ngam :
mthar yang dngos grub brnyes pa'i ltas sam :
sku gsung thugs kyi rtags thun mong ma yin pa byung na :
sgrub pa las sbyor la 'jug pa la spyi dang bye brag gnyis las :
spyir ni dgongs 'dus kyi sgrub pa chen po'i sgrom drug dang :
dngos grub 'byung byed bdud rtsi'i sgrub pa rnams pra khrid gsal ba'i me long gis khog phub la :
gzhung so so nas 'byung ba ltar ci 'grub 'grub :
rnal 'byor pa rang gi snang tshul 'dod blo dang bstun la bya zhing :
de dag so sor gang pa sgrub brtags thon phan chad :
las sbyor ni gang la gang dgos rang gzhan gyi don rim par spros pa rnams dang bskyed rdzogs thams cad la longs spyod par bya'o :
bye brag tu sgrub pa dang :
las sbyor gnyis kyi thog mar sgrub pa ni :
spyi don gsum :
sngon 'gro :
dngos gzhi :
rjes so :
spyi don dang po sngon du 'gro ba la lnga ste :
yo byad gsag cing sgrub pa la 'jug pa :
bcas gshom :
tshogs gsag pa :
sgrib pa sbyong ba :
mtshams bcad pa'o :
dang po yo byad gsag pa ni :
thun mong khyad par gnyis las :
thun mong gi yo byad du :
dgra zlog gi mtshon :
nad zlog gi sman :
sgrub brgyag spog chog gi yun tshad ldang ba :
khams gso bar byed pa bcud len gyi bza' btung :
lus skyong bran byed pa'i gos gdan la sogs dang :
mchod pa dang :
gtor ma dang tshogs kyi yo byad dang sman rak+ta la sogs pa gang la gang dgos :
sgrub g.yog :
mched lcam sgrub pa'i grogs tshul dang mthun pa bdun nam :
bdun gsum nyer gcig las mi mang zhing :
bka' nyan gus sdod dam tshig la gnas pa :
tha na chu shing yan chad ma tshang ba med pa tshags su tshud par bya zhing :
mdor na sgrub pa la zhugs nas :
mtshams ma thon gyi bar du phyi nas ci yang rtsol sgrub kyi rnam g.yeng mi dgos par thams cad sta gon du byed pa gal che :
gal te sgrub 'phro la phyi nas btsal dgos pa byung na :
gseng bar du bdud bgegs zhugs shing sgrub pa zhud par 'gyur ba la sogs pa'i skyon mang bas :
de'i gnad shes par byed pa gal che'o :
khyad par gyi yo byad ni :
sgrub rdzas :
rten rdzas :
dngos grub kyi rdzas gsum las :
dang po ni :
bla ma chos sku'i sgrub rdzas shel zur mang skyon med sgo can :
longs sku'i sgrub rdzas me long gas chag spu ris med pa mtho skor ma :
ma 'dzom na sor bzhi las mi chung ba :
sprul sku'i sgrub rdzas :
rab dkyil 'khor dgu po'i lha grangs tshang ba :
'bring gtso bo dgu :
tha na bla ma rta mgrin phag mo gsum gyi sku dar ras shog gu gang 'dzom gyi ngos la bris pa tsakli :
yi dam zhi ba'i sgrub rdzas dar sna lnga :
khro bo'i sgrub rdzas thod pa mtshan ldan :
zhi drag phyed ma'i sgrub rdzas bum pa tshad ldan skyon med :
mkha' 'gro phyi'i sgrub rdzas zangs kyi gwa'u :mtho 'khyud las mi chung ba che chung skabs dang bstun /
nang gi sgrub rdzas :
gser :
dngul :
g.yu :
dung :
bye ru :
mu tig :
gsang ba'i sgrub rdzas byang sems dkar dmar ro :
rten rdzas ni :
rtsa ba gsum gyi srog 'khor dpe'u ris nas 'byung ba ltar ro :
dngos grub kyi rdzas bdud rtsi a mr-ita :
sin+d+hu ra :
bla ma yab yum gyi byang sems dkar dmar :
bzang po drug :
ga pur :
tsan+dan dkar dmar :
ru rta :
gi waM:
a ru ra gser mdog :
dbang po lag pa :
sbrang rtsi :
bu ram :
ra dkar :
ba dmar :
'bri zal mo gsum gyi mar chang :
'bru sna lnga :
shing 'bras sna tshogs :
zas sna tshogs rnams so :
gzhan yang bla ma yi dam mkha' 'gro 'du zhing dgyes pa skong bar byed pa'i rdzas :
pad zhu :
dar thod :
dbu rgyan :
lding ber :
b+han snod :
gri gug :
rdo rje :
dril bu :
kha T+wAM:
thod pa ltag sprod :
cang te'u :
mi rkang gling bu :
gsur chen zhun chen gyi mar me la sogs mdzes shing yid du 'ong ba'i spyan gzigs ci 'dzom bsag par bya'o :
de ltar yo byad rnams 'tshogs nas sgrub pa byed pa la gsum :
gnas :
dus :
byed tshul gsum las :
gnas ni gang rung rung du ma yin par rab gnas yul dur khrod :
'bring sngar mi ma 'grim pa dben zhing nyams dga' ba bag dro la byin chags pa'am :
yang na sngar gyi grub thob rnams kyi zhabs kyis bcag pa'i phyogs te :
mdor na bkra shis yid 'ong sgrub pa 'phel ba'i sa phyogs :
tha ma yang skye bo phal pa'i khrod ma yin par :
grong yul las rgyang ring ba :
'du 'dzi rnam g.yeng gi sa dang :
mi ma yin drag po'i rgyu srang dang :
'brog khang dang lung pa'i shul lam ma zug pa :
nags khrod :
bas mtha':
brag phug :
gangs zhol la sogs pa shin tu dben pa'i gnas btsal zhing de rnams su bsgrub par bya'o :
dus kyang nam yin du byar mi rung zhing :
ra ba bzhi gang rung gi tshes brgyad :
bcu :
bco lnga gsum gang 'phrod dang :
gza' dar la skar ma bzang ba'i snga dro dang po la bab pa'i dus su 'jug par bya'o :
byed tshul ni :
rang 'dod khe grags lo 'dod 'gran sems tshul 'chos la sogs pa'i rnam pa can du ma yin zhing :
snying thag pa nas gzhan don gyi bsam pas dad pa mos gus kyi shugs drag po bskyed de :
sgrub pa'i dbu btsug nas gzhug thon gyi bar du 'chi bdag las kyi pho nya ba byung yang g.yo ba med pa'i ngang nas :
bya ba gzhan bzang ngan gang gis kyang bar ma chod par smra ba bcad de :
mthar dbyung bar bya'o :
sgrub pa mi 'phel zhing 'phro lus par 'gyur ba'i rkyen ci byung yang bar chad du shes par byas te /
this phur du bcas la 'dun pa rtse gcig tu bsgrub par bya'o :
gnyis pa bcas bsham pa ni :
phyi nang gsang ba gsum las :
phyi'i bcas :
sgrub khang gi steng du cod pan dmar po btsug :
phyogs bzhir tho dkar po rang lus dang mnyam pa re re btsugs la :
rgyal chen sde bzhir dmigs shing mnga' gsol rab tu gnas pa dang bcas pas :
phyi'i bar chad byed pa'i gnod byed 'byung po mi min mi ru brdzu ba :
lha min lha ru brdzu ba la sogs nang du mi gtang zhing :
nang gi dngos grub phyir mi yal ba'i mtshams chod cig :
ces sogs bka' bsgo ba dang gnyer gtad :
phrin las gzhol ba rnams sgrub pa chen po nas 'byung ba'am :
las gzhung ltar bya :
gzhan yang dam sri mnan pa :
sgo byang gdags pa rnams kyang pra khrid nas 'byung ba ltar bya :
de las gzhan yang yul ris gzhi bdag lha klu rnams dang :
'byung po'i tshogs dang bcas pa rnams la so sor tshims pa'i gtor ma yang byin la :
bskrad gzir bka' bsgo bden pa'i stobs brjod pa rnams spyi dang mthun pa bya'o :
nang gi bcas ni :
de ltar bcas rnams grub pa dang sgrub pa po rnams ma gtogs su yang nang du 'grim mi gzhug par yol ba rim pa gsum byas te :
phyi ma la sgrub g.yog :
bar ma'i nang du sgrub pa byed pa'i grogs gang yod :
nang ma la rang nyid dang bcas yod par bya :
de nas zhag gi bar du gnas srung ba'i dmigs pa dang bcas pas mgron rnam bzhi la gtor ma ci mang du 'bul :
grub na spros bcas bum dbang nas 'byung ba ltar sa'i cho ga yang bya :
ma grub kyang sa'i lha mo 'khor bcas la gser skyems phul te sgrub pa'i stong grogs gyis shig pa'i bka' bsgo :
de nas dkyil 'khor 'dom gang gru bzhi dpangs su mtho gang ba khod snyoms zhing ngos 'jam par bzos pa la chang la a mr-ita'am :
sin+d+hu ra'i kha tshar btab pas chag chag gdab :
rtsa ba gsum dang khro bo bcu'i sngags brjod :
tshon sna lngas dkyil 'khor pho brang lte ba zlum po mu khyud dang bcas pa'i rgyab tu pad+ma 'dab bzhi :
de rgyab mu khyud dang bcas pa'i pad+ma 'dab brgyad pa ste :
gzhan thams cad spyi dang mthun par bris pa'i dbus su khri'u nas snod bsham :
de dag gi gnas thams cad du lha grangs sam tsakli gang 'byor rgyas bsdus skabs dang sbyar la bkod :
phyi rol du bla ma yi dam mkha' 'gro chos skyong dam can srung ma dang 'jig rten skyong byed dang bcas pa'i gtor ma rgyan ldan dang :
phyi nang mchod rdzas sman dang rak+ta la sogs pa rnams spyi dang mthun par bshams shing :
bdag nyid nub phyogs u rgyan la kha lta ba'i bkod pa dang :
sa rgyan gnam rgyan la sogs dar gyi cod pan dang :
lda ldi gang 'byor bres ste mdor na bkod legs shing bag dro ba :
bla ma yi dam mkha' 'gro la sogs dkon mchog gsum gyi sku rten ris su bris pa :
'bur du bkod pa dang :
gsung rten glegs bam la sogs pa mchod pa'i spyan gzigs dang bcas pa ci 'byor bsham par bya'o :
gsang ba'i bcas ni :
sngar bstan pa'i rdzas rnams te :
de yang dngos grub kyi rdzas rnams cha snyoms la legs par btul zhing :
chang :
sbrang :
bu ram :
mar rnams kyis sbrus pa'i ril bu ri dwags kyi ril ma tsam du bsgril ba   ril bu'i bungs a ru ra dang 'bru sna las byas shing gza' skar tshes grangs bzang po la sta gon bya'o   la :
mtshal dang sin+d+hu ra'i gos bskon pas thod pa khengs par bya :
bum pa tshad ldan gyi nang du :
bum rdzas nyer lnga dang ldan pa'i rgyun 'babs kyi chus sum cha gnyis tsam gang bar byas la :
kha rgyan mgul chings kyis spras te gzungs thag dang bcas la dkyil 'khor gyi dbus su khri'i steng du bzhag :
de'i kha rgyan gyi steng du dngos grub kyi rdzas snod thod pa bzhag pa'i kha me long la sin+d+hu ra'i dal bris pas bcad :
de'i steng du zangs kyi gwa'ur :
shel :
rat+na rnams :
byang sems dkar po dar dkar po :
dmar po dar dmar du gtums pa sku rten tsakli rtsa ba gsum gyi srog 'khor :
rang gi bla ma'i dbu skra :
mtshan :
tshems :
gzhan yang byin rlabs kyi rdzas ci snyed rnams dar dmar po gra zur dang kha ma nyams pas dril la bzhag :
de rnams brtsegs pa'i steng du dar sna lnga'i lding gur phub cing dar dmar mthing gi yol bas bskor bar bya'o :
de ltar phyi nang gsang gsum gyi bcas dang gzhan yang mdzes shing 'os pa'i bcas gang la gang dgos yid dang mthun par dwangs spro bag dro nyams dga' ya le bar bshams shing :
bkod par byas pas :
rang bzhin gyis bla ma yi dam mkha' 'gro 'du zhing byin rlabs 'jug pa'i dgos pa yod pas so :
rdzas 'dzom yang bcas ma legs na yid dang mi mthun cing :
dmigs pa mi gsal :
bag mi pheb :
dang ba mi spro :
des byin pheb par mi 'gyur zhing g.yeng bas shin tu bkod legs pa gnad che'o :
gsum pa tshogs gsag pa'i rim pa phyi nang gsang gsum las :
de ltar bcas rnams grub nas :
phyi'i tshogs nye 'khor du yod pa'i mched grogs la sogs pa snga thog tu bsgos par yar mchod mar sbyin dang :
sAts+tsha chu gtor :
chos 'don :
gtor ma la sogs pa byar gzhug :
des phyi'i bar chad mi 'byung zhing sgrub pa mthar phyin pa'i dgos pa yod :
nang gi tshogs bla ma yi dam mkha' 'gro sgrub pa po dang bcas pa thams cad gtor tshogs kyi 'khor lo rgyas pa zhig gis dgyes pa bskang :
gsang ba'i tshogs su :
bla ma yi dam mkha' 'gro la maN+Dal gyi mchod pa nyer gcig gam :
brgya rtsa brgyad la sogs pa ci 'grub skabs dang bstun la 'bul :
des nang gi bar chad mi 'byung zhing myur du grub pa thob pa'i dgos pa dang :
mchog thun mong gi dngos grub bzang po 'bad med du 'byung ba'i dgos pa yod cing :
grub na sgrub pa byed pa'i dus dang rnam pa thams cad du'ang :
skabs su tshogs gtor dang skong gsol la brtson par bya'o :
bzhi pa sgrib pa sbyong ba ni :
phyi lus kyi sgrib pa sbyong ba dang :
nang ngag gi :
gsang ba sems kyi 'o :
phyi lus kyi sgrib pa sbyong ba ni :
sgrub pa la zhugs nas ma 'grub kyi bar du'am :
snga thog nas kyang rung ste :
phyi bskor ba :
lus gnad :
'phrul 'khor gyi bya ba la brtson par byas pas :
lus kyi sdig sgrib nyes ltung dag nas :
lus ye shes lha'i snang ba dang :
rtsa yi drwa mig thams cad mthong bar 'gyur ro :
nang ngag gi sgrib pa sbyong ba ni :
bzlas pa byed pa'i thun 'go la :
yi ge brgya pa nyi shu rtsa gcig re ma chad par bzlas pas :
ngag gi sdig sgrib byang zhing nus pa 'byung bar 'gyur ro :
gsang ba sems kyi sgrib pa sbyong ba ni :
yi ge brgya pa bzla ba'i tshe :
bcom ldan 'das dpal rdo rje sems dpa' spyi dang mthun par bskyed cing sgrib pa sbyong ba'i dmigs pa bya :
sngar byas pa'i sdig pa la 'gyod pa drag po bskyed :
phyin chad srog la babs kyang mi byed snyam du snying thag pa nas blos bcad pas sdig sgrib byang nas :
ting nge 'dzin khyad par can rgyud la skye ba la sogs pa'i yon tan dpag tu med pa 'byung :
mdor na ye shes kyi lha sgrub pa la lus ngag yid gsum gyi sdig sgrib byang 'tshal te :
dper na gser la 'od yod kyang byi dor la sogs pa g.ya' sel ba'i thabs ma byas na 'od mi 'byin pa ltar :
rnal 'byor pa'i lus ngag yid gsum ye shes lha'i dkyil 'khor gsum gyi rang bzhin yin yang :
sgo gsum gyi sgrib pa sbyong ba'i thabs la ma 'bad na de'i rtsal mi 'byin pa'o :
de'i gnad shes par byas la :
sgrub pa'i thun mtshams kyi skabs su bshags sbyong dang sgrib pa sbyong ba'i thabs la 'bad par byed pa gal che'o :
lnga pa mtshams bcad pa ni :
mngon rtogs chen po'i sngon 'gro nas 'byung ba ltar :
srung ba'i 'khor lo bsgom zhing nang gi mtshams gcod gyer la :
khro bo bcu la srung mtshams kyi gnyer gtad drag po bya :
skabs skabs su srung mtshams kha gso rnams spyi mthun du bya'o :
des gnas skabs su sgrub pa la bar chad mi 'byung bar sgrub pa mthar skyol la :
mthar thug thar pa dang thams cad mkhyen pa sgrub pa la bar chad kyi rigs gang yang mi 'byung bar myur du 'bras bu brnyes par 'gyur ro :
spyi don gnyis pa dngos gzhi la lnga ste :
lha bsgom pa :
bzlas pa bya ba :
thun mtshams kyi rnal 'byor :
drod tshad brtags pa :
dam tshig bstan pa'o :
dang po lha bsgom pa la :
bdag bskyed mdun bskyed :
ye shes pa dgug gzhug bsre bsnan byed pa ste :
bdag bskyed kyi rim pa 'di ltar gsal bar bya'o :
de yang thog mar :
bdag nyid skad cig gis dpal rta mgrin rab tu khros pa'i tshul can :
ye shes kyi me rab tu 'bar ba'i dbus na bzhugs par gsal ba las :
'od zer dpag tu med pa 'phros pas :
bgegs dang log par 'dren pa thams cad la phog pas tshar bcad :
rigs drug gis bsdus pa'i sems can thams cad kyi las dang nyon mongs pa bag chags sdig sgrib sbyangs nas ye shes lha'i ngo bor gnas bsgyur :
phyogs bcu dus gsum gyi sangs rgyas dang byang chub sems dpa' bla ma yi dam mkha' 'gro la sogs 'phags tshogs thams cad kyi thugs rgyud bskul ba tsam gyis :
mdun gyi nam mkhar spung gis byon par dmigs pa la :
phyag 'tshal ba :
mchod pa 'bul ba :
sdig pa bshags pa :
dge ba la rjes su yi rang ba :
chos kyi 'khor lo bskor bar bskul ba :
mya ngan las mi 'da' bar bzhugs par gsol ba gdab pa dge rtsa byang chub tu bsngo ba :
khyad par du maN+Dal 'bul zhing gsol ba gdab pa rnams gzhan nas 'byung ba ltar bya zhing :
ting nge 'dzin rnam pa gsum dang ldan par byas te :
de yang thog mar ngag nas :
oM ma hA shU dz+nyA tA dz+nyA na badzra swa b+hA wa At+ma ko\u0f85 haM:
ces brjod pa tsam gyis :
snang srid 'khor 'das kyi chos thams cad stong zhing bdag med par lta ba de bzhin nyid kyi ting nge 'dzin dang :
oM d+harma d+hA tu badzra swa b+hA wa At+ma ko\u0f85 haM:
zhes pas stong zhing bdag med par ma rtogs pa'i 'gro ba thams cad la byams snying rje byang chub kyi sems thun mong ma yin pa rgyud la bskyed pa'i kun snang gi ting nge 'dzin dang :
A+oM badzra tsit+ta hU~M:
zhes pas snying rje bar gyur pa'i sems can de rnams kyi don du mngon par lhags pa bdag gi rnam par shes pa yi ge hrIHdmar po tsheg drag dang ldan pa mkha' lding rgyal po gzan la lhags pa ltar nyi zla pad ma'i gdan steng du pheb par gsal ba rgyu'i ting nge 'dzin te :
de ltar ting nge 'dzin gsum gyi ngang du dar cig gnas par bya'o :
de nas ngag tu :
A+oM AHhU~M hrI badzra gu ru d+he wa d+hA ki nI:
ha ya grI wa hrIHma ha ri ni sa hU~M:
zhes brjod pa tsam gyis sgrub khang de nyid bde bar gshegs pa thams cad kyi thugs rje'i 'od zer las grub pa'i gzhal yas khang phyi nang med par gsal zhing 'od 'bar ba gru bzhi sgo bzhi rta babs bang rim char khebs nor bu dbang gi rgyal po'i tog dang bcas pa yangs shing rgya che ba :
chos kyi dbyings dang mnyam pa'i nang 'od zer dmar po rab tu 'khrugs pa'i dbus su :
baM las bdud rtsi'i rgya mtsho dang me re ba'i nang du :
paM las pad+ma'i sdong po yal ga dang lo 'dab rab tu rgyas shing lte ba pad+ma dmar po 'dab ma brgyad pa'i ze'u 'bru dang bcas pa'i steng nyi ma dang zla ba brtsegs pa'i gdan steng du :
rgyu'i sa bon rang gi rnam par shes pa'i ngo bo las grub pa'i hrIHdmar po de dag babs pa las 'od 'phros :
'phags pa mchod sems can gyi don byas slar 'od tshur 'dus hrIHla thim pas :
hrIHde nyid yongs su gyur pa las rang nyid pad+ma 'byung gnas sku mdog dmar po zhal gcig phyag gnyis zhi zhing 'dzum pa'i mdangs dang ldan pa gcer bu rus pa'i rgyan drug gis spras shing :
phyag g.yas pa gser gyi rdo rje g.yon thod pa bdud rtsis bkang ba bsnams shing thugs kar bsnol thabs su yum la 'khyud pa g.yas su cung zhig 'gying zhing rdo rje'i skyil krung du bzhugs pa'i pang du yum lha lcam me tog man dA ra ba rdo rje phag mo'i cha lugs can :
mthing nag phag zhal spyi bor 'bur zhing :
phyag gnyis g.yas g.yon gri gug thod khrag 'dzin pa bcas yab la 'khyud pa :
dar dang rin po che rus pa'i rgyan gyis brgyan cing cung zad khros pa'i tshul can du bskyed par bya zhing :
yab yum gnyis sku gzi brjid kyi nyams dang ldan pa :
lang tsho dar la babs pa snang la rang bzhin ma grub par gsal ba'i spyi bor A+oM:
mgrin par AH
thugs kar hU~M dang hrIHbkod pa las 'od zer 'phros pas :
rang bzhin gyi gnas na o rgyan yab yum gyi thugs kar phog pas thugs dam gyi rgyud bskul te :
dam tshig dbang gis skad cig yud tsam la 'khor mkha' 'gro bye ba 'bum sde'i tshogs dang bcas pa byon nas :
bdag dam tshig pa la thim zhing gnyis su med par dmigs la :
hU~M hrI:
rang bzhin lhun rdzogs pho brang nas :
o rgyan pad+ma yab yum la :
'khor du dpa' bo mkha' 'gro dang :
yi dam zhi khro'i tshogs kyis bskor :
bdag nyid dad pas spyan 'dren gyis :
thugs rje dam tshig dbang gis ni :
skad cig tsam gyis gshegs su gsol :
bdag dang gnyis med brtan par bzhugs :
sku gsung thugs mchog grub nas kyang :
mchog dang thun mong dngos grub dang :
dbang dang byin rlabs 'dir stsol cig :
A+oM AHhU~M hrIHbadzra gu ru d+he wa d+hA ki nI sa pa ri wA ra sa ma yA:
dzaHhU~M baM ho :
e A ral+li hriM hriM pheM pheM:
pad+ma ka ma lA ya satwaM:
zhes brjod pa tsam gyis kyang gong ltar dbyer med du bsre bsnan byas pas 'khor bla ma yi dam mkha' 'gro dpag tu med pa gangs ri la sprin phung gtibs pa ltar bskor zhing byin gyis brlabs par dmigs la :
A+oM AHhU~M hrIHbadzra gu ru d+he wa d+hA ki nI sarba sid+d+hi pha la hU~M A:
ces brgya phrag re bzla bar bya'o :
de ltar bdag bskyed kyi dmigs pa brtan pa dang :
mdun bskyed bsgom pa ni :
rdzas kyi dkyil 'khor mi dmigs stong par sbyangs pa'i ngang las :
pho brang rin chen gzhal yas khang gong ltar gsal ba'i dbus su :
gdan pad+ma 'dab bzhi :
de'i phyi rol du pad+ma 'dab ma brgyad :
de dag re re dbus dang bcas par nyi ma zla ba'i gdan bkod pa'i dbus su :
bcom ldan 'das pad+ma badzra rtsal yab yum :
pad+ma 'dab bzhi'i shar du :
rdo rje mkha' 'gro dang rdo rje dpa' bo yab yum :
lhor rin chen mkha' 'gro dang rin chen dpa' bo yab yum :
nub tu pad+ma mkha' 'gro dang pad+ma dpa' bo yab yum :
byang du las kyi mkha' 'gro dang las kyi dpa' bo yab yum :
de rgyab pad+ma 'dab brgyad kyi shar du :
bud+d+ha thod phreng rtsal yab yum :
lhor mi bskyod rdo rje rtsal yab yum :
nub tu pad+ma dbang chen rtsal yab yum :
byang du rig 'dzin thod pa rtsal yab yum :
shar lhor drag po me phreng rtsal yab yum :
lho nub tu sangs rgyas dpa' bo thod pa'i dum bu rtsal yab yum :
nub byang du rta mgrin dbang chen yab yum :
byang shar du lag na rdo rje yab yum :
de rnams kyang sku mdog phyag mtshan rgyan cha lugs la sogs pa gzhan nas 'byung ba ltar bskyed cing :
ye shes pa dgug gzhug bsre bsnan rnams kyang spyi dang mthun par bya'o :
de dag rnams la'ang so so'i 'khor dang :
bla ma yi dam mkha' 'gro la sogs pa 'phags pa'i tshogs sprul pa yang sprul bsam gyis mi khyab pas bskor ba bag dro lhubs se bzhugs par bsgoms pa rnams la phyi nang gi mchod pa 'bul ba dang :
bstod pa la sogs pa rnams gzhan nas 'byung ba ltar bya'o :
grub na las gzhung chen mo'am bsdus pa gang lcogs kyang bsrang bar bya'o :
gnyis pa bzlas pa bya ba ni :
bzlas pa dngos dang :
bzla tshul gnyis las :
bzlas pa dngos ni :
bdag bskyed kyi bzlas pa gong du bstan pa ltar ro :
rgyun gyi bzlas pa :
A+oM AHhU~M badzra gu ru pad+ma d+hA ki nI:
ha ya grI wa :
hrIHma ha ri ni sa ra tsa hri ya d+he wa d+hA ki nI sarba sid+d+hi pha la hU~M swA hA:
zhes pa ste :
mtshan ma drod rtags ma byung gi bar bzla'o :
bzla tshul ni :
nangs par nam langs nas :
dgong mo nyi ma dmar thag chad kyi bar du shub bur bzla :
dmigs pa'i 'khrul 'khor rang gis bzlas pa tsam gyis :
lce zla gam dmar po dbang gi dkyil 'khor gyi dbus su hrIHdmar po khru gang ba'i mthar sngags kyang bye ru'i phreng ba ltar dmar hraM me bas g.yas skor du bskor zhing 'u ru ru 'khor ba las 'od zer 'phros :
mdun bskyed kyi lha rnams kyi thugs kar phog :
rgyud bskul zhing :
de dag thams cad kyis kyang :
rang gi ci ltar bzlas pa ltar ti ri ri bzla bar bsam :
sa sros nas nangs par nam ma langs bar du dkyil 'khor bskor zhing :
gsang mthon por 'dzab dbyangs su bya'o :
dmigs pa'i 'khrul 'khor yang rang gzhan phyi nang gi lha tshogs yab yum 'khor dang bcas pa thams cad kyi thugs kar nyi ma'i dal gyi steng du hrIHdmar po re re'i mthar sngags kyi phreng ba dmar pos bskor zhing :
thams cad kyis bzlas pa sngags kyi dzapa? sgra ti ri ri sgrog pas sngags kyi phreng ba rnams kyi li li 'khor ba las 'od zer dmar po dpag tu med pa steng 'og phyogs mtshams thams cad du 'phros pas :
snang srid kyi skye 'gro thams cad kyang ye shes kyi lha bla ma yi dam mkha' 'gro'i rang bzhin du gyur nas :
sngags sgra sgrog par bsams la :
dzapa? bsnyen che ba ma yin :
chung ba ma yin :
drag pa ma yin :
zhan pa ma yin :
dal ba ma yin :
bul ba ma yin zhing khod snyoms par bzla'o :
de yang lus ngag yid gsum dkyil 'khor rnam pa gsum dang ma bral bar byed pa gnad che zhing :
tha mal gyi spyod tshul :
sgeg chos :
btang snyoms ya ma zung :
ched med :
'bog chos su ma song bar :
lus ngag yid gsum grung hur bton pa'i klong nas bsgrub pa la 'bad pa gal che'o :
gsum pa thun mtshams kyi rnal 'byor ni :
nangs nub gnyis :
gung gnyis dang bzhir gtor ma gsos te sman raka sbrengs la :
sman rag gtor gsum gyi cho ga gzhung tshugs pas :
lha tshogs rnams la sman rag gtor gsum 'bul :
bstod pa bya :
mi lag gis lcogs na las gzhung dang bstun pa'i cho ga skong gso dang bcas pa bya :
rgyun du ma grub kyang ci 'grub tu bya zhing :
rgyun du gtor ma ma chag par bsngo ba gal che'o :
ar+g+haM la sogs pa'i mchod pas kyang mchod par bya :
rang gi bza' btung rnams la longs spyod pa'i tshe yang :
phal pa'i spyod yul du ma yin par zas kyi rnal 'byor nas 'byung ba'i tshul dang mthun par spyod par bya'o :
bzhi pa drod tshad ni :
de ltar tshul bzhin du 'bad de bsgrubs pas :
spyir grub pa brnyes pa'i rtags spyi dang mthun :
khyad par du mchog gi ltas :
lus la bde ba rgyas :
ngag la nus pa 'bar :
sems la rtogs pa shar :
snang srid thams cad bden med du shar ba la sogs pa'i ltas dpag tu med pa dang :
thun mong gi ltas sgrub khang las 'od 'phro :
'ja' gur phub :
nang du dri bzang gi ngad pa 'phyo :
sgrub pa po rig pa 'ur :
gsal snang 'char :
sngags sgra sgrog :
lha zhal ston pa rnams 'byung ba dang :
nyams ban bun gyi snang ba 'char tshul dang :
rmi lam gyi 'byung tshul dpag tu med cing bsam gyis mi khyab cing 'dir spros kyis mi rdzogs te :
mdor bsdus pas dngos grub kyi ltas thun mong ma yin pa chil gyi byung nas las la sbyar bar bya'o :
de yang rab zla ba gcig nas 'byung :
'bring gnyis :
tha ma zla ba gsum nas mi 'byung mi srid do :
gang zag la lar bar chad dngos grub tu brdzus nas 'byung nyen yod pas :
de'i bye brag shes pa gnad che zhing :
bzang ngan gyi ltas ci byung yang bzang snyam ngan snyam ma zhugs par lta ba g.yo med kyi gzer gyis thebs par byed pa gal che'o :
mchog don ye shes bsgrub don gnyer ba la ni thun mong gi ltas dang cho 'phrul gyi mtshan ma la :
smos su med cing gal ma mchis par gsungs kyang :
lam gyi drod rtags tsam du 'char sgo mi 'gag pa'i phyir shes par bya'o :
nyams snang drod tshad tsam du rtags kyi rim pa thams cad la re dogs kyi 'ching ba 'jug pa'i nyen yod pas :
g.yel med gal ma mchis su bor pa gnad yin no :
lnga pa dam tshig bstan pa ni :
spyir sgrub pa po rnams gsang sngags yongs kyi dam tshig rnams dang ldan par byed pa gal che zhing :
khyad par du phyi nang gi mtshams khrigs phyed pa dang :
ma zhud pa dang :
gzhan dang ngag ma 'dres pa dang :
dngos grub phra mo la ma chags pa dang :
bskyed rim la gsal thebs pa dang :
rdzogs rim gyi gnad kyis zin pa dang :
bskyed rdzogs ya ma zung du ma shor ba dang :
chos min can gyi bza' btung khong du ma song ba dang :
dbu btsugs nas mtshams ma grol gyi bar du nang gi spyad pa la sogs pa'i rdzas dang :
yo byad gang yang phyir mi khyer :
phyi'i yo byad kyi rigs me chu shing gsum ma gtogs pa gzhan ci yang nang du mi 'jug pa dang :
sngags kyi dam sel ma zhugs pa dang :
sgrub khang du tshul mi mthun cing :
lus ngag yid gsum gyi rnal 'byor ma dag pa dang :
bud med kyi rigs kyang rigs bzang po khyad par can nam :
rang gi gzung ma'am :
grong pa'i chos kyis ma gos pa'i dbang po dwangs pa'i rigs ma gtogs pa gzhan gang yang mi gzhug :
khams kyi thig le ma nyams par bya :
khams la mi 'phrod pa'i bza' btung mi brten cing :
'grang ltogs snyoms par byed pa dang :
the tshom dang yid gnyis mi bya zhing :
rtags tshad mi bsgug :
sgrub pa'i brtson 'grus la thang lhod drag gzhan res 'jog can ma yin par chu bo chen po rgyun 'babs kyi gzhung lta bur kyu ru ru byed pa dang :
gzhan yang gsang sngags bla med kyi sgrub pa'i dam tshig rnams dang ldan par byed pa gal che'o :
de ltar dam tshig rnams dang ldan pas gzhung ltar bsgrubs phan chad bar chad med cing don 'bras myur du 'grub par 'gyur ro :
rnal 'byor pa gang la la lta ba gnas lugs kyi gding dang ldan pas dam tshig la ltos mi 'tshal zhes smra bar byed pa khyod :
'o na dngos grub dang lha bsgrub kyang mi 'tshal te :
lta ba'i gdings dang ldan zhing :
khyod kyi lta ba gnas lugs de la dam tshig mi dgos pa'i phyir ro :
tshig don 'brel ma chags shing mu cor smra ba rnams la 'bras bu rgyab kyis phyogs pas :
rgyu 'bras zhib tshags dang ldan pas dam tshig nan tan byed pa gal che'o :
spyi don gsum pa rjes kyi bya ba ni :
sgrub pa spyi dang mthun zhing :
khyad par du bla ma yi dam mkha' 'gro'i tshogs la gtang rag gi mchod pa gtor ma dang :
tshogs kyi yo byad rgyas pa gcig bshams la skong gso dang bcas pa 'bul :
sbyin sreg nyer gcig la sogs ci 'grub rnams bya'o :
dal la sogs pa'i bcas rnams gang gis kyang ma mthong zhing :
sgrub pa po rnams kyang mtshams slar dam du bcad par bya'o :
de dag gi rim pas sgrub pa bstan pa'o :
sa ma ya :
rgya rgya rgya :[ \u0f80]atsha :[ \u0f01\u0f83]:




na mo gu ru d+he wa d+hA ki nI hU~M:
las la sbyar ba la gnyis te :
mchog gi las sbyor dang :
thun mong gi'o :
dang po la ni :
bdag bskyed snga ma ltar las :
mdun bskyed zangs kyi ga'ur :
bla ma yi dam chos sku'i rnam par bskyed :
me long gi dal du longs spyod rdzogs pa'i sku'i rnam pa can bskyed :
bum pa'i nang du sprul pa sku'i rnam pa can du bskyed par byas te :
de yang bla ma thod phreng rtsal la rigs lnga :
yi dam dpal rta mgrin la dpa' bo bzhis bskor ba :
mkha' 'gro rdo rje phag mo la rigs bzhi'i mkha' 'gros bskor bar bskyed de :
dam tshig pa bskyed cing ye shes pa bkug la las rim la sogs pa spyi dang mthun par bya zhing :
oM AHhU~M badzra gu ru pad+ma d+hA ki nI ha ya grI wa hrIHma ha ri ni sa ra tsa hri ya d+he wa d+hA ki nI b+ho d+hi tsit+ta ma hA su kha dz+nyA na badzra d+harma d+hA tu sarba sid+d+hi pha la hU~M swA hA:
zhes bzlas pas ga'u me long bum par gsal ba'i lha rnams kyi thugs dam bskul zhing bzlas pa ti ri ri byas pas phyogs dus kyi bla ma yi dam mkha' 'gro dpag tu med pa spyan drangs nas :
lha rnams la sib sib thim :
lha rnams kyi sku gsung thugs las bdud rtsi'i rgyun 'od zer gyi tshul du 'phros shing ka pA la'i ril bu la thim pa tsam gyis ril bu thams cad 'od du ltems kyis zhu nas thod pa mer gyis gang nas :
thod pa'i tshangs bug nas mar ye shes kyi bdud rtsi'i rgyun ngang nar gyis byung nas :
rang gi spyi bo tshangs pa'i bu gar babs pas lus thams cad mer gyis khengs shing :
lus sems thams cad bde stong ye shes chen po'i nyams kyis rgyas te :
mchog don bla med ye shes chen po'i dngos grub dam pa thob par bsam pa'i dmigs pa yengs med du bya zhing bzlas pa zhag nyer gcig 'bad pas :
mchog gi dngos grub 'byung ba'i ltas spyi dang mthun par 'byung :
thun mtshams kyi byed tshul sgrub pa'i dus dang 'dra ba las khyad par du :
dmigs med kyi rgyas gdab pa'i ngang nas kyang bzlas pa brgya phrag re bzla bar bya'o :
des ni thun mong gi zang zing 'du long la sogs pa mi 'byung zhing :
nang du nyams rtogs dang :
bde stong zag pa med pa'i ye shes rgyud la lhang lhang skye bar 'gyur ro :
rjes kyi byed tshul 'og nas 'byung ba ltar ro :
thun mong gi las sbyor ni :
bdag bskyed mdun bskyed snga ma ltar las khyad par du :
'og nas 'byung ba'i bzlas pa byas pa tsam gyis :
mdun gyi bla ma yi dam mkha' 'gro 'khor dang bcas pa'i thugs ka nas sprul pa'i pho nya dngos 'dra ba phyag gnyis g.yas g.yon lcags kyu zhags pa bsnams pa dpag tu med pa phyogs thams cad du 'phros pas :
snang srid kyi lha 'dre mi gsum zas nor longs spyod tshe dang bsod nams :
dpal dang 'byor pa snyan pa dang grags pa la sogs dbang du bsdus rung thams cad dbang du bsdus nas ka pA la'i ril bu la sib sib bkug nas :
bkug mkhan dang bcas pa thim nas ril bu bkrag dang gzi mdangs rab tu rgyas shing :
ro bcud nus pa phun sum tshogs pa dang ldan te :
phrin las rnam bzhi 'grub pa'i dngos grub yid bzhin gyi bcud rdzas chen por gyur par bsam zhing :
oM AHhU~M badzra gu ru pad+ma d+hA ki nI ha ya grI wa hrIHma ha ri ni sa ra tsa hri ya d+he wa d+hA ki nI dz+nyA na sid+d+hi sarba d+harma sid+d+hi a kra sid+d+hi A yuHsid+d+hi puN+ye sid+d+hi ba su sid+d+hi khe d+ha sid+d+hi :
sarba sid+d+hi pha la :
aM gu sha dzaHwa shaM ku ru hU~M swA hA:
zhes chu bo chen po'i rgyun ltar bzlas shing :
thun bar dus su dbang gi sbyin sreg re byas la :
'dod yon gyi yo byad ci 'byor re 'bul zhing :
lha tshogs rnams la dngos grub re zhu ba dang :
snang ba dbang sdud kyi phrin las bskul pa dang 'dod gsol brjod :
sman rag gtor gsum la sogs pa'i mchod pa 'bul ba rnams gzhan nas 'byung ba ltar bya'o :
de lta bu'i tshul gyis zhag nyer gcig la sogs pa :
dngos grub kyi ltas ma byung bar du bsgrub :
ltas ni spyi dang mthun zhing sngar bstan pa dang mtshungs pa'o :
de ltar bsgrub pa dang las sbyor tshar nas :
dus tshod gza' skar tshes grangs bzang zhing yar ngo la bab pa'i snga dro dang po la gtor ma tshogs mchod rgyas pa gcig phul la :
sgrub pa kha skong khog dbub nas 'byung ba ltar :
dngos grub blang ba'i las rim byas te :
lha ye shes pa gtang rag gi mchod pas dgyes par byas te rang bzhin gnas su gshegs :
dam tshig pa rang gi thugs kar bsdu ba'am :
yang na dam tshig ye shes dbyer med du :
bdag bskyed mdun bskyed thams cad phyam brdal ka dag gi ngang du spro bsdu med par bzhag par bshad kyang :
'di'i lugs kyi ye shes pa dang :
dam tshig pa thams cad ga'u'i rten la bstim :
dngos grub kyi bcud thams cad thod pa'i ril bu la bstim :
bdag nyid lus ngag yid gsum gdal khyab chen po'i klong du mnyam par gzhag :
ga'u ma phyes par 'bral med du bcangs :
thod pa'i ril bu sgrub rten gyi ru ma tsam ma gtogs par :
tho rangs dngos grub blang ba'i dmigs pa bya zhing :
las sngags nyer gcig gam brgya rtsa brgyad la sogs pa long khyab dang bstun te bzlas nas bdun bdun re nangs re bzhin za'o :
dngos grub blang ba'i dmigs pa ni :
ril bu lce'i steng du sleb pa tsam gyis rang gi lus ngag yid gsum gyi rgyud la :
bla ma yi dam mkha' 'gro 'khor dang bcas pas mchog thun mong gi dngos grub kyi bcud char chen po phab par bsam :
ril bu gzhan gang gis kyang ma mthong bar bya :
bum pa'i bdud rtsi rang dang :
sgrub grogs thams cad kyis 'thung ba dang khrus la sogs pa bya :
sgrub thod nang du ga'u dngos grub rdzas kyi longs spyod gang 'dzom dang lhan cig tu bzhugs :
de me long gis kha bcad cing dar sna mang pos dril te :
sus kyang lag ma brgyud par rang gar 'gro gar sdod du lus dang grib ma ltar bcang zhing 'du 'bral med par bya :
dus bzang gi skabs su zhag lnga gsum bdun sogs sgrub mchod :
rab zla ba re la lan re :
'bring zla ba bzhi la lan re :
tha ma yang lo re la lan re cis kyang bya'o :
gzhan yang zha thod rkang gling la sogs pa'i rdzas rnams kyang bcang zhing :
las sbyor la sogs pa'i dus la longs spyad :
zhag gsum mam srung mtshams hur 'don mi bya zhing :
gzhan gyi dbang du rang ma song bar bya :
dus rgyun du rgyal po lta bu'i spyod pas dkyil 'khor rnam pa gsum gyi ngang nas spyod lam bya'o :
longs spyod ci byung yang yar mchod mar sbyin bya :
phyi rol gyi tho rgyal chen du dmigs pa la gtang rag gi mchod pa btang la rang gnas su gshegs shing tho bsgyel :
sgo byang byas pa la sogs pa yod na'ang bkrol :
sgrub pa tshar ba'i dga' ston ci 'byor bya :
'gro ba gang 'dus pa thams cad bla med byang chub kyi lam la bkod :
blo sems rgya skyed cing gzhan don rgya chen po la 'bad pa la sogs theg pa mchog gi spyod pa tshul lugs dang mthun par byed pa gal che'o :[ \u0f80]atsha :
bla ma dgongs pa 'dus pa las :
yang gsang rtsa ba'i thugs sgrub kyi :
sgrub dang las sbyor rnam pa gnyis :
bskyed rim tsha ba dmar thag 'di :
gud du sbas pa'i yig chung ste :
'di ldan skyes bu dgongs 'dus kyi :
chos la byan tshud rang dbang thob :
bdag gzhan don 'bras rtsol med 'grub :
'di ni yid bzhin nor lta bu :
dgos 'dod 'byung ba'i bang mdzod yin :
o rgyan nga yi snying tshil yin :
da lta mnga' bdag yab sras dang :
ma 'ongs rjes 'jug don slad du :
zab khyad mngon du phyung ba 'o :
phyi rabs 'di 'phrad skyes bus kyang :
kun la 'chol bar ma yin zhing :
dgongs 'dus chos bdag rtsa ba'i bu :
skal ldan las can ma gtogs pa :
gzhan la ma spel phur du 'chang :
spel na d+hA ki'i bka' chad dang :
dngos grub mi 'byung bar chad rgyu :
de phyir gsang rgya gcig brgyud dam :
gsum brgyud dag las mi mang gces :
thems la ma btab rgya yis btab :
de phyir gnad don shes par gyis :
sa ma ya :
rgya rgya rgya :
sbas rgya :
gtad rgya :
gter rgya :
khathaM:
d+ha thim :
gu h+ya :
bskyed rim tsha ba dmar thag ces bya ba gud du sbas pa gsang rgya :
