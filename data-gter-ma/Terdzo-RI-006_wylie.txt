rdzogs chen ma rgyud mkha' 'gro gsang ba lam khyer las :
'dod chags rdo rje'i shog dril bzhugs so :
na mo gu ru pad+ma DA ki nI:
dpal pad+ma mkha' 'gro la phyag 'tshal lo :
'dod chags lam du khyer ba 'di la don gnyis te :
rgyu dang rkyen gnyis so :
de la dang po rgyu rang la brten pa'i 'dod chags la yang gnyis te :
gzhi nyon mongs kun gzhi'i 'dod pa dang :
de la brten nas 'khrul pa ma rig pa'i 'dod pa'o :
nyon mongs kun gzhi'i 'dod pa de ni :
ye gdod ma nas rang bzhin gyis dag pa gcig yin te :
dus gsum sangs rgyas kyi dgongs pa :
sems can kun la khyab pa 'di yin te :
sangs rgyas kyis ma bcos :
sems can gyis ma bslad :
glo bur gyi dri ma dang bral ba gcig yin pa la :
de ngo ma shes pas nyon mongs pa'i 'dod pa skyes nas :
'khrul pa ma rig pa'i 'dod pa la brten nas :
phyi rol yul snang gi dngos po la 'dod pa skyes te :
dug lnga dug gsum du shar te :
'khor ba na 'khyams pa'o :
de la dang po gzhi rang la brten pa'i 'dod pa'i mkhan po rtsad gcad pa ni :
phyi'i yul snang du bud med yid du 'ong ba'am :
rang dang snang ba mthun pa la sogs dang 'phrad pa'am :
mthong ba'i dus su :
de yid la 'dod na :
de la ngo bo ci 'dug :
gzugs :
kha dog :
dngos po ci 'dug legs par thag bcad :
de thob pa la yon tan ci 'dug :
ma thob pa la shor rgyu ci 'dug :
'dod mkhan la thag bcad :
de la gzugs kha dog dngos po ci yang ma rnyed par de 'dod pa'i mkhan po rang gi sems su thag chod cing ngo shes tsa na :
phyi rol gyi yul snang la 'dod pa skyes pa thams cad :
rang gi sems kyi cho 'phrul ma gtogs pa :
don logs na gcig kyang med par shes te :
phyi rol gyi yul snang gis tshur yongs nas rang la gnod ma bskyal :
rang gis phar phyin nas yul snang la phan ma btags :
ngo rang thog tu 'phrod nas :
'dod pa'i mkhan po ngo bo rang stong du ngos gzung med par 'char :
de tsa na 'dod pa'i mkhan po rtsad chod pa yin no :
mkhan po rtsad chod tsa na :
phyi rol du bu mo la sogs pa legs pa ci mthong yang :
rang snang du ngo shes te dbyer med du khrol gyis 'gro :
de tsa na snang ba 'dod chags pa'i mkhan po rang snang du rtogs pas :
phyi'i yul snang sems su ngo 'phrod :
yul snang sems su ngo 'phrod pas :
spang bya dang dgag sgrub rang sar dag ste :
phyi'i yul rkyen gyi snang ba thams cad grogs su shar nas :
rang la brten pa'i 'dod pa ngo 'phrod pa'o :
spang blang gi mtha' dang bral ba yin no :
rkyen yul snang la brten nas chags pa ni :
de la don lnga ste :
dbang po'i sgo lnga la brten nas :
mig gzugs legs pa la chags :
rna ba sgra snyan pa la chags :
sna dri zhim pa la chags :
lce ro mngar ba la chags :
lus reg bya 'jam pa la chags :
de la phyi'i rkyen la brten pa'i snang ba'i yul la chags pa thams cad :
nang sgo lnga rig pa'i rtsal du ngo ma shes pas :
de la chags pa skyes pas :
sems can gyis rigs drug so so'i sdug bsngal myong ste :
sems nyid 'khor bar 'khyams pa'o :
de la dang po phyi rol gyi yul snang thams cad rang sems su thag bcad do :
sems nyid stong pa nyid du thag bcad do :
sems stong pa nyid du thag chod tsa na :
phyi yul rkyen :
yul snang thams cad stong par shes so :
de tsa na phyi yul rkyen thams cad sems su shes pas :
phyi yul rkyen chags pa'i yul du shes :
yul snang sems su shes :
gnyis ka gnyis med du shes :
de tsa na phyi rol snang ba'i yul la chags pa thams cad rang gi rig pa :
sems kyi rtsal du ma gyur pa gcig kyang med do :
'dod chags chu ltar du g.yo yang a'u tsi :
thams cad chos nyid kyi yo lang yin no :
dpe ci dang 'dra na :
me 'bar ba la shing bsnan pa dang 'dra'o :
'dod chags kyi rang bzhin chos sku yin :
'dod chags kyi rang bzhin bde ba yin :
'dod chags kyi rang bzhin ye shes yin :
de tsa na phyi rol chags pa'i yul snang la :
spang rgyu gcig kyang med do :
nang rig pa'i ngo bo stong pa :
rang bzhin gsal ba :
thugs rje 'gag pa med pa :
gsal ba de chos sku yin :
nang rig pa chos skur ngo shes tsa na :
phyi'i yul snang du 'dod chags skyes pa thams cad :
nang rig pa chos sku'i rtsal yin no :
de ngo shes tsa na 'dod chags lam gyi lhong du gyur pa yin no :
dug lnga'i nang nas 'dod chags 'di :
'byung ba lnga dang sbyar na me yin no :
khams lnga'i nang nas me'i khams yin no :
sku lnga'i nang nas snang ba mtha' yas yin no :
stong pa lnga'i nang nas gsal stong yin no :
ye shes lnga'i nang nas sor rtog ye shes yin no :
'od lnga'i nang nas dmar po yin no :
zhing khams lnga'i nang nas bde ba can yin no :
'dod chags lam du khyer ba'i gdams pa 'di :
lam myur ma bsgom par sangs rgya ba :
ngo shes pa dang grol ba dus mnyam pa :
gdams pa'i khyad par ro :
'dod chags rdo rje'i shog dril zhes bya ba lags so :
yum rdo rje phag mos dur khrod so sa'i gling du ye shes mtsho rgyal la gnang :
mtsho rgyal gyis sgrags yang rdzong shel gyi 'od gsal phug tu gter du sbas so :
bka' rgya :
gter rgya :
gtad rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
de nas slob dpon ma kun dga' 'bum gyis gter nas spyan drangs pa'o //
shog ser gyi yang tsha las zhal bshus so ///
/
