@##//
bde gshegs yongs 'dus drag po kI la ya'i byin rlabs thugs kyi dbang bskur mtshams sbyor gyis brgyan pa gnam lcags zhun thigs zhes bya ba bzhugs so //
mchog tu mi 'gyur bde ba che'i //
ye shes rol pa'i rdo rje can //
pad+ma'i rgyal tshab der btud nas //
zab don dbye la gnang ba stsol //
yang zab khro rol phur bu'i snying po don gyi dbang bskur thun mong ma yin pa bgyid pa la gsum /
sbyor dngos rjes so //
dang po ni /
gzhung mthun dkyil 'khor ras bris yod na bkram /
med na dbang gzhung du gsal ba bzhin maN+Dal la 'bru'i tshom bu gtso 'khor lnga bkod pa'i steng many+dzi la rnam bum so lnga'i bcud ldan mgul chings dmar po kha rgyan gyis spras pa bzhag
/rgyab ngos su gtor chen zur gsum me ri sku tsaka dar gdugs kyis brgyan pa /
g.yas g.yon rnams su rak+sha'am thod phreng /
rgya gram /
rdo rje rtse dgu dang thod khrag
/tho ba me dpung lcags sdig lcags phur bzhi'i tsakli rnams bkod /
sman raka gtor gsum /
phyi mchod rnams spyi ltar dang /
nyer mkho'i tshogs gtor dang yo byad rnams kyang tshogs par bya'o //
gnyis pa dngos gzhi'i dbang don bsgrub mchod ni /
rgyas par grub na khro rol las byang /
bka' gter srung ma'i gtor 'bul /
tshogs skong bshags rnams 'grub na ci nas gal che /
mgyogs dbang lta bur bsdu na gter ston nyid kyis mdzad pa'i rtsa gsum spyi'i las byang nang du sgrub thabs gter gzhung btsud nas bdag mdun dbyer med dam tha dad gang du bsgrub kyang rung la bsnyen bzlas ci 'grub dang /
bum bzlas zur du spro na bya /
de nas gter bdag spyi gtor /
tshogs mchod dang rtsa gsum spyi skong tsam btang /
dbang dngos la /
slob ma gsum mam bdun las mi mang ba la las bum gyi chus khrus bya /
bgegs gtor bsngos la bgegs bskrad cing srung 'khor bsgom /
me tog bkye bsdu dang sems bskyed gsal btab la /
de'ang 'jig rten gyi khams thams cad na sangs rgyas gnyis par yongs su grags pa o rgyan gyi slob dpon chen po pad+ma 'byung gnas nyid /
ngo bo rab 'byams dkyil 'khor ma lus pa'i dbang phyug dpal he ru ka dang rnam dbyer med cing /
gang 'dul sprul pa'i rol gar sna tshogs pas nam mkha'i khams dang 'khor ba ji srid de srid du bsam yas lhun gyis grub pa'i phrin las kyis lus can ma bsgral ba mtha' dag gdod ma'i dbyings su phyam gcig sgrol ba dang /
khyad par sangs rgyas kun gyi phrin las 'jug pa'i yul du ma gyur pa shin tu ma rungs shing log sred gdug pa can gyi gdul bya rnams kyi gnyen por rgyal ba kun gyi stobs bcu'i rtsal shugs gcig tu bsdus pa lta bu /
srid zhi'i khams na che btsan 'gran zla dang bral ba'i bdud 'dul 'bar ba chen po'i phyag rgya'i cho 'phrul cir yang ston pa las /
snyigs dus kyi bdud 'gong dam sri ma rungs pa rnams kyi gnyen por lhag pa'i lha gzhan las kyang byin rlabs kyi tshan kha dang mthu stobs kyi rtsal shugs khyad par du 'phags pa bde gshegs yongs 'dus drag po kI la ya 'di ni /
rang gzhung las /
phyogs dus rgyal ba gcig bsdus thod phreng rtsal :
phyi ltar dpal chen pad+ma he ru ka :
nang lhar dbang drag rta mgrin khros pa'i lha :
gsang ltar dmar nag me yi phreng ba can :
drag tu khros pa badzra kI la ya :
gsang chen rol pa'i dkyil 'khor lhun gyis grub :
'di nyid bsgrub na lam gyi bar chad zhi :
mchog dang thun mong dngos grub ma lus thob :
dregs pa sde brgyad ma lus bran du khol :
gang brtsam las rnams thogs med 'grub par 'gyur :
ces sogs bsngags par mdzad pa 'di nyid kyi sgrub thabs man ngag dang bcas pa gu ru rin po ches skal pa dang ldan pa'i rje 'bangs rnams la gdams par mdzad cing snyigs ma'i gdul bya la brtse bas dgongs te mdo khams rgyam rgyal gnod sbyin chen po'i mdun zhol /
'gyur med gtan 'khyil g.yu mtshor rgyas btab pa las /
phyis dus smon lam gyi dbang btsan pa las 'khon ston klu dbang srung ba'i thugs sprul rig 'dzin rol pa'i rdo rjes ngo mtshar rdzu 'phrul gyi bkod pas spyan drangs te rtsa ba tsam gtan la phab /
chos sde phal cher rten 'brel gyi dbang gis slar yang 'dab gter du sbas pa las gnubs ban nam mkha'i snying po'i thugs sprul rig 'dzin chen po tshe dbang nor bu rdo rje dpal 'bar gyis kha shas shig spyan drangs par mdzad pa las byon pa'i smin byed yongs kyi snying po byin rlabs thugs kyi dbang bskur ba la sogs kyis mtshams sbyar nas maN+Dal 'bul du gzhug
/slob dpon dang pad+ma drag po dbyer med la dad gus drag pos gsol ba 'debs pa 'di'i rjes zlos /
ho :
bde gshegs rgyal ba thams cad kyi :
ngo bo rigs 'dus thod phreng rtsal :
bdag cag 'dir 'dus dad ldan la :
byin rlabs dngos grub rnam gnyis stsol :
lan gsum /
de ltar gus pas gsol ba btab pa'i snod du rung ba de la rdo rje theg pa'i che ba brjod pas spro ba bskyed cing gnang ba sbyin pa ni 'di lta ste /
ho :
skal ldan skyes bu khyed rnams kun :
dal 'byor thob pa grangs mang yang :
gsang sngags zab mo'i sgor zhugs dkon :
deng 'dir bsod nams tshogs las byung :
slar yang zab mo'i gdams ngag nyon :
de la dbang gis smin par byed pa la thog mar rgyud rnam par dag pa gal che bas /
thog med nas bsags pa'i sdig ltung bag chags dang bcas pas rang rgyud dri ma can du byas pa la gnong zhing 'gyod pas snying nas bshags shing /
bla ma yi dam dbyer med pa la blo gtad gcig chog tu bcas te sgo gsum bran du 'bul ba'i 'dun pa rtse gcig pas 'di'i rjes zlos /
na mo :
bde gshegs rigs 'dus spyan snga ru :
sngon chad bag chags las nyon rnams :
deng nas byang bar mdzad du gsol :
phyin chad sgo gsum nyid la 'bul :
legs nyes thams cad khyed rang shes :
bla ma dang dkyil 'khor gyi lha bde gshegs yongs 'dus drag po kI la ya rtsa gsum chos skyong rgya mtsho'i tshogs dang bcas pa mngon sum bzhin du bzhugs pa la bdag sogs mkha' khyab kyi 'gro ba thams cad byang chub snying po'i bar du skyabs su mchi'o snyam pas 'di'i rjes zlos mdzod /
ho :
bde bar gshegs pa rgyal ba rgya mtsho'i tshogs :
ma lus 'dus pa'i bdag nyid drag po rtsal :
bdag cag lus ngag yid gsum gus pa yis :
mi phyed dad pa'i ngang du skyabs su mchi :
lan gsum /
gdon bgegs 'byung po ma rungs pa rnams kyis gtsor byas pha ma sems can thams cad che mchog gu ru drag po'i go 'phang la 'god par bya ba'i phyir du /
drag po chen po'i dkyil 'khor du zhugs nas lam rgyud la bsten par bgyi'o snyam du sems bskyed pa 'di'i rjes zlos /
ho :
bla med drag po 'jigs byed dkyil 'khor du :
skal ldan bdag gis 'gro ba ma lus kun :
ma bsgral bsgral dang ma grol dgrol bar bgyi :
rgya chen byang chub mchog thob sems bskyed do :
lan gsum /
tshogs kyi zhing mchog khyad par can de rnams kyi spyan sngar tshogs gsag yan lag bcu pa tshul bzhin bya ba'i 'dun pas so so'i dmigs pa tshig dang rjes su mthun par gsal thob la 'di'i rjes zlos /
hU~M:
khro bo rol pa'i lha tshogs gshegs su gsol :
dregs pa bsnol ba'i gdan la brtan par bzhugs :
brkyang bskum srin po'i gar gyis phyag 'tshal lo :
dug gsum sha rus khrag gi mchod pa 'bul :
dam tshig 'gal 'khrul nyams chag mthol lo bshags :
log 'dren drag pos bsgral la rjes yi rang :
dregs pa ma lus 'dul ba'i chos 'khor bskor :
phrin las rnam bzhi 'grub par gsol ba 'debs :
mngon spyod las bsgrub dge ba yongs la bsngo :
lan gsum bya /
de nas dbang gi gzhi dgod pa ye shes dbab pa la khyed rang rnams sgo gsum gyi gnad legs par gcun la dmigs pa 'di ltar rtse gcig sgoms shig
/oM swa b+hA ba sogs sgrub thabs kyi mngon rtogs tshang bar brjod pas gsal gdab /
thugs kar hU~M dang rang rang gi sa bon gyis mtshan pa dang :
slob dpon gyi thugs ka nas kyang 'od zer 'char kha'i zer thag lta bu chos kyi dbyings kun tu khyab par 'phros /
'og min gsang chen rol pa'i dur khrod /
lho nub rnga yab pad+ma 'od kyi pho brang sogs sangs rgyas kyi zhing dpag tu med pa na bzhugs pa'i bde gshegs yongs 'dus drag po kI la ya'i dkyil 'khor lha tshogs rnams kyi thugs rgyud bskul /
thams cad kyang dgyes pa chen po'i ye shes kyi rol pa'i sku yig 'bru phyag mtshan sna tshogs pa'i rnam pa nam mkha'i dbyings dang bar snang gi khams gang ba char chen drag tu babs pa ltar byon nas /
khyed rang gi sgo gsum la dbyer med du thim nas byin gyis brlabs par mos shig
/'beb pa'i rdzas bdug
/dbyangs dang rol mos bskul te /
hU~M hU~M hU~M:
bzhengs shig pad+ma thod phreng rtsal :
bdag cag mos pa'i bu rnams la :
byin rlabs 'beb phyir gnas 'dir byon :
'gro ba yongs kyi skyabs mgon rje :
khyad par thugs rjes bod la dgongs :
las ngan rnam smin mnar ba yi :
bdag cag rjes 'jug bu slob rnams :
thugs kyis 'dor ram gu ru rje :
thugs rjes yal yol btang snyoms na :
yang sangs rgyas pa'i dgos pa ci :
bdag cag bu rnams mchi ma 'khrugs :
gsol 'debs snying nas 'o dod 'bod :
pha mchog khyed kyi yon tan dran :
bu la gzigs shig thugs rje can :
byin gyis rlobs shig sprul pa'i sku :
lus la sku yi byin phob cig :
bde ba spor cig DA ki'i tshogs :
ngag la gsung gi byin phob cig :
nus pa skyed cig yi dam lha :
sems la thugs kyi byin phob cig :
rtogs pa spor cig gu ru rje :
'dir tshogs mos pa'i bu rnams la :
yon tan phrin las byin phob cig :
lus ngag yid gsum sgrib pa sbyongs :
rtsa gsum dam tshig nyams pa skongs :
sku gsung thugs kyi byin gyis rlobs :
dug lnga'i rnam rtog zhi bar mdzod :
ye shes lnga yi dbang mchog skur :
lha srin sde brgyad dam la thogs :
mi mthun rkyen sol mthun par sgrubs :
mchog dang thun mong byin phob cig :
ces dang /
hU~M gsum bsgril dang bdun bsgril mang du brjod /
rtsa sngags mthar /
dz+nyA na A we sha ya a A:
btags pa'ang drag tu brjod la dbab /
ye shes pa'i byin rlabs kyi rgyun sgo gsum la rab tu gnas shing brtan par byas par mos mdzod /
me tog 'thor la /
oM su pra tiSh+Tha badzra ya swA hA:
zhes brjod /
de nas dbang dngos gzhi bskur ba la /
rtsa ba bum pa'i dbang dang /
rjes 'brel sku gsung thugs mtha' rten dang bcas pa rim par sbyin pa ste /
de'ang bum pa 'di nyid khro bo rol pa bdud 'dul kI la ya chen po'i brda don rtags kyi dkyil 'khor yongs su rdzogs pas dbang bskur ba'i tshe bdud rtsi'i chu rgyun gyis khyed rang gi sgo gsum gyi sgrib pa bag chags dang bcas pa bkrus /
dbang bzhi'i ye shes rgyud la smin /
pad+ma drag po kI la ya dang dbyer med du gyur par mos shig
/rnam bum mgor bzhag la /
hU~M:
brda don bum pa'i dkyil 'khor 'dis :
rigs kyi bu la dbang bskur bas :
sgo gsum dri ma bag chags dag :
kI la ya dang dbyer med shog :
rtsa sngags dang hU~M gsum bsgril bdun bsgril brjod /
bum chu sbyin /
rjes 'brel gyi dang po sku'i dbang bskur ba ni /
gtor snod dur khrod rol pa'i gzhal yas khang du gtor ma sku gzugs dang bcas pa /
bde gshegs yongs 'dus gu ru drag po kI la ya'i dkyil 'khor gyi lha tshogs yongs su rdzogs par gsal ba'i sku las byin rlabs 'od zer gyi rnam pa dpag tu med pa 'phros /
khyed rang rnams kyi lus la phog pas gdos bcas su 'dzin pa'i dri ma dag
/snang stong ye shes lha'i skur gyur par mos /
dpal gtor spyi bor bzhag la /
hU~M:
sgyu 'phrul sku gzugs ba liM dbang :
rigs kyi bu la byin 'beb na :
snang stong rdo rje'i sku 'grub nas :
kun khyab kun byed dbang thob shog :
rtsa sngags dang hU~M gsum dang bdun bsgril brjod /
des sku phyag rgya'i dbang thob /
lus kyi sgrib pa dag
/bskyed rim lha'i 'khor lo bsgom pa la dbang /
'bras bu sku rdo rje 'grub pa'i skal pa can du byas pa yin no //
gnyis pa gsung bzlas pa'i lung sbyin pa yin pas dmigs pa 'di ltar mdzod /
slob dpon dang dkyil 'khor gyi gtso bo dbyer med pa'i thugs ka'i ye shes sems dpa' phyag na rdo rje'i thugs kar rdo rje rtse lnga pa'i lte bar nyi ma'i gdan la hU~M dmar nag gi mthar sngags phreng g.yas su 'khor ba /
slob dpon la mos gus drag tu byas pa'i rkyen gyis thugs ka'i sngags phreng las sngags phreng gnyis pa 'phros /
zhal nas thon te khyed rang rnams lhar gsal ba'i zhal du zhugs /
thugs kar ye shes sems dpa'i zhal nas brgyud /
de'i thugs kar rdo rje'i lte bar nyi steng hU~M dmar nag gi mthar 'khod /
bzlas pa'i rkyen gyis sngags phreng g.yas su 'khor ba las 'od zer me dpung kha dog lnga ldan dpag tu med pa 'phros nas lus thams cad gang /
sdig sgrib 'gal rkyen bar chad thams cad bsregs shing sbyangs /
'od zer phyir 'phros pas snod kyi 'jig rten gzhal yas khang /
bcud kyi sems can pad+ma he ru ka
/sgra skad thams cad kI la ya'i rang sgra 'ur dir gyis sgrog par mos la sngags 'di'i rjes zlos lan gsum mdzod /
phreng ba sbrel la /
oM AHhU~M artsig nirtsig na mo b+ha ga wa te dz+nyA na badzra karma kI li kI la ya sarba big+h+nAn baM hU~M phaTa?:
a hrIHhU~M b+h+yo hU~M phaTa?:
lan gsum /
phreng ba mgrin par bzhag la /
de nyid brtan par byas pa'i mos pa mdzod /
hU~M:
brjod bya'i tshig dbang gsang sngags 'di :
bde gshegs kun gyi yang snying bcud :
rigs kyi bu la bstims pa yis :
grags stong gsung dbyangs dbang thob shog :
rtsa sngags hU~M rnams brjod /
des gsung sngags kyi dbang thob /
ngag gi sgrib pa dag
/bsnyen sgrub bzlas brjod kyi rnal 'byor la dbang /
'bras bu gsung rdo rje 'grub pa'i skal pa can du byas pa yin no //
gsum pa thugs rig pa rtsal gyi dbang bskur ba ni /
sna tshogs rdo rje snying gar bzhag pas 'khor 'das sku bzhi'i ngo bor gdod nas rdzogs pa'i du ma ro gcig gi rang rtsal 'gag pa med pa cir yang 'char bas phrin las bzhi sogs lhun gyis grub pa mtshon pa'i don du shes pas rang rig rang gsal gyi ngang du mnyam par zhog cig
/rgya gram snying gar gtugs la /
hU~M:
phrin las bzhi sgrub rgya gram dbang :
rigs kyi bu la 'di gtad pas :
rig pa'i rtsal dbang thob gyur nas :
kI la ya dang dbyer med shog :
rtsa sngags hU~M rnams brjod /
mtha' rten rtsa ba'i phyag mtshan rdo rje rtse dgu pa dang thod khrag lag g.yas g.yon du gtad pas thabs bde ba chen po dang shes rab stong pa nyid zung du 'jug pa'i dbang bskur thob par mos shig
/rdo rje dang thod khrag lag g.yas g.yon du gtad la /
hU~M:
rdo rje rtse dgu thod khrag 'di :
nam yang 'bral med 'chang bar bya :
don la rang rig rtsal dbang brda :
thabs shes dbyer med dbang thob shog :
rtsa sngags hU~M rnams brjod /
ye shes kyi rang bzhin 'bar ba'i phyag mtshan bzhi gtad cing mnga' gsol bas dug gsum dang gdon bgegs ma lus pa tshar bcad cing phyi nang gsang ba'i bar chad mi mthun pa'i phyogs las rnam par rgyal ba'i dbang chen brnyes par mos shig
/tho ba me dpung g.yas dang lcags sdig phur bu g.yon du gtad la /
hU~M:
bdud bzhi kun bcom tho ba me :
bgegs 'joms lcags kyi sdig pa 'bar :
sku gsum rang bzhin lcags phur 'di :
rigs kyi bu la 'di gtad pas :
phyi nang bar chad rdul du rlog :
dug gsum bsgral ba'i dbang thob shog :
rtsa sngags dang hU~M gsum dang bdun bsgril gyi dbyangs bya /
shis pa brjod /
des sprul pa'i gter ston chen po rig 'dzin rol pa'i rdo rje'i zab gter drag po khro rol phur bu'i sger dbang thun mong ma yin pa legs par grub pa ste /
gzhung las /
dbang bskur rgyas 'bring bsdus gsum las :
'di ni byin rlabs thugs kyi dbang :
lan cig thob pa tsam gyis ni :
sdig sgrib dag cing bar chad sel :
tshe dang bsod nams dpal 'byor 'phel :
byang chub mchog gi lam sna zin :
de phyir shin tu gces par zungs :
zhes bsngags pa la dad mos yid ches dang ldan pas dam tshig tshul bzhin bsrung ba dang 'di nyid yi dam gyi lhar 'dzin snyam pas rjes zlos /
gtso bos ji ltar sogs /
gtang rag maN+Dal sogs dbang mjug dang /
tshogs la rol zhing lhag ma gtong ba nas bsngo smon shis brjod kyi bar las byang rjes chog rnams gsang ba spyi dang mthun par bya'o //
snyigs mas bskyed pa'i gdug can mun //
mthu stobs nyi zer 'bar bas bcom //
phan bde'i snang bas sa gsum la //
rtag tu skyob pa'i btsas su shog
/smin byed 'di'i rgyun dkon cing bka'i gtsigs su bsdams kyang chos rgyun la phan par re ba'i lhag bsam bzang pos gter mdzod rin po che'i dbyig gi snying po sdud pa'i skabs pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du mtshams sbyor brjod bder spel ba dge legs 'phel //

//
