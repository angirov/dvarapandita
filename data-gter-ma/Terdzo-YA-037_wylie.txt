@#//
'jig rten dbang phyug mi tra snying thig gi dbang bskur khyer bde bklag chog tu bkod pa zla shel bdud rtsi'i chu rgyun zhes bya ba bzhugs so //
na mo gu ru lo ke shwa ra ya /
mkha' mnyam 'gro la gzigs pa mtha' yas kyang /
khyad par gdong dmar bod la brtser dgongs pa //
rgyal kun brtse chen gcig bsdus pad dkar 'chang //
spyi bo'i rgyan dang snying gi dpyid du bsti //
gang de'i sgrub thabs bka' srol rgya mtsho las //
mi tra'i thugs thig rmad byung bdud rtsi'i klung //
gter 'byin rgyal po nus ldan rjer babs pa //
thar pa'i srog 'tsho nyid phyir dang bas spyod //
rmad du byung ba'i thugs tig 'di'i smin byed rtsa gzhung gi dgongs pa ltar sa chog sogs rgyas par byed skabs gter gzhung nyid du rtogs par bya dgos shing /
'dir sgrub gnas rnying par ras bris kyi dkyil 'khor tsam la brten nas mgyogs dbang khyer bde'i lugs su bkod pa la don gsum /
sngon 'gro sta gon /
dngos gzhi sgrub mchod dang dbang bskur /
rjes kyi bya ba'i rim pa'o //
dang po la gsum /
lha /
bum pa /
slob ma lhag par gnas pa'o //
dang po ni /
stegs gtsang mar maN+Dal la ba byung dang dri bzang gis byugs pa'i steng me tog tshom bu bkod /
mdun du phyi mchod phreng tshar /
dkar gtor bcas bsham /
skyabs sems sngon du 'gro bas rtsa sgrub ltar bskyed bzlas bya /
sngon gtor /
raM yaM khaM dang /
a kA ros byin brlab /
pr-i thi bI de bI b+hU mi pa ti sa pa ri bA ra badzra sa mA dzaHsa mgron 'gugs /
oM pr-i thi bI sogs kyi mthar /
gr-ih+Na i daM ba liM ta swA hA/
btags pa lan gsum gyis phul /
hU~M:
sa las byung ba'i lha kun dang :
gang yang sa la brten pa rnams :
ma lus kun la dge don du :
byams pa'i sems kyis gnang bar mdzod :
ces gsol ba btab pas gnang bar bsam la gtor ma phyir phul /
mchod pa la las sngags kyis bsang /
swa b+hA bas sbyang /
stong pa'i ngang las oM yig las //
rin po che yi snod rnams su //
'bru gsum las byung mchod pa'i sprin //
dpag med nam mkha' gang bar gyur //
oM badzra ar+g+haM nas shab+da pany+tsa kA ma gu Na AHhU~M/
maN+Dal gyi tshom bu pad+ma dkar po dang zla ba'i dkyil 'khor gyi steng du yi ge hrIHdkar po las 'od zer 'phro 'dus don gnyis byas te pad+ma dkar po hrIHsa mtshan par gyur /
de yongs su gyur pa las 'phags pa spyan ras gzigs sku mdog dkar po zhi zhing 'dzum pa /
phyag bzhi'i dang po gnyis thugs kar thal mo sbyar ba /
g.yas 'og mas shel phreng dang g.yon 'og mas pad+ma dkar po bsnams pa /
dar dang rin po che'i rgyan gyis brgyan cing ri dwags lpags pas nu g.yon bkab pa /
'od dpag med pa'i dbu rgyan can /
zhabs rdo rje skyil krung gis bzhugs pa'i mdun du yum yi ge drug ma /
g.yas su sras nor bu 'dzin pa /
g.yon du sras mo gsang sngags 'dzin ma sogs 'khor gyi tshogs thams cad nyi ma dang 'od zer bzhin rang byung lhun grub chen por bzhugs pa'i gnas gsum 'bru gsum gyis mtshan pa las 'od zer 'phros /
ye shes pa spyan drangs par gyur /
hrIH
bzhengs shig bzhengs shig stobs bcu mnga' ba'i lha //
dus las mi 'da' thugs rje'i dbang gis ni //
sems can don la dgongs pa'i 'phags pa spyan ras gzigs //
ma lus 'khor dang bcas te gshegs su gsol //
oM Ar+Ya a ba lo ki te shwa ra sa pa ri bA ra badzra sa mA dzaH
dzaHhU~M baM hoH
pad+ma ka ma lA ya satwaM/
a ti pU hoH
hrIH
thugs rje chen po'i lha tshogs la //
nyer spyod bdun dang 'dod yon lnga //
bla med mchod pa'i sprin tshogs 'bul //
thugs rjes dgongs la bzhes su gsol //
oM Ar+Ya a ba lo ki te shwa ra sa pa ri bA ra ar+g+haM nas shab+da pany+tsa kA ma gu Na sarba pU dza pra tIts+tsha swA hA/
sangs rgyas kun gyis rab tu bsngags //
yon tan kun gyi gter gyur pa //
spyan ras gzigs zhes mtshan gsol ba //
rtag par brtse la phyag 'tshal bstod //
de nas lha la dmigs te thugs rgyud bskul ba'i tshul gyis yig drug bzlas pa brgya rtsa tsam byas la /
spos dang rdor dril thogs la /
e ma ho :
bcom ldan 'jig rten gsum gyi mgon :
thugs rje'i bdag po dgongs su gsol :
slob ma rnams la brtse ba dang :
khyod nyid la yang mchod pa'i phyir :
mgon po thugs rje 'byung ba yi :
sang ni dkyil 'khor bri bar 'tshal :
de bzhin bdag cag gus pa la :
bcom ldan bka' drin mdzad du gsol :
zhes gsol ba lan gsum btab pas lhas kyang gnang ba byin par bsam mo //
gnyis pa ni /
bum pa nyer lnga'i bcud dang mgul chings dkar po 'bras bu can gyi shing gis kha brgyan pa'i gseb tu phyag mtshan pad dkar yod pa dang /
las bum mgul chings dmar po bcud ldan stegs bur bkod /
mchod pa sngar ltar bsham /
bum pa la gu gul bdug
/yungs dkar brab /
rta sngags dang sum+b+ha nis bgegs bskrad /
mchod pa byin rlabs gong gsal bya /
las sngags dang /
swa b+hA bas bsang sbyang /
stong pa'i ngang las /
trAM las rin po che'i bum pa mtshan nyid thams cad yongs su rdzogs pa yangs shing rgya che ba'i nang du /
baM las bdud rtsi'i rgya mtsho 'khyil pa'i dbus su paM las pad+ma'i sdong po dang a las zla ba'i dkyil 'khor gyi steng du yi ge hrIHdkar po sogs nas bstod pa'i bar gong smos ltar bya /
gzungs thag blangs la /
rang gi thugs ka'i 'od zer gzungs thag la brgyud /
bum lha'i thugs rgyud bskul /
de las 'od 'phros /
phyogs bcu'i rgyal ba sras dang bcas pa'i byin rlabs 'od zer gyi rnam par bsdus te thim /
bum lha'i sku las bdud rtsi'i rgyun babs pas bum pa gang bar gyur /
ces dmigs la yig drug bzla /
mthar bum pa'i lha 'od du zhu nas ye shes kyi chur gyur par bsam /
las bum gyi nang du pad nyi'i gdan la dbang chen rta mchog dmar po khro bo'i chas rdzogs pa /
dbyug to sdigs mdzub mdzad pa'i skur gyur /
oM pad+mAn+ta kr-ita badzra kro ta ha ya grI ba hu lu hu lu hU~M phaTaH
ces bzla /
lha 'od du zhu nas dag byed rdo rje'i chu rgyun du gyur /
ces dmigs /
gsum pa slob ma sta gon ni /
las bum gyis phyi rol du khrus bya /
bden stobs spyi mthun dang /
rta sngags sum+b+ha ni brjod /
yungs thun dang gu gul dud pas bgegs bskrad /
srung 'khor bsgom /
sems bskyed gsal btab /
de la skabs su babs pa /
gangs can mgon po 'phags mchog spyan ras gzigs dbang phyug gi sgrub thabs phul du byung ba /
grub chen mi tra dzo ki'i bka' srol o rgyan bsam gtan gling pa'i zab gter las byon pa'i dbang bskur ba la rim pa gnyis su yod pa las thog mar sngon 'gro sta gon gyi chos rnams zhu ba'i yon du maN+Dal phul /
zhes maN+Dal 'bul gzhug
/de nas chos spyod ltar phyag 'tshal bya bar gsungs pas nus shing spro na de ltar bya /
mgyogs dbang skabs /
khyed rang rnams kyi mdun gyi nam mkhar bla ma dang gnyis su med pa'i 'phags pa thugs rje chen po'i dkyil 'khor la dkon mchog rtsa gsum rgya mtshos bskor te bzhugs pa la mi phyed pa'i dad gus chen pos gnas lnga sa la 'dud pa'i phyag 'tshal bzhin du 'di gsung bar zhu /
gang gi drin gyis sogs /
skyon gyis ma gos sogs /
phyag byar 'os pa sogs brjod /
de la thog mar sdom pa thams cad kyi gzhi rten ci byas thar pa'i lam du 'gyur ba'i phyir skyabs su 'gro ba la /
sngar gsal btab pa'i yul mchog de dag gi spyan sngar bdag dang mar gyur rigs drug gis bsdus pa'i sems can thams cad byang chub snying po la mchis kyi bar du ci mdzad khyed shes kyis skyabs su mchi'o snyam pas 'di'i rjes zlos /
'gro rnams bsgral 'dod bsam pa yis //
sangs rgyas chos dang dge 'dun la //
byang chub snying por mchis kyi bar //
rtag par bdag ni skyabs su mchi //
lan gsum /
theg pa dman pa las ldog ste don gnyis mthar phyin pa rdzogs pa'i sangs rgyas kyi go 'phang 'thob pa'i phyir sems bskyed pa la /
pha ma kho nar gyur pa'i mkha' khyab kyi sems can 'khor ba sdug bsngal gyi rgya mtshor bying ba thams cad 'phags mchog thugs rje chen po'i go 'phang la 'god par bya /
de'i ched du zab mo'i dkyil 'khor 'dir zhugs te lam nyams su blangs la 'phags pa'i go 'phang thob par byas nas 'gro ba 'dren pa'i phrin las la 'jug par bgyi'o snyam pas 'di'i rjes zlos /
shes rab snying brtse dang bcas pas //
brtson pas sems can don du bdag
/sangs rgyas mdun du gnas bcas te //
rdzogs pa'i byang chub sems bskyed bgyi //
lan gsum /
skyabs sems 'di gnyis kyang rgyas par lcogs na gzhung las zur du 'byung ba ltar bya dgos so //
spro+o ba bskyed pa'i phyir zab mo'i chos bshad pa 'di la gsan par zhu /
ho :
'jig rten na ni kun mkhyen rnams :
u dum+bA ra'i me tog ltar :
brgya lam yang ni res 'ga' zhig :
'byung ngam yang na 'byung mi 'gyur :
gsang sngags spyod pa'i tshul mchog 'di :
de bas kyang ni dkon pa 'o :
bskal pa bye ba stong du yang :
sdig pa mi bzad bgyis pa rnams :
de kun dkyil 'khor 'di 'dra ba :
mthong bas byang bar 'gyur lags na :
grags pa mtha' yas sngags spyod pa'i :
tshul la gnas rnams smos ci dgos :
bdag nyid chen po khyed rnams kyis :
rnyed pa mnyam med de ring rnyed :
ces brjod /
srung skud dmar po mdud pa gsum ldan las sngags kyis btab /
rdo rje'i sngags mdud skyes pa'i dpung pa g.yon dang bud med kyi g.yas su bcings pas sgo gsum bar chad thams cad las bsrung bar mos shig
/rta sngags brjod bzhin du dpung skud bcing /
tshom bu bkod pa'i maN+Dal dang so shing thogs la /
dngos grub kyi pra ltas brtag pa'i slad du so shing 'di nyid khyed rang rnams thal mo sbyar ba'i bar du zungs la so yi dri ma 'khrud pa'i tshul dang bcas te maN+Dal du 'dor bar zhu /
oM AHhU~M/
zhes bzla bzhin du gtad la 'dor du gzhug
/rtse mo phyogs bzhir bstan na las bzhi /
mtshams su phran tshegs /
steng du mchog 'grub par gsungs pa lags so //
ku sha'i chun po che chung la 'og gi sngags btab la /
dge dang mi dge'i ltas rmi lam du brtag pa'i phyir ku sha'i phon po chung ba sngas dang che ba stan du gyis la sngags 'di nyid bzla ba dang bla ma dkyil 'khor pa la mos gus dang ldan pas nyal ba'i tshe rmi lam gang byung nangs par nged la smra dgos pa lags so //
oM mu tsi ni swA hA:
mu kha le swA hA:
mo hA ni swA hA:
da na ti li swA hA:
zhes brjod bzhin du lag g.yas g.yon du sbyin /
des sta gon gyi rim pa grub pa lags pas dge ba rdzogs byang du bsngo bar mdzod cig
/bsod nams 'di yis sogs brjod /
slob dpon gyis 'degs pa'i rgya dang /
oM badzra ut+tiSh+Tha /
sta gon gyi dkyil 'khor pa nam mkha'i dbyings su bzhugs par gyur /
ces mos /
tshom bu sogs bsdu /
bdag bskyed bsdu ldang dge bsngo bya'o //
gnyis pa dngos gzhi la /
dang po dbang don sgrub mchod bya ba ni /
stegs bur ras bris kyi dkyil 'khor bkram pa'am ma 'dzom na lha grangs kyi 'bru tshom bkod pa'i dbus su khri'u la sta gon byas pa'i rnam bum /
mdun ngos su gtso 'khor lha tsaka bco lnga /
g.yas su yig drug gser bris kyi sngags byang /
g.yon du phyag mtshan shel phreng dang pad dkar /
rgyab tu rigs lnga'i sku dang sa bon so sor phral ba /
rigs lnga'i sa bon phyogs bsdus 'ja' 'od kyis bskor ba dang shel rdo rma bya'i sgro rnams bkod /
bar mtshams sogs gang bder rjes gnang chas /
gzhung gi glegs bam /
bzlas phreng /
dgang blugs /
khri ber dbang zhwa rnams phyogs bsdus tsakli /
dung /
rdor dril /
rtags brgyad /
rgyal srid kyi tsaka li rnams bzhag
/mdun du chu gnyis nyer spyod bsham /
las byang la mkho ba'i dkar gsum gtor tshogs sogs 'du bya'o //
de nas gzhung gi dgongs pa ltar na dang po bdag bskyed phrin las bzlas pa tshogs bcas rgyas par btang /
slar mdun bskyed phrin las bzlas pa sogs tshar gcig btang bar gsungs kyang /
mi lcogs na da lta phal cher gyi phyag bzhes la 'byung ba bzhin tshig ris gcig gis bdag mdun so sor sgrub na don la khyad par med pas khrus dang gtsang sbra byas la /
bram ze'i lugs kyi phrin las tshogs gnyis rgya mtsho ltar mthar chags su btang /
spyan 'dren skabs nam mkha'i sta gon gyi lha dkyil 'khor la bstim /
bzlas pa'i skabs bdag mdun gnyis kar dmigs pa'i 'phro 'du byas la yig drug ci 'grub bzla /
'grub na bum bskyed bzlas pa bcas sngar ltar zur du bya /
mi 'grub na bzlas pa'i skabs dmigs rnam phyes pas kyang rung /
gang ltar tshogs mchod bcas grub nas bdag 'jug len dgos kyang ma lcogs na ting nge 'dzin gyi dbang len tsam byas la gnang ba nod /
dkyil 'khor yol bas bsgrib bo //
de nas dbang la 'jug pa dang dbang dngos gnyis su yod pa las /
dang po ni /
slob ma rnams phyi rol du khrus bya /
mig dar dang me tog gtad /
nang du 'ong nas gral du ma 'khod pa la /
'o /
khyed rang rnams la rigs dang skal pa dri ba yin pas gson cig
kye :
khyod ni su yin ci la dga':
zhes dris pa'i lan btab pa 'di'i rjes zlos /
ho :
bdag ni rigs kyi bu mchog ste :
'phags pa thugs rje can la mos :
skal pa bzang la bdag dga' 'o :
zhes dri ba dang lan bcas tshar gsum byas la /
de ltar na dkyil 'khor du 'jug pa'i skal pa dang ldan par 'dug pas rang gral du 'khod par mdzod cig
/ces gral la 'khod /
thams cad la zan dum re gtad la changs bu byas pa bsdus la /
bgegs gtor gtang /
mtshams gcod dang srung 'khor bcas bya /
me tog bkye bsdu dang sems bskyed gsal btab la /
de'ang de bzhin gshegs pa thams cad kyi snying rje chen po'i rang gzugs 'phags mchog spyan ras gzigs dbang phyug nyid nges pa'i don du chos sku gzi brjid 'od dpag med mgon las ma g.yos par /
longs sku rnam snang gangs chen mtsho rigs lngar snang bas sku dang zhing khams rab 'byams rgya mtsho'i sprin bkod cing /
bskal bzang 'di nyid kyi sangs rgyas rnams kyang sprul pa'i gzhir gyur pa yin la /
rnam pa tsam du sa bcu pa la gnas pa'i byang chub sems dpa'i tshul gyis bde ba can dang po ta la na sku dngos su bzhugs shing 'khor ba dong nas sprugs pa'i phrin las rgyun chad mi mnga' ba de nyid kyi /
mdo rgyud sgrub thabs gdams ngag gi bka' srol 'phags bod kun tu mtha' yas pa byon pa las /
skabs su babs pa 'di ni /
rje btsun spyan ras gzigs nyid kyis bde chen ral pa gcig pa'i dkyil 'khor du dbang bskur bstsal pas sa brgyad pa'i rtogs pa mngon du gyur cing 'chi med 'ja' lus rdo rje'i skur bzhugs pa sogs ngo mtshar ba'i rnam par thar pa bco brgyad mnga' ba'i grub pa'i dbang phyug chen po mi tra A nan+da'i zhal snga nas /
sangs rgyas gnyis pa pad+mA ka ras gsan te /
bod yul du mkha' 'gro ye shes mtsho rgyal dang Ar+Ya sa le sogs thugs rje chen pos byin gyis brlabs pa'i mi bzhi la gdams nas phyi rabs kyi don du zab mo'i gter du sbas pa /
smon lam las 'phro dang gdul ba'i dus la babs pa'i tshe Ar+Ya sa le'i skye ba sprul pa'i gter 'byin yongs kyi rgyal po o rgyan bsam gtan gling pa'am stag sham rdo rje dri med snying pos /
spu bo 'dongs chu byams pa'i lha khang nas spyan drangs pa'i 'jig rten dbang phyug mi tra snying thig gi dkyil 'khor du dbang bskur ba la sogs kyis mtshams sbyar nas /
thog mar 'jug pa'i chos rnams zhu ba'i yon du maN+Dal phul /
gsol ba 'debs pa 'di'i rjes zlos mdzod /
kye :
dga' chen khyod bdag ston pa po :
slob dpon khyod ni dgongs su gsol :
sangs rgyas chos dang tshogs kyi mchog :
skyabs gsum dag kyang bdag la stsol :
byang chub chen po'i tshul bstan pa'i :
dam tshig de nyid bstsal du gsol :
thar pa chen po'i grong mchog tu :
mgon pos bdag ni gzhug par 'tshal :
lan gsum /
de nas lha la gnang ba zhu ba ni /
slob dpon zhwa phud /
bzhengs la spos dang rdor dril thogs te /
ho :
bcom ldan gtso bo dgongs su gsol :
ye shes lha yi grong khyer mchog :
thugs rje chen po'i dkyil 'khor du :
dad ldan slob ma 'jug par 'tshal :
'jig rten gsum la phan mdzad pa'i :
'gro ba'i mgon pos gnang bar mdzod :
ces lan gsum gsol bas lhas gnang bar bsam mo //
de nas slob dpon gyis slob ma la gnang ba sbyin pa ni /
ho :
khyod ni tshul can snod yin te :
bu tshur shog cig theg chen gyi :
gsang sngags spyod tshul cho ga 'di :
khyod la yang dag bstan par bya :
rdzogs pa'i sangs rgyas gang 'das dang :
de bzhin gang dag ma 'byon dang :
da ltar byung ba'i mgon po rnams :
'gro la phan phyir bzhugs pa dag :
cho ga bzang po 'di mkhyen nas :
dpa' bos byang chub shing drung du :
thams cad mkhyen pa'i mtshan ma brnyes :
gsang sngags sbyor ba gnyis med pa :
skyob pa shAkya seng ge yis :
bdud sde shin tu mi bzad pa'i :
dpung chen dag kyang de yis bcom :
de bas kun mkhyen thob bya'i phyir :
bu yi blo gros 'di gyis shig :
ces brjod la yol ba phye /
sgrib pa bkral ba ni /
slob dpon gyis rdo rje bsdams pa'i phyag rgya slob ma'i spyi bor bzhag la /
oM badzra b+han+d+ha tra tha :
zhes brjod cing bskor nas phyag rgya phyir bkyed pas /
sor mo rnams ye shes kyi lcags kyu 'bar bas slob ma'i sdig sgrib thams cad nag tha ra ra gtor bar bsam /
byin gyis brlab pa ni /
rang gi gnas gsum du yi ge 'bru gsum bsam ste :
de las 'od zer 'phros pas phyogs bcu'i bde bar gshegs pa thams cad kyi sku gsung thugs kyi byin brlab rnams bsdus nas :
slob ma'i lus ngag yid gsum la thim par bsam la me tog kyang 'thor ro //
dam tshig bsgrag pa ni /
hU~M:
sangs rgyas kun gyi gsang ba 'di :
dam med rnams la smra ma byed :
theg chen gsang ba ston byed pa :
nga la brnyas par ma byed cig :
dkyil 'khor gsum la rtag gnas shing :
ma lus sems can don brtson mdzod :
dung zhal nas dri bzang gi dam chu sbyin la /
hU~M:
thungs shig rdo rje 'bar ba'i chu :
dam tshig 'das na sreg par byed :
dam tshig bsrung na dngos grub ni :
rdo rje bdud rtsi'i chu 'dis 'grub :
oM badzra a mr-ita sa ma ya hU~M:
ji skad bsgos pa'i dam tshig las skad cig kyang 'da' mi rung ba yin pas nges par mdzod cig
/de nas dbang gi gzhi dgod pa ye shes pa dbab pa yin pas /
gzhan du ma yengs par dmigs pa rtse gcig tu sgoms shig
/khyed rang rnams kyi snying gar yi ge hrIHdkar po yod par bsam /
slob dpon gyi thugs ka nas 'od zer lcags kyu lta bu 'phros te /
'jig rten dbang phyug yab yum sras gsum la sogs pa'i phyogs bcu'i sangs rgyas byang chub sems dpa' thams cad kyi thugs ka nas ye shes kyi 'od zer dkar la 'tsher ba nyi ma'i 'od zer lta bur 'phros nas khyed rang rnams kyi snying la zhugs par mos shig
/yi ge drug pa'i mthar dz+nyA na A be sha ya a A:
zhes btags pa brjod la spos dang rol mo bya'o //
de nas khyed rang rnams kyis dkyil 'khor la lan gsum bskor te /
shar sgo nas nang du phyin pas lha'i zhal mthong ba la gus pa chen pos phyag 'tshal bar mos la thal mo gnas gsum du sbyor la 'di'i rjes zlos /
na mo bud+d+hA ya :
na mo d+harmA ya :
na mo sang+g+hA ya :
na mo lo ki shwa ra ya :
lan gsum /
sngar byin pa'i me tog de nyid lhag pa'i lha la 'bul ba'i mos pas 'di'i rjes zlos dang bcas pas 'dor bar zhu /
ho :
me tog rin chen phreng ba 'di :
sngon tshe bsnyen pa'i ye shes lha :
'gro la phan pa'i gtso chen gyis :
smin par dgongs te bzhes su gsol :
oM pra tIts+tsha ho :
zhes 'grim dkyil du 'dor gzhug
/slo+ob dpon gyi thugs ka nas ye shes kyi 'od zer gser gyi thur ma lta bu byung nas khyed rang rnams kyi ma rig pa'i sgrib g.yogs mig dar dang lhan cig bsal bar mos shig
/hU~M:
ji ltar mig mkhan rgyal po yis :
rab rib ling tog bsal ba ltar :
de bzhin bu khyod mi shes pa'i :
ma rig ling tog bsal bar bya :
oM dz+nyA na tsak+ShuHpra be sha ya phaT:
ces gdong g.yogs bsal /
mig dar bsal bas dag pa ye shes kyi spyan dang ldan par gyur te rten dang brten par bcas pa'i lha'i dkyil 'khor mngon sum bzhin du mjal ba'i mos pas dad gus skyed cig
/ho :
dkyil 'khor bzang po 'di la ltos :
da ni dad pa rab tu skyed :
khyod kyi yi dam 'di yin gyis :
rtag tu yi dam 'bral med mdzod :
'jig rten 'das dang 'jig rten pa'i :
dngos grub thams cad 'di las 'byung :
kye khyed rnams kyi gsang ba'i mtshan 'gro 'dul thugs rje'i dbang phyug ces bya ba yin no //
sngar phul ba'i cod pan spyi bor bzhag la /
lhag pa'i lha spyi bor thim par mos shig
/oM pra ti gr-ih+Na hU~M:
de ltar mjal ba'i dkyil 'khor gyi rnam dag bshad pa 'di la gsan 'tshal /
e ma hoHngo mtshar bstan pa'i dkyil 'khor 'di :
yang dag tu ni 'di lta ste :
pho brang zlum zhing 'khyil ba ni :
chos dbyings spros dang bral ba ste :
ye shes lha yi skur bzhugs pa :
dbyings dang ye shes 'du 'bral med :
pad+ma dmar po chags med gsung :
yi ge drug pa rdo rje'i sgra :
'od kor thugs mchog ye shes lnga :
pad+ma 'dab brgyad 'khor lha brgyad :
bar khyams sgo bzhi phrin las bzhi :
bum pa dri ma sel byed do :
rgyal mtshan mi mthun phyogs rnams gcod :
pan rag chen po rnam lnga la :
yon tan rgyas byed pha gu ser :
thabs dang shes rab drwa bas sbrel :
chags med longs spyod 'dod yon dmar :
ma 'dres chos lngar mda' yab dkar :
thugs rje sna tshogs da ru kad :
kun rdzob thabs chen ka ba la :
don dam mi 'gyur g.yu gdung ngo :
theg pa bzhi ldan rta babs la :
sprul sku don chags pad+ma dmar :
longs sku chos 'khor rgyas byed ser :
chos sku dri bral gdugs dkar skyob :
chos dbyings kun khyab gtsang khang ste :
dbyings ye mi mngon dbus mtho bar :
chos sku rtog pa med bzhin du :
gzhan don 'byung bas rin chen bzang :
'dus ma byas shing mi 'gyur bas :
'og gzhi sna tshogs rdo rje'o :
mi mthun dug gsum spangs pa'i phyir :
sku gsung thugs kyi ra bas bskor :
bde ba 'byung ba pad+ma'i phreng :
me tog rdo rje ra ba la :
sna tshogs sprul sku me ri dkar :
sgrib med gsal ba ye shes te :
dpag med gzhal yas chos dbyings so :
phyi nang snod bcud rnam dag pas :
dngos po ma yin dngos med min :
rtag pa ma yin chad pa min :
med bzhin shar ba rten 'brel te :
mkha' la 'ja' snang ci bzhin no :
'ja' snang rten 'brel rgyu rkyen las :
ltos bzhin shar ba chos nyid de :
thugs rje chen po'i dkyil 'khor yang :
dad pa'i stobs kyi rten 'brel las :
snying rje'i mdangs las dkyil 'khor shar :
gdul bya ma rdzogs de yi bar :
byang chub sems kyi 'od gsal brdal :
dad ldan 'gro ba ma lus pa :
byang chub lam gyi gnas su bkod :
gdul bya 'gro don rdzogs pa'i tshe :
chos kun chos nyid pad+mo'i klong :
bzlums nas snang ba mtha' yas su :
mngon pa las ni byang chub pas :
bu rnams dad pa rab tu byos :
de dag rnams kyis 'jug pa'i chos bco lnga grub pa lags /
zhugs nas mngon par dbang bskur ba zhu ba'i yon du maN+Dal 'bul bar zhu /
thal mo sbyor la 'di'i rjes zlos /
ho :
'jig rten mgon po dgongs su gsol :
'khor ba rgya mtsho mtha' med du :
bying ba bdag la skyabs mdzod cig :
sgo gsum dri ma gsum spangs te :
rdzogs pa'i sangs rgyas thob bya'i phyir :
dbang bskur dam pa bstsal du gsol :
lan gsum /
de ltar gsol ba btab pa sngon du song nas dbang rnams rim par bskur ba la /
dngos gzhi'i dbang dang yan lag rjes gnang dam tshig 'bogs pa gnyis yod cing /
dbang bskur dngos la'ang /
yon tan kun ldan bum pa'i dbang /
phyi rdzas la brten pa'i dbang bzhi /
nang ting nge 'dzin la brten pa'i dbang bdun /
gsang ba ye shes chen po'i dbang bcas rnam grangs bzhir yod pa las dang po bum pa'i dbang sbyin pa yin pas dmigs 'dun rnams rim bzhin mdzad 'tshal /
zhes mtshams sbyar la /
las slob kyis bum pa mdun du btegs /
slob dpon gyis bum nang du dkyil 'khor yongs rdzogs skad cig gis gsal /
gong sta gon skabs su bshad pa'i mchod bstod bsdus pa byed /
thal mo sbyar la /
oM:
bcom ldan ye shes lha yi lha :
thugs rje chen po dgongs su gsol :
bdag cag rab tu bsgral ba'i phyir :
dngos grub dbang mchog gnang bar mdzod :
ces gsol bas :
bcom ldan 'das kyis gnang ba sbyin pa'i brdar zhal 'dzum par mdzad par bsam la :
slar yang /
ar+g+haM sogs kyis mchod pas /
bum pa'i lha las 'od zer 'phros pas :
sangs rgyas snang ba mtha' yas la sogs phyogs bcu'i bde bar gshegs pa thams cad spyan drangs nas :
bum pa'i lha la thim pas 'od du zhu nas ye shes kyi bdud rtsir gyur par bsam :
slob dpon nyid skad cig gis bcom ldan snang ba mtha' yas su gsal bas dbang bskur ba'i phrin las mdzad :
khyed rang rnams 'gro 'dul thugs rje chen po dkar gsal zhal gcig phyag bzhi rgyan cha lugs yongs su rdzogs par gyur pa la dbang rnams rim par bstsal ba'i mos pa mdzod cig :
rnam bum spyi bor bzhag la /
hU~M:
sgrib pa myur sel bdud rtsi mchog :
ye shes bum pa'i dbang bskur bas :
sgo gsum rgyud la gnas pa yi :
dri ma ma lus bsal nas ni :
yon tan kun gyi gzhir gyur pa :
rnam dag ye shes dbang thob shog :
na mo rat+na tra yA ya :
tad+ya thA:
oM ma Ni pad+me hU~M:
dz+nyA na a mr-ite ka la sha a b+hi Shiny+tsa mAM:
rin po che'i bum pa nas ye shes kyi chu rgyun byung ste :
slob ma'i tshangs bug nas mar song bas :
lus ngag yid gsum gyi sdig sgrib ma lus pa dag nas shel sgong phyis pa ltar dkar sangs kyis song :
chu'i lhag ma spyi bor 'khyil bas :
'od dpag med la sogs pa'i sangs rgyas rigs lngas dbur brgyan par bsam la :
bum chu blud /
hU~M:
'di ni khrus mchog dpal dang ldan :
thugs rje'i chu ni bla na med :
byin rlabs ye shes chu yis ni :
ci 'dod dngos grub stsol bar mdzod :
ces hub gsum 'thung du gzhug
/gnyis pa phyi ltar rdzas la brten pa'i dbang bzhi'i dang po phyag rgya lha'i dbang bskur ba la /
dkyil 'khor pa las ye shes kyi sku gnyis pa 'phros /
khyed rang rnams kyi spyi bo nas zhugs /
lus kyi gnas rnams su 'khod pas lus sgrib dag
/phung khams lha'i pho brang du gsal la rdzogs par mos shig
/gtso 'khor rnams kyi tsakli 'don tshig dang bstun /
spyi bor rim par bzhag la /
hU~M:
thugs rje 'gro mgon ye shes kyi :
phyag rgya lha yi dbang bskur bas :
mtha' gnyis las grol lha yi sku :
sgyu ma lta bu'i dbang thob shog :
oM b+ha ga wAn ma hA kA ru Ni ka kA ya a b+hi+i Shiny+tsa mAM:
hU~M:
yi ge drug ma rgyal ba kun gyi yum :
dus gsum sangs rgyas thams cad skyed byed pa'i :
bde ba chen po stong nyid dbang bskur bas :
phyag rgya chen po mchog gi dbang thob shog :
oM Sha Da k+Sha ra a b+hi Shiny+tsa mAM:
hU~M:
thugs rje chen po 'phags pa yi :
thabs las sprul pa nor bu 'dzin :
gsal ba'i rtogs pa bla na med :
ye shes chen po'i dbang bskur bas :
bskyed rim rdzogs pa'i dbang thob shog :
oM ma Ni d+ha ra a b+hi Shiny+tsa mAM:
hU~M:
thugs rje chen po 'phags pa yi :
shes rab las sprul rig sngags 'dzin :
stong pa'i lta ba chos nyid che :
bde stong chen po'i dbang bskur bas :
zag med bde ba'i dbang thob shog :
oM g+hu h+ya d+ha ra a b+hi Shiny+tsa mAM:
hU~M:
snang ba mtha' yas 'od dpag med :
skye 'chi med pa rdo rje'i sku :
tshe dpag med kyi dbang bskur bas :
'chi med tshe yi dbang thob shog :
oM a mA ra Ni dzI ban+ti swA hA:
a b+hi Shiny+tsa mAM:
hU~M:
'khor ba dong sprugs spyan ras gzigs :
snying rje chen po bla na med :
byang chub sems kyi dbang bskur bas :
byang chub sems dpar 'gyur bar shog :
oM pad+ma nIr te shwa ra hU~M:
a b+hi Shiny+tsa mAM:
hU~M:
gsal ba'i thub drug rigs drug yab :
stong pa'i yig drug rigs drug yum :
yab yum gnyis med dbang bskur bas :
rigs drug gnas drug stongs par shog :
oM ma Ni pad+me hU~M:
a su nr-i tri pre du swA hA a b+hi Shiny+tsa mAM:
hU~M:
bdud dang 'chi bdag 'joms pa yi :
khro bo'i gzugs can stobs po che :
mi g.yo mgon po'i dbang bskur bas :
'chi bdag bdud las rgyal gyur cig :
oM tsaN+Da ma hA ro Sha Na hU~M a b+hi Shiny+tsa mAM:
hU~M:
dbang gi bdag nyid rta mgrin dbang :
thugs rje khros pas log 'dren 'dul :
h+ya grI wa'i dbang bskur bas :
bar chad ma lus zhi bar mdzod :
oM h+ya grI wa hU~M a b+hi Shiny+tsa mAM:
hU~M:
dbang gi lha mo khams gsum dbang sdud ma :
rig sngags grub pas 'dod pa dbang du sdud :
lha mo ku ru kul+le'i dbang bskur bas :
snang srid brtan g.yo dbang du 'dus gyur cig :
oM ku ru kul+le hrIHswA hA a b+hi Shiny+tsa mAM:
hU~M:
sangs rgyas bstan pa gnyan po srung ba'i phyir :
thugs rje chen po khros pa khro bo'i gzugs :
dpal ldan ye shes mgon po'i dbang bskur bas :
nus mthu mthar phyin 'bras bu'i dbang thob shog :
oM ma hA kA la a b+hi Shiny+tsa mAM:
hU~M:
rnam thos bu dang yang sras chu gter dang :
tshogs bdag dmar nag gzhan gyis mi thub pa :
gter bdag gnod sbyin yongs kyi dbang bskur bas :
tshogs rdzogs gter chen nor la dbang bsgyur shog :
oM ma hA kA la shra ma Na ya swA hA:
a b+hi Shiny+tsa mAM:
hU~M:
yul 'khor srung dang 'phags skyes po :
mig mi bzang dang rnam thos sras :
rgyal chen bzhi yi dbang bskur bas :
phrin las bzhi la mnga' brnyes shog :
dzaHhU~M baM ho :
a b+hi Shiny+tsa mAM:
hU~M:
snying rje'i mdangs las 'khrungs pa'i yab yum gnyis :
gsang ba'i dngos grub brnyes nas mkha' spyod grub :
mi tra yab yum gnyis kyi dbang bskur bas :
tshe gcig gsang sngags dngos grub thob par shog :
oM gu ru mi tra A nan ta dzo ki d+he ba DA ki nI a b+hi Shiny+tsa mAM:
hU~M:
snang ba mtha' yas 'gro ba'i don la byon :
rgya bod 'dzam gling kun tu khyab par sprul :
thugs rje chen po'i phrin las bstan pa spel :
o rgyan chen pos dbang skur byin gyis rlobs :
rig 'dzin rdo rje 'dzin pa'i sa thob shog :
oM gu ru pad+ma sam+b+ha ba sid+d+hi hU~M:
a b+hi Shiny+tsa mAM:
gnyis pa snying po sngags kyi dbang bskur ba la /
lha tshogs rnams kyi mgrin pa nas yi ge drug ma'i sngags phreng gser gyi mdangs can byung /
khyed rang rnams kyi lce la thim pas ngag sgrib dag ngag gsang sngags rdo rje'i rang sgrar gyur par mos shig
/yig drug sngags byang gser bris mgrin par bzhag la /
oM ma Ni pad+me hU~M:
bde gshegs kun gyi snying po'i gtso :
yi ge drug gi dbang bskur bas :
chos nyid rang sgra sngags kyi gsung :
brag cha lta bu'i dbang thob shog :
oM ma Ni pad+me hU~M:
a b+hi Shiny+tsa mAM:
gsum pa phyag mtshan gyi dbang bskur ba la /
lha tshogs rnams kyi thugs ka nas ye shes kyi rang bzhin shel dkar phreng ba dang pad+ma dkar po 'od 'bar ba 'phros /
khyed rang rnams kyi snying gar thim pas yid dang sems kyi sgrib pa dag
/sems zung 'jug ye shes chen po'i rang bzhin du gyur par mos shig
/shel phreng snying gar bzhag la /
oM ma Ni pad+me hU~M:
byang chub sems kyi phreng ba 'di :
rin chen gzungs kyi dbang bskur bas :
bde chen rgyun chad mi mnga' ba'i :
thabs mchog ye shes dbang thob shog :
oM rat+na mA le dz+nyA na a b+hi Shiny+tsa mAM:
pad dkar bzhag la /
oM ma Ni pad+me hU~M:
'dam gyi skyon gyis ma gos pa'i :
pad+ma dkar po'i dbang bskur bas :
stong nyid gzung 'dzin ma reg pa'i :
shes rab dbyings kyi dbang thob shog :
oM pad+ma d+hA tu a b+hi Shiny+tsa mAM:
bzhi pa thugs ye shes chen po'i dbang bskur ba la /
'phags pa spyan ras gzigs kyi phyag rgya thugs kar thal mo sbyor la /
phyogs bcur bzhugs pa'i sangs rgyas rnams la dad mos skyed pas stong pa nyid dang snying rje chen po mngon du gyur par mos shig
/oM ma Ni pad+me hU~M:
dug lnga'i skyon gyis ma gos pa'i :
sangs rgyas kun la dad pa'i stobs :
phyag rgya thal mo sbyar ba yis :
bla med rdzogs pa'i dbang thob shog :
na mo mu dra a b+hi Shiny+tsa mAM:
don gsum pa nang ltar ting nge 'dzin la brten pa'i dbang rnams rim par bskur ba yin pas dmigs pa 'di ltar mdzod /
dang po rnam snang sku dang oM thogs /
tshigs bcad mthar dpral bar bzhag pas mtshon /
rigs bzhi kar 'gre
/bu'i spyi bor oM dkar po gcig bsgom :
oM las 'od 'phros pas phyogs bcu'i bde bar gshegs pa thams cad kyi sku'i byin rlabs bsdus nas oM la thim pas :
oM 'od du zhu ba las sku'i lha rnam par snang mdzad du krong gis gyur par bsams la :
oM na maHsarba ta thA ga ta ma hA kA ya badzra swa b+hA ba At+ma ko\u0f85 haM:
oM:
bde bar gshegs pa thams cad kyi :
ye shes sku yi dbang bskur bas :
lus kyi sgrib pa kun bsal te :
sku yi dbang mchog thob par shog :
rnam par snang mdzad 'od du zhu nas gzugs kyi phung po rnam par snang mdzad du gyur par bsam :
dbang rtags su rnam par snang mdzad dpral bar bzhugs par bsgom :
gnyis pa gsung gi dbang bskur ba ni :
bu'i mgrin par AHdmar po gcig bsam ste :
de las 'od 'phros :
phyogs bcu'i bde bar gshegs pa thams cad kyi gsung gi byin rlabs ma lus pa AHla thim pas :
AH'od du zhu nas gsung gi lha snang ba mtha' yas su gyur par bsams la :
oM sarba ta thA ga ta ma hA wA ka badzra swa b+hA ba At+ma ko\u0f85 haM:
A:
bde bar gshegs pa thams cad kyi :
ye shes gsung gi dbang bskur bas :
ngag gi sgrib pa kun bsal te :
gsung gi dbang mchog thob par shog :
snang ba mtha' yas 'od du zhu nas lce la thim pas :
ngag gi sgrib pa dag :
ngag snang ba mtha' yas su gyur te :
dbang rtags su snang ba mtha' yas rna ltag g.yas su bzhugs par sgoms mdzod :
gsum pa thugs kyi dbang bskur ba ni :
bu'i snying gar yi ge hU~M sngon po gcig bsam ste :
de las 'od 'phros phyogs bcu'i bde bar gshegs pa thams cad kyi thugs kyi byin rlabs bsdus nas hU~M la thim :
hU~M 'od du zhu nas thugs kyi lha rdo rje sems dpar gyur par bsam mo :
oM sarba ta thA ga ta ma hA tsit+ta badzra swa b+hA ba At+ma ko\u0f85 haM:
hU~M:
bde bar gshegs pa thams cad kyi :
ye shes thugs kyi dbang bskur bas :
sems kyi sgrib pa kun bsal te :
thugs kyi dbang mchog thob par shog :
rdo rje sems dpa' 'od du zhu nas snying gar thim pas sems kyi sgrib pa thams cad dag :
rang sems rdo rje sems dpar gyur te :
dbang rtags su dbu gtsug tu rdo rje sems dpa' bzhugs par sgoms mdzod :
bzhi pa yon tan gyi dbang bskur ba ni :
bu yi lte bar yi ge trAM ser po gcig bsam ste :
de las 'od zer 'phros :
phyogs bcu'i bde bar gshegs pa thams cad kyi yon tan gyi byin rlabs thams cad bsdus nas trAM la thim :
trAM 'od du zhu ba las yon tan gyi lha rin chen 'byung ldan du bsam mo :
oM na maHsarba ta thA ga ta ma hA gu Na badzra swa b+hA ba At+ma ko\u0f85 haM:
trAM:
bde bar gshegs pa thams cad kyi :
ye shes yon tan dbang bskur bas :
nyon mongs sgrib pa kun bsal te :
yon tan dbang mchog thob par shog :
rin chen 'byung ldan 'od du zhu nas lte bar thim pas tshor ba'i phung po rin chen 'byung gnas su gyur te dbang rtags su rna ltag g.yon du rin chen 'byung gnas bzhugs par sgoms mdzod :
lnga pa phrin las kyi dbang ni :
bu'i gsang gnas su yi ge hA ljang gu gcig bsam ste :
de las 'od 'phros phyogs bcu'i bde bar gshegs pa thams cad kyi phrin las kyi byin rlabs thams cad bsdus nas hA la thim :
hA 'od du zhu nas phrin las kyi lha don yod grub par gyur par bsams la :
oM sarba ta thA ga ta ma hA karma badzra swa b+hA ba At+ma ko\u0f85 haM:
hA:
bde bar gshegs pa thams cad kyi :
ye shes phrin las dbang bskur bas :
shes bya'i sgrib pa kun bsal te :
phrin las dbang mchog thob par shog :
don yod grub pa 'od du zhu nas gsang bar thim pas :
shes bya'i sgrib pa dag nas 'du byed kyi phung po don yod grub par gyur nas :
dbang rtags su ltag par sangs rgyas don yod grub pas brgyan par sgoms shig :
drug pa rgyal ba rab 'byams kyi dbang spyi blugs su bskur ba ni :
slob ma'i gnas lngar dpa' bo 'bru lnga bsam ste :
de dag las 'od zer 'phros te :
phyogs bcu'i bde bar gshegs pa thams cad rigs lnga'i rnam par spyan drangs te khyed rang rnams kyi gnas so so'i yig 'bru la thim pas de dag rgyal ba rigs lngar gyur te gnas lnga la bzhugs par mos shig
/tsaka li bsdams pa gnas so sor bzhag la /
oM:
sangs rgyas kun gyi sku 'chang ba :
sangs rgyas kun gyi sku la gnas :
A:
sangs rgyas kun gyi gsung 'chang ba :
sangs rgyas kun gyi gsung la gnas :
hU~M:
sangs rgyas kun gyi thugs 'chang ba :
sangs rgyas kun gyi thugs la gnas :
trAM:
sangs rgyas kun gyi yon tan 'chang :
sangs rgyas kun gyi yon tan gnas :
hA:
sangs rgyas kun gyi phrin las 'chang :
sangs rgyas kun gyi phrin las gnas :
oM AHhU~M trAM hA:
dus gsum bder gshegs thams cad kyi :
sku gsung thugs kyi dbang bskur bas :
sgo gsum dri ma kun dag nas :
sku gsung thugs kyi dbang thob shog :
bdun pa thugs ye shes lnga'i rang bzhin du dbang bskur ba la dmigs pa 'di ltar mdzod /
rigs lnga'i sa bon 'ja' lngas bskor ba dang shel rdo rma bya'i sgro rnams thogs la /
bu'i spyi bor hU~M mthing ga :
dpral bar oM dkar po :
rna ltag g.yas su swA ser po :
rna ltag g.yon du hA ljang gu :
ltag par AMHdmar po gsal :
de las 'od 'phros :
phyogs bcu'i sangs rgyas thams cad rigs lnga'i rnam par spyan drangs nas sa bon lnga la thim :
sa bon lnga 'od du zhu ba las rigs lnga'i skur gyur te :
ye shes lnga yi don rtogs te :
dug lnga dag par bsam :
oM ma hA shUn+ya tA dz+nyA na badzra swa b+hA ba At+ma ko\u0f85 haM:
oM ma hA A dar+sha dz+nyA na badzra swa b+hA ba At+ma ko\u0f85 haM:
oM ma hA sa mA tA dz+nyA na badzra swa b+hA ba At+ma ko\u0f85 haM:
oM ma hA pra t+ya bek+Sha Na dz+nyA na badzra swa b+hA ba At+ma ko\u0f85 haM:
oM ma hA kr-i t+ya a nuSh+thA na badzra swa b+hA ba At+ma ko\u0f85 haM:
hU~M:
chos dbyings ye shes mi bskyod che :
me long ye shes rnam snang mdzad :
mnyam nyid ye shes rin 'byung ldan :
sor rtog ye shes snang mtha' yas :
nan tan ye shes don yod grub :
oM AHhU~M swA hA:
ye shes sku lngas dbang bskur bas :
chags sdang rmongs dang nga rgyal dang :
phrag dog nyon mongs lnga dag nas :
sku lnga ye shes dbang thob shog :
de ltar dbang bskur bas khyed rang rnams kyi nyon mongs pa lnga dag :
ye shes lnga rtogs :
dbang rtags su rigs lngas dbur brgyan pa'i thugs rje chen po dngos su gyur par mos shig :
spyi don bzhi pa ye shes spyi blugs rab 'byams sems kyi dbang bskur ba yin pas thams cad kyang lus gnad rnam snang gi chos bdun ldan du gyis sems kyi 'jog tshul 'di ltar du mdzod cig
/ho :
rang sems kyi gnas lugs rang 'thag chu bcad pa bzhin du :
rnam rtog gi 'gyu ba rbad kyis chod la :
mar me rlung gis ma bskyod pa ltar :
rig pa gsal la mi rtog pa'i ngang du tsen ner zhog cig :
byas la dar gcig 'jog
/de nas tshig dbang bskur ba ni /
ho :
ma bcos gnyug ma'i ting nge 'dzin :
dbyer med rang byung ye shes che :
spros bral rnam dag chos kyi dbyings :
sangs rgyas rnams kyi dgongs pa yin :
zhes ngo sprad do //
de rnams kyis dbang bskur dngos gzhi grub pa lags /
gnyis pa mtha' rten rjes gnang sbyin pa sogs 'byung ba las /
thog mar rang don ji ltar sgrub pa'i rjes su gnang ba sbyin pa yin te /
glegs bam /
sngags phreng /
phyi mchod dang /
sman raka gtor gsum snod gcig tu bsdus pa gtad la /
ho :
rang don thugs rje chen po sgrubs :
bskyed rdzogs bla med don la sbyongs :
sngags bzlas chu bo'i rgyun ltar sgrongs :
tshogs kyi dkyil 'khor lha tshogs mchod :
thugs dam sman raka gtor mas skongs :
nya stong tshes brgyad tshes bcu'i dus :
tshogs kyi 'khor los lha mchod do :
zhes rjes su gnang ba de dag tshul bzhin bya snyam pas 'di'i rjes zlos /
gtso bos ji ltar bka' bstsal pa :
de dag thams cad bdag gis bgyid :
lan gsum bya /
gnyis pa gzhan gyi don rgya cher sgrub pa'i rjes su gnang ba sbyin pa yin te /
gzhung pod glegs bam /
dgang gzar blugs /
dbang chas bum tsaka
/mchod rdzas /
khri zhwa dbang ber sogs tsaklir bris pa /
rdor dril dung dkar rnams gtad la /
ho :
thugs rje chen po'i dam chos 'dis :
sgrib sbyong cho ga la sogs pa :
phrin las sna tshogs khyod kyis spyod :
ces ji skad gnang ba bstsal pa ltar rgya cher bsgrub snyam pas rjes zlos /
gtso bos ji ltar sogs gsum /
gzengs bstod pa ni /
deng nas bu khyod sa bcur gnas :
thugs rje chen po'i sras yin pas :
rdo rje slob dpon bya ba'i las :
khyod kyis gyis la rgyal ba yi :
bstan pa 'dzin dang bstan pa skyong :
bstan pa spel ba'i phrin las mdzod :
bstan 'dzin slob bu'i tshogs rnams skyongs :
gdul bya gzhan don rgya cher mdzod :
de ltar don gnyis mthar phyin pa'i rdo rje slob dpon gyi go 'phang du 'khod pa la bkra shis pa'i rtags brgyad dang rgyal srid rin po che sna bdun gyis kyang mnga' gsol bar mos shig
/rtags brgyad dang rgyal srid rim par gtad la /
swasti :
dbu la bkra shis tsha gdung skyob pa'i gdugs :
sku la bkra shis mi nub rgyal mtshan mtho :
ljags la bkra shis pad+mo'i lo 'dab rgyas :
gsung la bkra shis dung dkar tshangs dbyangs sgrog :
thugs la bkra shis dpal gyi be 'u 'bar :
spyan la bkra shis gser nya g.yas su 'khyil :
mgrin par bkra shis bum bzang dpag bsam shing :
phyag zhabs bkra shis yid bzhin nor bu 'bar :
bkra shis rtags brgyad bkra shis gang lags pa :
bkra shis rigs kyi bu la myur 'grub shog :
swasti :
theg chen glang chen yid bzhin nor bu 'bar :
dga' bzhi'i btsun mo g.yul zlog dmag dpon che :
cang shes rta mchog blo gros blon po dang :
chos kyi 'khor lo rtsibs stong ldan pa yi :
bkra shis des kyang bu la myur 'grub shog :
mang+ga laM swasti :
su pra tiSh+Tha badzrA ya swA hA:
zhes dang zhal nas gsungs pa'i tshigs bcad sogs kyis shis pa brjod la me tog 'thor zhing rol mo'i sgra bya'o //
de nas rjes kyi bya ba dam tshig 'bogs pa yin pas 'di la gsan 'tshal /
ho :
deng nas brtsam ste bu khyod kyis :
byang chub snying po ma thob bar :
sangs rgyas chos dang dge 'dun te :
skyabs gsum rin chen thod bzhin khur :
gzhan la gnod pa spang bya zhing :
phan pa thams cad sgrub pa dang :
rmi lam sgyu ma lta bu'i blos :
sems can don la brtson par gyis :
lha yi rnal 'byor bsgom pa dang :
rdzogs pa'i sems kyis gnas par gyis :
gsang sngags rdo rje'i snying po ni :
brtson pas 'bad de bzla bar gyis :
nya stong brgyad sogs dus kun tu :
mchod pa ci nus 'bul bar gyis :
bla ma sangs rgyas kun bas kyang :
lhag pa'i sems kyis rtag tu mchod :
rtsa ba yan lag dam tshig rnams :
khyod kyis ma nyams bsrung bar gyis :
rtag tu dam tshig la gnas na :
dngos grub thams cad 'grub par 'gyur :
de ltar bsgos pa'i rtsa ba yan lag gi dam tshig tha dag tshul bzhin bsrung snyam pas rjes zlos /
gtso bos ji ltar sogs lan gsum /
mtshams sbyor spyi ltar byas la /
gtang rag maN+Dal /
lus 'bul /
dge bsngo rnams byas la slob ma rang gnas su gtang ngo //
gsum pa rjes kyi rim pa ni /
phrin las ltar tshogs la rol zhing lhag ma gtang /
bka' gter srung ma'i gtor 'bul sngar ma grub na 'dir bya /
gtang rag mchod bstod nas shis brjod kyi bar gsang ba spyi'i 'gros ltar byas pas 'grub bo //
deng dus skal dman bstan zhabs sdud pa'i ltas //
bka' gter zab rgyas thams cad bag la zha //
nyi tshe'i gzhung chung yo lang 'gyed pa la //
phan par dka' yang lhag pa'i bsam pas sbyar //
'brel tshad 'phags zhal zla ba'i bdud rtsi 'thung //
des kyang 'gro drug snying gi mun pa bsal //
phyam gcig 'khor ba dong sprugs bde ldan zhing //
sa bcu'i dbang phyug phyir mi ldog gyur cig
/'di la brgyud pa gong mas mdzad pa'i lag len yig cha kha gsal stabs bde ma bzhugs shing /
gter gzhung nyid spyi khog rgya che la lag len kha 'phang mang bas 'dir dbang rgyun tsam la phyag len khyer bder dmigs nas /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel //

//
