@#//
lce btsun chen po'i bi ma la'i zab tig gi sngon 'gro'i ngag 'don chu 'bab tu bkod pa ye shes gsang rdzogs zhes bya ba bzhugs so //
na mo gu ra we /
'dir lce btsun chen po'i bi ma la'i zab tig gi sngon 'gro'i ngag 'don gyi rim pa la gsum /
rgyud snod rung du bya ba thun gyi sngon 'gro /
thun mong gi sngon 'gro blo sbyong bdun /
khyad par gyi sngon 'gro gsag sbyong lnga'o //
dang po thun gyi sngon 'gro la /
sgo gsum rnal du dbab /
mdun gyi nam mkhar bla ma bsgoms la mos gus gdung shugs drag pos /
dpal ldan rtsa ba'i bla ma rin po che //
sogs dang /
dus gsum sangs rgyas thams cad kyi ngo bo bla ma rin po che mkhyen /
bdag gi rgyud smin cing grol bar byin gyis brlab tu gsol /
zab lam gyi rtogs pa khyad par can rgyud la skye bar byin gyis brlab tu gsol /
tshe 'di nyid la 'od gsal rdzogs pa chen po'i lam mchog mthar phyin par byin gyis brlab tu gsol /
zhes gsol ba btab mthar bla ma rang la bsdus te mnyam par gzhag
/gnyis pa thun mong blo sbyong bdun gyi ngag 'don ni /
'di ltar 'dus byas thams cad ni mi rtag pa ste chu'i lbu ba lta bu 'o :
'khor ba'i bde ba thams cad ni 'phral bde ba ltar snang yang don la sdug bsngal te dug gi 'bras bu smin pa lta bu 'o :
rkyen sna tshogs pa thams cad ni zin pa'i dus med pa ste smig rgyu'i chu la snyeg pa lta bu 'o :
tshe 'di'i bya ba thams cad ni rnam pa kun tu don med pa ste gnyid thun gcig gi rmi lam bzang ngan lta bu 'o :
thar pa dam pa'i 'bras bu ni nam yang sdug bsngal bar mi ldog ste 'brum nad byang pa'i skyes bu lta bu 'o :
bla ma dam pa'i gdams ngag ni thar pa'i khang bzang du 'dzegs pa'i lam ste them skas bzang po lta bu 'o :
rnam par mi rtog pa'i bsam gtan ni ting nge 'dzin thams cad skye ba'i gzhi ste zhing sa dul ba lta bu 'o :
zhes brjod cing bsam la /
nges 'byung gi blo skyed :
lus sems khong lhod :
mig har re gzhag :
sems rtog med kyi ngang du dar cig mnyam par gzhag go :
gsum pa khyad par gyi sngon 'gro la lnga las /
dang po skyabs 'gro'i ngag 'don ni /
skyabs yul sogs dmigs pa khrid yig ltar gsal btab la /
a :
ka dag gting gsal chos kyi sku :
lhun grub rig rtsal longs spyod rdzogs :
dbyer med thugs rje sprul pa'i skur :
rang ngo shes pas skyabs su mchi :
gnyis pa sems bskyed kyi ngag 'don ni /
ho :
glo bur 'khrul pa'i 'gro ba kun :
gdod nas rnam dag dbyings kyi ngang :
ye shes rig pas rang grol phyir :
cog gzhag chen por sems bskyed do :
gsum pa sgrib sbyong gi ngag 'don ni /
aH
bdag nyid tha mal lus kyi dbus //
rtsa gsum 'khor lo bzhi dang bcas //
dwangs gsal 'od kyi rang bzhin gyi //
mar sne lte 'og sor bzhi'i sbubs //
bla ma dpal ldan rdo rje sems //
dmar gsal zhal gcig phyag gnyis pa //
rdo rje dril 'dzin longs sku'i chas //
rang 'od rig ma'i bde bas dgyes //
rdo rje pad+ma'i skyil krung gis //
pad+ma zla ba'i gdan gyi steng //
dwangs ma 'od lnga'i klong na bzhugs //
bla ma rdo rje sems dpa' la //
mi phyed gus pas gsol ba 'debs //
bdag gi sdig sgrib nyes ltung kun //
byang zhing dag par byin gyis rlobs //
rtse gcig gsol ba btab pa las //
ye shes me 'bar rtsa 'khor khyab //
sgo gsum cha mnyam sdig sgrib kun //
bsregs sbyangs rang lus 'od kyi sku /
rdo rje sems dpa'i gsang gsum dang //
dbyer med ma bcos lhug par shar //
ces brjod cing bsam la yi ge brgya pa ci nus bzla /
mthar spro zhing nus na /
oM/
thugs rje chen po bcom ldan rdo rje sems //
zhes sogs bshags rgyud las 'byung ba'i ru tra'i smre bshags sam /
de tsam mi nus na /
mgon po bdag ni mi shes rmongs pa sogs ngag 'don spyi ltar gyi sgo nas bshags sdom bya'o //
bzhi pa tshogs gsog gi ngag 'don ni /
mthar ni ye shes me lce yis //
spyi bo'i ha~M las bdud rtsi drangs //
'khor lo'i gnas bzhir son pa las //
bla ma sku bzhi'i dkyil 'khor pa //
dga' mchog khyad par lhan skyes kyi //
ye shes chen pos rab mnyes nas //
bde chen 'bras bu'i tshogs chen rdzogs //
rdo rje bzhi dang dbyer med gyur //
ces brjod cing bsam la /
ma hA su kha badzra satwa a haM:
zhes ci nus bzlas mthar mnyam par 'jog
/lnga pa bla ma'i byin rlabs lam byed kyi ngag 'don la /
thog mar tshogs rten gsal gdab pa ni /
ka dag gi ngang las seng ge dang pad+ma nyi ma'i khri'i steng du rang nyid gnyug ma'i lha dang bla ma dbyer med pa'i ngo bo siM he shwa ra rnal 'byor spyod pa khro 'dzum sgeg pa'i nyams can kha dog dmar smug mnyam gzhag dang skyil krung can /
dar dang rin po che dang rus pa'i rgyan gyis brgyan pa /
sku lus kyi cha thams cad rtsa gsum rgyal ba rab 'byams til gong kha phyes pa lta bus gang ba /
ba spu'i khung bu thams cad nas rdo rje ye shes kyi me khro chung gi tshogs dang bcas pa 'phro bas bdud dang bar du gcod pa thams cad sreg par mdzad pa /
'khor du brgyud gsum gyi bla ma dang dpa' bo dang mkha' 'gro'i tshogs kyis bskor ba /
smi+in mtshams su chos 'byung dkar po rtsa ba phra ba dbu ma la zug cing /
kha gdengs g.yel ba'i zur gcig gyen la bstan pa'i nang du bde chen thig le dga' ba 'khyil ba dkar po 'od 'bar ba g.yon skor du drag tu 'khor ba /
de'i thad ka'i nam mkhar ngo bo rtsa ba'i bla ma la rnam pa bi ma la mi tra dkar gsal shangs rtser skye med yi ge a dkar pos mtshan pa /
phyag mnyam gzhag bdud rtsi'i thod zhal bsnams pa /
dar sngon po'i stod g.yogs dang chos gos gsol zhing /
zhabs rdo rje'i skyil mo krung gis dgyes ye re bzhugs pa /
snang srid thams cad 'ja' zer thig ler mer mer shig shig g.yo ba /
slar yang rang gi thugs ka nas 'od zer dpag tu med pa 'phros pas /
sku gsum gyi zhing rab 'byams nas bsgoms pa dang 'dra ba'i ye shes pa bsam gyis mi khyab pa spyan drangs te bdag mdun rnams la sib sib thim par mos la /
a :
ngo bo chos sku'i gzhal yas nas :
ka dag bla ma gshegs su gsol :
rang grol chen por byin phobs la :
'khrul pa dag pa'i dbang mchog skur :
rang bzhin longs sku'i zhing khams nas :
lhun grub bla ma gshegs su gsol :
rig rtsal chen por byin phobs la :
ye shes rgyas pa'i dbang mchog skur :
thugs rje sprul sku'i dkyil 'khor nas :
dbyer med bla ma gshegs su gsol :
snang srid gzhir bzhengs byin phobs la :
'ja' lus rdo rje'i dbang mchog skur :
hU~M hU~M:
yul gyi ming ni bde ba che :
mkha' 'gro gsang ba'i gnas mchog nas :
gdod ma'i mgon po he ru ka :
siM he shwa ra gshegs su gsol :
khyed kyi rjes su bdag bsgrub na :
byin gyis brlab phyir gnas 'dir dgongs :
glo bur 'khrul pa'i bar chad sol :
'du 'bral med par dbang skur cig :
oM AHhU~M gu ru bi ma la mi tra hU~M hU~M:
zhes dang /
hU~M hU~M hU~M hU~M hU~M:
zhes pas byin dbab cing dam ye dbyer med du bya /
tshogs gsag pa'i slad du phyag 'tshal ba dang bcas /
a :
snang bzhi mthar phyin bla ma la :
'du 'bral med par phyag 'tshal lo :
rlung sems dag pa'i mchod sprin 'bul :
sdig ltung 'dus ma byas par bshags :
gnyis 'dzin bral bas rjes yi rang :
brjod med chos 'khor bskor bzhin du :
yongs grub chen por bzhugs gsol 'debs :
dge tshogs 'od gsal dbyings su bsngo :
zhes yan lag bdun pa 'bul /
de nas byin rlabs 'jug pa'i slad du mdun gyi bla ma la mos gus shugs drag tu bskyed de spro na brgyud pa'i gsol 'debs dang /
gang ltar yang /
'od gsal snang bzhi mthar phyin nas :
rig pa mi 'gyur sku lngar bzhengs :
'ja' lus 'pho chen dwangs ma'i gzugs :
'chi med bi ma mi tra kye :
bdag la thugs rjes brtser dgongs nas :
mngon sum byin rlabs deng stsol cig :
ces gsol 'debs dang /
oM AHhU~M gu ru bi ma la mi tra hU~M hU~M:
zhes pa'i bzlas pa rtse gcig tu byas mthar dbang blang ba ni /
slar yang gsol ba lan gsum btab pas /
bla ma'i dpral ba'i oM las 'od zer dkar po zla ba shar ba lta bu dang rang 'dra'i sku dpag tu med pa byung /
rang gi dpral bar thim /
lus rtsa'i sgrib pa dag
/spros bcas bum pa'i dbang thob /
snang srid gzhir bzhengs kyi dkyil 'khor bsgom pa la dbang /
sa brgyad pa non /
'bras bu sku lnga thob pa'i skal pa can du byas /
bla ma'i mgrin pa'i AHlas 'od zer dmar po 'char kha'i zer thag lta bu dang /
A li kA li'i phreng ba dpag tu med pa byung /
rang gi mgrin par thim /
ngag rlung gi sgrib pa dag
/spros med gsang ba'i dbang thob /
skye med rang byung rdo rje'i bzlas pa la dbang /
sa bcu gcig pa non /
'bras bu gsung lnga thob pa'i skal pa can du byas /
bla ma'i thugs ka'i hU~M las 'od zer sngon po mthing zhun gyi dwangs ma lta bu dang /
a yig mthing gsal dpag tu med pa byung /
rang gi snying gar thim /
yid thig le'i sgrib pa dag
/shin tu spros med sher dbang thob /
bde chen 'od gsal gyi ye shes bsgom pa la dbang /
sa bcu gsum pa non /
'bras bu thugs lnga thob pa'i skal pa can du byas /
bla ma'i gnas gsum ka nas 'od zer 'ja' tshon shar ba lta bu dang /
tsit+ta rin po che'i sbubs nas 'od lnga'i gong bu tshon gang ba byung /
rang gi gnas gsum dang snying dbus su thim /
cha mnyam ye shes kyi sgrib pa dag
/rab tu spros med bzhi pa thob /
ka dag lhun grub zung 'jug bsgom pa la dbang /
ye shes bla ma'i sa non /
'bras bu yon tan dang phrin las rnam lnga 'grub pa'i skal pa can du byas so //
mthar /
bla ma nyid dgyes pas 'od du zhu ste smin mtshams kyi dga' ba 'khyil ba'i dbus su thim pas thig le dkar po a yig gis mtshan pa sran ma tsam dwangs gsal g.yo med du gyur par bsam la sems gtad de rig stong gnyug ma'i ngang bskyangs nas de kho na nyid la mnyam par gzhag
/thun las ldang ba na /
dge ba 'di yis myur du bdag
/dpal mgon bla ma 'grub gyur nas //
sogs bsngo smon ci rigs pa dang bcas thun mtshams kyi spyod lam la 'jug par bya'o //
'di rnams kyi dmigs rim zhib cha khrid yig las shes par bya'o //
sngon 'gro sbyang skabs thun mong blo sbyong bdun re re nas thun du bcad de myong ba thon pa dang /
khyad par rnam par mi rtog pa la brten nas sems sbyangs pas zhi lhag gi ting nge 'dzin ci rigs rgyud la 'byongs bar bya /
skyabs 'gro sogs grangs kyi dbang du byas na skyabs sems /
yig brgya /
tshogs gsog gi sngags rnams 'bum ther kha skong bcas dang /
yan lag bdun pa dang sbrags phyag 'bum ther grub na'ang shin tu legs /
khyad par gsol 'debs 'bum ther dang /
gsol 'debs kyi bsnyen pa 'bum phrag bcu sogs ma mthar byas te nyams su blang zhing /
gtso bor so so'i nyams myong dang /
rtags thon pa'i bar du 'bad na dngos gzhi'i nyams rtogs kyi yon tan skye ba la tshegs med pas sngon 'gro'i gzhi thengs pa nges par bya'o //
zhes pa'ang khrid yig snying po'i bcud dril thig le gsang rdzogs las ji ltar 'byung ba cung zad spros te 'od gsal sprul pa'i rdo rjes ngag 'don kho na khrigs su bsdebs pa'i dge bas 'brel tshad kun bzang gdod ma'i go sar dbugs 'byin pa'i rgyur gyur cig //
/
