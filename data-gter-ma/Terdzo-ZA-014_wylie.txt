@#:
'phags pa spyan ras gzigs yid bzhin 'khor lo'i sgrub thabs bzhugs so :
kun bzang thugs gter /
rgya gar skad du :
Ar+Ya lo ke shwa ra tsin+tA ma Ni d+ha ma ni tsakra brti no pi ka nA ma :
bod skad du :
'phags pa spyan ras gzigs yid bzhin 'khor los sgyur ba'i sgrub thabs :
'phags pa spyan ras gzigs la phyag 'tshal lo :
'di nyid nyams su len par 'dod pas :
gnas yid dang mthun par :
bde ba'i stan la lus sems khong glod la 'dug ste :
byang chub kyi sems bskyed nas :
stong pa'i ngang las b+h+rU~M las 'khor lo dkar po rtsibs brgyad pa :
rtse mo rno ba las me 'bar ba :
nang khong stong sangs bar bsam pa'i lte bar :
pad+ma dang zla ba'i steng du hrIHdkar po las :
bcom ldan 'das spyan ras gzigs rtsa ba'i zhal dang sku mdog dkar po :
de'i steng zhal nag po rab tu khro ba :
de'i spyi bor zhal dmar po gtsug tor dang ldan pa 'dzum pa'i tshul can :
phyag g.yas 'khor lo rtsibs brgyad pa bskor ba :
phyag g.yon bdud rtsis gang ba'i rin po che'i bum pa thugs kar bsnams pa :
zhabs gnyis skyil krung du bzhugs pa :
rin po che'i rgyan gyis spras shing :
dar gyi stod g.yogs dang smad g.yogs can :
kr-iSh+Na'i pags pa phrag g.yon pa la bkal ba :
'od zer dkar po kun nas 'bar ba zhig bsgom :
de'i thugs kar hrIHlas gzungs kyis bskor ba las 'od zer 'phros :
rang 'dra ba'i ye shes sems dpa' spyan drangs nas bstims pa las gnyis su med par gyur :
de bzhin gshegs pa thams cad kyis dbang bskur :
'od dpag med kyi rgyas btab :
gnas gsum la oM AHhU~M gsum bsam :
gzungs la dmigs nas bzlas pa bya'o :
na mo rat+na tra yA ya :
na ma Ar+Ya lo ke shwa ra ya :
bo d+hi satwA ya :
ma hA satwA ya :
ma hA kA ru Ni kA ya :
tad+ya thA:
oM tsakra brti tsin+tA ma Ni ma hA pad+ma ru ru tsa tiSh+Tha dz+wa la A kar+Sha ya hU~M phaTa?:
oM pad+ma tsin+tA ma Ni dz+wa la hU~M:
oM ba ra dA pad+me hU~M:
zhes pa 'di 'bum phrag gcig bzlas brjod byas na 'phags pa spyan ras gzigs mngon sum du byon te lung ston par 'gyur ro :
nam 'chi ba'i tshe bde ba can du nying mtshams sbyor bar 'gyur ro :
'khor lo'i nang du gang bsrung ba bsgoms na mi ma yin la sogs pas 'tshe bar mi 'gyur ro :
gang dmigs 'khor lo bskyod par bsam zhing :
g.yon du bskor na pha rol gyi bya byed kho rang la bzlog par 'gyur ro :
ras sam gro ga la tsakra rtsibs brgyad par sngags bris te :
lte bar gang bsrung ba'i ming bris te btags na srung ba'i mchog tu 'gyur ro :
sems can thams cad dud 'gro'i skye gnas su gyur pa dag gi rna lam du bsgrags na de nyid dud 'gro'i skye ba tha mar 'gyur ro :
sems can gang zhig tshe las 'das pa'i rus pa'am ming la bsngags na de ngan song gi sdug bsngal las thar bar 'gyur ro :
nam 'chi ba'i dus su gzungs 'di dran pa'am :
mthong ba'am :
thos na de la bar do'i sdug bsngal mi 'byung ngo :
byis pa gdon gyis nyen pa la skud pa dkar po la bsngags te yungs dkar dang bcas btags shing rtsi mar la bsngags nas byin na bde bar 'tsho'o :
thal chen dang yungs dkar la bsngags te gtor na ser ba 'chad do :
yungs dkar dang gtsang po'i bye ma la bsngags te gtor na 'bu srin mi za'o :
'bru mar la bsngags te rma la bskus na rma 'bras 'tsho'o :
ma gi ta'i chu la bsngags te blud na klu'i nad zhi'o :
chu la bsngags te khrus byas na tshe gcig gi sdig pa dag go :
tshes brgyad kyi tshe dus ma yin pa'i kha zas spangs te 'phags pa spyan ras gzigs yid la dran pas bzlas na mtshams med pa lnga byas pa yang dag par byed do :
la phug gi chu dang ru rta la bsngags te rna bar blugs na rna ba'i bro nad zhi bar byed do :
dus rtag tu bzlas brjod byas na skye ba dran par 'gyur ro :
rgya shug gam tsan+dan gyi me la til bsreg cing bzlas na nad thams cad zhi bar 'gyur ro :
'byung po rnams la gtor mas tshims par byas nas bum chus grong khyer bskor bar byas na srung bar 'gyur ro :
las gang byed kyang sangs rgyas dang byang chub sems dpa' la mchod pa rgya cher bya'o :
'phags pa spyan ras gzigs yid la bya'o :
snying rje'i sems dang bral bas ni 'grub par mi 'gyur ro :
rnam smin lan grangs gzhan la thob par 'gyur ro :
'di ni phyir zlog pa chen po ste :
pha rol gyi dpung rab tu 'joms pa'o :
'di ni gang yid la byas pas byin gyis brlab par 'gyur te yid bzhin gyi nor bu'o :
'dis ni sdig pa thams cad sreg par byed pas ye shes kyi me'o :
'dis ni 'du ba'i nad las grol bar byed pa'i sman chen po'o :
sangs rgyas thams cad kyis rab tu bsngags pa'o :
'phags pa spyan ras gzigs yid bzhin 'khor los sgyur ba zhes bya ba'i sgrub thabs :
o rgyan gyi ma hA paN+Di ta pad+ma saM b+hA bas mdzad pa bdag nam mkha'i snying pos bsgyur te yi ger bkod nas ma 'ongs sems can gyi don du smon lam dang bcas te gter du sbas so :
sa ma ya :
rgya rgya rgya :
gnubs nam mkha'i snying po'i rnam 'phrul byang chub gling pa dpal gyi rgyal mtshan gyis gter nas gdan drangs pa'i zab chos yang dag pa'o //

//
