@#//
ma hA gu ru gsang mtshan thugs sgrub drag por sgrub pa'i dbang bskur gyi cho ga lag len du bsdebs pa zab gsang 'dod 'jo zhes bya ba bzhugs so //
bla ma dpal chen khro bo'i rgyal po la phyag 'tshal lo //
mtshan tsam dran pas sa lam bar chad zhi //
rnal 'byor stobs kyis srid pa'i 'khrul 'khor zlog
/bla med bla ma rigs 'dus he ru kas //
skye kun rjes bzung rdo rje'i byin rlabs stsol //
ngo mtshar drag po'i sgrub thabs kyi //
sgo 'byed smin byed bdud rtsi'i bcud //
lhag chad med par skal ldan gyi //
bgo bshar byed la 'di rmad do //
gang zhig mtshan nyid dang ldan pa'i rdo rje slob dpon gyis skal ldan slob ma rjes su bzung ste smin byed byin rlabs dbang bskur gyi rim pa sgrub pa la gsum /
sbyor ba sngon 'gro'i rim pa /
dngos gzhi sgrub pa dbang bskur /
rjes kyi bya ba'i tshul rnams so //
dang po ni /
rten bkram pa'i mdun stegs bu bdud rtsi khrag chen gyis chag chag btab pa la ras bris kyi dkyil 'khor sgo rdzogs gzhung mthun mtshan nyid tshang ba bkram /
ma 'dzom na maN+Dal chag chag de ltar gdab pa'i steng 'bru'i tshom bu gtso bo gcig la 'khor brgyad /
de rgyab bzhi bkod pa'i khar e khrom nyi zla mtshon pa'i khri'u'i khar bum pa bcud ldan mgul chings dmar po kha rgyan gseb tu zhi ba thod phreng rtsal gyi sku tsaka bcas bkod /
rgyab tu me long la chang dang sin+d+hu ra brdal ba la chos 'byung bsnol ma'i grwa rnams su dga' ba 'khyil bas mtshan pa bris pa'i steng du rkang gsum la thod pa mtshan ldan chang dang mngar gsum byang sems dkar dmar sbyar bas bkang ba bzhag la dar dmar gyis kha bcad pa'i nye logs su rig tsaka
/mdun du dpal gtor rgyan ldan drag po'i sku tsaka dar 'phan dang bcas pa /
g.yas g.yon du phyag mtshan rdo rje phur pa lcags sdig khyung /
hU~M kha dog lnga pa dang dur khrod chas brgyad phyogs bsdus rnams kyi tsaka li /
mdun rgyab gang bder sman raka mchod gtor /
phyi mchod bskor bsham /
gter srung gtor 'bul /
sngon gtor tshogs kyi dam rdzas kyis mtshon pa'i phrin las la mkho ba'i yo byad /
las bum mgul chings dmar nag can sogs 'du bya'o //
gnyis pa la thog mar dbang don dkyil 'khor sgrub pa ni /
brgyud 'debs nas brtsam gter chen nyid kyis mdzad pa'i las byang mthar chags su btang /
bdag mdun bum gsum ye shes 'khor lo gcig rdzogs su bskyed /
bzlas pa'i skabs dwangs pa'i snod du gzugs brnyan gcig las du mar 'char ba'i tshul bzhin dbang dkyil bum gtor sogs kyi go sar dkyil 'khor gsal ba la'ang dmigs pa'i 'phro 'du byas la /
zhi bar bsnyen pa dang /
khro bor bsgrub pa dang /
sham 'dogs cung zad /
'khor sngags gang 'os bcas bzla /
srung zlog bsad gsum skabs 'dir sbyar mi dgos /
bzlas pa grub nas bum bzlas sger du sgrub na'ang spyi 'gro yin pas legs /
gang ltar yang mthar stong tshigs mchod bstod phul /
las bum bsang sbyang /
stong pa'i ngang las bum pa mtshan nyid dang ldan pa'i nang du pad nyi ro gdan la k+sha las khro bo yak+sha me dbal smug nag g.yas tho ba dang :
g.yon me yi zhags pa bsnams pa khro bo'i rgyan thams cad kyis rnam par dpa' ba'i spyi bor oM:
mgrin par A:
thugs kar hU~M:
de las 'od zer 'phros ye shes pa spyan drangs oM badzra sa ma ya dza :
dzaHhU~M baM ho :
gnyis su med par gyur :
oM badzra ar+g+haM nas 
shab+da'i bar gyis mchod /
hU~M:
dbang drag phrin las rol pa las :
gnod sbyin chen po me dbal sku :
bar gcod bgegs 'dul mchog dngos stsol :
'jigs byed khro bo khyed la bstod :
thugs kar nyi ma'i gdan la hU~M yig gi mtha' mar sngags kyis bskor ba las 'od zer bdud rtsi'i rgyun babs par gyur par mos la /
oM yak+sha kA la hU~M phaT:
ci mang bzla /
mthar khro bo 'od du zhu nas chur thim pas :
de'i rdul phra rab kyi grangs snyed pa'i khro bor gyur pas phrin las mdzad par gyur :
ces bsgrub /
de nas bka' gter srung ma'i gtor 'bul spyi dang khyad par bdud btsan klu gsum gyi gtor 'bul zur gsal sbyar /
tshogs byin brlab nas bsgral bstab kyi bar las byang ltar grub nas /
gsham du 'byung ba'i dngos grub len chog brjod la dbang rdzas gnas gsum du bzhag ste ting nge 'dzin gyi dbang blang /
slob ma gzhug par gnang ba nod pa'ang bya'o //
de nas dbang bskur ba la zung du ma gyur pa'i slob ma rnams las chus khrus bya /
las byang ltar bgegs gtor bsngo ba dang bka' bsgo mtshams gcod byas la srung 'khor brtan po bsgom /
maN+Dal bkye bsdu dang sems bskyed gsal btab /
chos bshad gang 'tshams mthar mtshams sbyor khyad par /
de'ang kha khra mon gyi mtshams :
bod khams gangs ri rtse dgu'i lho phyogs :
gyad kyi yul sA la'i tshal dang nye ba'i sa mon kha spa gro stag tshang mi 'gyur rdo rje'i brag gi phug par :
o rgyan chen po pad+ma rgyal po nyid bdud 'dul ma hA gu ru rdo rje drag po rtsal du bzhengs nas :
mon bod gnyis kyi lha 'dre thams cad bka' nan dam la btags pa'i tshe :
mkha' 'gro ye shes mtsho rgyal dang :
a tsar+Ya sA le sogs dag pa'i rje 'bangs rnams kyis 'dod yon tshogs kyi mchod pa bsham :
thugs su byon pa'i 'dod yon rnam lngas mchod :
khyad par du rat+na'i maN+Dal la gtsug g.yu rin chen 'bar ba'i tshom bu bkod de phul nas :
lnga brgya'i tha mar bdud dang log 'dren sogs rmu rgod ma rungs pa'i gdul bya 'dul ba'i gnyen por sgrub thabs smin grol rdzogs par gnang bar gsol ba btab pa na /
sangs rgyas yongs 'dus drag po rtsal gyi zhal nas 'di skad du /
bdag ni sangs rgyas kun dang khyad par du :
che mchog he ru ka dpal dbang chen sogs :
rab 'byams khro bo'i mthu byin 'dus pa ste :
snying rje'i rang snang drag po'i sku ru snang :
log 'dren bar gcod mi 'joms bya ba med :
da lta'i dus dang ma 'ongs dus kun du :
nga sgrubs nga sgoms nga nyid dran par gyis :
nga yi srog yig chu bo'i gzhung bzhin zlos :
bar chad bgegs 'joms mchog dngos tshe 'dir thob :
de la the tshom gyur na nga yis bslus :
de phyir gces par zungs la snying la phur :
ces gsungs nas bdud 'dul rdo rje drag po rtsal ma hA gu ru drag por bsgrub pa'i smin grol gdams pa ma bu cha lag dang bcas pa rje 'bangs rnams la :
rgyas 'bring bsdus gsum khol bu dum bu khrigs su gdams :
rje 'bangs rnams kyis so sor nyams su blangs shing ma 'ongs pa'i 'gro ba rnams kyi don du sa yi snying por gter du sbas :
khyad par rje 'bangs grogs gsum la gdams pa 'di dang :
jo mo'i gsang sgrub :
yang phur sbrags ma'i sgrub pa sogs khyad par ba rnams rgya nag sprin shog ser po'i ngo gsal gu ru'i shangs mtshal gyis brda yig 'phrul gyi pa Ta gu ru nyid kyis phyag bris su mdzad :
ru dra bsgral ba'i tsan dan sa mchog gis dril shing byas :
mtsho rgyal gyi dbu skras bcings :
rgyal po'i mtha' ber gyis gtums la dril :
gu ru nyid kyis rab tu gnas par mdzad nas :
sbas yul pad+ma gling gi byang phyogs pad+ma sbas pa'i tshal la lung gsum ljongs bzhi sku gsung thugs yon tan phrin las kyi gnas rnams su bzhugs pa'i nang tshan drag po phrin las kyi gnas mchog
/gnam lcags 'bar ba'i ri zhol /
kha reg mgo dgu'i bdud mtshor sbas nas bdud mgon nag po la gnyer du gtad pa /
phyis gdul bya spyi dang khyad par sbas pa'i gnas su 'khod pa rnams la phan pa'i dus tshigs mngon du gyur pa na /
gu ru rin po che'i gsung sprul rgyal sras lha rje nyid gter ston rkyang pa'i skye ba bcu gsum bzhes par gsungs pa'i bcu gnyis pa /
'gro 'dul chos rje gling pa'am dzam gling bde ba'i rdo rjes skal ldan kun gyis mthong bzhin par 'gag med rdzu 'phrul gyi rol pas spyan drangs te /
lung don bzhin nyid dang thugs rgyud gcig pa'i gter chen bsam gtan gling pa /
gangs can mgon po rgyal ba yab sras sogs la spel te rim par brgyud pa'i zab chos khyad par du 'phags pa de'i smin byed dbang bskur gyi cho ga bsgrub pa la sogs kyis mtshams sbyar nas maN+Dal 'bul du gzhug
/bla ma dang mdun bskyed dbyer ma mchis pa gu ru rdo rje drag po rtsal dngos su gsal ba la mi phyed gus pa'i yid kyis thal mo me tog bcas gsol ba 'debs pa 'di'i rjes zlos mdzod /
ho :
rgyal ba'i khyab bdag rdo rje drag po rtsal :
log 'dren bgegs 'joms rdo rje gro lod dgongs :
mi mthun bgegs zhi dngos grub che thob phyir :
gsang ba'i dkyil 'khor chen por dbang bskur zhing :
sku gsung thugs kyi dngos grub bstsal du gsol :
lan gsum /
phyogs bcu dus bzhi'i rtsa gsum rgyal ba sras bcas skyabs kyi yul du gyur pa thams cad bla ma rdo rje drag po rtsal gyi gsang ba gsum la rdzogs par shes pas byang chub ma thob kyi bar gcig chog skyabs kyi snying por bzung ba'i blos 'di'i rjes zlos /
na mo :
bde gshegs kun 'dus sogs las byang ltar lan gsum /
mkha' khyab kyi mar gyur rigs drug sems can spyi dang khyad par 'khrul rtog nyon mongs kyi rang gzugs shar ba'i log 'dren dgra bgegs gdug pa can mtha' dag dbang drag he ru ka'i go 'phang la 'god pa'i phyir du zab mo'i lam la 'jug pa'i sems bskyed pa 'di'i rjes zlos /
ho :
mkha' khyab pha ma sogs gsum /
khyad par du gyur pa'i tshogs gsag rgyun bshags yan lag brgyad pa bya ba'i 'dun pas ting nge 'dzin so sor gsal 'debs bzhin pas 'di'i rjes zlos /
rdo rje slob dpon sangs rgyas dpal sogs /
dbang gi gzhi 'god cing ye shes pa dbab pa'i slad du sgo gsum gyi gnad legs par gcun te dmigs pa 'di bzhin du mdzod /
las chu 'thor /
las sngags kyis bsang /
swa b+hA bas sbyang /
stong pa'i ngang las khyed rang rnams //
gang du gnas pa'i go sa ru /
dregs pa rgyal bsen pad nyi'i steng :
hU~M yig mthing nag 'od du zhu //
yongs gyur khyed rang he ru ka :
dbang drag pad+ma sogs las byang ltar /
rdo rje skyil mo krung gis bzhugs :
bar gyis gsal btab /
ye shes sems dpa'i thugs ka ru :
g.yung drung dmar po'i grwa bzhi la :
ha ri ni sa'i yig 'bru can :
shugs drag 'gal me ltar 'khor zhing :
rgyal ba rab 'byams rdo tshan la :
kha ba bab bzhin de la thim :
'bebs pa'i rdzas bsreg
/thod rnga sogs rol mo myur dal spel mas bskul te /
las byang gi byin 'beb /
hU~M:
lho nub rnga yab dpal gyi ri :
sogs nas /
sgrub mchog 'di la dbang sogs kha bsgyur la /
thod phreng rtsal sham can drag tu bzlas pas byin phab /
ye shes pa sgo gsum la byang chub ma thob kyi bar du brtan par byas pa'i mos pa mdzod /
su pra tiSh+Tha sogs dang rdo rje rgya gram spyi bor bzhag
/dbang dngos gzhi la bum gsang sher ye bzhi pa mtha' rten bcas rnam pa lngar yod pa las /
dang po bum pa'i dbang bskur ba la /
rnam rgyal bum pa 'di nyid phyi bum pa'i rnam pa la nang gu ru thod phreng rigs lnga khrag 'thung he ru ka'i rnam par bzhugs pas khyed rang rnams kyi spyi bo nas dbang bskur bas sbyor mtshams nas babs pa'i bdud rtsis lus gang ba'i mos pa mdzod /
bum pa spyi bor bzhag la /
hU~M:
khro rgyal rigs lnga ye shes lnga :
bu mchog khyod la dbang bskur bas :
lus ngag yid gsum sgrib dag nas :
ye shes lnga ru rdzogs par shog :
oM AHhU~M:
badzra gu ru pad+ma thod phreng rtsal dz+nyA na pany+tsa a b+hi Shiny+tsa b+h+rU~M:
zhes dbang bskur zhing bum chu sbyin /
bum pa'i chus dbang bskur /
lus kyi nang gang /
dri ma dag
/bdud rtsi'i chu gyen du phyur ba las khrag 'thung mi bskyod rdo rje gtso bor bzhugs pa'i rigs lnga thod skam dbu rgyan gyi nang du bzhugs pa gsal thob cig
/mdun bskyed gtso bo'i thugs ka'i ye shes sems dpa' pad+ma thod phreng rtsal las ye shes kyi sku gnyis pa 'phros te khyed rang gi thugs ka'i ye shes sems dpa' la thim par mos shig
/bum pa'i kha rgyan gyi thod phreng rtsal gyi sku slob ma'i snying gar bzhag la /
hU~M:
bde gshegs gcig bsdus rdo rje thod phreng rtsal :
sangs rgyas kun gyi sku gsung thugs las sprul :
rgyu med rkyen med pad sdong ge sar las :
rang byung mtshan dang dpe byad ldan par byon :
skal ldan rigs kyi bu la dbang skur cig :
pad+ma thod phreng thugs rje'i byin rlabs kyis :
mkha' khyab 'gro ba sgrol ba'i dbang thob shog :
hU~M hU~M hU~M:
pad+ma thod phreng rtsal a b+hi Shiny+tsa hU~M:
dam ye gnyis med du gyur pa'i mos pa mdzod /
khyed rang rnams kyi phyag g.yas su rdo rje rtse dgu dang khyung /
g.yon du phur pa dang lcags sdig gtad pas 'khor 'das kyi dregs pa can thams cad zil gyis non pa'i mthu stobs rtsal chen rdzogs par mos shig
/phyag mtshan so sor gtad de /
hU~M:
rdo rje rtse dgu theg pa dgu ru rdzogs :
rdo rje phur pas log 'dren snying la gzir :
lcags sdig bya khyung rgyal bsen sa bdag 'dul :
khro rgyal nus mthu ldan pa'i dbang thob shog :
hU~M hU~M hU~M:
khyed rang gi sku'i gnas rnams su byugs pa'i rtsi gsum /
bgo ba'i gos gsum /
gdags pa'i rgyan gnyis la sogs pa dur khrod chas chen rnams kyis mnga' gsol bas che btsan 'gran zla bral bar gyur pa'i mos pa mdzod /
tsaka li bgo ba'i tshul bya zhing lag tu gtad la /
hU~M:
thal chen rak+ta zhag gi sor ris dang :
ko rlon g.yang gzhi stag gi sham thabs dang :
thod phreng sbrul chun me dpung dur khrod chas :
che ba'i yon tan rdzogs pa'i dbang thob shog :
hU~M hU~M hU~M:
de nas gsang ba rdo rje'i 'bru gcig pa gzhom med hU~M gi spro bsdu'i dbang bskur bas phyi nang 'khrul pa'i rtog tshogs dug lnga phung po lnga'i chos rnams ye shes lnga dang sku lnga'i rang bzhin du rnam par grol bar mos la spro bsdu'i dmigs pa gzhung tshig ltar gsal thob cig
/hU~M lnga'i tsaka li gnas lngar bzhag cing dbyangs dang bcas /
bkram pa'i dkyil 'khor spyi bo dang :
mgrin snying lte gsang gnas lnga nas :
dkar dmar mthing ser ljang ba'i hU~M:
hU~M las hU~M 'phros hU~M sgra ldir :
slob bu'i gnas lngar sib sib thim :
ces dang hU~M lnga sbrel ba'i dbyangs bya /
de las rang gdangs hU~M lnga ldan :
stong khams gang spros hU~M sgras khyab :
srid bcud hU~M gi ngo bor sbyangs :
'ub 'dus bdag thim hU~M la 'dril :
gong bzhin hU~M dbyangs bya /
de yang gyen rdzogs nam mkhar yal :
gnas lugs ngang la ci gnas zhog :
ces brjod la nyams kyi rang ngo bskyang du gzhug
/de ltar phyi mtshan ma'i dkyil 'khor du bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul sku thob pa'i skal pa can du byas pa yin no //
gnyis pa gsang ba'i dbang bskur ba la /
bla ma rig 'dzin rdo rje thod phreng rtsal dang yum bdud 'dul drag mo mnyam par sbyor ba'i bde stong byang sems bdud rtsi'i rgyun dung chen gyi bcud dang ro gcig tu 'dres pa mgrin par myang bar mos mdzod /
thod pa'i bdud rtsi sbyin la /
hU~M:
'das pa'i sangs rgyas thams cad kyis :
byang chub sems dpar dbang bskur ltar :
de bzhin du ni bu khyod la :
byang chub sems kyis dbang bskur ro :
bo d+hi tsit+ta a b+hi Shiny+tsa hU~M:
bdud rtsi de nyid mgrin pa nas 'phel bas khyed rang gi phung po lha'i ngo bor bzhugs pa rnams tshims nas /
rtsa gnas bde ba chen pos khyab /
rang bzhin brgyad cu'i rtog pa 'od gsal du thim par mos shig
/de ltar kun rdzob byang chub sems kyi dkyil 'khor du gsang ba'i dbang thob /
ngag gi dri ma dag
/lam rtsa rlung bsgom pa la dbang /
'bras bu longs sku thob pa'i skal pa can du byas pa yin no //
gsum pa shes rab ye shes kyi dbang ni /
bla mas pad+ma can gyi mtshan nyid dang ldan pa'i phyag rgya ma lo bcu drug lon pa'i na tshod can yid du 'ong ba zhig sprul te khyed rang la gtad pa'i mos pa mdzod /
rig tsaka gtad la /
ho :
gzung ma yid 'ong 'di khyod kyis :
bsten byar rgyal ba rnams kyis bsngags :
'khor lo'i rim par sbyor ba yis :
dam pa'i bde ba myong bar gyis :
b+hany+dza mok+Sha haM:
khyed rang che mchog rdo rje drag po rtsal dang gtad pa'i rig ma rdo rje rnal 'byor mar gsal ba lha'i 'du shes /
yab kyi gsang gnas hU~M las rdo rje'i lte bar hU~M bu gar phaT kyis mtshan pa /
yum gyi mkha' a las pad+ma as mtshan par bsam pa ni sngags kyi 'du shes /
thabs 'di la brten nas rang gnas kyi ye shes mngon du bya'o snyam pa chos kyi 'du shes te /
de ltar 'du shes gsum ldan gyi sgo nas snyoms par zhugs pas byang sems spyi bo nas gsang ba'i bar du babs pas yas babs kyi dga' ba bzhi dang /
slar spyi bo'i bar du ldog pas 'khor lo bzhir mas brtan gyi dga' ba bzhi nyams su myong bas bde stong dbyer med lhan cig skyes dga'i ye shes kyis khyab cing brtan pa'i mos pa mdzod /
de ltar b+ha ga'i dkyil 'khor du shes rab ye shes kyi dbang thob /
yid kyi dri ma dag
/lam thig le bsgom pa la dbang /
'bras bu chos sku thob pa'i skal pa can du byas pa yin no //
bzhi pa tshig dbang ni /
sngar dbang gsum pa'i skabs su nyams su myong ba'i bde ba'i ye shes de nyid mtshon byed dpe'i ye shes su byas nas /
'dir mtshon bya don gyi ye shes ngo sprod pa yin pas /
bde stong zung 'jug gi rang ngor ltos la rig stong ka dag khyab gdal chen po'i ngang du mnyam par zhog cig
hU~M:
nam mkha' gang ba'i bde chen po :
mi rtog rdo rjer rtogs par bya :
blo 'das chos sku'i ngang la bzhag :
smra bsam brjod 'das ye shes yul :
d+harma kA ya swa b+hA ba dz+nyA na ho :
da lta'i sems nyid bzo ma bcos pa 'di ka blo bral chos sku rang byung gi ye shes su ngo shes par gyis la bsam brjod spros bral gyi nam mkha' lta bu'i ngo bo skyongs shig
/ces cung zad mnyam par 'jog
/de ltar don dam byang chub sems kyi dkyil 'khor du dbang bzhi pa thob /
sgo gsum gyi dri ma dag
/lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du byas pa yin no //
lnga pa mtha' rten yongs rdzogs gtor ma'i dbang bskur ba ni /
dpal gyi gtor ma 'di nyid bdud 'dul ma hA gu ru drag po rtsal gyi dkyil 'khor gyi lha tshogs mngon sum du gsal ba /
khyed rang rnams kyi spyi bor bzhag pa la brten nas /
sku gsung thugs yon tan phrin las mi zad pa rgyan gyi 'khor los sgo gsum la byin gyis rlob pa'i mos pa gyis shig
/dpal gtor gnas lngar bzhag la /
hU~M:
bde gshegs 'dus pa rdo rje drag po rtsal :
chos dbyings dang las khro rgyal skur ston pa :
deng 'dir skal ldan bu la sku gsung thugs :
yon tan phrin las rdzogs pa'i dbang mchog skur :
mchog dang thun mong dngos grub bstsal du gsol :
oM AHhU~M badzra gu ru pad+ma thod phreng rtsal kA ya wA ka tsit+ta sarba sid+d+hi pha la hU~M:
gtor ma slar yang spyi bor bzhag la brgyud pa'i mtshan bshar dang 'brel bar 'dod gsol rgyas par spros kyang chog
/bsdu na /
bdud 'dul ma hA gu ru drag po rtsal gyi lha tshogs 'khor dang bcas pas slob ma 'di la byin gyis brlab tu gsol /
'gal rkyen bar chad thams cad zhi bar mdzad du gsol /
mthun rkyen tshe bsod dpal 'byor thams cad rgyas par mdzad du gsol /
mchog dang thun mong gi dngos grub thams cad stsol bar mdzad du gsol /
zhes 'dod don gsol /
mthar gtor ma'i lha tshogs bdud rtsi 'od zer gyi ngo bor zhu ba khyed rang rnams kyis myang ba la brten te gnyis med du gyur pa'i mos pa'ang mdzod /
byas la gtor zan dang bdud rtsi bsres pa'i dum bu sbyin /
skabs 'dir thun mong ma yin pa'i dpon slob nus yul 'dzom na sde brgyad srog dbang gud sbas ltar sbyin /
thun mong ba tsam la ni byar mi rung ngo //
de lta bu'i dbang gi byin rlabs de nyid rgyud la brtan par bya phyir nam mkha' gang ba'i rgyal ba rnams kyis me tog 'thor zhing shis pa brjod pas kyang mnga' gsol bar mos shig
/byas la me tog 'thor zhing bkra shis kyi tshigs bcad ci rigs brjod /
de dag gis sprul pa'i gter chen o rgyan chos rje gling pa'i zab gter las byon pa'i bdud 'dul drag po rtsal gyi dbang bskur ba rdzogs par gsan grub pa yin pas sogs kyis mtshams sbyar nas /
spyi ltar dam tshig bsgo ba /
gtang rag
/lus dbul /
dge bsngo bcas byas pas slob ma'i bya ba 'grub /
slob dpon gyis tshogs la rol zhing lhag ma gtang ba nas shis brjod kyi bar yang las byang ltar byas pas grub pa yin no //
gdams pa'i nang nas mthar thug gal mdo ste //
pad+ma'i srog sgrub kun gyi thig ler bsngags //
gang 'dir sri zhu bgyis mthus tshe rabs kun //
bdud 'dul drag po'i rnal 'byor mchog 'grub shog
/tshul 'di la gter chen nyid kyis mdzad pa'i byin rlabs nyung ngu tsam las dbang chog yongs rdzogs nag 'gros su bkod pa mi snang bas dpe khyer mkhan po'i bya sla'i cha rkyen du pad+ma gar dbang 'chi med bstan gnyis g.yung drung gling pa rtsal gyis yang khrod kun bzang bde chen 'od gsal gling du bgyis pa dge legs 'phel ///
/
