@#//
dgongs gter thugs kyi klong gsal gyi skor las byung ba'i drang srong me lha'i bka' gtad phyag len gyis brgyan pa bzhugs //
na mo gu ru de ba DA ki nI yai /
'od gsal me lces sgrib tshogs kyi //
bud shing za ba'i mdangs 'od ni //
phrin las myur sgrub drang srong gi
/sreg blugs las la dbang byed bshad //
las bzhi'i sbyin sreg byed pa la med du mi rung yang kun la dkon pa drang srong me lha'i bka' gtad rig 'dzin mi 'gyur rdo rje'i dgongs gter las byon pa 'di la gzhung gi dgongs pa ltar na /
mdun bskyed sgrub cing sreg rdzas 'bul du gzhug pa kho na tsam yin yang /
bla ma'i phyag bzhes su gnam chos bka' gtad spyi 'gro'i mthar sreg blugs kyi rjes gnang mdzad pas de ltar na /
maN+Dal tshom bu bzhi bkod pa'i steng du las bzhi'i gtor ma'am gtor ma gcig la mtheb kyus bskor ba /
sku tsaka
/phyag mtshan gyi tsakli
/nas theb gang /
mchod pa bcas bshams la /
bdag nyid yi dam gyi lhar gsal /
spro na chos skyong spyi'i las byang nang du mngon rtogs btsud /
bsdu na /
skyabs sems sngon du 'gro bas /
rang gi mdun du me lha las bzhi'i mdog can /
zhi rgyas dbang drag gi nyams can /
g.yas ril ba dang g.yon me thab 'dzin pa /
ra skyes kham pa la zhon par gyur /
ces skad cig gis dam ye dbyer med du bskyed nas /
oM ag+na ye swA hA/
zhes ci 'grub bzla /
oM badzra ar+g+haM sogs kyis mchod /
oM/
tshangs dbang 'jig rten mgon gyi sras //
zhi la sogs pa'i lha dpal te //
ji ltar 'dod pa'i don sgrub pa'i //
gzi brjid rgyal por phyag 'tshal bstod //
ces bstod /
de nas slob mar khrus dang maN+Dal phul ba nas brtsam /
phyag mtshan gtad pa'i bar d+he ru pa nas byung ba'i chos skyong spyi'i srog gtad kha bsgyur te byas pa'i mthar /
me thab tshom bu bzhi'i khar /
bud shing 'dzoms na las bzhi so so'i rgyu dang dbyibs su brtsigs pa /
mi 'grub na shing skam zlum por brtsigs pa dang /
phye mar slob ma'i mdun du bzhag la me sbar /
stong pa'i ngang las hU~M las thab khung ni //
phrin las bzhi yi mtshan nyid yongs rdzogs dbus //
pad+ma ra skyes gdan la raM yig las //
me lha las bzhi'i mdog can zhal gcig pa //
phyag gnyis spyan gsum ral pa'i thor tshugs can //
g.yas pas ril ba g.yon pas me thab 'dzin //
me lce stong gis dkris shing 'od 'bar ba //
dam tshig ye shes dbyer med gsal bar gyur //
bsreg rdzas /
oM AHhU~M gsum gyis brlab /
bsreg rdzas bdud rtsi'i rang bzhin phul bas me lha mnyes nas khyed rang rnams la phrin las bzhi'i dngos grub ster zhing khol po byed par mos shig
/oM/
gzi brjid 'bar ba me yi lha //
'bar bcas sku ni rgyan gyis brgyan //
rngams pa'i byin can las la brtson //
sreg blugs 'bul lo las kun sgrubs //
phye mar me nang du phul gzhug la sngags lhan cig brjod /
oM ag+na ye swA hA/
lan gsum /
shAn+tiM puSh+TiM ba shaM mA ra ya swA hA/
las bzhi'i me lhas slob ma 'di la bsrung ba dang skyob pa dang sba bar mdzad du gsol /
badzra muH
me lha rang bzhin gyi gnas su gshegs par gyur /
ces brjod /
dam tshig khas blang dang maN+Dal sogs spyi ltar bya /
mdun bskyed mi dmigs par bzhag cing dge bsngo bya ba las rjes chog gzhan mi dgos so //
grub rtags 'phral du 'dod na yang //
sgrub thabs tshul bzhin mi byed pa //
kun la phan pa'i sman yin te //
kun gyis brten nas las 'grub shog
/ces pa'ang pad+ma gar dbang rtsal gyis nyer mkho'i btsas su lag len gsal bar bris pa dge legs 'phel ///
/
