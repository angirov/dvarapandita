@#//
mgon po g.yul zlog gi mdos kyi zin ris sgron me skor gsum las /
rdzas gsog pa'i sdom byang gsal byed sgron me zhes bya ba bzhugs so //
gu ruM sha ra Na gats+tshA mi /
'jigs byed khro rgyal kun gyi rje //
dregs pa'i bdag po la btud de //
nam rgyang mda' 'phang bris dras bzo //
gsal byed sdom byang sgron me sbar //
de la dang po snal thags kyi skor ni /
gtso bo la lcags mkhar gru gsum rmang skyor kha bad dang bcas pa'i khar gdugs nyis brtsegs khyung tshang char khebs kyi gdugs chung rnams nag po 'ja' ris can rtse rgyan dang bcas pa /
phyogs mdos bzhi la chig gdugs khyung tshang dang bcas pa shar dkar /
lho ser /
nub dmar /
byang dmar nag rnams 'ja' ris can /
!
de nas so so'i zhal nam ni /
mgon po sde lnga las mgon dang bcas pa drug la nam mkha' khong nag 'ja' ris can rtse la bya nag gi sgro dang logs gnyis la dar nag can drug
/re ma ti lnga la nam mkha' mthing nag 'ja' ris can rtse la rma bya'i sgro dang logs dar nag btags pa lnga /
lha brgyad la khong dkar 'ja' ris rtse la thang dkar gyi sgro dang logs la dar dkar can brgyad /
gshin rje brgyad la khong sngon lnga dang khong dkar dmar dud khas byas pa 'ja' ris can rtser bya spu sna tshogs dang logs dar snas byas pa brgyad /
bdud brgyad la khong sngon 'ja' ris rtse la skyung ka'i sgro dang logs dar nag can brgyad /
gnod sbyin brgyad la khong sngon 'ja' ris rtse la rma bya'i sgro dang logs dar sngon can brgyad /
rgyal chen bzhi la nam mkha' khong dkar po /
sngon po dmar po ser pos byas pa 'ja' ris rtse la rim par lha bya'i sgro
/bya spu sna tshogs /
chu bya'i sgro /
rma bya'i sgros byas shing logs dar sna can te bzhi /
phyogs skyong bcu gcig la khong sngo gsum /
khong ngur gsum /
khong dkar gnyis /
khong ser /
khong smug
/khong ljang rnams re res byas pa 'ja' ris rtse bya spu dang logs dar sna can te bcu gcig
/sde brgyad kyi ma hA de bar khong ngur smrig
/dkar po /
ser po /
dmar po /
nag po lngas byas pa 'ja' ris rtse lha bya'i sgro dang logs dar sna can te lnga /
gshin rje khong sngon /
dkar /
nag
/dmar /
ser lngas byas pa 'ja' ris rtse 'ug sgro dang logs dar sna can te lnga /
btsan la khong dmar 'ja' ris rtse zer mo'i sgro dang logs dar dmar can lnga /
gnod sbyin la khong nag po gnyis /
dmar po gcig
/dkar po gnyis kyis byas pa rtse rma bya'i sgro dang logs dar ljang can te lnga /
sngags srung mar khong smug po /
nag po /
dkar po /
dmar po /
sngon pos byas pa 'ja' ris rtse bya nag gi sgro dang logs dar nag can lnga /
bdud la khong nag 'ja' ris rtse la skyung ka'i sgro dang logs dar nag can lnga /
phyogs mdos bzhi'i shar mdos la khong dkar 'ja' ris rtse la thang dkar gyi sgro dang logs dar dkar gyis byas pa lnga /
lho mdos la khong ser 'ja' ris can rtse la gser bya'i sgro dang logs dar ser gyis byas pa lnga /
nub mdos la khong dmar 'ja' ris rtse la zer mo'i sgro dang logs dar dmar can lnga /
byang mdos la khong dmar nag 'ja' ris rtse la srin bya dang logs dar nag can lnga /
brtan ma bcu gnyis la sngar khyung tshang 'thag srol 'dug kyang mi legs pas nam mkha' kun tu zhal gzhan las che ba byas pa'i bdud mo bzhir 'ja' ris khong nag rtse skyung ka'i sgro dang logs dar nag can bzhi /
gnod sbyin mo bzhir khong dmar 'ja' ris rtser rma bya'i sgro dang logs dar dmar can bzhi /
sman btsun bzhir khong dkar 'ja' ris rtser bya dkar gyi sgro dang logs dar dkar can bzhi /
srid pa spyi skos kyi nam mkha' khong dkar po /
ser po /
dmar po /
sngon po /
ljang gu
/nag po /
smug po /
ngur smrig
/dmar skya /
dkar ser /
ser nag
/dmar nag
/sngo nag
/sngo dmar /
ljang nag rnams kyis byas pa 'ja' ris can rtse la bya spu dang logs la dar sna btags pa sum cu rtsa gnyis bsags pa'i phyag len yod kyang /
lcags ri la'ang gzug par gsungs pas da dung nyer bzhi bsnan te lnga bcu nga drug
/khyon yongs dril nam mkha' brgya dang bdun cu don drug ste /
de thams cad kyi mgul du yungs dkar gyi gong bu re btags so //
!
//gnyis pa rgyang bu ni /
ma mgon bcu gcig
/bdud brgyad /
sngags srung gtso 'khor lnga /
gza' gtso 'khor lnga /
bdud gtso 'khor lnga /
bdud mo bzhi ste sum cu rtsa brgyad la rgyang bu nag po so brgyad /
lha brgyad /
shar gyi rgyal chen /
phyogs skyong gnyis /
ma hA de ba gtso 'khor lnga /
shar mdos gtso 'khor lnga /
sman mo bzhi ste nyi shu rtsa lnga la rgyang bu dkar po nyer lnga /
gshin rje brgyad /
gnod sbyin brgyad /
lho'i rgyal chen /
phyogs skyong gsum /
gnod sbyin gtso 'khor lnga /
klu gtso 'khor lnga /
byang mdos gtso 'khor lnga ste sum cu so lngar rgyang bu sngon po so lnga /
byang gi rgyal chen /
phyogs skyong gcig
/gshin rje gtso 'khor lnga /
lho mdos gtso 'khor lnga ste bcu gnyis la rgyang bu ser po bcu gnyis /
nub kyi rgyal chen /
btsan gtso 'khor lnga /
nub mdos gtso 'khor lnga /
gnod sbyin mo bzhi ste bco lngar rgyang bu dmar po bco lnga /
phyogs skyong gsum la rgyang ngur kha gsum /
phyogs skyong gcig la rgyang smug gcig dang /
gcig la rgyang bu ljang gu gcig
/srid pa spyi skos kyi rgyang bu sna tshogs sum cu so gnyis te /
khyon rgyang bu brgya dang drug cu re gnyis po thams cad la nyi zlas brgyan pa'o //
!
//gsum pa mda' ni /
mgon po drug
/re ma ti bzhi /
bdud brgyad /
sngags srung ma lnga /
bdud lnga /
byang mdos lnga ste so gsum la mda' nag rang rtags phyag mtshan ris sum cu so gsum /
lha brgyad /
shar mdos lnga ste bcu gsum la mda' dkar rang rtags phyag mtshan ris bcu gsum /
gshin rje brgyad /
gnod sbyin brgyad /
gnod sbyin lnga /
klu lnga ste nyer drug la mda' sngon rang rtags phyag mtshan can nyi shu rtsa drug
/rgyal chen bzhi /
phyogs skyong bcu gcig
/ma hA de ba lnga /
gshin rje lnga /
btsan lnga /
gza' lnga /
brtan ma bcu gnyis rnams te zhe bdun la mda' khra rang rtags phyag mtshan ris zhe bdun /
lho mdos la mda' ser rang rtags phyag mtshan can lnga /
srin mo re ma ti dang /
nub mdos la gtso 'khor lnga la mda' dmar rang rtags phyag mtshan can te drug
/srid pa spyi skos la mda' khra sum cu so gnyis te /
khyon mda' brgya re gnyis po thams cad la 'grub na sgro dang mde'u bskyon zhing /
tha na'ang ma mgon bcu gcig tsam la ma grub pa'i thabs med do //
!
//bzhi pa 'phang ni /
ma mgon bcu gcig
/bdud brgyad de bcu dgur 'phang nag gser g.yu'i me long can bcu dgu
/lha brgyad la 'phang dkar gser g.yu'i me long can brgyad /
gshin rje brgyad dang gnod sbyin brgyad la 'phang sngon gser gyi me long can bcu drug
/rgyal chen bzhi la 'phang khra gser g.yu'i me long can bzhi /
phyogs skyong bcu gcig la bse 'phang g.yu'i me long can bcu gcig
/ma hA de bar 'phang dkar gser gyi me long can lnga /
gshin rjer 'phang ser g.yu'i me long can lnga /
btsan la 'phang dmar dung gi me long can lnga /
gnod sbyin la 'phang sngon gser gyi me long can lnga /
sngags srung mar lcags 'phang nag po dung gi me long can lnga /
klu la 'phang sngon gser gyi me long can lnga /
gza' la 'phang sngon dung gi me long can lnga /
bdud la 'phang nag dung gi me long can lnga /
shar mdos la 'phang dkar mchong gi me long can lnga /
lho mdos la 'phang ser g.yu'i me long can lnga /
nub mdos la 'phang dmar dung gi me long can lnga /
byang mdos la 'phang sngon gser gyi me long can lnga /
brtan ma bcu gnyis la 'phang khra gser g.yu'i me long can bcu gnyis /
srid pa spyi skos su 'phang khra sum cu so gnyis te khyon dril bas brgya re gnyis so //
!
//lnga pa bris kyi skor la mda' ris dang /
shing ris gnyis las /
dang po mda' rtags kyi ri mo ni /
ye shes kyi mgon po la beng dang thod khrag ris /
thugs mgon la gri gug dang thod khrag ris /
sku mgon la beng dang rgyu zhags ris /
gsung mgon la rtse gsum dang snying zhags ris /
phrin las mgon por gri gug dang thod khrag ris /
las mgon la lcags kyu dang thod khrag ris /
ye shes ma mor shang lang dang thod khrag ris /
bdud mo re ma tir khram shing dang sho rde ris /
gshin rje re ma ti la ral gri dang ne'u le ris /
srin mo re ma tir khrag rkyal dang zor ba ris /
gnod sbyin re ma tir ral gri dang thod khrag ris /
yul 'khor srung la pi waM ris /
'phags skyes por ral gri
/mig mi bzang la sbrul zhags /
rnam sras la mdung dmar /
brgya byin rdo rje /
gshin rje thod dbyug
/chu lha sbrul zhags /
gnod sbyin be con /
me lha la me ris /
srin por ral gri
/rlung lhar ba dan /
dbang ldan la rtse gsum /
nyi mar pad+ma'i zhags pa /
zla bar ut+pal sngon po /
sa bdag la rdo rje dang bum pa ris /
lha chen brgyad la /
tshangs par dbyug pa dang gun+d+he /
brgya byin la spu gri
/tshogs bdag la phub dang la phug
/drag por phreng ba /
b+h+r-ing gi ri tir gun+d+he /
dga' byed dbang phyug mda' gzhu /
smin drug gser bum /
biSh+Ti pa tra zangs kyi thong gshol /
gshin rje brgyad la thod dbyug ris /
bdud po brgyad la khram shing ris /
dzam+b+ha lar bI dza pU ra /
nor bu bzang por lcags kyu /
gang ba bzang por mdung /
dbang por zhags pa /
pi tsi kuN+Da lir nor bu /
sgo dbang rin chen dbyug pa /
ke ma la rin chen lcags kyu /
rdo rje bdud 'dul rtse gsum /
sde brgyad la /
dbang phyug rtse gsum zhags pa ris dang /
'khor blon po bzhir dngul /
gser /
zangs /
lcags bzhi'i mda' gzhu re /
gshin rje chos rgyal be con zhags pa /
'khor mon pa bzhi la snying ris re /
yam shud la zangs gri shwa rde dang /
'khor bzhi la mda' ris phyogs tshon can re /
so ka rA dzar khram zhags dang /
'khor bzhir dbyug 'khar sngo dmar dkar gsum dang thod dbyug
/klu bdud la sbrul sngon nad rkyal dang /
'khor bzhir phyogs tshon can gyi sbrul re /
khyab mjug la sbrul zhags dang /
'khor bzhir thog mde ris re /
bdud rol pa rkya gcig la khram bam bdud zhags dang /
'khor bzhir zangs lcags g.yu bse bzhi'i 'khar ba re /
e ka dzA Tir spyang sngon dang me long /
'khor bzhir dar mdung nag po //
dar nag
/lcags kyi gtun bu /
rtse gsum bzhi'i ris /
srog bdag la spu gri zhags pa /
pe har la gseg shang /
rdor legs rdo rje /
srin por shang lang gri gug
/skyi mthing ya mar zangs phur /
gangs kyi yum chen rdo rje /
kha rag khyung btsun mda'/
ma btsun khug chos seng ldeng phur bu /
kong btsun de mo khrag gi bum pa /
sha med gangs dkar khrag rkyal /
'brog srin 'khor 'dul lcags phur /
rma ting ting mo mchong gi phur bu /
g.yu'i dril bu g.yu dril /
dkar mo mig gcig zhing dbyug
/btsan la la rog ba so'i phur bu /
gangs kyi la ro sman bya rgod kyi gshog phur ris rnams te /
mda' thams cad kyi sgro'i bar du rdo rje re yang bri'o //
!
//gnyis pa shing ris la gnyis kyi /
dang po dregs pa so so'i sku brnyan las ma mgon ni /
gtso bo ye shes kyi mgon po mthing nag zhal gsum dkar dmar mthing /
phyag drug g.yas gsum beng /
rdo rje /
lcags phur /
g.yon gsum thod khrag
/dgra snying dang bcas pa'i dbyug to /
sbrul zhags /
dar nag gi ber dang dur khrod kyi chas can /
zhabs gnyis g.yon brkyang dor stabs kyis pad nyi dgra bgegs kyi gdan la 'gying ba /
thugs mgon mthing nag gri gug thod khrag dgra bgegs kyi gdan la zhabs g.yon brkyang /
dar nag gi ber dang dur khrod kyi chas can /
sku mgon mthing nag beng dang lcags par dar nag gi ber dang dur khrod chas can stag la zhon pa /
gsung mgon nag po dar mdung rtse gsum dang bdud zhags dar nag gi ber dang dur khrod kyi chas can rta nag la zhon pa /
phrin las kyi mgon po nag po bya rog gi gdong can gri gug dang thod khrag dur khrod kyi chas can bya rog la zhon pa /
!
las mgon nag po spre'u'i gdong can gri gug dang thod khrag dur khrod kyi chas can dang /
de'i g.yon du yum nag mo sprel gdong lcags kyu dang thod khrag
/gtso mo 'dod khams ma mthing nag zhal gcig phyag bzhi pa /
g.yas gnyis shang lang dang thod phreng /
g.yon gnyis thod khrag dang rtse gsum /
glang ko'i stod g.yogs dang /
re lde'i smad dkris sogs ma mo'i chas can /
bong bu gwa pa la 'chib pa /
bdud mo re ma ti mthing nag spyan gcig tshems gcig nu gcig khram shing dang shwa rde bsnams pa drel la zhon pa /
gshin rje re ma ti mthing nag ral gri dang ne'u le bsnams pa bong bu gwa dmar la zhon pa /
srin mo re ma ti dmar mo sprin dmar gyi slog pa can khrag rkyal dang zor ba bsnams pa drel zhon /
gnod sbyin re ma ti nag mo mi lpags kyi gos can ral gri dang thod khrag bsnams pa drel zhon /
de thams cad ma mo'i chas can no /
!
/de nas nang g.yog brgyad ni /
sku'i mon pa nag po tri shUl rtser mi ro 'phyang ba /
gsung mon sngo nag rwa dung 'bud pa /
thugs mon nag po spu gri dang snying thogs /
skyi mthing ma nag mo gos ser can snying thogs shing sha ba zhon pa /
ba lam ma nag mo dar nag gi gos can zhing lpags kyi g.yab mo rdeb cing drel la zhon pa /
khri sman smug nag zang zang gi ber can chu srin gyi g.yang gzhi thogs nas so bya rog po zhon pa /
klu mo nag mo chu srin gyi mgo can thod khrag
/ma yams nag mo 'bri'u stod dkar gyi gos can khrag gi zor kong thogs nas mdzo mo zhon pa /
!
de nas rgyal chen bzhi ni /
yul 'khor srung dkar po dung gi khrab rmog can pi waM thogs nas rta dkar zhon pa /
'phags skyes po sngon po khrab rmog sngon po ral gri can rta sngon po /
mig mi bzang dmar po khrab rmog dmar po sbrul zhags rta dmar /
rnam thos sras ser po gser gyi khrab rmog mdung dang ne'u le can rta ngang pa la zhon pa /
!
phyogs skyong bcu gcig ni /
brgya byin dkar po rdo rje can glang chen la zhon pa /
gshin rje mthing nag ral pa can thod dbyug zhags pa 'dzin pa ma he sngo nag zhon pa /
chu lha dkar ser ral pa can sbrul zhags dang nor bu thogs pa chu srin sngon po la zhon pa /
gnod sbyin mthing nag ral pa can gser gyi be con thogs pa seng ger zhon pa /
me lha dmar ser ral pa can me dkyil bsnams pa ra skyes kham pa zhon pa /
srin po smug nag ral pa can ral gri dang rgyu zhags thogs pa mi rgod zhon pa /
rlung lha ljang gu ral pa can ba dan 'phyar ba sha ba zhon pa /
dbang ldan sngo skya ral pa can rtse gsum thogs pa ba lang dkar po zhon pa /
nyi ma dmar ser ral pa can pad+ma'i zhags pa thogs pa rta dmar phrum sngon zhon pa /
zla ba dkar po ut+pal bsnams pa ngang pa dkar po zhon pa /
sa'i lha mo ser po rdo rje dang bum pa thogs pa phag dmar ser zhon pa /
!
de nas ru 'dren gyi lha brgyad ni /
tshangs pa dmar ser gdong bzhi pa shel khrab can dbyug pa dang gun+d+he bsnams pa glang po zhon pa /
brgya byin dkar po dar dkar gyi gos can rdo rje spu gri bsnams pa glang chen zhon pa /
tshogs bdag ser po gser khrab can phub dang la phug 'dzin pa byi ba sngon po zhon pa /
drag po smug nag bse khrab can phreng ba bsnams pa chu srin la zhon pa /
b+h+ring+gi ri ti sngon po g.yu khrab can spyi blugs bsnams pa rta dmar zhur po 'chib pa /
dga' byed dbang phyug nag po lcags khrab can mda' gzhu 'gengs pa glang rgod zhon pa /
gdong drug ser po gser khrab can bum pa bsnams pa khyim bya dkar po zhon pa /
biSh+Ti pa tra dmar ser bse khrab can zangs kyi gshol 'dzin pa rlung la zhon pa /
brgyad ka dar dang prog zhu sogs rin po che'i rgyan can no /
!
/bdud brgyad ni /
rkos rje drang dkar nag po seng mgo can khrag ral ber nag gyon pa sbrul dang khram shing bsnams pa rta nag zhon pa /
nag po bkrag med nag po ral gri rtse gsum pa dang bdud zhags drel nag zhon pa /
ya ba nag po thor tshugs can zhags nag dang ral gri bsnams pa zhing lpags gyon zhing mi mgo'i do shal byas pa rta nag la zhon pa /
rngams pa dung mgo dmar po stag lpags kyi slog pa gyon pa ral gri dang snying thogs nas ba lang dmar po zhon pa /
nag po spyi ring nag po 'ug mgo ral pa dmar po can bya nag gi thul pa dang sprel mgo'i do shal byas pa bdud zhags dang ral gri thogs nas bya nag la zhon pa /
stag gu spyan gcig nag po stag gi mgo can dpral ba na mig gcig pa zhing lpags gyon zhing spu gri dang snying thogs pa rta nag zhon pa /
stag gi mgo can dmar po me'i ral pa can 'ja' tshon gyi thul pa gyon pa khram zhags thogs nas rta nag la zhon pa /
'dzum med nag po bse'i ral pa dang stag lpags kyi gos can khram dang ral gri rtse gsum pa thogs nas glang chen sngon po zhon pa /
!
gshin rje brgyad ni /
ya ma rA tsa mthing nag zhal gcig phyag bzhi pa g.yas gnyis dbyug tho dang ral gri g.yon gnyis zhags pa dang ral gri bsnams nas ma he sngo nag la zhon pa /
phya sangs dkar ser zhal gcig phyag bzhi pa g.yas dbyug tho 'khor lo g.yon zhags pa me dpung nyi zlar zhon pa /
ya ba ti sngo nag zhal gcig phyag bzhi pa g.yas dbyug zhags dang ral gri g.yon pa zhags pa dang dgra satwa chu glang sngon po zhon pa /
tel pa nag po zhal gcig phyag bzhi g.yas dbyug tho dang mda' g.yon zhags pa dang gzhu rnga mong zhon pa /
a ba glang mgo dud ka zhal gcig phyag bzhi g.yas dbyug to dang lcags kyu g.yon zhags pa dang lcags sgrog dre'u zhon pa /
rmig pa sngo nag zhal gcig phyag bzhi g.yas dbyug tho ber ka g.yon zhags pa mdung thung sha pho zhon pa /
ral pa tshal dgu mthing nag zhal gcig phyag bzhi g.yas dbyug tho ral gri g.yon gnyis snying dang dug sbrul zhon pa /
mig dmar dmar nag zhal gcig phyag bzhi g.yas dbyug to rtse gsum g.yon zhags pa dang spu gri lug la zhon pa /
brgyad ka ral pa can 'jigs pa'i chas can no /
!
/gnod sbyin brgyad ni /
dzam+b+ha la ser po bI dza pU ra dang ne'u le rta ngang pa la zhon pa /
nor bzang dmar po lcags kyu dang bI dza pU ra rta ser po zhon pa /
gang bzang ser po mdung thung dang ral gri dung khrab can rta sngon zhon pa /
dbang po sngon po zhags pa dang rdo rje'i lcags kyu lcags khrab can rta la zhon pa /
pi tsi kuN+Da lI dmar po nor bu dang mdung dmar rta la zhon pa /
sgo'i dbang po ser po rin po che'i dbyug pa dang ne'u le rta la zhon pa /
ke mA la ljang gu rin po che'i lcags kyu dang bI dza pU ra rta la zhon pa /
rdo rje bdud 'dul mthing nag dar mdung rtse gsum pa dang thod khrag dar nag ber can rta la zhon pa /
brgyad ka sbom zhing thung la gsus pa che ba dar dang rin po che'i rgyan can no /
!
/de nas lha srin sde brgyad ni /
ma hA de ba mthing nag khro brjid can g.yas ba dan dpyangs pa'i mdung rtse gsum pa dang g.yon zhags pa g.yu 'brug la zhon pa /
'khor blon po bzhi po sku mdog dkar ser dmar nag can rang mdog dang mtshungs pa'i mda' gzhu 'geng zhing 'brug la zhon pa /
!
gshin rje chos rgyal sngo nag be con dang g.yon sdigs mdzub zhags pa dang bcas pa thod phreng gi ga sha can stag lpags dang sbrul rgyan can ma he sngo nag la zhon pa /
'khor mon pa bzhi dkar po seng gdong /
nag po stag mgo
/dmar po dred mgo
/ser po khyung gdong ste bzhi ka snying bsnams pa /
!
btsan yam shud sku mdog dmar po stag lpags kyi slog pa can bse'i zangs gri dang zangs zhags thogs pa rta dmar la zhon pa /
'khor 'byung bzhi'i btsan dkar dmar nag ljang bzhi thog mdas mde'u byas pa'i mda' 'phen pa /
!
gnod sbyin so ka rA tsa dkar po lcags kyi ral pa can khram bam dang rgyu zhags thogs pa rngam pa'i gzugs can /
'khor 'phrang sgug bzhi ni mi nag lcags ral lcags kyi 'khar ba thogs pa /
dmar po zangs ral gos dmar can byu ru'i 'khar ba /
dkar po dung ral gos dkar dang rin po che'i rgyan can dung gi 'khar ba /
nag po khrag ral thod dbyug dang thod khrag thogs pa /
!
ma mo e ka dzA Ti smug nag mche gcig spyan gcig ral gcig g.yas g.yu spyang dang g.yon me long thogs pa bong bu nag po zhon pa /
'khor phung byed ma bzhi ni /
nag mo gcer bu dar mdung nag po dang mda' gzhu thogs pa /
dmar po glang ko'i stod g.yogs dang zhing lpags kyi sham thabs can dar nag gi g.yab mo dang ral gri /
ser nag mi mgo'i do shal dang ral pa'i thor tshugs can lcags gtun dang ral gri /
sngon mo zhi tshul can sbrul dang thod phreng gis brgyan pa rtse gsum dang lcags kyu thogs pa'o /
!
/klu 'chi bdag nag po mi lus sbrul mgo dgu'i gdeng ka sku smad sbrul mjug phyag g.yas brgyad na sbrul zhags dang g.yon brgyad nad rkyal thogs pa /
sbyor yum bud med lus la sbrul mjug can phyag gnyis sbrul zhags /
rigs bzhi'i klu ni /
rgyal rigs glang gi mgo can dkar /
rje rigs sbal mgo can ser /
dmangs rig rtsangs pa'i mgo can ljang nag
/bram ze'i rigs sdig pa'i mgo can dmar po ste bzhi ka sbrul gyi gdengs ka dang sbrul mjug can phyag na sbrul zhags bsnams pa'o /
!
/gza' bdud rA hu la dud ka mgo dgu bya rog gi zhal dang bcas mig gis lus gang zhing sku smad la sbrul mjug can phyag gnyis g.yas chu srin gyi zhags pa dang g.yon ra'i mda' gzhu thogs pa /
'khor gdong mo bzhi ni /
srin mo stag gdong dkar /
dred gdong ser /
ba lang gdong dmar /
chu srin mgo can ljang gu ste bzhi ka srin mo'i gzugs can thog 'beb pa'o /
!
/bdud po rol pa rkya gcig mi nag rta nag ber nag can khram bam thogs pa /
'khor bdud po bzhi ni /
re te mgo yag mthing nag ber sngon can ra nag zhon pa /
yor po dmar nag ber nag can 'phar ba zhon pa /
khyab ring mthing ga lcags khrab can dom nag zhon pa /
thom po smug nag g.yag thul can lug la zhon pa ste /
bzhi ka ral pa kham nag brdzes shing sku mdog dang mtshungs pa'i 'khar ba thogs pa'o /
!
/dbang chen sde bzhi ni /
srog bdag tshangs pa dkar po shel gyi ral pa can spyan gcig tshems gcig dar dkar gyi gos gyon pa g.yas shel gyi spu gri dang g.yon nyi zer zhags pa bsnams shing seng ge dkar po zhon pa /
dgra bla pe har dbu la smyug zhu sku la ber nag gsol ba phyag na gseg shang dang par bu bsnams pa glang chen zhon pa /
mdun na yum shAn+ti ro zan ma bud med kyi gzugs nag mo 'o dod 'bod pa /
'khor g.yas g.yon du skyes pa stag chas can re re /
mdun du shan pa gri thogs bzhi /
g.yas su skyes pa stag chas can lnga /
g.yon du btsun pa lnga /
mdun du bud med lnga /
rgyab tu sngags pa lnga /
phyogs rer a tsa ra nag po lnga lnga /
skyes bu rdo rje legs pa dmar po skyes bu'i gzugs can ral gri dang khram shing rta zhur po lag dkar la 'chib pa /
'khor dge bshes kyi gzugs rin po che'i prog zhu na bza' ngur smrig shel phreng gi ga shal dang swag ti'i lham rked la gser gyi phyag shing g.yas rdo rje bsnams pa /
ban+de'i gzugs can sku la zhing lpags dbu la spyi blugs kyi zhwa nag khram shing bsnams shing lcags spyang zhon pa /
jag dpon gyi gzugs ni spyang zhu dang seng ge'i slog pa can stag ral dang gzig shubs btags pa phyag na mdung dmar bsnams shing ngang pa ser po zhon pa /
tshong dpon gyi gzugs ni g.yi spyang gi slog pa dang 'ob zhu gsol zhing phyag na sba lcag dkar po bsnams pa dre'u gwa pa zhon pa /
srin po nag po shang lang dang thod khrag thogs nas rta kham pa la zhon pa /
yum srin mo dmar mo gri gug dang mi snying thogs pa /
!
brtan ma bcu gnyis ni /
skyi mthing ya ma skyong sngon mo g.yag lpags kyi gos dang khyung gshog gi sham thabs can zangs kyi phur bu 'dril zhing drel zhon pa /
gangs yum g.yu bun ma dkar mo seng lpags gyon zhing rdo rje rtse lnga bsnams nas seng ge 'chib pa /
kha rag khyung btsun ser mo zhing lpags kyi stod g.yogs dang snying gi sham thabs mda' ltong nag bsnams nas khyung la zhon pa /
ug chos dbyar mo bsil dmar nag sbrul nag gtams pa'i g.yang gzhi can seng ldeng phur bu bsnams nas rna bu shad la 'chib pa /
kong btsun de mo nag mo seng lpags kyi slog pa dang sbrul nag gtams pa'i sham thabs can khrag gi bum pa bsnams nas rta dkar zhon pa /
sha med gangs dkar mo dung gi khu 'phang gi gos dang g.yu'i ska rags can khrag gi rkyal pa bsnams shing sha ba zhon pa /
'brog srin 'khor 'dul smug mo glang nag stong gi slog pa dang khyung gshog stong gi sham thabs can lcags phur 'dril zhing gser sha yu mo zhon pa /
rma ting ting mo btsun dmar mo g.yag lpags stong gi stod g.yogs dang khyung gshog stong gi sham thabs can mchong gi phur bu bsnams nas 'brong la zhon pa /
g.yu'i dril bu sngon mo spyang slog dang mi rtsib brgyus pa'i sham thabs can g.yu dril bsnams nas g.yu'i seng ge 'chib pa /
dkar mo mig gcig mche ba can mi mgo'i thul pa gyon zhing phyag na zhing dbyug thogs pa phag nag la zhon pa /
btsan la la ro ma dmar mo rta dkar gyi pags pa'i stod g.yogs dang stag lpags stong gi sham thabs can bse'i phur bu 'dril zhing drel nag kha ser la zhon pa /
skyi mthing gangs kyi la ro sman sngon mo sbrul nag stong gi thul pa dang g.yag lpags kyi sham thabs can bya rgod kyi gshog phur bsnams pa g.yu 'brug la zhon pa'o //
de ltar dregs pa rnams kyi gzugs brnyan gyi rgyab tu sngags byang rgyas pa ltar so so'i srog snying gi sham bur dmag bzlog na /
dgra dpung choms /
bdud dpung shigs /
bgegs dpung zlog
/sa ma ya b+h+yo b+h+yoH
zhes btags pa lta bu las gang byed kyi sham bu sbrel ba bri'o /
!
/gnyis pa skong rdzas gzugs brnyan gyi tho la /
ma mgon bcu gcig thun mong du /
bya nag
/g.yag nag
/ra nag
/lug nag
/khyi nag
/dom nag
/rta nag
/phag nag
/sprel nag
/mdzo nag
/mi nag
/drel nag
/dred mo nag mo rnams bris pa'i rgyab tu /
nag po'i srog chags dam rdzas 'dis //
ma mgon lcam dral thugs dam bskang //
bdag cag yon mchod 'khor bcas kyi //
mi mthun rkyen dang bar chad zlog
/ces bri'o //
rgyal chen bzhi la /
rta pa dkar po dar mdung can dang /
g.yag dkar po bzhi /
rta pa sngon po dar mdung can dang /
rta sngon bzhi /
rta pa dmar po dar mdung can dang /
mdzo dmar bzhi /
rta pa ser po dar mdung can dang /
lug ser po bzhi la rgyab tu /
mthun pa'i dkor nor srog chags 'dis //
rgyal chen 'khor bcas thugs dam bskang //
bdag cag sogs 'gre /
lha chen brgyad po re rer /
g.yag dkar dang lug dkar re bris pa'i rgyab tu gzhan 'dra ba las rkang pa gnyis par /
lha chen brgyad kyi thugs dam bskang //
zhes 'bri /
gshin rje brgyad la ra rog re re bris pa'i rgyab tu /
tsa ra rog po'i dkor nor 'dis //
gshin rje brgyad kyi thugs dam bskang //
sogs 'gre'o //
bdud brgyad so sor /
rta pa nag po g.yas su mda' gzhu dang /
g.yon du mtshe yungs thogs pa re re /
sha ba nag po re re /
mi nag mtshe dang khram khyer ba re /
lug nag ra nag g.yag nag gsum yang re re bris pa'i rgyab tu /
nag po'i srog chags dkor nor 'dis //
nag po bdud brgyad thugs dam bskang //
sogs 'gre /
gnod sbyin brgyad la stag
/gzig
/bya khra gsum byang bu re rer bris pa'i shing byang brgyad kyi rgyab tu /
mthun pa'i dkor nor srog chags 'dis //
gnod sbyin brgyad kyi sogs 'gre /
sde brgyad kyi gshin rje la /
ra rog stag gzig gsum bris pa lnga la rgyab yig
/mthun pa'i sogs kyi rjes /
'chi bdag 'khor bcas thugs dam bskang //
sogs 'gre /
yam shud la bya mi rta ra bzhi dmar po bris pa lnga la /
btsan rgod 'khor bcas thugs dam bskang /
zhes 'gre /
gnod sbyin so ga rA tsar /
khyi g.yag gnyis dkar po bris pa lnga la /
gnod sbyin 'khor bcas thugs dam bskang //
sngags srung mar bya smug
/lug khyi gnyis nag po rnams bris pa lnga la /
sngags srung 'khor bcas thugs dam bskang //
klu bdud la /
nya sbrul /
sbal lcong chu rta chu lug chu glang rnams bris pa lnga la /
klu bdud 'khor bcas thugs dam bskang //
gza' rA hu lar /
ra rog dang lug nag gnyis bris pa lnga la /
gza' bdud 'khor bcas thugs dam bskang //
zhes sbyor /
bdud rol pa rkya gcig la /
mi bya rta glang khyi rnams nag po bris pa lngar /
bdud po 'khor bcas thugs dam bskang //
srid pa spyi skong la mi rta glang po ra lug bya khyi phag drel rnams bris pa phyogs rer brgyad brgyad kyi rgyab tu /
rang rang mthun pa'i dkor nor 'dis //
snang srid lha 'dre'i thugs dam bskang //
sogs 'gre /
shar phyogs srog bdag la bya dkar ze dmar /
khyi dkar sna dmar /
rta dkar rngog dmar /
lug dkar mjing dmar /
ra dkar ru dmar /
mi dkar thod dmar drug re bris pa'i rgyab tu /
dkar ba'i srog chags dkor nor 'dis //
ging chen 'khor bcas thugs dam bskang //
lho pe har la /
stag spre seng ge spyang ki rnams bris pa'i rgyab tu /
mthun pa'i srog chags dkor rdzas 'dis //
rgyal po 'khor bcas thugs dam bskang //
nub kyi rdor legs la /
ra dkar /
ra ser rgya /
g.yag kham pa /
lug kha rgya /
drel khal /
bong khal /
ra khal rnams bris pa'i rgyab tu /
mthun pa'i dkor nor 'di dag gis /
gtsang btsan 'khor bcas thugs dam bskang //
byang srin por /
ra lug
/stag
/spyang ki
/khwa ta /
kang+ka /
gzig
/dred /
ma he /
khyi /
dom /
ce spyang rnams kyi gzugs bris pa'i rgyab tu /
mthun pa'i srog chags dkor nor 'dis //
srin po pho mo'i thugs dam bskang //
sogs 'gre /
gshin rje brgyad dang /
gshin rje lnga'i khram shing bcu gsum gyi rgyab tu /
'chi bdag gshin rje'i khram kha rnams //
bstan pa 'jig pa'i dgra la sgyur //
ces 'bri /
bdud rol pa rkya gcig la khram shing nag po lnga'i rgyab tu /
nag po bdud kyi khram kha rnams //
bstan pa 'jig pa'i sogs 'gre'o //
brtan ma bcu gnyis la glud kyi lag tu bskur rgyu'i khram nag chung ngu bcu gnyis kyi rgyab tu /
nag mo'i tshogs kyi khram kha rnams //
sogs sbyar ro //
pho gdong brgya nyer bzhi po thams cad khrab rmog sogs stag shar gyi chas can rtser rdo rje phyed pas mtshan pa rnams kyi rgyab tu /
pho glud brjid pa stag chas can //
skyes pa pho yi glud du 'bul //
pho yi chag che nyam nga rnams //
sdang ba dgra yi steng du b+h+yo //
zhes 'bri /
mo gdong brgya nyer bzhi po thams cad gzhon mdzes dar dang rin po ches brgyan pa rtser pad+mas mtshan pa rnams kyi rgyab tu /
mo glud mdzes pa sgeg 'gros can //
za ma mo yi glud du 'bul //
mo yi chag che\u0f8e
sdang ba\u0f8e
zhes 'gre /
yul mkhar brgya dang lnga bcu po thams cad kyi steng du nam mkha' sprin dang nyi zla /
bar du ri dang yul khyim /
smad du mtsho bris pa rtse mor nor bus mtshan pa rnams kyi rgyab tu /
shing gri mdzes pa yul mkhar ris //
yul dang mkhar gyi glud du 'bul //
yul mkhar chag che\u0f8e
sdang ba\u0f8e
!
drug pa dras bzo'i skor la rgyal mtshan /
ba dan /
ru dar gsum las /
dang po rgyal mtshan ni /
ye shes mgon po lnga la mi nag rgyal mtshan /
khyi nag
/lug smug nag
/g.yag nag
/bya nag lnga'i rgyal mtshan /
las mgon la phag nag gi rgyal mtshan /
re ma ti lnga la /
zhing chung /
kyung ka
/khyi nag
/khyi mo ser skya /
bya mo nag mo lnga'i rgyal mtshan /
phyogs skyong bcu gcig la za 'og gi rgyal mtshan sngon po gsum /
ngur smrig gsum /
dkar po gnyis /
ser po /
smug po /
ljang gu rnams re re /
gshin rje brgyad la zhing gi rgyal mtshan re re /
ma hA de ba la za 'og gi rgyal mtshan lnga /
chos rgyal la /
'ug pa /
srin bya /
ra dkar /
lug dkar /
khyi dmar lnga'i rgyal mtshan /
yam shud la ra rta mi bya bzhi dmar po'i rgyal mtshan /
gnod sbyin la rin po che'i rgyal mtshan lnga /
sngags srung mar zhing lpags kyi rgyal mtshan lnga /
klu la shing lo'i rgyal mtshan lnga /
srid pa spyi skos kyi dar zab kyi rgyal mtshan sum cu rtsa gnyis dang /
spre'u rma bya bya rgod rnga mong bzhi'i rgyal mtshan /
srog bdag la smyug rgod dar dkar gyis brgyan pa'i rgyal mtshan lnga dang /
bya khyi mi rta ra lug ste dkar po drug gi rgyal mtshan /
pe har la smyug rgod dar ser dpyang pa'i rgyal mtshan lnga dang /
stag
/sprel /
seng ge
/spyang ki
/dar zab lnga'i rgyal mtshan /
rdor legs la smyug rgod dar dmar dpyang pa'i rgyal mtshan gcig
/srin po la zhing gi gdugs gcig dang /
ra lug stag gzig bzhi'i rgyal mtshan rnams so /
!
/gnyis pa ba dan ni /
ma mgon bcu gcig la ba dan bcu gcig
/rgyal chen bzhir ba dan dkar sngo dmar ser bzhi /
lha brgyad la ba dan dkar po brgyad /
gshin rje brgyad la ba dan sngon po brgyad /
bdud brgyad la ba dan nag po brgyad /
gnod sbyin brgyad la ba dan sngon po brgyad /
btsan yam shud la ba dan dmar po lnga /
gza' bdud la ba dan khra bo lnga rnams so /
!
/gsum pa dar mdung ni /
ma mgon bcu gcig la dar mdung nag po bcu gcig
/rgyal chen bzhi la dar mdung dkar sngo dmar ser bzhi /
lha brgyad la dar mdung dkar po brgyad /
gshin rje brgyad la dar mdung dmar po brgyad /
bdud brgyad la dar mdung nag po brgyad /
gnod sbyin brgyad la dar mdung khra bo brgyad /
chos kyi rgyal por dar mdung sngon po lnga /
yam shud la dar mdung dmar po lnga /
gnod sbyin so ga rA tsa la dar mdung khra bo lnga /
sngags srung la dar mdung khra bo lnga /
gza' bdud la dar mdung khra bo lnga /
rol pa rkya gcig la dar mdung nag po lnga /
srog bdag la dar mdung dkar po lnga /
pe har la dar mdung ser po lnga /
rdor legs la dar mdung dmar po lnga /
srin por dar mdung dmar po lnga rnams te /
thams cad la mdung shing rnga ma rtse lcags dang bcas pas brgyan no //
gal te dmag zlog lta bu yin na /
thams cad la dar mdung gsog par bshad cing /
mtha'i lcags ri la'ang dar mdung rnon pos bskor la /
de thams cad la srog snying gi mthar /
dmag dpon che ge mo dpung dang bcas pa'i steng du b+h+yo b+h+yo b+h+yo sa ma ya zlog zlog zlog
/dgra dpung shigs /
bdud dpung choms zhes bris nas so so'i gnas su btsugs pas rno zhing las myur zhes 'byung ngo //
gzhan yang /
bri gzugs sogs chang chung rnams gsog yig tu 'byung bas 'dir ma bris so //
de ltar gsog yig gi steng nas thog mar gsog rdzas rnams tshang bar bsags rjes /
'di'i steng nas snal thags bris sogs sngon du byed dgos thams cad tshang bar byas te /
de nas bca' thabs sgron me ltar bshams bkod rnams legs par byas pas lag len rnams mi 'dzings shing bya sla bar 'gyur ba lags so //
de lta'i chos tshul mkhas pa'i lugs min zhing //
sngags 'chang dpyod ldan rnams la 'dis ci bya //
glen blun dag la 'dis kyang nyung ba tsam //
kun la skabs su babs pa ga la shes //
de phyir bdag dang bdag 'dra'i ban sngags par //
'tsham pa'i zin byang d+harma shrIs spel //
dge 'dis bdud dang bdud phyogs g.yul ngo rnams //
drag rtsal mthu stobs nus pas tshar gcod shog
/sid+d+hi rastu ///
/
