@#//
bka' brgyad yang gsang thugs kyi me long las sgo 'byed mgyogs dbang bum rgya can bltas chog tu bkod pa ye shes lam 'jug ces bya ba bzhugs so //
shrI he ru ka gu ra be na mo na ma :
/srid pa'i 'khrul 'khor zlog pa'i phyag rgya niH
ye shes klong dgu'i 'khor lor shar de yis //
thugs brtser mdzod cig gang der mos pa'i blos //
smin byed sgo 'byed blo dman don du brtsam //
bka' brgyad yang gsang thugs kyi me long gi mgyogs dbang snying po bsdus pas smin byed kyi sgo 'byed par 'dod pas /
dkyil 'khor ras bris dang tshom bu gang yang rung ba'i dbus su many+dzi'i khar bum pa bcud ldan kha rgyan mgul chings gzungs thag dang ldan pa'i khar tsa ka li bkod par gsungs kyang /
mi bde na mdun du bkod /
bum pa'i shar du dbu rgyan /
g.yas g.yon du rdor dril /
rgyab tu thod pa'i bdud rtsi'i khar me long dang shel rdo /
rig ma'i gzugs brnyan /
mdun du sman rag gtor gsum /
chu gnyis nyer spyod bskor bsham /
lha tsaka zhi ba rigs bzhi dang dpal dgu bya khyung /
rdzas dbang dur khrod chas brgyad phyogs bsdus /
gdab phur /
gzhan yang sngon gtor /
tshogs kyi yo byad sogs nye bar mkho ba rnams tshogs par nyer bsdog tu bya'o //
de nas brgyud 'debs dang /
las gzhung bar chad kun sel ltar skyabs sems nas brtsam bzlas pa'i bar du gtang zhing /
sngags dmigs spro bsdu spyi 'gre la khyad par slob ma'i sgrib pa sbyong bar dmigs pa dang /
bsnyen gsham /
kA ya wA k+tsit+ta a b+hi Shiny+tsa A be sha ya A:
zhes gdags /
bzlas pa'i stong tshigs grub pa dang /
bum pa rang byung gi gzhal yas khang gi nang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces mos la gzungs thag 'jus te sngags tshan so so dang spyi dril drag sngags so lnga pa rnams kyi gsham du /
kA ya wA ka tsit+ta dz+nyA na pany+tsa a b+hi Shiny+tsa hU~M:
zhes btags pa ci nus bzlas la mthar /
lha rnams bde ba chen po'i ngo bor zhu ste rdo rje bdud rtsi'i rang bzhin du gyur par mos /
las bum du rdor sems bskyed la yig brgya bzla /
de nas chos gter srung ma'i gtor 'bul /
tshogs mchod bsgral bstab kyi bar du byas la rig pa'i me tog dor ba tsam gyis bdag nyid 'jug
/slob ma rnams 'dus la khrus bya /
bgegs gtor raM yaM khaM gis bsang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
oM AHhU~M hoH
lan gsum /
sarba b+hU ta A kar+Sha ya dzaHsa mgron 'gugs /
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la /
las byang ltar bka' bsgo
/drag sngags kyis mtshams bcad /
srung 'khor 'don bsgom dang /
maN+Dal bkye bsdu grub nas /
sems bskyed gsal gdab /
de'ang gangs can gyi ljongs su sgrub brgyud shing rta'i ring srol chen po brgyad du byon pa thams cad kyi thog mar gyur pa /
snga 'gyur rnying ma'i rang skad du rgyud sde dang sgrub sde'i lam srol chen po  gnyis su bzhugs pa las 'dir phyi ma'i dbang du byas pa la'ang de bzhin gshegs pa thams cad kyi sku gsung thugs yon tan phrin las mi zad pa rgyan gyi 'khor lo'i bdag nyid 'jig rten las 'das pa'i sgrub sde lnga dang 'das  ma 'das thun mong ba gsum ste sgrub pa chen po sde brgyad du grags shing /
de la'ang bye brag so so'i sgrub lugs chen po rnams dang /
thun mong spyir sgrub pa'i tshul gnyis su mchis pa las /
'dir ni rgya bod mkhas pa mi bzhi'i thugs bcud /
ye shes klong dgu rang rig chos nyid kyi dbyings gcig tu rdzogs pa mtshon bya'i don dam dkyil 'khor 'khor lo'i rtags su shar ba sgrub pa sde brgyad spyir dril nas sgrub pa'i thabs yin cing /
de la'ang bka' ma rdzong 'phrang dang /
gter ma'i phyogs su bka' brgyad lnga dang dgu la sogs par grags pa'i nang tshan snying gi thig le dang mtshungs pa bka' brgyad thugs kyi me long 'di ni /
lha lcam pad+ma gsal gyi dag pa'i skye ba bdun gyi tha ma sprul pa'i gter chen pad+ma gling pas zab mo'i gter kha sum cu rtsa gnyis bzhes par mdzad pa las bcu drug pa /
mon bum thang rtse lung lha khang gi rgyab /
rnam snang sku'i g.yas ngos nas gdan drangs shing /
mkhas grub chos rje rnam gnyis sogs rim par brgyud de phrin las kyi rgyun rgya cher spel bar mdzad pa ste /
spyir gsang ba yongs rdzogs chen po'i rgyud la brten pa'i bskyed rdzogs sgrub thabs snga phyi bar gsum du byon pa'i gsang rdzogs dang po gu ru chos dbang /
bar pa rdo rje gling pa /
phyi ma pad+ma gling pas spyan drangs pas gter kha 'di gsum ka'i tshig don gyi cha phal cher zhu dag pher ba dang byin rlabs chu bo gcig 'dres su gyur pa'i phyir gcig thob pas kun go chod pa'ang bzhed cing /
de las skabs 'dir yang gsang thugs kyi me long gi mgyogs dbang smin byed kyi sgo 'byed nyid bgyi ba la bdag nyid kyis bya bar 'os pa rnams grub nas /
khyed rang rnams kyi ngo skal du gyur pa dkyil 'khor chen por 'jug pa'i yon du maN+Dal 'bul bar zhu /
mig dar me tog
/A khaM bI ra hU~M/
gis sbyin /
bla ma dang mdun bskyed thugs kyi thig le'i dkyil 'khor chen po la rtsa gsum rgyal ba rgya mtsho'i lha tshogs rnams kyis bskor te bzhugs pa'i spyan sngar mkha' khyab kyi lus can rnams dang lhan cig par skyabs su 'gro zhing sdig pa bshags pa dang byang chub mchog tu sems bskyed pa'i 'dun pas 'di'i rjes zlos /
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog gsum po la :
byang chub ma thob bar du ni :
skyabs kyi mchog tu bzung bar bgyi :
sngon nas bsags pa'i sdig sgrib bshags :
'gro don sangs rgyas thob bya'i phyir :
smon pa'i byang chub sems ni bskyed :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
lan gsum /
skyabs yul de dag gi spyan sngar rgyud rnam par dag cing tshogs rnam pa gnyis spel ba'i slad du yan lag bcu pa'i tshogs gsag pa 'di'i rjes zlos /
bla ma bde gshegs 'khor bcas gnas 'dir gshegs :
nyi zla pad gdan mdzes la dgyes par bzhugs :
bdag gzhan 'gro kun sgo gsum gus phyag 'tshal :
phyi nang gsang ba'i mchod sprin kun gyis mchod :
sngon nas da bar mi dge ci bsags bshags :
dus gsum dge spyod mdzad la yi rang 'bul :
bdag gzhan yongs grol chos 'khor bskor du gsol :
'gro don mya ngan mi 'da' bzhugs su gsol :
sgo gsum dge spyad ma lus byang chub bsngo :
mkha' mnyam 'gro rnams sku gsum mngon gyur shog :
lan gsum /
rdo rje theg pa'i dam tshig bsgrag pa ni 'di la gsan 'tshal /
sku gsung thugs kyi dam tshig ni :
da lta 'di ru bcas pa bzhin :
srog la babs kyang ma gtang zhig :
rtsa lag dam tshig rtag par srungs :
sa ma ya hU~M:
rtsa ba dang yan lag gi dam tshig rnams tshul bzhin bsrung bar bgyi'o snyam pas 'di'i rjes zlos /
rdo rje slob dpon bka' drin che :
bka' bzhin bgyid do dam tshig bsrung :
rtag tu thugs rjes bzung ba dang :
byin gyis brlab par mdzad du gsol :
sa ma ya na ra kan :
khyed rang rnams kyi spyi bor pad zla'i steng du rdo rje sems dpa' sku mdog shel dkar ltar dwangs pa g.yas rdo rje thugs kar 'dzin cing g.yon des yu ba byas pa'i dril bu dkur brten pa /
longs spyod rdzogs sku'i cha byad can zhabs sems skyil gyis bzhugs pa'i thugs kar zla bar hU~M la yig brgyas bskor ba las bdud rtsi'i rgyun babs zhabs kyi mthe bong nas thon spyi bor zhugs lus kyi nang thams cad gang bas nad gdon sdig sgrib nyes ltung byang bar bsams la yi ge brgya pa zlos shig
/ces yig brgya dang yang snying lan kha shas bzlar gzhug cing las bum gyi chu 'thor /
bla ma dang dkyil 'khor gyi gtso bo dbyer mi phyed pa'i spyan sngar me tog dang bcas pa'i thal mo sbyor la dkyil 'khor du 'jug par gnang ba gsol ba 'debs pa 'di'i rjes zlos /
hU~M:
bla ma yi dam dgongs su gsol :
zhi khro bka' brgyad dkyil 'khor 'dir :
bdag cag dad pas 'jug par 'tshal :
thugs kyi dkyil 'khor bstan par zhu :
me tog dor ba'i 'grim dkyil 'du byas la /
khyed rang rnams la sngar byin pa'i me tog gi phreng ba de nyid pho brang chen po'i shar sgo nas rigs kyi lha la babs par shog cig pa'i 'dun pa dang tshig 'di'i rjes zlos lhan cig pas lha la dor ba'i mos pas maN+Dal du 'dor bar zhu /
ho :
bdag gi rig pa'i me tog 'di :
dkyil 'khor lha tshogs rnams la 'bul :
sngon sbyangs las 'phro gang yod pa'i :
yi dam lha la 'bab bar shog :
rat+na puSh+pe pra b+he sha ya A:
zhes 'bul /
rigs dang mthun pa'i gsang mtshan gdags shing me tog slar spyi bor bzhag la /
pra ti gr-ih+Na ba la tiSh+Tha :
ma rig bag nyal dang bcas pa'i sgrib g.yogs mig dar dang lhan cig bsal bar mos shig
/sngon gyi mig mkhan rgyal po yis :
thur mas ling tog bsal ba ltar :
ma rig ldongs pa'i ling tog rnams :
rgyal ba'i dgongs pas bsal bar bya'o :
tsak+ShuHpra be sha ya phaT:
ces mig dar phyes la dkyil 'khor bstan pa ni /
ye shes rang snang las grub pa'i gzhal yas khang mtshan nyid thams cad yongs su rdzogs pa'i nang du ye shes rnam pa dgu'i rang bzhin pho brang gling dgur sgrub pa sde brgyad rig 'dzin slob dpon dpal gyi bka' sdod dang bcas pa rten dang brten pa'i dkyil 'khor ba thams cad mngon sum bzhin du mthong bar gyur pa'i mos pa mdzod cig
/skabs 'dir nus pa'i dbang lnga sbyar ba spro na gsang rdzogs ltar sbyor chog cing /
rnal 'byor rgyun dbang la ni mi dgos so //
ye shes pa dbab pa ni /
slob ma rnams lus gnad bcings te /
khyed rang rnams skad cig gis che mchog he ru kar gsal ba'i snying gar nyi ma'i steng du hU~M yig sngon po mar me ltar 'bar ba la sems bzung nas /
rtsa ba'i dkyil 'khor gyi nam mkha'i gnas su rtsa ba dang brgyud par bcas pa'i bla ma rnams dang /
yi dam rgyal ba rab 'byams sprin phung gtibs pa bzhin du 'thibs kyis bzhugs pa la mos gus gdung shugs drag tu bskyed pas de rnams las sku dang yig 'bru phyag mtshan gyi tshogs kha char dang bu yug 'tshubs pa bzhin du byung /
spyi bo nas zhugs snying ga'i hU~M la sib sib thim par sgoms shig
/spro na bla ma brgyud pa'i gsol 'debs byas mthar /
oM badzra gu ru sarba sa ma ya A be sha ya a b+hi Shiny+tsa a AH
zhes drag tu brjod cing gu gul dang tshil chen gyis bdug
/DA dril gyis drangs pa'i rol mo drag po yun ring du byas pas lus 'phar g.yo /
ngag smra dgod sems rtog med kyi rtags byung na /
tiSh+Tha badzra zhes rdo rje spyi bor bzhag pas brtan par bya'o //
'dir sgrub lung 'bogs par gsungs pa dkyus 'gre tsam la med kyang rung zhing spro na gsang rdzogs ltar byas pas 'thus so //
de nas dbang bskur dngos gzhi zhu bar skabs phyed pa'i slad du maN+Dal phul /
thog mar bum dbang gi don du gsol ba gdab pa 'di'i rjes zlos /
byang chub rdo rjes sangs rgyas la :
ji ltar mchod cing bsnyen pa ltar :
bdag kyang skyob pa'i don gyi phyir :
nam mkha'i rdo rje bdag la stsol :
ces lan gsum gyis gsol ba gdab /
bum pa rang byung lhun gyis grub pa'i gzhal yas khang gi nang du rgyal ba zhi khro'i lha tshogs byang chub sems kyi bdud rtsir zhu ba khyed rang gi spyi bo nas zhugs pas sgo gsum gyi dri ma sbyangs /
rdo rje gsum gyi rtogs pa rgyud la skyes par mos shig
/ces bum pa spyi bor bzhag ste /
hU~M:
rin chen rgyan ldan bum pa na :
rgyal ba zhi khro 'od du zhu :
skal ldan spyi bor dbang bskur bas :
sgo gsum sgrib pa byang bar shog :
oM badzra ka lA sha kA ya wAka tsit+ta a b+hi Shiny+tsa hU~M:
su ra ta satwaM a haM:
zhes dbang bskur nas bum chu 'thung du gzhug
/dbu rgyan rigs lnga rin po che'i ze prog khang bu lnga pa'i nang du de bzhin gshegs pa rigs lnga dwangs gsal sgrib med du bzhugs pa 'di nyid spyi bor bzhag pas rigs lnga'i dngos grub thob par mos te /
hU~M:
snying po lnga las phyag mtshan lnga :
de las rigs lngas dbu brgyan pas :
khams gsum ye shes bskyed pa'i phyir :
sku lnga ye shes lnga thob shog :
oM AHhU~M swA hA:
badzra mu kuT a b+hi Shiny+tsa hU~M:
su ra ta satwi a haM:
zhes mgo bor bkon /
ye shes lnga lhun gyis grub cing thabs shes zung 'jug gsang sngags kyi brdas 'gro don spyod pa'i mthu thob par mos shig
/rdor dril lag g.yas g.yon du gtad de /
hU~M:
sku lnga ye shes lnga'i rdo rje :
sangs rgyas dbyangs kyi rjes 'gro dril :
thabs dang shes rab dbang bskur bas :
zung 'jug lam la spyod par shog :
oM dz+nyA na badzra hU~M:
gaN+De a a :
oM a d+hi pa ti satwaM a b+hi Shiny+tsa maM:
tiSh+Tha badzra sa ma ya :
zhes brjod cing rdo rje gsor ba dang dril bu dkrol du 'jug
/sman raka gtor ma dam tshig gi rdzas kyis lha rnams bsnyen cing sgrub pa sogs gsang sngags zab mo'i thabs la brten nas 'khor 'das thams cad 'dod yon zag med ye shes kyi rnam rol chen por longs spyod pa'i mthu thob par mos shig
/hU~M:
sman raka gtor ma mchod pa'i tshogs :
dam rdzas rnams kyis dbang bskur bas :
lha dang dam can rten mchod dang :
sgom sgrub nyan 'chad dbang thob shog :
sman raka lag g.yas g.yon dang gtor ma spyi bor bzhag ste /
a mr-ita a b+hi Shiny+tsa A be sha ya A:
de bzhin du rak+ta dang /
ba liM ta zhes pa'i mthar yang sbyar bas dbang bskur ro //
dur khrod chas brgyad bkon pas dpal chen po he ru ka'i gnas thob ste ma mo dang mkha' 'gro yongs kyi rje bor mnga' sgyur bar mos shig
/hU~M:
de ring dus 'dir bu khyod la :
ko rlon zhing lpags thod phreng dang :
sbrul chun stag sham la sogs pas :
brgyan pa'i dpal chas dbang thob shog :
oM shrI he ru ka a b+hi Shiny+tsa sa ma ya shrI ye swA hA:
zhes chas gos rnams kyis brgyan /
de dag ni phyi rdzas la brten pa'i dbang ngo //
nang lha'i dbang la gnyis las /
zhi ba'i dbang ni /
dkyil 'khor gyi gtso bo las zhi ba rigs bzhi mar me gcig las gnyis mched kyi tshul du byon /
slob ma dpal chen por gsal ba'i gnas bzhir dwangs gsal sgrib med du bzhugs par mos shig
hU~M:
spyi bor 'jam dpal ye shes sems :
mgrin par spyan ras gzigs dbang ste :
thugs kar rdo rje sems dpa' nyid :
lte bar drug pa rdo rje 'chang :
rgyal ba rigs bzhis dbang bskur bas :
sku bzhi lhun grub dbang thob shog :
oM wA gI shwa ri muM:
Ar+Ya a ba lo ke shwa rA ya :
badzra satwa :
ma hA badzra d+hA ra a b+hi Shiny+tsa A:
zhes gnas bzhir bskur bas bde gshegs zhi ba yongs rdzogs kyi mthu dbang thob par bsam mo /
khro bo'i dbang ni /
dkyil 'khor dgu'i lha tshogs so so las lha gnyis pa re sngar bzhin byon slob ma'i snying ga chos kyi 'khor lo'i rtsa 'dab phyogs mtshams brgyad las lus kyi gnas so sor gyes pa'i 'dab ma so so la thim pas lha de dang de'i yon tan dang nus pa thams cad thob par mos shig
/che mchog gi sku rten spyi bor bzhag ste /
hU~M:
bcom ldan che mchog he ru ka :
smug nag dbu gsum phyag drug pa :
g.yas pa rdo rje rnam gsum bsnams :
g.yon pa b+hany+dza rnam gsum 'dzin :
gnam zhal yum dang gnyis med 'khril :
che mchog lha tshogs 'khor dang bcas :
skal ldan 'di la dbang bskur bas :
yon tan lhun gyis grub par shog :
oM badzra kro d+ha ma hA shrI he ru ka sarba sa ma ya a b+hi Shiny+tsa A:
zhes srog rtsa bzhi'i lha dang dbyer med du bsam /
gshin rje'i sku rten spyi bor bzhag ste /
hU~M:
bcom ldan 'jam dpal gshin rje'i gshed :
mthing nag dbu gsum phyag drug pa :
'khor lo ral gri dgra satwa g.yas :
sdigs mdzub mdung thung b+han dmar g.yon :
bai ta dza TI gnyis med 'khril :
gshed po'i lha tshogs 'khor dang bcas :
skal ldan 'di la dbang bskur bas :
sku lnga lhun gyis 'grub par shog :
oM hrIHSh+TI wI kr-i tA na na sarba sa ma ya a b+hi Shiny+tsa A:
de bzhin du dbang chen mgrin par bzhag ste /
hU~M:
dpal chen rta mgrin dbang gi lha :
dmar nag dbu gsum phyag drug pa :
e ka dza TI yum dang 'khril :
kha T+wAM rdo rje sbrul zhags g.yas :
dril bu b+han dmar lcags sgrog g.yon :
rta mgo ljang gu rta skad 'tsher :
dbang chen lha tshogs 'khor dang bcas :
skal ldan 'di la dbang bskur bas :
gsung dbang lhun rdzogs thob par shog :
oM ha ya grI ba hu lu hu lu sarba sa ma ya a b+hi Shiny+tsa A:
yang dag thugs kar bzhag ste /
hU~M:
bcom ldan badzra he ru ka :
mthing nag dbu gsum phyag drug pa :
rdo rje kha T+wAM rnge'u chung g.yas :
tir dbyug dung dmar rgyu zhags g.yon :
kro d+hI shwa rI yum dang 'khril :
yang dag lha tshogs 'khor dang bcas :
skal ldan 'di la dbang bskur bas :
thugs mchog ye shes lnga rdzogs shog :
oM ru lu ru lu hU~M b+h+yo hU~M phaT sarba sa ma ya a b+hi Shiny+tsa A:
phur pa lte bar bzhag ste /
hU~M:
dpal chen rdo rje gzhon nu'i sku :
mthing nag dbu gsum phyag drug pa :
rdo rje rtse dgu rtse lnga g.yas :
g.yon gnyis kha T+wAM me dpung bsnams :
tha ma gnyis na phur pa 'dril :
'khor lo rgyas 'debs gnyis med 'khril :
phur pa'i lha tshogs 'khor dang bcas :
skal ldan 'di la dbang bskur bas :
phrin las lhun rdzogs dbang thob shog :
oM badzra kI li kI la ya hU~M phaT sarba sa ma ya a b+hi Shiny+tsa A:
bla med he ru ka gsang bar bzhag la /
hU~M:
bcom ldan bla med he ru ka :
mthing nag zhal gsum phyag drug pa :
rdo rje sbrul khyung sbrul zhags g.yas :
b+hany+dza zhing g.yab ga 'u g.yon :
kun bzang yum dang gnyis med 'khril :
ma mo'i lha tshogs 'khor dang bcas :
skal ldan 'di la dbang bskur bas :
ma mo mkha' 'gro'i dbang thob shog :
oM kro d+hI shwa rI ma ma yo gi nI ru lu ru lu hU~M b+h+yo hU~M sarba sa ma ya a b+hi Shiny+tsa A:
rig 'dzin spyi gtsug tu bzhag la /
hU~M:
rig 'dzin thod pa rtsal sogs dang :
brgyud pa rtsa ba'i bla ma rnams :
zhal gcig phyag gnyis gar bsgyur ba :
g.yas g.yon rdo rje dril bu bsnams :
skal ldan 'di la dbang bskur bas :
mthu dang byin rlabs phun tshogs shog :
oM badzra gu ru sarba yo gi nI sa ma ya a b+hi Shiny+tsa A:
dregs 'dul pus mo g.yas par bzhag la /
hU~M:
dpal chen dregs pa kun 'dul ni :
mthing nag dbu gsum phyag drug pa :
rdo rje dung khrag dang po gnyis :
g.yas pas lha brgyad mgo bo la :
g.yon pas klu brgyad mgo bo bsnams :
khams gsum spyi 'dul gnyis med 'khril :
chos skyong srung ma 'khor dang bcas :
skal ldan 'di la dbang bskur bas :
dregs pa dbang du sdud par shog :
sarba ru dra hrIM hrIM dza :
sarba sa ma ya a b+hi Shiny+tsa A:
stobs ldan pus mo g.yon par bzhag la /
hU~M:
bcom ldan stobs ldan nag po ni :
mthing nag dbu gsum phyag drug pa :
rdo rje dung khrag dang po gnyis :
g.yas pa lha brgyad tsit+ta la :
g.yon pa klu brgyad tsit+ta bsnams :
'byung lnga'i bdag mo gnyis med 'khril :
sngags bdag dregs pa 'khor dang bcas :
skal ldan 'di la dbang bskur bas :
bstan pa'i dgra bgegs sgrol bar shog :
sarba duSh+TAn e dza b+h+yo :
sarba sa ma ya a b+hi Shiny+tsa A:
bya khyung dkar nag dpung pa g.yas g.yon du bzhag ste /
hU~M:
klu 'dul bya khyung ga ru Na :
sku mdog dkar nag rnam pa gnyis :
rdo rje'i mchu yis gdug pa za :
ral gri'i gshog pa lcags kyu'i sder :
rigs lnga sprul pa'i khyung dang bcas :
skal ldan 'di la dbang bskur bas :
gdug pa ma lus 'dul bar shog :
khroM ga ru Na hU~M phaT sarba sa ma ya a b+hi Shiny+tsa A:
de ltar lha tshogs rnams gnas so sor thim pas sgrub sde dgu'i rnam 'gyur gang dang gang gis 'dul ba de dang de'i rnam rol 'gag med snang stong chu zla'i gar bzhin spyod pa'i mthu thob pa yin no //
bla ma dpal chen he ru ka'i thugs ka nas sngags kyi phreng ba rnams sgra dang bcas pa 'od zer 'phro bzhin par byung khyed rang rnams kyi snying ga'i sa bon la thim par mos la sngags 'di rnams kyi rjes zlos /
zhi khro'i sngags rnams lan gsum gsum bzlar gzhug
/dpal chen po'i gsung gsang sngags kyi rnam pa thams cad pas bsnyen sgrub las sbyor mtha' dag la dbang zhing /
grags stong brag cha lta bur spyod pa'i mthu thob pa yin no //
de dag ni nang gi dbang ngo //
de ltar phyi mtshan ma'i dkyil 'khor du bum pa'i dbang thob /
lus kyi dri ma dag
/yul snang stong du rtogs /
lam bskyed rim bsgom pa la dbang /
sbyor lam man chad kyi nus pa rgyud la bzhag
/'bras bu sku rdo rje sprul pa'i sku thob pa'i skal pa can du byas pa yin no //
gnyis pa gsang ba'i dbang bskur ba la dmigs pa 'di ltar du mdzod /
bla ma he ru ka yab yum snyoms par zhugs pa'i dga' ba'i sgra dang 'od zer gyis de bzhin gshegs pa thams cad spyan drangs /
spyi bo nas zhugs pa 'dod chags chen po'i mes byang chub kyi sems su zhu ba mkha' gsang las phyungs te thod pa'i dza gad dang lhan cig pa lce la bzhag ste /
hU~M:
bla ma lha tshogs yab yum rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
oM sarba pany+tsa a mr-ita ma hA su kha a b+hi Shiny+tsa A be sha ya a A:
de ltar byin pa'i bdud rtsi de nyid /
a ho ma hA su kha :
zhes myang pas /
ye shes kyi bdud rtsi shel ltar dwangs shing bde ba dang mi phyed pas lus thams cad gang /
gsal stong nam mkha' dang mnyam pa'i ting nge 'dzin rgyud la skyes par bsam mo //
de ltar bla ma yab yum gyi lus kyi dkyil 'khor du gsang ba'i dbang thob /
ngag gi dri ma dag
/sems stong gsal brjod bral du rtogs /
lam rtsa rlung gi rnal 'byor bsgom pa la dbang /
mthong lam sa dang po'i nus pa rgyud la bzhag
/'bras bu gsung rdo rje longs spyod rdzogs pa'i sku thob pa'i skal pa can du byas pa yin no //
gsum pa shes rab ye shes kyi dbang bskur ba ni /
mtshan nyid dang ldan pa'i gzung ma lag g.yon nas bzung ste khyed rang rnams kyi lag g.yas su gtad par mos shig
hU~M:
mtshan ldan bkra shis gzung ma 'di :
bsten na gnyis med bde ba skye :
'khor lo'i gnas bzhir dbab bzung gis :
bde chen chos nyid rtogs par gyis :
a ho su kha b+hany+dza mok+Sha hoH
zhes gtad nas /
slob ma che mchog he ru ka dang /
las rgya gnam zhal dbyings phyug mar gsal ba'i yab kyi gsang gnas hU~M las rdo rje rtse lnga pa lte bar zla ba la oM gyis mtshan pa /
yum gyi mkha' paM las pad+ma 'dab ma brgyad pa'i ze'u 'brur nyi ma la mUM gyis mtshan par bsams nas 'dod pa'i yon tan lnga'i bde ba dang ro mnyam pas rdo rje pad+mar reg cing zhugs pa dang bsrubs pas byang chub kyi sems g.yos /
'khor lo bzhi'i gnas su dga' ba bzhi'i ye shes nyams su myang bar mos la sngags 'di'i rjes zlos /
oM sarba ta thA ga ta ma hA a nu rA ga badzra dz+nyA na At+ma ko\u0f85 haM:
slar yang hU~M gi sbyor bas yum gyi dwangs ma dang lhan cig gyen du drangs /
lugs ldog gi dga' ba bzhi rim gyis spyi bor brtan pa las so so rang rig bde stong spros pa dang bral ba'i ngang la mnyam par 'jog go
/de ltar phyag rgya'i b+ha ga'i dkyil 'khor du shes rab ye shes kyi dbang thob /
yid kyi dri ma dag
/rang rig bde stong brjod bral du rtogs /
lam pho nya bsgom pa la dbang /
sgom lam sa dgu'i nus pa rgyud la bzhag
/'bras bu thugs rdo rje chos kyi sku thob pa'i skal pa can du byas pa yin no //
bzhi pa de kho na nyid kyi dbang bskur ba ni /
gzugs brnyan gsal ba'i me long dang man shel rkyen dang sprad pa mig la bstan /
dril bu dkrol zhing rdo rje mkha' la gsor ba'i brda la brten nas /
slob ma sngar sher dbang gi dus su nyams su myong ba'i bde ba chen po'i ye shes rjes su dran pa'i ngo bo la mnyam par zhog cig
/hU~M:
sems nyid ka dag lhun rdzogs pa'i :
snang stong zung 'jug sgyu ma'i sku :
gnyis med 'dzin bral sprul pa'i sku :
yang dag nges don rtogs par gyis :
dz+nyA na pany+tsa d+harma kA ya a b+hi Shiny+tsa a a :
zhes pas sems kyi gshis gang du yang ma grub pa'i stong nyid spros bral ka nas dag pa de nyid mdangs 'gag med bde ba chen po'i rnam rol sku dang ye shes kyi yon tan thams cad ye nas lhun grub tu rdzogs pa /
snang stong dbyer med zung 'jug so so rang rig gdod ma'i gnas lugs nam mkha' dang mnyam pa'i ting nge 'dzin gyi ngang bskyang ba ni de kho na nyid kyi dbang ngo //
de ltar don dam byang chub sems kyi dkyil 'khor du dbang bzhi pa thob /
sgo gsum gyi dri ma bag chags dang bcas pa dag
/bsam gyis mi khyab pa'i bde ba chen po brjod bral du rtogs /
lam rang byung gi ye shes bsgom pa la dbang /
mthar lam rgyun mtha'i ye shes kyi nus pa rgyud la bzhag
/'bras bu ye shes rdo rje ngo bo nyid sku thob pa'i skal pa can du byas pa yin no //
mtha' rten bsgral dbang ni /
slob ma'i lag tu phur bu gtad de /
hU~M:
phrin las ma lus sgrub pa'i rdzas :
drag po'i lcags phur lhar gsal nas :
dril te 'debs par dbang bskur bas :
phrin las ma lus 'grub par shog :
ces gtad nas /
slob ma'i mdun brub khung du ling+ga bkod par dmigs bya gsal /
slob ma dpal chen po dang /
lag gi phur bu sras mchog kI la yar bskyed pa ste gsal ba gsum dang ldan pas bden pa'i stobs brjod pa'i tshe dmigs bya dgra bgegs bkug cing bstim pa sogs dmigs pa'i rim pa rnams so sor mdzod cig
/bden stobs 'gugs gzhug dang /
dzaHhU~M baM hoH
phyag rgya bzhis bkug bcings bsdams myos su byas nas skyabs bral mgon med nyam thag pa'i tshul du gnas par gyur /
hU~M:
chos kyi dbyings las rang byung grub pa'i lha :
sogs dang drag sngags so lnga phur skor dang bcas pa bya /
khyed rang rnams gsal ba gsum ldan gyi ngang phur bu ling+ga la btab pas dgra bgegs kyi tshe bsod bkrag mdangs thams cad 'od kyi thig le'i rnam par rang la bsdus pas bdag nyid kyi rdo rje'i tshe srog dang gnyis su med par gyur /
rnam par shes pa a yig dkar po'i rnam par dpal chen po'i thugs kar 'phangs pas chos nyid dang ro gcig tu gyur nas brten pa dbyings su bsgral /
rten gzhi bag chags kyi rten mtshon chas dum bur gtubs pa'i sha khrag bdud rtsir spel ba dkyil 'khor ba dang slob mar bstabs pas zag med bde ba chen po'i ye shes kyi rgyas thebs par mos shig
/byas la phur gdab dang mtshon gyis bsgral du gzhug cing ling ro slob ma rnams la bkye'o //
de ltar dbang bskur bas khams gsum gyi sems can dug gsum gyis rgyud dkrugs pas ngan song gsum du 'khyams pa thams cad snying rje chen po zhe sdang du shar bas sku gsum gyi dbyings su sbyor ba drag po mngon spyod kyi las rab 'byams la dbang bar byas pa yin no //
de ltar phyi nang gsang ba'i dbang de dag thob pa'i phan yon ni /
'di nyid las /
bla ma rgyal ba ma lus pa'i :
sku gsung thugs dang yon tan dang :
phrin las bdag nyid chen por 'gyur :
zhes dang /
dbang gis sgrib sbyong nyams chag skong :
yon tan dngos grub ma lus 'grub :
ces gsungs shing /
dbang ma thob na bsnyen sgrub las kyi rim par la nam yang spyod du mi dbang zhing /
dbang chen yongs rdzogs la rag ma lus pa 'di nyid smin byed mthar phyin par 'gyur ba'i tshul yang /
smin lam dbang gi rim pa 'di :
phyi rabs rnal 'byor 'dir 'jug pa :
rdzogs dbang che la kha ma reg :
sgrub pa man ngag zab mo rnams :
lung med dngos grub yugs pa rkyang :
de la 'di tsam byin pas 'grub :
ces gsungs pa ltar ro //
de ltar bka' brgyad yang gsang thugs kyi me long gi smin byed snying po bsdus pa legs par grub pa yin pas /
rtsa ba dang yan lag gi dam tshig spyi dang khyad par gyis bsdus pa rnams la bsrung sdom ci nus su bya'o snyam pas 'di'i rjes zlos /
gtso bos ji ltar sogs dang /
gtang rag maN+Dal sogs spyi ltar bya zhing /
rjes tshogs la rol pa phyin chad dkyil 'khor gyi rjes chog rnams kyang las gzhung la spyi 'gro'i kha skong skabs phyed par sbyar bas 'grub bo //
lho gter phyogs su bka' sman phur gsum zhes //
grags pa'i ya gyal bka' brgyad thugs me'i skor //
rten 'brel gnad kyis chos bka' cha tshang ba //
'beb ma grub kyang bskyed rim phrin las skor //
phal cher tshang zhing nyams su blang bde bas //
sngags 'chang mang pos phyag bzhes mdzad mod kyang //
phyogs 'dir dbang lung rgyun gtsang ches dkon pas //
lhag pa'i bsam pas rang gzhung skye lnga'i dung //
'khrul med mtshams sbyor dzam+bu nA das spras //
rnying bstan 'dzin kun dgyes pa'i rol mo ru //
snyan par grags pas bsil ldan kun khyab shog
/ces pa'i tshul 'di lho gter dar srol che bas bod yul lho phyogs kyi ljongs lta bur yongs su grags pas dgos pa mi che yang /
phyogs 'dir rang 'dra'i blo dman nyi tshe ba dag la phan pa'i sems kyis /
snyom las pa pad+ma gar gyi dbang phyug rtsal gyis dpal spungs yang khrod kun bzang bde chen 'od gsal gling du sbyar ba dge legs 'phel ///
/
