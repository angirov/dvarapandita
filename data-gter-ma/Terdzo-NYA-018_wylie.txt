@#//
yang zab dkon mchog spyi 'dus kyi las bzhi'i sbyin sreg bklag chog tu bkod pa phrin las 'od zer zhes bya ba bzhugs so //
rang byung ye shes 'od du 'khyil //
rtog 'khrul 'khor ba'i tshang tshing sreg
/srid zhi'i bla ma chen po'i zhabs //
tshangs pa'i rgyan du bkod par gsol //
zab chos 'di nyid dar che yang //
las byang tsam gyis chog shes pas //
bsnyen sgrub mtha' rgyas byed pa dkon //
de phyir sreg blugs lag len 'god //
las dang dngos grub kyi rtsa ba sbyin sreg gi cho ga la sngags gsar ma ltar na bya spyod rnal 'byor bla med bzhi la 'gros tha dad pa re re yod cing /
nang gses rgyud dang man ngag so so'i khyad par gyis shin tu mang por 'gyur ba dang /
rnying ma la bka' ma rgyud sde dang gter ma sgrub sde'i lugs gnyis /
nang gses bye brag mtha' yas pa mchis kyang phyag len rgyas bsdus dang man ngag gi nges pa'i rnam 'gyur tsam las don gyi ngo bo gcig cing /
de la 'dir shar gter yang zab dkon mchog spyi 'dus dang 'brel ba ste /
de la'ang snga ma rnams kyis gter chos sde tshan gcig pa'i dbang gis tshe sgrub gnam lcags rdo rje'i sbyin sreg myur mgyogs 'od 'bar nas kha bskangs pa dang /
spyi 'dus rang gzhung la gsang ba spyi'i cho ga sbyor ba dang /
'das pa'i sreg blugs skabs zhi drag seng gsum ka sbyor ba dang /
zhi rkyang las drag seng mi sbyor ba sogs snang mod /
spyi 'dus rang gzhung rkyang pas ni go mi chod pas kha skong byas phyin tshe sgrub nas skong ba de gter kha 'di ga'i khyad chos yin pas ches legs pa dang /
zhi ba nyid rtsa ba'i lha yin pas de nang ma 'thus med kyang bsnyen sgrub lta bu'i skabs ting 'dzin bzlas pa so sor bya dgos pas so sor sreg blugs kyis kha skong ba nyid legs pas 'dir de ltar 'chad par bya'o //
de la sbyin sreg byed pa por rdo rje slob kyi de nyid bcu dang ldan pa /
tha na'ang bsnyen sgrub thems shing ting nge 'dzin dang lag len 'khrul med shes pa zhig gis bya dgos so //
dus ni bsnyen sgrub kha skong yin na de nyid grub pa'i mjug thog de ma thag pa dang /
las bzhi dmigs bsal sgrub pa la /
zhi rgyas gnyis yar ngo'i snga dro dang nyin gung /
dbang drag gnyis mar ngo'i dgong mo dang srod la bya bar shis pa'o //
dgos pa ni /
bsnyen sgrub skabs kyi ting nge 'dzin dang bzlas brjod kyi lhag chad nyams chag 'gal 'khrul skong zhing sor chud pa dang /
zhi rgyas sogs las kyi 'bras bu myur du 'byin pas mngon par 'dod pa'i don bde blag tu 'grub par byed pa'o //
dbye ba phyi nang gsang ba bla na med pa'i sbyin sreg dang lngar bshad pa las 'dir phyi'i sreg blugs 'chad /
de la'ang zhi rgyas dbang drag lhun grub kyi sbyin sreg dang lngar bshad pa las 'dir snga ma gsum bshad pa'o //
de la sngon 'gro sbyor ba'i chos ni /
sgrub gnas kyi sa gzhi rnying pa sogs la mi dgos kyang sreg blugs ma byas pa'i sa yin nas slong ba dang sbyong ba mdor bsdus dgos pas /
gang du bya ba'i gnas der dkar gtor dang gser skyems bsham /
raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
b+hU mi pa ti sa pa ri bA ra badzra sa ma dzas spyan drangs /
b+hu mi pa ti sa pa ri bA ra a ka ro sogs gsum gyis gtor ma bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes lan gsum gsol bas gnang ba byin par bsams la dkar gtor dang gser skyems phul /
rang nyid skad cig gis pad+ma 'od 'bar gyi skur gsal bar gyur /
rdo rje dang bcas pa'i lag g.yas pa sa la bzhag ste badzra gu ru brgya rtsa bzlas pas kun rdzob dang /
swA b+hA ba lan gsum brjod la chos thams cad stong nyid du mos pas don dam gyi sbyong ba bya /
dkyil 'khor gyi khang pa de nyid du sbyin sreg byed pa yin na sa chog 'di mi dgos so //
gang ltar sa chog byas pa'i gnas der gtsang ma'i sa la stegs bu gru bzhi ba byung dang sa dkar pos byugs pa'i khar tshangs zur gyi thig chen brgyad btab pa'i dbus nas khru phyed kyi sar zlum por bskor ba la pad+ma 'dab brgyad lte bar rdo rjes mtshan pa /
de rgyab sor bzhi mchu /
de rgyab sor bzhi kha khyer te de la rdo rje'i phreng bas bskor //
de rgyab grwa bzhir zla phyed rdo rjes spras pa /
thams cad tshon dkar pos bri /
tshon mdog gzhan gyi sel ma phog par byas pa la ba byung bdud rtsi lnga dri bzang bcas 'dzom na byugs 'thor bya /
me tog dkar po dgram /
tsher ma dang srog chags med pa'i shing ji ltar rigs pa'i yam shing dang mthun pa'i shing thab las cung zad thung ba zlum por brtsigs pa'i steng du ku sha'i rtse mo me thab mdun bstan gyis g.yogs //
'byor na dar ras dkar po'i gur phub cing thab nang du me tshang ting lo rnams kyang bzhag
/slob dpon gyi g.yas g.yon gnyis su stegs bu dkar po re re'i steng du /
'byor na 'das ma 'das kyi mchod sreg rdzas bsham gdan bang rim gnyis re yod na legs /
slob dpon gyi g.yas phyogs su mchod rdzas ni dkar gsum las bcos pa'i gtor ma zlum po gsum la ril bu'am mtheb kyu kha shas bzhag pa /
g.yas g.yon du sman raka
/chu gnyis nyer spyod dkar pos kha bsgyur ba dang /
'dod yon lnga mar las bcos pa 'das lha dang /
stegs nyis rim yod na dma' ba der ram med na mdun ngos su dkar zlum theb ril sman raka
/chu gnyis nyer spyod //
'dod yon lnga bcas me lhar te mchod pa tshar gnyis bsham /
snod sogs 'byor pas ma lcogs na gtor ma so sor bshams la /
gzhan rnams tshar gcig bshams nas thog mar me mchod skabs phud rnams snod gzhan du len /
'das lha'i skabs su de phar blugs mchod kha gsos pas chog
/slob dpon gyi g.yon me thab kyi g.yas su bsreg rdzas ni /
mar dkar gyi mar khu /
bal bu sogs 'o ma can gyi shing shun pa dang bcas pa'i yam shing sor bzhi pa dkar gsum mar khus byugs pa /
til dkar po'am ma rnyed na til nag
/dUr ba ma nyams pa /
'bras ma grug pa /
'bras chen nam 'bru dkar gyi phye ma zho dang 'o ma btab pa'i zas mchog
/ku sha ma nyams pa /
so ba /
nas /
sran dkar bcas dngul dang dkar yol sogs snod dkar po zlum po'i nang du 'das ma 'das tshar gnyis dgod /
'di'ang 'byor pas ma lcogs na gong smos mchod rdzas ltar bya chog
/mchod sreg rdzas bsham phyogs gzhung 'di'i lugs dmigs bsal yin pas 'di ltar bya dgos shing /
smin lugs sogs la zhi rgyas dbang gsum la mchod sreg gnyis ka phyogs gcig tu slob dpon gyi g.yon ngos dang /
drag po la de go ldog pa'i phyag len yod pas khyim gyi go yul sogs kyis ma 'grigs na de ltar yang bya chog go
/dkyil 'khor sgrub mchod dang ma 'brel na phyogs gang bde bar bla ma yi dam mkha' 'gro'i gtor mchod /
tshogs kyi yo byad sogs phrin las gzhung srong gi bcas rnams bsham /
slob dpon mdun du las bum mam /
bsang chu ku sha'i 'thor g.yab dang bcas pa /
nang mchod dgang blugs kha sbyar rdor dril rlung g.yab dkar po rnams dang /
me yol gangs ri chu dang baM yig bris pa bzhag
/slob dpon nyid chas gos dkar po dang rin po che'i rgyan gyis brgyan /
'jam pa'i stan la pad+ma'i 'dug stangs kyis kha shar du phyogs pas zhi ba'i sems kyis me thab dang zhal sprod du 'khod do //
dngos gzhi'i cho ga la thog mar bdag bskyed ni /
sgrub mchod rab gnas sogs dang 'brel na so so'i lugs ltar bya dgos shing /
sreg rkyang tsam la brgyud 'debs nas brtsam /
zhi drag seng gsum gyi las byang bzlas pa /
phrin las bzhi sgrub las zhi ba ci 'grub mthar /
las bum mam bsang chu la dmigs te /
bsang sbyang /
stong pa'i ngang las skad cig gis //
phyi ni bum gzugs nang gzhal yas //
dbus su pad nyi'i gdan steng hU~M//
de las 'od 'phros rgyal kun mchod //
'gro ba'i don byas 'od tshur 'dus //
yongs gyur khro chen bdud rtsi 'khyil //
ljang sngon zhal gcig phyag gnyis g.yas //
rdo rje'i dbyug to nam mkhar phyar //
g.yon pa sdigs mdzub thugs kar bsgreng /
khro bo'i chas brgyan 'dor stabs 'gying //
gnas gsum 'bru gsum 'od zer gyis //
ye shes sems dpa' spyan drangs thim //
badzra sa ma ya dzaH
dzaHhU~M baM hoH
thugs kar nyi steng hU~M ljang las //
'od 'phros rigs lnga spyan drangs nas //
bum pas dbang bskur bdud rtsi'i rgyun //
babs pas sku gang dri ma dag
/don grub rigs lngas dbur brgyan gyur //
oM badzra ar+g+haM\u0f8e
sogs kyis mchod /
rgyal ba kun gyi phrin las sku
/'jigs byed 'jigs pa'i mthu stobs can /
khro bo'i rgyal po khyod la bstod //
las rnams 'grub par mdzad du gsol //
zhes pas bstod /
thugs kar nyi ma'i dkyil 'khor gyi steng du hU~M la sngags phreng ljang sngon gyis bskor bar dmigs la /
oM AHbig+h+nAn+ta kr-ita hU~M phaT/
ces brgya rtsa la sogs ci 'grub bzla zhing /
sngags rnams las bdud rtsi'i rgyun babs pas snod khengs /
mthar lha nyid kyang 'od du zhu nas chu la thim pas /
bdud rtsi'i chu de gang dang gang la 'thor ba tsam gyis 'bag btsog nyes skyon mtha' dag zhi zhing phrin las gang 'dod 'byung ba'i mthu ldan du gyur /
de nas gtor 'bul tshogs mchod gnam phud 'bul ba yan chad grub par byas nas sbyin sreg tu 'bul rgyu'i tshogs phud zur du 'jog go
/de nas sbyin sreg dngos la 'jug pa'i thog mar /
thal mo A li kA lis yongs su gang ba las lag g.yas g.yon du nyi ma dang zla bas mtshan par gyur /
pad kor bcas /
rdo rje thabs yab dang /
dril bu shes rab yum gyi rang bzhin /
gnyis ka'ang don dam pa byang chub sems kyi rang bzhin no //
zhes brtan par mos la /
oM ma hA badzra hU~M gis rdo rje dang /
oM badzra gan+d+he AHhU~M gis dril bu bzung /
'khyud pa'i rgyas /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM/
zhes brjod de dam tshig gsum dran par bya /
de nas brtsam yid ting nge 'dzin /
lag rdor dril dang mi 'bral zhing smra ba bcad par bya'o //
las sngags bzla bzhin bsang chu ku shas blangs te rang gi g.yon nas g.yas skor du thab dang bsreg rdzas dang dgang blugs thams cad la bsang gtor byas la /
raM yaM khaM:
oM AHhU~M:
rang gi gnas gsum yig 'bru gsum gyis mtshan :
de las zer ma phyogs bcur rab 'phros pas :
mchod rdzas dngos 'dzin rnam rtog bag chags dang :
nyes skyon bsregs gtor sbyangs bkrus bdud rtsir gyur :
sman raka gtor mchod 'od phung ldems se ldem :
bla med mchod pa dpag yas bsam mi khyab :
oM b+h+rU~M trAM hrIHA:
zhes zhi gzhung ltar brjod la mchod pa byin brlab /
bsreg rdzas rnams bdud rtsis bran zhing /
rdo rje rtse gcig pa'i phyag rgyas reg la /
oM swA hAs rdzas rnams bkru
/yam shing la oM AHswA hA/
zhun mar la oM shrI swA hA/
'bru rnams la oM dzriM swA hA/
rdzas gzhan rnams la oM ku ru ku ru swA hA/
oM swa b+hA ba sogs /
stong pa'i ngang las rdzas rnams rang rang gi ming yig dang po thig les brgyan pa las byung ba'i ye shes kyi bdud rtsi'i rang bzhin bsreg rdzas so so'i rnam par gsal bar gyur /
'bru gsum dang /
'og nas 'byung ba'i yam shing sogs rdzas sngags rnams gsum gsum brjod pas byin gyis brlab /
skabs 'dir gzhung gzhan las ku sha bkram pa dang bgegs gtor gtong ba sogs bshad pa'i dod du bgegs sbyong zhing srung ba ni /
swa b+hA ba sogs /
stong pa'i ngang las me thab kyi dbus su hU~M yig 'od dang gzi mdangs 'bar ba ri rab tsam zhig gsal ba las 'od zer me'i tshwa tshwa khro chung skar ltar 'khrugs pa 'phros pas /
sbyin sreg gi las bsgrub pa la bar du gcod pa'i bgegs rigs thams cad tshar bcad /
'od zer tshur 'dus pas steng 'og phyogs mtshams kun tu yig 'bru phyag mtshan mtshon cha'i rwa ba me dpung dang bcas pa'i srung ba'i gur khang chen por gyur /
hU~M/
bskal pa'i me ltar 'bar ba'i klong dkyil na //
me lha drang srong yi dam ma gtogs pa'i //
gnod byed bgegs kyi tshogs rnams phyir dengs shig
/mi 'gro gnas 'dir 'dug na rdul du brlag
/oM badzra kro d+ha ha ya grI ba hu lu hu lu hU~M phaT/
hU~M/
dug lnga 'joms pa'i ye shes me 'od lnga /
yig 'bru lnga dang de bzhin phyag mtshan lnga /
khro tshogs sprul pa dpag yas bsam mi khyab //
srung 'khor rim pa lnga yi tshul du bskor //
'bar ba ye shes me yis mtshams chod cig
/oM ag+na ye dz+wa la raM d+hi ni raM hU~M hU~M hU~M/
de nas las sngags brjod cing du ba med par 'bar ba'i me la bsang chu 'thor /
g.yas skor tshul gyis thab kyi shar nas sbar la /
oM tsakra raM dz+wa la raM hU~M phaT:
hU~M:
shar gyi phyogs nas me sbar ma :
sku mdog dkar mo zhi ba'i rigs :
dri za'i yul nas me longs la :
zhi ba'i me ni sbar bar mdzod :
shar lho nas rlung g.yab la /
hU~M:
shar lho mtshams nas shing 'thu ma :
me lha'i phyogs nas shing thus la :
rlung g.yab ma yis rlung g.yob cig :
zhi ba'i phrin las 'grub par mdzod :
oM ag+na ye dz+wa la raM hU~M:
zhes blugs gzar gyi mar khus me gso /
de nas thog mar 'jig rten pa'i me lha mchod pa la thab dang dam tshig pa bskyed pa ni /
las sngags dang bsang chus bran la /
hU~M:
me thab mi dmigs stong pa'i ngang nyid las :
e las byung ba'i zhi ba'i thab khung zlum :
dkar gsal mdangs ldan me lce zlum po 'bar :
dbus su pad+ma nyi zla'i gdan steng du :
dam tshig me lha drang srong cha lugs can :
sku mdog dkar po 'dzum zhing zhi tshul mdzes :
zhal gcig phyag bzhi spyan gsum ra skyes 'chib :
phyag g.yas me thab 'og mas gun+d+he bsnams :
g.yon pas bgrang phreng 'og mas lcags kyu 'dzin :
sha rgyas gzugs thung sgeg cing lto ba 'phyangs :
sma ra dmar ser ral pa'i cod pan can :
drang srong tshogs kyis bskor ba'i dbus na gsal :
bdag nyid yi dam lha yi thugs ka nas :
'od 'phros shar lho me lha'i yul nas ni :
ye shes sems dpa' dam tshig ji lta ba :
drang srong tshogs kyis bskor ba spyan drangs gyur :
lag g.yas mi 'jigs pa'i rgyas mthe bong g.yab la /
hU~M:
dad pa dang ni dam tshig gis :
tshur gshegs tshur gshegs lha chen po :
me lha'i rgyal po drang srong mchog :
bsreg blugs zhal zas bzhes slad du :
'di nyid du ni bzhugs su gsol :
oM ag+na ye swA hA:
dz+wa la a badzra sa mA dza :
bsang chu dang las sngags kyis phyi 'brang gi bgegs bskrad /
oM ag+ni de ba sa pa ri bA ra ar+g+haM pra tIts+tsha swA hAs mchod yon dang /
pA d+yaM gis zhabs bsil phul /
oM ag+na ye sa ma ya satwaM/
dzaHhU~M baM hoH
dam tshig pa dang gnyis su med par gyur /
hU~M/
tshangs pa 'jig rten mgon gyi sras //
zhi la sogs pa'i lha dpal te //
ji ltar 'dod pa'i don sgrub pa /
gzi brjid rgyal por phyag 'tshal lo //
a ti pu hoH
pra tIts+tsha hoH
zhes ye shes pa drangs bstims phyag byas nas byon skyems ni /
me lha cung zad 'dzum pa'i ljags dang gzar bu gnyis kyi kha la raM yig gis mtshan par bsams la /
lag gnyis khu tshur las mdzub mo brkyangs pa byang chub mchog gi phyag rgyas dgang blugs bzung la /
oM ag+na ye swA hA/
zhes dang /
mar khu blugs gzar bdun gyis bkang ba'i dgang gzar gyi zags mchu las babs pa'i mar khu bdud rtsi'i dwangs mar drangs te gsol bas dgyes shing tshim par bsams la /
oM ag+na ye A ti bya pra ti bya A be sha ma hA shrI ha bya ka bya ba h+na ya swA hA/
zhes lan gsum du 'bul /
bdag cag dpon slob 'khor dang bcas pa'i sdig sgrib bar chad mi mthun pa'i phyogs thams cad zhi ba'i phrin las mdzad du gsol /
zhes gsol zhing me pra brtag
/mchod rdzas rnams rim par phul la /
hU~M/
stong gsum 'di 'am gzhan dag na //
me tog bdug spos mar me dri //
zhal zas rol mo ji snyed kun //
ye shes me lha'i tshogs la 'bul //
phrin las bsgrub phyir bzhes su gsol //
oM ag+na ye sa pa ri bA ra ar+g+haM AHhU~M swA hA/
des 'gres te /
shab+da'i bar mchod /
hU~M/
stong gsum 'di 'am gzhan dag na //
gzugs sgra dri ro reg bya chos //
'dod yon bla med mchod pa 'di //
ye shes me lha'i tshogs la 'bul //
phrin las bsgrub phyir bzhes su gsol //
gong gi sngags mthar rU pa pra tIts+tsha swA hA/
des 'gres te /
shab+da /
gan+d+he /
rA sa /
spar+she sbyar /
hU~M/
stong gsum 'di 'am gzhan dag na //
bdud rtsi rtsa brgyad stong sbyar dang /
rak+ta dmar mchod ar+g+haM dang //
bcud ldan mchog gi gtor ma rnams //
ye shes me lha'i tshogs la 'bul //
phrin las bsgrub phyir bzhes su gsol /
sngags mthar /
sarba pany+tsa a mr-ita rak+ta ba liM ta kha raM khA hi /
hU~M/
stong gsum 'di 'am gzhan dag na //
'dod yon mchog gi longs spyod dang //
tshogs mchod bdud rtsi'i rgya mtsho 'di //
ye shes me lha'i tshogs la 'bul //
phrin las bsgrub phyir bzhes su gsol //
sngags mthar /
ga Na tsakra pU dza khA hi /
zhes 'bul lo //
de nas bsreg rdzas rnams kyi thog mar yam shing 'bul ba ni /
hU~M/
zhi ba'i yam shing glang ma bal dkar sogs //
zhi ba'i rdzas kyis bran nas byin gyis brlabs //
bcom ldan ye shes me lha'i tshogs la 'bul //
zhi ba'i phrin las bsgrub phyir bzhes su gsol //
oM ag+ni de ba tA ye nad gdon sdig sgrib rkyen ngan bar chad thams cad d+harma d+hA tu shAn+tiM ku ru ye swA hA/
zhes tshigs bcad tshar gcig dang /
sngags kyis lan bdun nam nyer gcig sogs 'bul /
de nas bsreg rdzas gzhan thams cad la gong du /
oM ag+ni de ba tA ye /
zhes dang /
gsham gyi phrin bcol sngar ltar la so so'i rdzas sngags /
mar khu la /
oM ag+ni ye swA hA/
til la /
oM sarba pA paM da ha na badzrA ye swA hA/
durba la /
oM badzra A yu She swA hA/
'bras la /
oM badzra puSh+Ta ye swA hA/
zas mchog
/oM sarba sam+ba de swA hA/
ku sha la /
oM a pra ti ha ta badzrA ye swA hA/
so ba la /
oM badzra bi dzA ye swA hA/
nas la /
oM ma hA be gA ye swA hA/
sran ma la /
oM ma hA ba lA ye swA hA/
zhes pa rnams grangs gong mtshungs 'bul /
gzhan yang gro
/shing tog
/sman sna /
rin chen /
dar zab sogs gang 'byor yam shing gi sngags des 'bul ba'i mthar /
hU~M/
gzi brjid 'bar ba me yi lha //
drang srong chen po'i lha tshogs rnams //
thugs rjes sems can don mdzad phyir //
sbyin sreg mchod pa bzhes su gsol //
hU~M/
ye shes klong yangs 'khyil pa'i hom khung du //
dam rdzas bdud rtsi 'bar ba'i sbyin sreg 'di //
me lha drang srong tshogs la mchod par 'bul //
phrin las rnam bzhi myur du 'grub par mdzod //
ha ha he he hU~M hU~M/
de nas bstod pa ni /
hU~M:
gzi brjid ldan pa me yi lha :
'bar bcas sku ni rgyan gyis brgyan :
rngams pa'i byin can las la brtson :
bsreg blugs 'bul lo las kun sgrubs :
tshangs pa 'jig rten mgon gyi sras :
zhi la sogs pa'i lha dpal te :
ji ltar 'dod pa'i don sgrub pa :
gzi brjid rgyal por phyag 'tshal bstod :
phrin bcol ni yungs kar thab tu 'thor te /
hoH
drang srong me lha gzi brjid 'bar ba'i 'od //
'gro don thugs rje rgyun chad med pa yi //
yab yum sras dang sprul 'khor bcas pa la //
dam rdzas sbyin sreg mchod pa 'di phul bas //
'gal rkyen zhi ba'i phrin las thams cad ni /
thogs med myur du sgrub pa'i dus la babs //
badzra sa ma ya dzaH
karma ku ru hU~M/
zhes dang /
hoH
drang srong chen po khyod la phrin las su gsol ba ni /
bdag cag dpon slob rgyu sbyor yon bdag 'khor dang bcas pa rnams la /
sdang ba'i dgra
/gnod pa'i bgegs /
gdug pa'i dbal /
rno ba'i mtshon /
sbyor ba'i dug
/nad bzhi brgya rtsa bzhi /
gdon stong phrag brgyad cu /
ye 'drogs sum brgya drug cu /
rmi lam ngan pa /
ltas ngan pa /
mtshan ma ngan pa /
sbyor ba rtsub pa /
lo kag zla kag zhag kag za kag
/mo ngan rtsis rtsub mi kha bram chu la sogs pa /
mdor na bkra mi shis pa'i dngos po thams cad zhi bar mdzad du gsol /
shAn+tiM ku ru ye swA hA/
khyad par du'ang sngon zhal gyis bzhes pa bzhin du me 'bar ba dang gnyis su med par bzhugs la bsreg rdzas rnams dag cing gtsang bar byin gyis rlob pa dang chud mi za bar dkyil 'khor gyi lha tshogs rnams kyi zhal du stob par mdzad du gsol /
zhes las bcol /
'das pa'i me lha mchod pa ni /
bud shing kha gso /
bsang chus bran la /
me lha'i rgyal po drang srong chen po yi //
lto ba rab yangs chos dbyings mnyam pa'i nang //
ye shes 'od lnga 'khrugs pa'i klong dkyil du //
pad+ma nyi zla brtsegs pa'i gdan khri la //
dkon mchog spyi 'dus pad+ma 'od 'bar sku :
dkar gsal mdangs lnga sogs dam tshig pa bskyed cing ye shes pa drang bstim bya /
skabs 'dir sgrub dkyil dang 'brel na /
gdan bskyed pa'i mtshams su spyan 'dren brjod la dkyil 'khor nas tshom bu spyan drangs shing lha gsal gdab pa ni khyad par ro //
gang ltar phyag dang mchod pa zhi gzhung ltar grub nas /
dgang blugs 'bul ba ni /
pad+ma 'od 'bar zhal 'dzum pa dang bcas pas cung zad gdangs pa'i ljags rdo rje dkar po'i rnam pa can dang gzar bu gnyis kyi kha la hU~M yig gis mtshan par gyur /
badzra gu ru lan bdun gyis dgang gzar bkang la /
nad gdon sdig sgrib bag chags ngan :
sdang dgra gnod byed gdug pa'i dbal :
rno ba'i mtshon dang sbyor ba'i dug :
stong phrag brgyad cu'i bgegs kun dang :
bzhi brgya rtsa bzhi'i nad rnams dang :
rmis ltas mtshan ngan thams cad kun :
myur ba nyid du zhi gyur cig :
ces 'dod gsol tshar gcig sbyar te dgang blugs g.yas skor gyis 'bul ba lan gsum song nas /
yam shing ni /
hU~M/
zhi ba'i yam shing glang ma bal dkar sogs //
zhi ba'i rdzas kyis bran nas byin gyis brlabs //
bcom ldan ye shes dkyil 'khor lha la 'bul //
zhi ba'i phrin las bsgrub phyir bzhes su gsol //
badzra gu ru'i mthar /
oM badzra ti ba lA ya swA hA/
zhes dang 'dod gsol gong smos nyid sbyar bas lan grangs brgya'am nyer gcig sogs phul /
'dir rgyas par spro na lha sngags 'dod gsol gsum ka sbrel ba dang /
'bring du lha sngags rdzas sngags sbrel /
'dod gsol tshar bdun nam nyer gcig la sogs pa'i bar mtshams su lan re gdags pa dang /
bsdu na thog mar lha sngags lan gcig
/rdzas sngags la grangs bzung /
rdzogs pa'i mthar spel tshig lan gcig sbyor ba ste ji ltar lcogs pa bya'o //
de nas mar khu nas sran ma'i bar gong smos me lha'i skabs ltar dang /
bsreg rdzas gzhan ci 'byor ba dag badzra gu ru'i mthar 'bru gsum dang spel tshig sbyar bas 'bul /
bsnyen sgrub kyi kha skong la'ang til gtso bor gyur pa'i rdzas spungs lha sngags dang 'bru gsum kho nas 'bul zhing mtshams mtshams su lhag chad kyi nyes pa zhi ba'i 'dod gsol sbyor ro //
de nas sman raka gtor gsum khyad par du 'bul ba ni /
hU~M/
stong gsum 'di 'am gzhan dag na //
bdud rtsi rtsa brgyad stong sbyar dang //
rak+ta dmar mchod ar+g+haM dang //
bcud ldan mchog gi gtor ma rnams //
bcom ldan ye shes lha la 'bul //
phrin las bsgrub phyir bzhes su gsol //
pany+tsa a mr-ita rak+ta ba liM ta kha raM khA hi /
tshogs rdzas sogs phul la /
hU~M/
stong gsum 'di 'am gzhan dag na //
'dod yon mchog gi longs spyod dang //
tshogs mchod bdud rtsi'i rgya mtsho 'di //
bcom ldan ye shes lha la 'bul //
phrin las bsgrub phyir bzhes su gsol //
ga Na tsakra pU dza khA hi /
'di rnams la'ang grangs gsog na snying po'i mthar mchod sngags sbyar bas bdun sogs phul /
bstod pa ni /
hrI:
rgyal ba thams cad ye shes klong sogs brjod /
de nas phrin las gsol zhing las sbyor gyi dmigs bzlas bya ba ni /
yungs kar thab tu gtor la /
hoH
bcom ldan thugs rje dang ldan pa khyed la phrin las su gsol ba ni /
sogs me lha'i skabs ltar brjod /
mdun bskyed thugs kar zla ba la gnas pa'i thugs srog sngags phreng dang bcas pa /
bdag gi thugs ka'i 'od zer gyis bskul bas 'od zer dkar po zla ba lta bus snod bcud thams cad khyab /
sdig sgrib nyes ltung 'jigs pa brgyad sogs mi mthun pa'i phyogs thams cad zhi bar gyur /
ces mos la snying po zhi ba'i sham bu can brgya rtsa sogs dang /
'dod gsol bdun nam nyer gcig sogs brjod //
skabs 'dir zhi ba la dkar po sogs srung skud las so so'i kha dog dang mthun pa la rdo rje'i mdud pa byas nas bsang chus bran zhing me thab kyi me lce dang du ba la bdug nas lus la gdags pas srung ba'i mchog tu 'gyur bar gsungs so //
skabs 'dir drag seng gnyis la sbyin sreg so sor 'bul ba'i phyag srol yang 'dug pa /
spyir de gnyis gu ru zhi ba'i rnam 'gyur yin pas de la ma 'dus pa med cing /
khyad par zhi rgyas dbang gsum la logs su dgos pa'i nges pa med /
drag po la khyad par du gal che bas rnam dbye phyed dgos par snang yang /
bsnyen sgrub kha skong so so'i sngags kyis ma phul na yid mi tshims pa sogs zur du bya bar spro na gong gi bzlas pa'i rjes su /
pad+ma 'od 'bar skad cig la gnas 'gyur te gu ru drag po zhi ba'i nyams can 'od zer dkar po'i phreng ba mkha' khyab tu 'phro ba'i gnas gsum 'bru gsum gyis mtshan pa las 'od 'phros /
ye shes pa spyan drangs te gnyis su med par gyur /
hU~M:
chos sku zhi ba'i sogs nas mchod pa yan chad dang /
de nas dgang blugs man chad zhi ba ltar la sngags artsig sham med sbyar /
bstod pa /
hU~M:
bde chen rang bzhin sogs brjod pa las gzhan 'dra /
des 'gres te drag po'i bzlas pa zhi sham 'dod gsol bcas grub pa dang /
gu ru drag po skad cig la gnas 'gyur te mkha' 'gro seng ge'i gdong can zhi ba'i nyams ldan 'od zer dkar po'i phreng ba sogs gong ltar la /
hU~M b+h+yo :
ma skyes rdzogs pa sogs mchod pa'i bar dang /
de nas dgang blugs sogs dang sngags yig 'bru bcu bzhi pa /
bstod pa /
rang byung ye shes mchog la mnga' brnyes pa'i //
'gro ba'i don mdzad ye shes DA ki nI//
byin rlabs lus ngag yid la smin mdzad ma //
ye shes DA ki ma la phyag 'tshal bstod //
bzlas pa sham bu 'dod gsol yan byas la /
slar yang skad cig gis pad+ma 'od 'bar gyi skur gyur par mos la /
rjes gtang rag ni /
gong smos ltar dgang blugs lan gsum phul /
oM AHhU~M:
mchod 'os phyi nang sogs sh+loka gcig dang sngags rnams kyis mchod /
hrI:
rgyal ba thams cad sogs sh+lo ka gcig gis bstod la /
e ma ho :
bdag gzhan bla med sreg blugs cho ga 'dis :
sdig sgrib nyams chag sogs dang /
bcom ldan me lha'i rgyal po dang yi dam dkyil 'khor lha tshogs 'khor dang bcas pa thams cad kyis /
bdag cag yon mchod rnams la mchog dang thun mong gi dngos grub thogs pa med par stsol bar mdzad du gsol /
oM gu ru d+he ba DA ki nI sarba sid+d+hi pha la puSh+TiM ku ru hoH
zhes pas bdud rtsi myang zhing tshogs la rol /
tshogs dang bsreg rdzas rnams kyi lhag ma phran bu gud du 'jog
de nas bzod gsol ni /
hoH
dgongs su gsol lo //
bdag cag gis sku gsung thugs rtsa ba dang yan lag gi dam tshig nyams chag dang /
cho ga lhag chad nor 'khrul la sogs pa'i nyes pa ci bgyis pa thams cad mthol zhing bshags so //
tshe 'di'i 'gal rkyen du mi 'gyur ba dang /
phyi ma byang chub thob pa la bar chod du mi 'gyur bar /
myur du sangs rgyas thob par byin gyis brlab par mdzad du gsol //
zhes dang yig brgya brjod /
oM/
khyed kyis sems can sogs kyis ye shes pa gshegs /
sngar tshom bu spyan 'dren byas na skabs 'dir rten nam dkyil 'khor la gshegs par mos te slar spyan drang /
dam tshig pa bdag nyid la thim par gyur par mos /
slar 'jig rten pa'i gtang rag 'bul ba ni /
bud shing bsnan /
blugs gzar gyi mar khu dang dz+wa la'i sngags kyis me gso zhing /
slar yang me lha cha byad yongs su rdzogs pa skad cig gis gsal bar gyur pa la dgang blugs dang bsreg rdzas sngar ltar phul /
gtor ma ag+ni'i mthar a kA ro btags pas phul /
oM ag+ni de ba tA ye ar+g+haM nas shab+da'i bar gyis mchod /
me de bsreg bya za ba'i lha //
drang srong rgyal po gdon gyi bdag
/shar lho me lha'i tshogs bcas la //
mchod cing bstod de phyag kyang 'tshal //
zhes bstod cing phrin las bcol /
oM AHhU~M:
lhag la dbang ba sogs las byang ltar la /
sreg blugs rdzas dang tshogs lhag bzhes :
zhes bsgyur bas lhag ma phyi rol du dor /
yig brgya bzla zhing /
ma rnyed yongs su sogs kyis nongs pa bshags /
hU~M/
phrin las thogs med mnga' mdzad pa'i //
drang srong 'khor bcas khyod la bstod //
rang bzhin gnas su da gshegs la //
phyogs 'dir dge zhing shis par mdzod //
ag+ni de ba gats+tsha /
zhes spyan 'dren pa'i phyag rgya phyir bskyed la me lha ye shes pa rang gnas su gshegs /
dam tshig pa rang gi snying gar thim par mos /
de nas rjes kyi bya ba ni /
las byang gi chad brtan nas bsdu ldang gi bar tshang bar bya /
long khyab yod na me ma shi bar du bzhag
/long med na chu gtsang ma dang 'o ma sogs kyis gtul zhing a kA ro brjod /
thal ba chu klung chen por dor ro //
de lta bu'i cho ga de nyid gzhir bzhag pa la rgyas pa'i sbyin sreg ni /
thab stegs gzhi ser po /
thab khung dang mchu dang kha khyer bcas gru bzhi /
dbus su 'khor lo rtsibs brgyad rin po ches mtshan cing kha khyer la rin po che'i phreng bas bskor ba /
'dis tshon zhi ba la kha dog dkar po gang smos thams cad la ser po dang /
dbyibs zlum po gang smos thams cad gru bzhir bsgyur /
mchod rdzas kyi gtor ma mngar gsum dang mar khus brdzis pa'i gru bzhi /
yam shing kham bu shug pa sogs 'bras bu can gyi shing sor bcu gnyis pa lo 'dab dang bcas pa zhun mar dang mngar gsum gyis byugs pa /
zas mchog 'bras gro'i chan la mar khu dang sbrang rtsi btab pa dang /
gzhan yang zas sna shing tog sogs gang 'dzom snod gcig tu sbyar ba rnams khyad par ro //
slob dpon chas rgyan ser po brjid pa'i gdan la bzang po'i 'dug stangs kyis kha byang du phyogs nas tshims pa'i bsam pas 'khod //
dngos gzhi'i cho ga'i bdag bskyed bzlas pa'i skabs rgyas pa'i las sgrub kho na sbyar /
me thab kyi byang nas sbar la sngags zhi ba ltar dang /
hU~M/
byang gi phyogs nas me sbar ma //
sku mdog ser mo rgyas pa'i rigs //
gnod sbyin yul nas me longs la //
rgyas pa'i me ru sbar bar mdzod //
byang shar nas rlung g.yab la /
hU~M/
byang shar mtshams nas shing 'thu ma //
dbang ldan phyogs nas shing thus la //
rlung g.yab ma yis rlung g.yob cig
/rgyas pa'i phrin las 'grub par mdzod //
ces bsgyur /
thab bskyed skabs /
e las byung ba'i rgyas pa'i thab khung ni //
gru bzhi ser po me lce rin chen 'bar //
dbus su sogs sku mdog ser po 'dzum zhing sgeg pa'i nyams /
zhes bsgyur /
yam shing la /
hU~M/
rgyas pa'i yam shing 'bras bu can rnams la //
de dang mthun pa'i rdzas byugs byin brlabs te //
bcom ldan ye shes me lha'i tshogs la 'bul //
rgyas pa'i phrin las bsgrub phyir bzhes su gsol //
oM ag+ni de ba tA ye tshe bsod dpal 'byor longs spyod thams cad puSh+TiM ku ru swA hA/
zhes dang /
bsreg rdzas kyi spel tshig thams cad de ltar sbyar /
dgang blugs skabs /
lag gnyis khu tshur la mtheb mdzub rtse sprad pa rin po che'i khu tshur gyi bzung /
phrin bcol skabs /
'byor drug rgyas pa'i phrin las thams cad ni //
zhes bsgyur ba dang /
hoH
drang srong chen po khyod la phrin las gsol ba ni /
bdag cag dpon slob rgyu sbyor yon bdag 'khor dang bcas pa'i tshe dang bsod nams /
dpal dang 'byor pa /
grags pa dang snyan pa /
stobs dang nus pa /
gzi brjid dang longs spyod /
bu nor mnga' thang /
ting 'dzin dang nyams rtogs la sogs dge legs kyi yon tan thams cad 'phel zhing rgyas par mdzad du gsol //
puSh+TiM ku ru ye swA hA/
zhes sogs so //
'das pa'i me lha'i bskyed chog skabs /
ser gsal mdangs lnga zhes dang /
dgang blugs skabs /
ljags rin po che 'bar ba'i rnam pa can zhes dang /
'dod gsol //
tshe dang bsod nams snyan grags stobs :
'khor dang bu slob phrin las rgyas :
mnga' thang longs spyod yon tan kun :
myur ba nyid du rgyas gyur cig :
ces thams cad la sbyar /
grangs gsog na dUrba sogs rgyas byed kyi rdzas rnams gtso bor 'bul /
bstod pa'i skabs /
'gyur med sku mdog gser gyi lhun po bzhin :
ser mdangs rab tu 'tsher la phyag 'tshal bstod :
zhes bsgyur /
bzlas pa'i skabs /
'od zer ser po nyi zer lta bus snod bcud thams cad la khyab /
tshe bsod dpal 'byor nyams rtogs yon tan sogs dge legs kyi phyogs thams cad rgyas par gyur /
ces dmigs la /
rgyas pa'i sham 'dogs dang 'dod gsol brjod //
drag seng gnyis la'ang rgyas pa'i nyams can 'od zer ser po'i phreng ba sogs bsgyur /
rjes thal ba bang mdzod blugs pa'am sbas zhing sogs la 'thor ro //
dbang gi sbyin sreg kyang zhi ba gzhir bzhag nas sgyur so de dang 'dra bas /
thab stegs gzhi dmar po /
thab khung mchu dang kha khyer te rim pa gsum po zla gam /
thab dbus pad+ma dmar po lcags kyus mtshan cing /
kha khyer la lcags kyu dang pad+ma'i phreng bas bskor ba /
kha dog thams cad dmar po //
dbyibs thams cad zla gam du bsgyur cing /
gtor ma mar dang mngar gsum gyis brdzis pa'i zla gam dmar po //
yam shing seng ldeng 'o se mdzo mo shing sogs dmar la skyur ba sor brgyad pa mtshal dang sin+d+hu ra mngar gsum gyis byugs pa /
zas mchog nas dang gro'i glum la sin+d+hu ra mngar gsum sogs sbyar ba /
slob dpon chas rgyan dmar po mdzes pa'i gdan la pad+ma'i skyil krung gis kha nub tu phyogs nas chags pa'i bsam pas 'khod /
bdag bskyed bzlas pa'i mthar dbang gi sngags sham dang 'dod gsol //
thab kyi nub phyogs nas me sbar la sngags brjod nas /
hU~M/
nub kyi phyogs nas me sbar ma //
sku mdog dmar po dbang gi rigs //
klu dbang yul nas me longs la //
dbang gi me ni sbar bar mdzod //
nub byang nas rlung g.yab la /
hU~M/
nub byang mtshams nas shing 'thu ma //
rlung lha'i phyogs nas shing thus la //
rlung g.yab ma yis rlung g.yob cig
/dbang gi phrin las 'grub par mdzod //
ces bsgyur /
thab bskyed skabs //
e las byung ba'i dbang gi thab khung na //
zla gam me lce 'gugs byed lcags kyu 'bar //
zhes pa dang /
dam tshig me lha dmar po chags pa'i mdangs //
zhes bsgyur /
yam shing la /
hU~M/
dbang gi yam shing tsan+dan rgya shug sogs //
de dang mthun pa'i rdzas byugs byin brlabs te //
bcom ldan ye shes me lha'i tshogs la 'bul //
dbang gi phrin las bsgrub phyir bzhes su gsol //
oM ag+ni de ba tA ye khams gsum srid pa gsum gyi skye 'gro dang brtan g.yo'i bcud dang nus mthu thams cad wa shaM ku ru swA hA/
zhes dang bsreg rdzas thams cad la des 'gre /
dgang blugs skabs khu tshur las srin lag gnyis rtse sprad pa pad+ma'i khu tshur gyis bzung /
phrin bcol skabs /
mos bzhis dbang sdud phrin las thams cad ni //
zhes bsgyur ba dang /
hoH
drang srong chen po khyod la phrin las su gsol ba ni /
bdag cag dpon slob rgyu sbyor yon bdag 'khor dang bcas pa la /
khams gsum srid gsum 'jig rten kun gyi mi nor zas gsum /
mos pa rnam bzhis lha 'dre mi gsum dang /
de dag gi mthu stobs longs spyod la sogs snang srid 'khor 'das kyi 'dod rgu'i dngos grub thams cad dbang du 'du bar mdzad du gsol /
wa shaM ku ru ye swA hA/
zhes sogs so //
'das pa'i bskyed chog skabs /
dmar gsal mdangs lnga zhes dang /
dgang blugs skabs /
ljags pad+ma dmar po'i rnam pa can zhes dang /
'dod gsol /
rgyal ba'i thugs rje byin rlabs dang :
skye 'gro mthong thos dran reg sogs :
khams gsum dbang du 'dus gyur cig :
ces sbyar /
grangs gsog na gong gsal zas mchog sogs spyi gzhung dbang gi rdzas gtso bor 'bul /
bstod pa'i skabs /
'gyur med sku mdog bye ru'i lhun po ltar :
dmar mdangs rab tu 'tsher la phyag 'tshal bstod :
zhes bsgyur /
bzlas pa'i skabs /
'od zer dmar po glog gi zhags pa lta bus snod bcud thams cad la khyab /
'khor 'das kyi bcud dang dwangs ma srid pa gsum gyi skye 'gro thams cad mos pa rnam bzhis dbang du 'dus par gyur /
ces dmigs la /
dbang gi sngags sham 'dod gsol bcas sbyar /
drag seng gnyis la chags pa'i nyams can 'od zer dmar po'i phreng ba sogs bsgyur /
rjes thal ba ri rtse mthon por 'jam pa'i rlung la bskur bar bshad do //
sbyin sreg 'di rnams kyi skabs tshe sgrub gnam lcags rdo rje'i las bzhi'i bsreg blugs nas bshad pa'i 'khor lo so sor bris nas thab kyi 'og tu 'jug pa grub na ches legs so //
de dag gis zhi rgyas dbang gsum gyi sbyin sreg ji ltar bya ba'i tshul bstan zin to //
mdo rgyud man ngag bka' gter gzhung //
mang thos blo gros sprin chen las //
nyer mkho'i yi ge bdud rtsi'i char //
mtha' yas phab pa'i zegs ma 'o //
rdzas chen sreg zas tshogs rdzogs nas //
a haM sreg blugs stobs su gyur //
bde stong 'gyur med 'od gsal me //
'khrul rtog nags la rab mched shog
/ces pa 'di'ang sgrub po nyams len mkhan snga rjes mang pos bskul pa la brten /
'du gsum pa pad+ma gar gyi dbang phyug rtsal gyis shrI de bI ko Ti tsa 'dra rin chen brag gi sgrub gnas su bgyis pa dge legs 'phel //

//
