@#//
grwa mngon dbang phyug 'bar gyi gter byon phyag rdor gtum chung dmar po'i sgrub thabs sgom lung dang bcas pa bzhugs so //
oM swasti /
sku lus du ma'i 'phrul pa 'chang //
yan lag drug cu'i gsang ba can //
ma rungs thams cad mthar mdzad pa //
phyag na rdo rjes bdag skyongs shig
/skyabs sems sngon du 'gro bas /
stong par bsgom /
stong pa'i ngang las pad+ma dang zla ba la rang sems hU~M dmar po yongs su gyur pa las /
rang nyid phyag na rdo rje sku mdog dmar po /
g.yas rdo rje nag po rtse lnga pa 'phyar ba /
g.yon thugs kar zhags pa 'dzin pa /
stag sham dang /
dar gyi sham thabs can /
rin po che dang sbrul gyis brgyan pa /
mi bskyod pas dbu brgyan cing /
khro bo'i rgyan dang cha lugs yongs su rdzogs pa /
me dpung 'bar ba'i dbus na bzhugs pa /
snying gar rang 'dra'i ye shes sems dpa' nag po /
de'i thugs kar ting nge 'dzin sems dpa'/
rdo rje'i lte bar hU~M/
de las 'od zer 'phros /
gsang bdag mthing ga'i lha tshogs badzra sa mA dzaH
dzaHhU~M baM hoH
gnyis su med par thim pas /
rang nyid sku mdog dmar mthing du gyur /
rang gi phrag gong g.yas su bya khyung nag po dang /
g.yon du gshog pa g.yu mdog can /
gnyis ka sbrul za bar bsgoms la /
rang 'dra'i 'khor dpag tu med pas bskor bar bsam /
oM badzra pA Ni hU~M phaT/
ces gnam sa thams cad sngags kyi+i sgras di ri ri khengs par bsam la drag tu bzlas /
gtor ma 'bul ba ni /
bsang sbyang /
'bru gsum gyis byin gyis brlabs /
rang gi snying ga nas 'od zer 'phros /
lcang lo can nas gsang ba'i bdag po 'khor dang bcas pa spyan drangs /
oM badzra pA Ni hU~M phaTaH
i dam ba liM ta kha kha khA hi khA hi /
ma hA pany+tsa a mr-ita khA hi /
ma hA rak+ta khA hi /
zhes lan gsum gyis phul /
ar+g+haM la sogs pas mchod /
lcang lo can gyi gnas mchog dam pa na //
gsang sngags rigs sngags kun gyi bdag po ste //
log 'dren bgegs kyi tshogs rnams 'joms mdzad pa //
bcom ldan rdo rje bsnams la phyag 'tshal bstod //
ces bstod /
'dod don gsol ba btab la gshegs su gsol ba sogs spyi dang mthun no //
'di'i sgom bzlas kyi lung 'bo+ogs pa ni /
slob dpon gyis bsgom bzlas gtor chog bcas sngon du btang /
slob ma la sems bskyed gsal gdab /
de la sangs rgyas thams cad kyi thugs kyi gsang ba bsam gyis mi khyab pa'i ngo bo /
sngags dang rgyud thams cad kyi bdag po /
bdud bgegs log 'dren 'dul ba'i mthu stobs gzi brjid 'gran zla dang bral ba /
bcom ldan 'das gsang ba'i bdag po phyag na rdo rje la rgyud sde bzhi nas gsungs pa'i sgrub thabs kyi bka' srol mtha' yas pa byon pa rnams kyi nang nas khyad par du 'phags pa /
sangs rgyas gnyis pa o rgyan gyi slob dpon chen po pad+mAka ras gdul bya gang la gang 'dul gyi blo dang 'tsham par bkral pa'i sgrub thabs kyi rim pa'ang ji snyed cig mchis pa las /
'dir sprul pa'i gter ston chen po grwa mngon dbang phyug 'bar gyi zab gter las byon pa phyag rdor gtum chung dmar po ste /
'di la'ang sgrub thabs rgyas pa dbang dang 'brel ba dang bsdus pa sgom bzlas kyi lung dang 'brel ba gnyis su yod pa las 'dir phyi ma nyid bsgrub par bgyi ba la zhu ba'i yon du dmigs te maN+Dal phul mdzod /
ces byas la maN+Dal /
sangs rgyas chos dang tshogs kyi mchog rnams la /
sogs lan gsum /
bsgom don rnams 'di bzhin gsal thobs shig
/chos thams cad stong par bsgom /
stong pa'i ngang las pad+ma dang zla ba la sogs nas /
dpag tu med pas bskor bar bsam bar gong gi mngon rtogs brjod /
gnam sa thams cad sngags kyi sgras di ri ri khengs par bsam la sngags 'di'i rjes zlos /
oM badzra pA Ni hU~M phaT/
lan gsum /
rig pa 'dzin pa 'di rnams kyi rgyud la bcom ldan 'das gsang ba'i bdag po phyag na rdo rje'i gsung rig sngags kyi nus mthu thams cad thogs pa med par 'jug par gyur cig
/oM su pra tiSh+Tha badzra ya swA hA/
zhes brjod la 'bru 'thor /
des gtum po dmar po'i sgom bzlas kyi lung grub pa lags pas gtang rag tu maN+Dal phul /
ces dang dge bsngo bya /
rjes mi dmigs par bzhag la bsngo smon shis brjod bya /
sgrub thabs kun las ches dkon pa //
dga' chen pad+ma 'byung gnas gsung //
rgya mtsho'i snying po thigs pa tsam //
bla ma'i gsung bzhin bkod pa lags //
phyag rdor gtum chung dmar po'i sgrub thabs kyi le tshan no //
zhes sgrub thabs rin chen 'byung gnas las khol phyung bklag pas grub par /
pad+ma gar dbang rtsal gyis bgyis pa dge legs 'phel //

//
