@#//
rtsa gsum bder gshegs 'dus pa'i dbang gi mtshams sbyor ye shes snang ba'i sprin mdzes zhes bya ba bzhugs so //
na mo de wa maN+Dal tsakra i shwa ra ma hA gu ra we /
rtsa gsum bde gshegs 'dus pa'i dbang bskur 'bog pa la rten gyi dkyil 'khor 'du bya ba'i skabs su /
rtsa gsum spyi gtor dar gdugs sku tsaka gis brgyan pa bshams pa dang /
brten pa bdag mdun bskyed bzlas kyi gzhung bsrang zhing bdag nyid 'jug pa'am rig pa'i me tog dor ba rnams bdag 'jug ltar byas la /
slob ma rnams khrus nas dbyung /
bgegs gtor bsngos shing /
bden brjod rjes /
mdun bskyed kyi thugs ka nas sogs kyi mthar /
hU~M bzhi'i sngags dang yungs thun gyis gzir /
srung 'khor /
mig dar /
me tog bcas gtad la /
lo rgyus kyi khyad par /
de la 'dir mtshon bya gnas lugs don gyi bla ma srid zhi brtan g.yo kun la khyab pa'i dpal du gdod nas kun khyab chen po 'pho 'gyur bri gang bral bar bzhugs kyang /
de nyid mngon du byed pa mtshon byed brda'i bla ma sangs rgyas kun gyi mkhyen brtse nus pa'i ye shes kyi phung po gang 'dul sgyu 'phrul drwa ba'i rol mo phyogs dus gdul bya'i mtha' dang snyoms par snang ba las /
ngo mtshar ba'i rnam thar dang phrin las rnam 'dren kun dang mtshungs pa med cing /
mdzad pa'i phrin las kyang sgo kun nas 'gran zla dang bral ba ni rdo rje'i bla ma pad+ma sam+b+ha wa ste /
rje de'i mtshan dang sku yi bkod pa ni /
bla ma sku gsum /
thod phreng sde lnga /
gu ru mtshan brgyad /
rnam 'phrul bcu gsum /
yid bzhin nor bu lta bu'i gu ru bcu gsum /
'phrul mtshan bzhi bcu /
mdo sngags ston pa brgya rtsas mtshon mtha' klas pa bstan te gong bzhin sgrub tshul yang spyi dang bye brag bgrang las 'das pa ste thugs sgrub chen po'i phrin las bde gshegs 'dus pa las /
so sor rtog pa'i ye shes kyi :
rang rtsal gzhom med nA da'i rgyud :
rdo rje dbyangs kyis rab phye ba'i :
chos 'khor bye ba bsam yas pa :
'gro kun skad dang bsam pa bzhin :
gang 'dul cir yang snang ba las :
thams cad kun gyi zab pa'i bcud :
rgyud dang sgrub pa'i sde ru 'dus :
de la ye shes klong dgu yi :
phyag rgya'i bye brag ji snyed kun :
bla ma'i thugs las byung ba'i phyir :
'di sgrub bde gshegs thams cad 'grub :
ces dang /
de bas mtshan dang rnam thar dang :
sgrub pa'i thabs tshul ji snyed kun :
mi 'gal dngos grub thabs chen po :
bslu ba med pa nyid yin yang :
zhes gsungs pa ltar gsung rdo rje snang mtha' yas pa /
gsang sngags kyi sa lam yongs su rdzogs pa'i rdo rje'i rig pa 'dzin pa'i skur bzhengs pas chos sgo gang bstan pa thams cad rgyud lung man ngag gi gnad dang mthun zhing dngos grub sgrub pa la bslu ba med pa /
thams cad kyang mdor bsdu na bla ma sku gsum rtsa ba gsum gyi phyi nang gsang ba'i sgrub tshul du 'dus pa las /
'di ni rtsa gsum kun dril bder gshegs 'dus pa'i chos skor te /
de yang rje btsun 'jam dpal dbyangs dngos yab gcig khri srong dang rgyal sras lha rje dbyer med pa'i sprul pa gangs can thub bstan yongs su rdzogs pa la thugs bskyed gser gyi 'khor los rang dbang bsgyur pa sangs rgyas gnyis pa pad+ma 'od gsal mdo sngags gling pa la ngo mtshar bka' babs rnam bdun 'byung b.ralung bstan zhing bsngags pa'i gzengs su bstod pa'i gnyis pa /
sa gter dngos la'ang bla rdzogs thugs gsum /
rgyud lung man ngag gi chos rdzas nor gter mtha' klas pa'i bye brag
/rtsa gsum bder gshegs 'dus pa zhes sku na gzhon pa'i skabs phyag tu son pa /
rig 'dzin rtsal 'chang rnam gsum las bka' babs thugs sgrub rnam gsum gcig dril lta bur bzhugs pa chos tshan rtsa ba'i skor 'di tsam las mi mngon par rgyas btab kyang zab chos kyi yang snying bka' gter chu bo gcig 'dres kyi smin byed snying po sgrub pa la /
thog mar dkyil 'khor du 'jug pa'i chos rnams zhu ba'i yon du dmigs te maN+Dal phul /
phyag thal mo me tog dang bcas te gsol ba gdab pa 'di'i rjes zlos /
kun mkhyen ye shes sogs bdag 'jug ltar dang /
tshogs kyi zhing rab 'byams kyi spyan sngar gsag sbyang gi snying po rgyun bshags yan lag brgyad pa'i rjes zlos /
rdo rje slob dpon sangs rgyas dpal sogs lan gsum /
sdom pa blang ba'i yul rgyal ba sras dang bcas pa chos kyi dbyings dang mnyam pa'i spyan sngar /
blang bya'i sdom pa so thar byang sems gsang sngags kyi dam tshig dang sdom pa rgya mtsho'i srung mtshams las mi 'da' bar mkha' khyab kyi yid can srid zhi la mi gnas pa'i go 'phang thob pa'i ched du bzung bar bgyi snyams pas rjes zlos /
bde bar gshegs pa sogs dang /
phyi nang gi 'jug pa nas /
dbang bzhi pa'i dag brjod rdzogs rjes bar bdag 'jug skabs bzhin bskur la /
mtha' rten dbang bzhi'i ye shes skyes brtan gong 'phel du bya ba'i phyir gtor ma'i dbang bskur ba ste /
de yang gtor ma shes pa gsum ldan du bshad pa ste /
dang po mchod rdzas su shes pa /
gnyis pa lha dbang du shes pa /
gsum pa dngos grub tu shes pa gsum gyi dang po phrin las kyi skabs su song zin /

gnyis pa lha dbang du shes pas gtor ma 'byung lnga rim brtsegs rin chen 'bar ba'i gzhal yas khang gi dbus su pad+ma'i gdan la rtsa gsum bder gshegs 'dus pa'i lha tshogs yongs rdzogs su gsal ba'i spyi bo mgrin pa snying ga lte ba rnams su oM dkar po AHdmar po hU~M mthing ga hrIHdmar ser rnams kyis mtshan par mos la /
mos gus kyis gsol ba drag tu btab pas gnas bzhi'i yi ge las 'od zer dkar dmar mthing ga sna tshogs pa yig 'bru dang bcas pa byin rlabs bdud rtsi'i zeg ma 'phro bzhin pa 'phros pas slob ma'i gnas bzhi'i yig 'bru rnams la thim pas dbang bzhi gcig char du thob par bsam la /
gtor ma gnas bzhir bzhag ste /
oM AHhU~M/
sku gsum dbyer med pho brang nas //
pad+ma thod phreng lha tshogs kyis //
'dir 'dus rnal 'byor bdag cag la //
mchog dang thun mong dngos grub stsol //
oM AHhU~M badzra gu ru pad+ma thod phreng rtsal badzra sa ma ya dza sid+d+hi pha la hU~M AH
hrIHma ha ri ni sa tsit+ta hrIM hrIM dzaHkA ya wa kA tsit+ta sarba sid+d+hi pha la hoH
zhes brjod cing /
gtor chen gnas bzhir bzhag ste dbang bskur bas /
dbang bzhi thob /
lam bzhi sgom par nus /
sgrib bzhi sbyang /
dngos grub rnam pa bzhi thob /
sa bon bzhi byang chub sems kyi rang bzhin du gnas pas dbang bzhi'i nges pa bskyed /
snang grags thams cad dag pa'i snang bar rgyas thebs /
sku bzhi thob pa'i rten 'brel 'grig
de ltar dbang zhu yul zhu mkhan bskur thob thams cad rang sems rig pa'i cho 'phrul du 'dzin med khyab brdal chen por rang grol ba 'di gtor ma'i brda don du nges pa'o //
gsum pa gtor ma dngos grub tu shes pas gtor rdzas bdud rtsir 'khyil pa rol pas bdag nyid rtsa ba gsum gyi lha tshogs rnams dgyes shing tshims te dngos grub rnam gnyis thob par bsam la gtor rdzas rol /
de dag gis bla ma rtsa gsum bde gshegs 'dus pa'i dbang dang byin rlabs dngos grub thams cad thob pa skyes brtan gong 'phel du bya ba'i phyir mkha' dbyings khyab pa'i rgyal ba sras dang bcas pas bden tshig dgyes pa'i glu dbyangs dang chabs cig lha rdzas kyi me tog char du bsnyil bar mos /
shis brjod dge legs char 'bebs brjod la /
gtso bos ji ltar sogs khas blang /
maN+Dal /
lus 'bul /
dge bsngo rnams bya zhing slob dpon gyi tshogs mchod sogs gzhung bzhin mthar dbyung bas 'grub pa'o //
ces pa'ang mdo smad byang phyogs re bgong rig pa'i 'byung gnas su rin chen gter mdzod chen mo'i chos sgo 'byed pa'i skabs /
gser mdog cod pan 'chang ba pis mdo mkhan chen ngag dbang blo bzang bstan 'dzin rgya mtsho zhes mkhas btsun bzang po'i yon tan phun sum tshogs pa mnga' ba gang gis deng sang chos lugs kyi sdang zhen de shin tu skyon chen po 'dug
/kho bo mang du thos shing na tshod rgan bzhin bstan pa thams cad 'gal med du mthong gi 'dug pas rin chen gter mdzod las kun go gcig chod kyi dbang lung khrid dang bcas pa zhig khyod las zhus te bsnyen sgrub kyi 'brel ba bzhag nas /
gzhan la'ang ci nus spel te skye ba rjes ma rnying ma bka' gter yongs rdzogs 'chad spel nyams len byed pa'i smon lam dang /
gter mdzod kyi phyag dpe yongs rdzogs shig bzhengs dgos zhes bka' bstsal pa bzhin zab chos mchog 'di'i dbang khrid lung bcas dgyes ston du phul cing /
rang nyid nas kyang gsang bde'i dbang dang rgyud bshad bcas chos 'brel du zhu skabs zin bris su spel ba po sngags btsun 'gyur med theg mchog bstan pa'i rgyal mtshan gyis te 'gro kun bla ma sku bzhi'i dkyil 'khor du 'jug ste rdo rje'i rigs can du grub pa'i skal pa mchog tu gyur cig /

//
