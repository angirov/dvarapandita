@#//
dam chos sprul sku'i snying thig las /
sgrol dkar yid bzhin 'khor lo'i tshe dbang gi cho ga bdud rtsi'i zil thigs zhes bya ba bzhugs so //
'chi med bdud rtsi'i lang tsho rgyas //
sgrub la mchog stsol lhag pa'i lha //
snying gi pad+mor bkod nas 'dir //
dbang gi mtshams sbyor mdor bsdus bkod //
'di la sbyor dngos rjes gsum las /
sbyor ba dkyil 'khor pad dkar 'dab brgyad mu khyud mdzes tshon can gyi steng du bum pa nyer lnga'i bcud ldan mgul chings dkar po 'bras bu can gyi shing gis kha brgyan pa bkod /
g.yas su rin po che'i snod du gtor zlum dkar po 'khor bzhis bskor ba rgyan ldan /
g.yon phyogs su shel phreng dkar po dang shel rdo bzhag
/rgyab ngos su tshe ril tshe chang /
mdun du nyer spyod bsham /
'di kho na sger du byed na thog mar gzhi bgegs la gtor ma spyi ltar gtang /
zhar byung la mi dgos /
gang ltar yang gter ston gyis mdzad pa'i brgyud 'debs sngon du 'gro bas /
las gzhung gi skyabs sems 'phros su mchod pa byin rlabs spyi rgyug cig bya /
de nas bdag mdun gsal btab la spyan 'dren nas bstod pa'i bar btang /
dmigs pa'i gab thig ltar ting nge 'dzin gsal btab la gzhung gi bsnyen pa ci 'grub dang /
gab thig gi yang snying yang bzla /
bum pa'i dmigs bzlas zur du spro na spyi ltar bya zhing mthar mchod bstod mdor bsdus dang bum lha 'od zhu bya /
las bum rta sngags kyis byin brlabs /
'bru gsum 'od zer gyis bdag dbang blang ngo //
gnyis pa dbang dngos la /
slob ma khrus nas dbyung /
bgegs bskrad srung 'khor spyi 'gro dang /
sems bskyed gsal btab la /
de la 'dir rgyal ba thams cad skyed pa'i yum mchog rje btsun 'phags ma sgrol ma la bsten nas mchog dang thun mong gi las rab 'byams sgrub pa'i thabs kyi bka' srol gsang sngags gsar rnying gnyis kar 'byams klas pa zhig bzhugs pa las /
dam pa'i chos sgrub pa'i rten dal 'byor dang ldan pa'i mi lus rin po che dus ma yin pa'i 'chi ba las skyob cing ring 'tsho bdud rtsi'i bcud sbyin pa la mchog tu myur zhing kun las khyad par du 'phags pa /
sgrol dkar yid bzhin 'khor lo'i sgrub thabs 'chi med tshe la dbang ba'i rig 'dzin chen po pad+mA ka ra'i zhal lung /
sa bcu'i dbang phyug bdud 'dul nus ldan rdo rjes tsha ba sgro brag ban ri pad+ma 'od nas spyan drangs pa'i dam chos sprul sku'i snying thig gi bsdebs su byon pa 'di nyid kyi dbang bskur ba la sogs kyis mtshams sbyar nas maN+Dal 'bul du gzhug
/thal mo me tog dang bcas gsol ba 'debs pa 'di'i rjes zlos /
rigs kun bdag nyid bla ma rje :
bdag cag thugs rjes brtser dgongs la :
lus ngag yid gsum byin rlabs phyir :
rje btsun yid bzhin 'khor lo yi :
'chi med tshe dbang bskur du gsol :
nad med bde dbang bstsal du gsol :
lan gsum /
thog mar khyed rang rnams rje btsun ma yid bzhin 'khor lo'i dkyil 'khor du :
ma zhugs pa zhugs par byed pa la :
rgyud snod du rung bar bya ba'i phyir :
bla ma yid bzhin 'khor lo rtsa gsum rgyal ba sras dang bcas pa la byang chub ma thob kyi bar du rtse gcig gus pas skyabs su 'gro ba'i blos 'di'i rjes zlos /
na mo :
kun bzang bka' brgyud sogs las byang ltar lan gsum /
rgyud sdom pa dang ldan par bya ba'i phyir skyabs gsol sngon du 'gro ba can gyis byang chub mchog tu sems bskyed cing tshul khrims rnam gsum legs par bsrung ba'i blos 'di'i rjes zlos /
dkon mchog gsum la bdag skyabs mchi //
sogs gsum /
de nas dbang gi gzhi 'god pa ye shes pa dbab pa'i slad du dmigs pa 'di bzhin du mdzod /
oM ma hA shUn+ya tA sogs brjod /
bdag snang thams cad mi dmigs stong par gyur :
sogs las byang ltar la /
'ja' zer sna lnga'i klong du 'gying bag ldan :
thugs kar man shel las byung ba'i :
sogs nas /
nyer gcig skur bzhengs nas :
khyed rang rnams la gnyis med thim par mos :
zhes gsal btab la /
spos rol dbyangs dang bcas las byang gi spyan 'dren brjod /
snying po'i mthar /
dz+nyA na A be sha ya a AH
btags pa brjod /
ye shes pa brtan par gyur cig tiSh+Tha badzra zhes rdo rje mgor bzhag
/de rnams kyis dbang gi gzhi 'god pa song nas /
dbang dngos la thog mar sku bum pa'i dbang gi slad du /
bla ma dang dkyil 'khor gyi gtso mo dbyer med pas rin po che'i bum pa 'chi med rdo rje bdud rtsi'i rgyun gyis gang bas spyi bo nas dbang bskur bas lus kyi nang thams cad 'chi med bdud rtsi'i rgyun gyis gang /
dus ma yin pa'i 'chi ba'i 'jigs pa bag chags dang bcas pa sbyangs /
'chi ba med pa rdo rje'i sku thob par mos shig
/rnam bum spyi bor bzhag la /
hU~M:
bum pa bzang po lha yi gzhal yas khang :
'chi med bdud rtsi'i bcud kyis rab tu bltams :
kun bzang rigs lnga rigs gsum mgon po dang :
yid bzhin 'khor lo pad+ma 'byung gnas bcas :
phyogs bcu'i rgyal ba ma lus thams cad kyi :
ye shes bdud rtsi mchog gis dbang bskur bas :
skal ldan rigs kyi bu khyod la :
'chi med tshe yi dbang mchog thob par shog :
oM Ar+Ya tA re A yur+dz+nyA na sarba bud+d+ha ka la sha a b+hi Shiny+tsa oM:
badzra ka la sha a b+hi Shiny+tsa hU~M:
rat+na ka la sha a b+hi Shiny+tsa trAM:
pad+ma ka la sha a b+hi Shiny+tsa hrI:
karma ka la sha a b+hi Shiny+tsa A:
zhes bum pa gnas lngar bzhag la :
sngags kyi mthar rten 'brel snying po btags pa brjod la 'bru 'thor :
gnyis pa gsung bzlas pa'i lung sbyin pa la dmigs pa 'di bzhin du mdzod /
slob dpon dang khyed rang gnyis ka tha mal pa ma yin pa /
rje btsun ma yid bzhin 'khor lor gsal ba'i gnyis ka'i thugs kar sna tshogs rdo rje rgya gram gyi lte bar 'khor lo dkar po rtsibs brgyad pa'i lte bar zla ba'i gdan la tA~MHdkar po /
de'i mtha' skor du sngags phreng g.yas skor du 'khor ba re gsal thobs shig
/de nas slob dpon la mos 'dun drag po bskyed pas slob dpon gyi thugs ka'i sngags phreng las sngags phreng gnyis pa mar me gcig las gnyis mched kyi tshul du byon nas /
khyed rang rnams kyi zhal du zhugs /
thugs ka'i sngags phreng la gnyis med du thim pa'i mos pa dang bcas sngags 'di'i rjes zlos mdzod /
las byang dang gab thig tu 'byung ba'i snying po lan gsum gsum rjes zlos byar gzhug
/des rje btsun yid bzhin 'khor lo'i gsung rig sngags kyi nus byin ma lus pa rgyud la zhugs /
'gags med rdo rje'i gsung thob par mos shig
/phreng ba lag tu gtad la /
hU~M:
'gag med tshangs pa'i gsung dbyangs bdud rtsi'i bcud :
grags stong bsam brjod 'dzin rtog bral ba'i ngang :
tshangs dbyangs skye 'gag med pa 'phags ma'i gsung :
skal ldan bu mchog khyod la yongs rdzogs shog :
rtsa sngags mthar /
wA ka a b+hi Shiny+tsa A:
gsum pa thugs 'od gsal gyi byin rlabs 'pho ba'i slad du /
rang byung rdo rje sems dpa'i me long snying gar bzhag pas /
rje btsun yid bzhin 'khor lo'i thugs ye shes chen po'i byin rlabs rgyud la zhugs /
'od gsal gnyug ma rgyun gyi rtag pa rdo rje'i thugs thob par mos shig
/shel rdo snying gar bzhag la /
hU~M hrI:
klong ye shes 'od du 'bar :
rje btsun yid bzhin 'khor lo yi :
thugs kyi byin rlabs ma lus pa :
skal ldan bu mchog 'di la bstsal du gsol :
rtsa sngags mthar /
tsit+ta a b+hi Shiny+tsa hU~M hU~M hU~M:
bzhi pa gtor ma'i dbang bskur ba la /
gtor snod 'chi med rdo rje'i pho brang du gtor ma rje btsun yid bzhin 'khor lo rtsa gsum rgyal ba'i 'khor dang bcas te bzhugs pa'i sku gsung thugs las bdud rtsi 'od zer gyi rgyun chen po byung /
khyed rang rnams kyi gnas gsum du zhugs pas gsang ba gsum gyi dbang dang byin rlabs ma lus pa thob /
'chi med rdo rje'i sku dang bde chen ye shes dbyer med pa mi 'gyur rtag pa dam pa'i tshe dbang mngon du gyur par mos shig
/gtor ma gnas gsum du bzhag la /
hU~M hrIH
gtor ma spros bral zlum po'i pho brang nas :
rje btsun yid bzhin 'khor lo'i lha tshogs bzhugs :
byin rlabs klong yangs 'od phung 'bar :
sku gsung thugs yon phrin las yongs rdzogs nas :
skal ldan rigs kyi bu 'di la :
'chi med tshe yi dbang mchog bskur du gsol :
nad med bde dbang bstsal du gsol :
snying po'i mthar /
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
zhes btags pa brjod /
oM Ar+Ya tA re tut+tA re tu re A yur+dz+nyA na sid+d+hi pha la hU~M:
zhes pas tshe ril dang tshe chang sbyin /
spyi 'gro'i sh+loka re brjod la bkra shis rdzas brgyad dang rgyal srid sbyin la shis pa brjod /
dam tshig khas blang /
gtang rag phyin spyi ltar dang /
rjes kyi bya ba'ang gtang rag mchod bstod /
nongs bshags /
mdun bskyed rang la bstim /
bsngo smon shis brjod rnams gsang ba spyi dang mthun par byas pas 'grub bo //
skye kun 'phags mas rjes su bzung //
'chi med rdo rje'i tshe dbang thob //
'gro kun 'chi bdag 'jigs las skyob //
zhi ba'i bdud rtsis 'tsho byed shog
/ces pa'ang bla ma dang lhag pa'i lha'i bran du gyur pa pad+ma gar dbang blo gros mtha' yas kyis rdzong shod bde gshegs 'dus pa'i pho brang du sbyar ba dge legs 'phel ///
/
