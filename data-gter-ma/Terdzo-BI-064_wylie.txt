@#//
rdo rje snying po las /
bcom ldan 'das sman gyi bla ma'i cho ga dbang bskur dang bcas pa bai DUr+Ya'i phra tshom zhes bya ba bzhugs so //
ngo mtshar bsam yas smon lam grub //
grol ba bzhi ldan phrin las kyi //
mkha' mnyam 'gro kun sgrol mdzad pa //
bder gshegs bdun la gus phyag 'tshal //
de la 'dir klong gsal gter byon sangs rgyas sman bla'i sgo nas don gnyis sgrub pa'i tshul mdor bsdus bshad pa la gsum /
bdag bskyed bsnyen pa /
mdun bskyed sgrub mchod /
byin rlabs dbang gi cho ga'o //
dang po la skyabs su 'gro ba ni /
na mo :
bdag dang mar gyur 'gro ba sems can rnams :
phyogs bcu'i bde gshegs bcom ldan sman bla la :
sgo gsum mchod 'bul gus pas skyabs su mchi :
sngon las 'phral rkyen nad las bskyab tu gsol :
lan gsum /
sems bskyed ni /
mkha' mnyam sems can nad dang sdug bsngal las :
grol bar bya phyir sman bla'i go 'phang bsgrub :
gang 'dul dam chos bdud rtsi sman mchog gis :
mkha' mnyam sdug bsngal nad kun zhi gyur cig :
lan gsum dang tshad med bzhi spyi ltar bsgom /
bdag bskyed ni /
a mr-itas bsang /
swa b+hA bas sbyang /
a :
gnas yo snod bcud dag pa lha yi zhing :
dngos po'i 'byor tshogs kun bzang nam mkha'i mdzod :
snod bcud dag pa'i rgyu mchog hU~M mthon ka :
gdul byar phan bde'i rig mdangs 'bral med kyi :
ngo bo bcom ldan mgon po sman gyi bla :
zhal gcig phyag gnyis bai DUr+Ya yi mdangs :
rtag tu 'gro don sprul pa'i skur gyur pa'i :
phyag g.yas yon tan brgyad ldan a ru ra :
mchog sbyin sbyin pa ngom pa'i mdangs kyis brkyang :
lhung bzed dbus su rnam par rgyal ba g.yon :
yon tan ting 'dzin mi g.yo phrin las kyi :
zhi ba sman gyi srid mtshor mnyam par gzhag :
mched bdun drang srong sems dpa'i tshogs kyis bskor :
kun kyang 'gro ba'i sdug bsngal bsal bar gyur :
ces gsal snang brtan par bya /
bzlas pa ni /
thugs kar rigs thams cad 'dus pa'i ngo bo hU~M mthing ga'i mthar /
oM na mo b+ha ga ba te /
b+hai Sha dz+ye gu ru bai DUr+Ya pra b+ha rA dzA ya /
ta thA ga tA ya /
ar+ha te samyak+saM bud+d+ha ya /
tad+ya thA/
oM b+hai Sha dz+ye b+hai Sha dz+ye ma hA b+hai Sha dz+ye b+hai Sha dz+ye /
rA dza sa mung+ga te swA hA/
zhes pas g.yas su bskor ba'o //
zhes gsal btab la bzlas pa bya /
gsal snang thon nas 'phro 'du ni /
sngags phreng las 'od zer kha dog sna tshogs rgyal ba'i zhing khams rnams su 'phros /
sems can don byed kyi mchod sprin rgya mtshos dgyes pa bskyed /
slar de dag gi thugs rje byin rlabs thams cad bskyed pa'i lha'i thugs ka'i hU~M yig dang lhung bzed kyi a ru ra rnam par rgyal ba la thim /
phyogs bcu'i sangs rgyas sras dang bcas pa'i thugs rje nus pa byin rlabs ye shes mthu stobs yon tan phrin las thams cad bcud ldan bdud rtsi sman gyi nus pa'i rang bzhin bdag nyid la 'dus par gyur par bsgom la bzla /
yang 'od zer 'gro ba rigs drug gi sems can thams cad la phog
/dmyal ba tsha grang /
yi dwags bkres skom /
dud 'gro blun rmongs /
mi rnams 'du 'khrugs rnam bzhi /
lha min 'thab rtsod /
lha 'chi 'pho ltung ba'i sdug bsngal gyi nad chen thams cad sbyang bar gyur /
ces dmigs la bzlas pa bya /
bdag bskyed bsnyen pa kho na'i skabs 'bum ther la sogs pa'i grangs ma thems bar de ka la brtson /
thun mthar kha skong dang 'od gsal du bsdu /
thun mtshams kyi lhar ldang /
bsngo smon bya'o //
gnyis pa mdun bskyed ni /
stegs gtsang mar mdo sngags lugs gang rung gi zhi dkyil ras bris yod na bkram /
med na maN+Dal la me tog gi tshom bu bdun bkod pa'i steng khri'ur rin po che'i snod du bzang sman dang sbyar ba'i gtsang gtor a ru ra'i dbyibs can rgyan spros can bkod /
mdun du chu gnyis dang /
nyer spyod cha gang 'dzom bsham /
dbang dang 'brel na de steng g.yas su bum pa mgul chings sngon po nyer lnga'i bcud ldan /
g.yon sogs su phreng ba /
rdo rje /
lhung bzed a ru ras bkang ba /
sman sna tshogs blugs pa'i snod bcas dngos sam tsaka li bkod /
bdag bskyed bzlas pa'i bar grub nas /
mchod pa rnams bsang sbyang /
stong pa'i ngang las gnas khang thar pa chen po'i gzhal med khang du /
mchod rdzas rnams 'phags pa kun tu bzang po'i rnam par thar pa las byung ba lta bu'i mchod sprin rgya mtsho nam mkha' dang mnyam par gyur /
oM badzra ar+g+haM AHhU~M nas /
shab+da'i bar dang /
mchod pa'i sprin gyi gzungs sngags kyang brjod /
mdun rten bsang sbyang /
a :
gnas yo snod bcud sogs gong bzhin /
gsal bar gyur :
ces pa'i bar brjod la spyan drang ba ni /
hU~M:
rdul gcig steng na rdul snyed rgyal ba'i zhing :
grangs med zhing gi sangs rgyas sras dang 'khor :
rigs rnams zhi khro thabs shes dbyer med sogs :
ma lus bde gshegs mched brgyad rnam par spyon :
spos kyi ngad ldang ri bo 'bigs byed dang :
ma la ya dang ri bo gangs can sogs :
pho brang lta na sdug gi gzhal yas nas :
thugs chen sman gyi bla ma spyan 'dren no :
snyigs ma'i mgon po brtse ldan bde gshegs bdun //
thub dbang dam chos byang sems bka' sdod bcas //
bdag sogs skyob slad mgon skyabs dpung gnyen du //
spyan 'dren 'dir spyon gdan 'dzom byin gyis rlobs //
badzra sa mA dza :
bzhugs gsol ni /
snang srid kun bzang yangs pa'i gzhal yas khang :
bsam pa phun tshogs 'dod yon lhun grub kyi :
dag pa rab 'byams chen po'i dkyil 'khor 'dir :
bcom ldan bde gshegs mched brgyad bzhugs su gsol :
sa ma ya tiSh+Tha lhan :
ces dam ye dbyer med du bya /
skabs 'dir spro na khrus gsol sku phyi na bza' 'bul ba spyi 'gre bya /
bsdu skabs mi dgos /
de nas phyag dngos sam yid kyis byas te thal mo sbyar la /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas /
mtshan legs par yongs bsgrags dpal gyi rgyal po /
la phyag 'tshal lo //
mchod do skyabs su mchi'o //
byin gyis brlab tu gsol /
thog mtha' des 'gres te /
rin po che dang zla ba dang pad+mas rab tu brgyan pa mkhas pa gzi brjid sgra dbyangs kyi rgyal po /
gser bzang dri med rin chen snang ba rtul zhugs grub pa /
mya ngan med mchog dpal /
chos bsgrags rgya mtsho'i dbyangs /
chos rgya mtsho mchog gi blo gros rnam par rol pa mngon par mkhyen pa /
sman gyi bla bai DUr+Ya 'od kyi rgyal po /
dpal rgyal ba shAkya thub pa /
byang chub sems dpa' sems dpa' chen po 'phags pa 'jam dpal dang skyabs grol dang phyag na rdo rje la phyag 'tshal lo //
chos skyong ba'i srung ma lha'i dge bsnyen chen po thams cad la phyag 'tshal lo sogs brjod /
mchod pa ni /
oM AHhU~M:
dus gsum rgyal ba'i thugs rje dang :
lha klu 'jig rten skyong ba rnams dang gling bzhi'i mchod pa'i rdzas :
me tog pad+ma ut+pal la sogs mdzes pa'i gzugs dang tsan+dan a ga ru sogs dri :
snang gsal nyi zla ye shes gsal ba dang :
lu ma ldeng ka 'bab chu dri sbyar ba :
rdza rnga cang ti'u pi wang tshigs bcad gling bu glu dbyangs sgra sogs dang :
reg bya'i bye brag dbang po'i rol pa mchod tshogs ji srid 'khor ba stong min de srid rtag par kun tu bzang po'i smon lam mchod pa'i sprin phung mtha' yas ltar 'bul lo :
hU~M:
dus gsum rgyal ba'i phrin las sman gyi bla :
mched brgyad phyogs bcu'i bde gshegs sras 'khor bcas :
rab 'byams mchod sprin rgya mtshos mnyes byas mthus :
mkha' mnyam 'gro ba'i nad rnams zhi ba dang :
dga' bder spyod bzhin kun mkhyen myur thob shog :
oM AHhU~M:
ar+g+haM pra tIts+tsha pU dza me g+ha sa mu dra s+pha ra Na sa ma ya hU~M:
des 'gres te /
pA d+yaM nas /
shab+da'i bar dang /
na maHsarba ta thA ga te b+h+yo bi shwa sogs nam mkha' mdzod kyi sngags rgya /
badzra s+pha ra Na khaM gis spros te mchod /
bstod phyag smon lam dang bcas pa ni /
hU~M:
stobs bcu mnga' ba kun gyi dpal yon can :
thugs rje kun la snyoms pa'i bcom ldan 'das :
dug gsum nad rnams sel ba sman gyi bla :
bai DUr+Ya yi 'od la phyag 'tshal bstod :
gang gi las nyon 'byung ba 'khrugs pa'i nad :
gang 'dul thugs rje'i sman gyis zhi mdzad cing :
srid pa'i las kun snying rjes srung mkhas pa'i :
brtse ldan thugs rje'i gter la phyag 'tshal bstod :
mtshan legs rin zla gser bzang mya ngan med :
chos bsgrags rgya mtsho chos blo shAkya thub :
dam pa'i chos dang sems dpa' bcu drug sogs :
dkon mchog rin chen gsum la phyag 'tshal bstod :
tshangs dang brgya byin rgyal chen phyogs skyong bcu :
gnod sbyin sde dpon bcu gnyis g.yog dang bcas :
lha mi sman gyi rig 'dzin drang srong tshogs :
bdud rtsi sman gyi dkyil 'khor lha la bstod :
rnam 'dren khyod rnams mchod bstod gsol btab mthus :
nam yang nad dang sdug bsngal mi 'byung zhing :
bde dge rgyal ba'i dgongs pa mngon gyur nas :
myur du kun mkhyen go 'phang mngon gyur shog :
ting 'dzin lha yi skur snang dmigs pa'i 'gros :
rtog pas bar ma chod pa khyer so'i yul :
grags stong snying po sngags kyi bcud dbab ste :
mar gyur 'gro ba byams dang snying brtse'i yul :
de ltar bsgom bzlas mchod bstod gsol ba 'debs :
'di nas tshe rabs kun tu phan bde'i gter :
nad nyung tshe ring dug gsum sgrib pa dag :
rang don phun tshogs gzhan don lhun grub shog :
ces pa tsam mam /
spro na bzang spyod kyi yan lag bdun pa'ang bya /
de nas gong gsal dmigs pa'i 'phro 'du rnams mdun bskyed la spos te gzungs ring thung gi bzlas pa ci 'grub bya /
dbang dang 'brel na /
bum pa rang byung gzhal yas khang pa ru //
bcom ldan sman bla 'khor bcas bzhugs pa yi //
sku las dug gsum nad sel bdud rtsi'i rgyun //
babs pas bum pa bdud rtsis gang bar gyur //
ces dmigs la bzlas pa byas pa'i mthar /
'bru gsum gyis mchod yon phul la bum lha 'od zhu bya /
las bum du 'khyil pa bskyed bzlas sam sngags tsam gyis brlab /
de nas rjes chog ni /
mchod pa kha gsos la mchod sprin sngags kyis byin brlab /
me tog dam pa sogs sh+loka gsum dang gong gi sngags tsam gyis mchod /
thugs rjes kun la snyoms pa'i bcom ldan 'das //
mtshan tsam thos pas ngan 'gro'i sdug bsngal sel //
dug gsum nad sel sangs rgyas sman gyi bla //
bai DUr+Ya yi 'od la phyag 'tshal bstod //
mtshan legs rin zla gser bzang mya ngan med //
chos bsgrags chos blo mngon mkhyen shAkya thub //
rgya chen smon lam yongs su grub pa yi //
sangs rgyas byang sems rnams la phyag 'tshal bstod //
tshangs dang brgya byin rgyal po chen po bzhi //
gnod sbyin sde dpon bcu gnyis g.yog 'khor bcas //
ston pa'i dam chos skyong bar mdzad pa yi //
lha yi dge bsnyen rnams la phyag 'tshal bstod //
ces bstod /
sangs rgyas sras 'khor bcas pa dgongs su gsol /
khyed rnams mchod bstod gsol ba btab pa'i mthus //
rgyal bstan dar zhing bstan 'dzin mnga' thang rgyas //
'jig rten bde zhing nad mug mtshon 'khrugs zhi //
dug gsum rgyu 'bras nyes pa rtsad nas bcom /
khyad par bde gshegs rnams kyi smon lam dang //
thugs dam zhal bzhes bdag sogs sems can gyis //
myur du 'grub par byin gyis brlab tu gsol //
ces 'dod gsol bya /
ma 'byor pa dang sogs kyis nongs pa bshags /
mdun gyi ye shes rten yod na brtan bzhugs dang /
med na gshegs pa'am dam ye gnyis ka rang la bsdu /
bdag nyid lha snang thugs ka'i hU~M la bsdu //
de nyid rim 'dus spros bral ngang du bzhag

/slar yang zung 'jug sgyu ma lta bu'i sku
/gnas gsum yi ge gsum gyis mtshan par gyur //
ces bdag bskyed bsdu ldang bya /
'jam dpal dpa' bos sogs sh+lo ka gsum /
dge ba 'di yis myur du sogs /
'gro ba'i sdug bsngal sman gcig sogs /
sems can nad pa ji snyed sogs /
'jig rten bde zhing sogs kyis bsngo smon /
zhal nas gsungs pa'i shis brjod kyis mtha' brgyan no //
gsum pa byin rlabs dbang gi cho ga la /
bsham bkod gong du smros pa ltar dang /
cho ga bdag mdun bum gsum /
las bum bzlas pa yan grub nas /
slob ma rnams khrus nas dbyung /
bgegs bskrad mtshams gcod skabs dang bstun /
sems bskyed gsal btab la /
de la skabs su babs pa /
bcom ldan 'das sman gyi bla bai DUr+Ya 'od kyi rgyal po gtso bor gyur pa'i bde bar gshegs pa bdun gyi thugs bskyed dang smon lam ngo mtshar khyad par can gyi tshul rnams bdag cag gi ston pa bka' drin can gyis mdo sde las rgyas par bka' bstsal pa ltar /
de bzhin gshegs pa de dag gi mtshan thos pa dang gzungs sngags bcangs pa tsam gyis kyang gnas skabs dang mthar thug gi phan yon dgos pa tshad med pa dang ldan pa 'di la /
mdo dang mthun pa'i cho ga mkhan chen zhi ba 'tshos mdzad cing da lta'i bar du gangs ljongs yongs khyab tu dar ba dang /
sngags kyi phyogs su'ang sgrub thabs rjes gnang thor bu ci rigs byon pa las /
da lam rig 'dzin chen po byang chub rgyal mtshan gyi zab gter klong gsal rdo rje snying po'i chos sde las byon pa'i lugs kyi dbang bskur byin rlabs kyi tshul du bsgrub pa la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos /
na mo :
rgyal ba'i zhal tshab slob dpon dgongs :
bdag sogs sdug bsngal bskyab slad du :
bde gshegs sman pa'i rgyal po yi :
byin gyis brlab pa'i mchog stsol cig :
lan gsum /
slob dpon gyis lan du /
ho :
sems can rnams kyi mgon gyi mchog :
sangs rgyas kun gyi phrin las bdag :
thugs rje thugs rje che ldan pa'i :
sman pa'i rgyal po bla na med :
ces spro ba bskyed /
slob dpon dang mdun bskyed dbyer ma mchis pa bcom ldan 'das sman bla mched brgyad la sangs rgyas byang sems chos skyong ba'i srung ma rgya mtshos bskor te bzhugs pa'i spyan sngar /
skyabs gsol sngon du 'gro ba'i byang chub tu sems bskyed pa sogs yan lag lnga'i gsag sbyong bgyi ba'i 'dun pas 'di'i rjes zlos /
dkon mchog gsum la bdag skyabs mchi /
sogs /
ye shes pa dbab pa'i slad du dmigs pa 'di ltar du mdzod /
bsang sbyang /
stong pa'i ngang las sa phyogs lta na sdug gi zhing khams kyi bkod pa dang ldan pa'i dbus su pad+ma dang zla ba'i gdan la khyed rang rnams skad cig gis bcom ldan 'das sman gyi bla sku mdog mthing sngon bai DUr+Ya'i mdangs lta bu /
phyag g.yas mchog sbyin a ru ra dang g.yon mnyam gzhag lhung bzed rnam par rgyal bas bskang ba bsnams pa /
sprul sku'i cha lugs mtshan dpe yongs su rdzogs shing chos gos rnam gsum gsol ba /
zhabs rdo rje skyil krung du bzhugs pa la bde gshegs bdun dang byang sems drang srong gi tshogs dpag tu med pas bskor ba'i gnas gsum du oM AHhU~M gis mtshan pa dang /
slob dpon gyi thugs ka nas kyang 'od zer dpag tu med pa 'phros pas /
shar phyogs lta na sdug sogs sangs rgyas kyi zhing rnams nas ye shes pa spyan drangs te khyed rang rnams la thim par mos shig
/spos rol bcas spyan 'dren gter gzhung sh+lo ka gnyis dang /
sngags mthar /
badzra A be sha ya a AH
btags pa brjod /
tiSh+Tha badzras brtan /
bla ma dang dkyil 'khor gyi lha dbyer ma mchis pas bum pa'i chus dbang bskur bar mos shig
/hU~M:
sangs rgyas kun gyi sku yi dbang :
ye shes bdud rtsi'i chu rgyun gyis :
lus nyid lha yi skur smin te :
mtshan dpes brgyan pa'i sku thob shog :
oM na mo b+ha ga ba te sogs gzungs sngags mthar /
kA ya a b+hi Shiny+tsa oM:
bum pa mgor bzhag bum chu sbyin /
des sku'i dbang thob /
lus kyi nad gdon sdig sgrib sbyangs /
lha bsgom pa la dbang /
mtshan dpes brgyan pa'i sku 'grub pa'i skal pa can du byas so //
bcom ldan 'das kyi mgrin pa nas sngags phreng 'phros te khyed rang gi mgrin par thim par mos shig
/phreng ba mgrin par bzhag cing lag tu gtad la /
hU~M:
sangs rgyas kun gyi gsung gi dbang :
bzlas pa sngags kyi nus pa yis :
ngag dbang gsung gi skur smin te :
yan lag drug cu'i dpal thob shog :
sngags mthar /
wA ka a b+hi Shiny+tsa A:
des gsung gi dbang thob /
ngag gi nad gdon sdig sgrib sbyangs /
sngags bzla ba la dbang /
tshangs dbyangs drug cu'i gsung 'grub pa'i skal pa can du byas so //
bcom ldan 'das kyi thugs ka nas ye shes kyi rang gzugs rdo rje rtse lnga pa byon te snying khar thim par mos shig
/rdo rje snying gar bzhag la /
hU~M:
sman pa'i rgyal po'i thugs kyi dbang :
zag med ting 'dzin mi zad pas :
yid dbang chos kyi skur smin te :
snang stong rang grol mchog thob shog :
sngags mthar /
tsit+ta a b+hi Shiny+tsa hU~M:
des thugs kyi dbang thob /
yid kyi nad gdon sdig sgrib sbyangs /
ting nge 'dzin bsgom pa la dbang /
mkhyen gnyis ye shes kyi thugs 'grub pa'i skal pa can du byas so //
phyag mtshan a ru ra rnam par rgyal ba dang lhung bzed gtad par mos shig
/de gnyis lag tu byin la /
hU~M:
yon tan mi zad rgyan gyi dbang :
byang chub sems kyis kun nas blangs :
mkha' mnyam sems can nad sel nas :
zhi bar 'dren pa'i dpal thob shog :
sngags mthar /
gu Na a b+hi Shiny+tsa hrI:
des yon tan gyi dbang thob /
sgo gsum cha snyoms kyi nad gdon sdig sgrib sbyangs /
dngos grub sgrub pa la dbang /
bral ba dang rnam par smin pa'i yon tan 'grub pa'i skal pa can du byas so //
nad sel gyi sman gyi rigs rnams bstsal nas rjes su gnang bar mos shig
/sman sna lag tu gtad la /
hU~M:
'gro ba ma lus tha dag gi :
dug lnga'i cha las gang bskyed pa'i :
tsha grang rlung mkhris bad 'dus nad :
sdug bsngal nad bcas gzhom pa yi :
phrin las mkha' mnyam 'gro ba'i don :
sman pa'i rgyal po ji bzhin shog :
sngags mthar /
sarba karma a b+hi Shiny+tsa hU~M:
des phrin las kyi dbang thob /
bya byed las byung ba'i nad gdon sdig sgrib sbyangs /
gzhan don sman gyi phrin las la dbang /
rtag cing khyab pa'i phrin las 'grub pa'i skal pa can du byas so //
shis pa brjod la me tog 'thor /
deng nas brtsam ste bu khyod kyis :
'gro la sems bskyed ma chung zhig :
snying rje byang chub sems brtan pas :
sems can dpal mgon la brtson byos :
de ltar bsgos pa'i tha tshig gis mtshon /
spyi dang bye brag gi sdom pa dam tshig tshul bzhin bsrung ngo snyam pas 'di'i rjes zlos mdzod /
gtso bos ji ltar sogs dbang rjes spyi ltar dang /
slob dpon gyis rjes chog mchod bstod nas shis brjod kyi bar yang gong du bshad pa ltar rgyas bsdus skabs bstun byas pas 'thus so //
dug gsum rgyu 'bras nyes pa'i snyog ma rnams //
byin rlabs nor bu ke ta kas bgrungs te //
rab gtsang byang sems yan lag brgyad ldan chab //
skye dgu thar pa'i 'tsho bar rtag 'bab shog
/tshul 'di la klong gsal dag snang dang sbyar ba'i mdo lugs gtsor bton gyi cho ga sogs zur du bzhugs pas /
'dir rang gzhan nyer mkho 'jug bde'i ched du rdo rje snying po'i rang gzhung gi lugs su pad+ma gar dbang blo gros mtha' yas kyis rdzong shod bde gshegs 'dus pa'i pho brang du bgyis pa dge legs 'phel ///
/
