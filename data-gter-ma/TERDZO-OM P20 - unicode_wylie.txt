A+o~M swasti /
ye shes bskal me 'bar ba'i gzis //
bdud sde'i bud shing kun bsregs nas /
khams gsum dbang mdzad rta mchog lhar //
btud nas de sgrub snying por spel //
'dir skyer sgang rta mgrin gsang sgrub kyi sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub thabs dang /
byin rlabs dbang gi cho ga'o //
dang po yo byad kyi bsham ni /
stegs bu'i steng du chos 'byung dmar po gru gsum /
gru chad ljang khu /
mtha' zlum skor me ri dang bcas pa'i dbus su nyi gdan la sa bon nam tshom bu /
de'i steng du many+dzi la dpal gtor rta mgo can sku rten btsugs pa bkod /
mdun du bla ma yi dam chos skyong gzhi bdag dang bcas pa'i gtor ma bzhi tshar ram gsum tshar /
sman dang rak+ta /
chu gnyis nyer spyod dang bcas pa bsham /
rdor dril sogs nyer mkho thams cad tshogs par bya'o //

//gnyis pa sgrub thabs las sngon 'gro ni /
bgegs gtor btang /
mtshams bcad /
skyabs sems tshad med bzhi sgom pa rnams sngon du 'gro bas /
dngos gzhi ni /
swa b+hA bas stong par sbyangs la /
stong pa'i ngang las paM las pad+ma dang raM las nyi ma'i gdan la rang sems hrIHlas pad+ma hrIHsa mtshan pa yongs su gyur pa las /
rang nyid khro bo'i rgyal po rta mgrin sku mdog dmar po zhal gsum phyag drug pa /
rtsa ba'i zhal dmar po /
g.yas ljang g.yon dkar ba /
zhal re re bzhin spyan gsum gsum pa /
zhal gdangs pa mche ba gtsigs pa /
dbu skra dang sma ra smin ma 'bar ba /
dbu gsum gyi gtsug na rta mgo ljang gu gsum kha gdangs shing rta skad 'tsher ba /
rngog ma'i gseb nas me stag 'phro bas stong gsum gang ba /
phyag drug g.yas kyi dang po na rdo rje /
gnyis pa na kha T+wAM ga
/gsum pa na ral gri /
g.yon gyi dang po sdigs mdzub /
gnyis pas mdung thung /
gsum pas rgyu zhags bsnams pa /
mi mgo skam po lnga lnga'i dbu rgyan dang rlon pa lnga bcu'i do shal can /
mi lpags kyi g.yang gzhi dang glang chen gyi ko bas stod g.yogs shing /
stag lpags kyi sham thabs can /
mi skra'i tshangs skud /
khrag gi thig le /
zhag gi zo ris /
thal chen gyi tshom bu /
sbrul gyi chun po rnams kyis brgyan pa /
zhabs brgyad kyis klu chen brgyad sbrul gyi rnam par brdzis pa /
ye shes kyi me 'bar ba'i klong na bzhugs pa /
mgrin pa nas long bu yan chad du rang 'dra'i khro bo sngags sgra sgrog pas go mtshams med par gtams pas bgegs dpung tshar gcod pa /
dpral bar A+o~M/
mgrin par AH
thugs kar hU~M/
hU~M gi stod du nyi ma la hrIH
phyi nang thams cad du sprul pa'i pho nya dang ye shes kyi me dpung 'bar zhing 'khrugs pas yongs su khyab par bsam la /
A+o~M hrIHpad+mAn+ta kr-ita badzra kro d+ha ha ya grI ba hu lu hu lu hU~M phaT:
ces ci mang bzlas pa'i mthar /
A+o~M badzra dun b+h+yo tig nan dzaHdza :
sa ma ya satwaM:
zhes dbang sdud kyi sngags dang /
khaM rak+sha sa ma ya dza :
khaM rak+sha sa ma ya b+h+yo :
khaM rak+sha sa ma ya zlog :
khaM rak+sha sa ma ya gtubs :
khaM rak+sha sa ma ya byer :
khaM rak+sha sa ma ya rbad :
khaM rak+sha sa ma ya rbud :
khaM rak+sha sa ma ya rbad rbud phaT ya :
'byung po mA ra ya dzaHdza :
sngags tshan phyi ma bdun po'i khaM rak+sha zhes pa rnams med kyang chog go
/zhes drag sngags te mang nyung ci rigs pa btags la bzla 'o //
mthar mi dmigs par bsdus la dge ba byang chub tu bsngo 'o //
thun mtshams su gtor ma 'bul na bsang sbyang /
stong pa'i ngang las snod ka pA lar bcud sha lnga bdud rtsi lnga zhu ba las byung ba'i bdud rtsi'i rgya mtsho chen por gyur /
A+o~M AHhU~M ha ho hrIH
lan gsum gyis byin gyis brlabs /
snying ga'i hU~M gi 'od zer gyis gtor mgron mdun gyi nam mkhar spyan drangs nas /
gtor ma dang po bla ma la 'bul /
gnyis pa yi dam la 'bul te /
rtsa sngags kyi mthar i dam ba lin+ta kha kha khA hi khA hi :
g+h+r-ih+Na g+h+r-ih+Na b+huny+dza ho :
rak+ta pi pa to sa ma ya swA hA:
zhes gsum mam bdun la sogs pas phul nas /
chu gnyis nyer spyod rol mor bcas pa dang /
bdud rtsis kyang mchod la /
rgyal ba kun gyi chos sku pad+mo'i gdung :
chos rje 'od dpag med pa rdo rje chos :
spyan ras gzigs dbang hrIHlas dbang chen sku :
rta mgrin rta skad bzhad la phyag 'tshal lo :
zhes bstod /
gtor ma gsum pa chos skyong dang gzhi bdag la phul nas mchod sbyin gtor ma 'di bzhes la //
sogs kyis phrin las bcol /
rjes gzhan dang 'dra 'o //
!
//gsum pa byin rlabs kyi cho ga ni /
sngar bshad pa'i yo byad kyi bsham dang ldan pas /
bdag mdun phyogs gcig tu bsgrubs kyang rung mod /
gong ma'i phyag len ltar na /
bdag bskyed bzlas pa dang bcas pa sngon du song nas /
mchod pa spyi dang khyad par sman raka gtor ma rnams byin rlabs spyi ltar byas nas /
maN+Dal gtor ma dang bcas pa swa b+hA bas stong par sbyang /
stong pa'i ngang las paM las pad+ma dang raM las nyi ma'i gdan la hrIHlas zhes dang /
khro bo'i rgyal po rta mgrin zhes sogs nas hU~M gi stod du nyi ma la hrIHzhes pa yan chad gong bzhin mdun du bskyed /
snying ga'i sa bon las 'od zer 'phros /
khro bo'i rgyal po 'khor dang bcas pa badzra sa mA dzaH
zhes pas spyan drangs /
dzaHhU~M baM hoHgnyis su med par thim /
phyi mchod rnams dang /
sman raka gtor ma rnams kyi 'bul tshig 'brel chags nas blang bas mchod de /
zhes pas mdor bsdus yang gsang ltar na /
me tog bdug spos snang gsal sgra :
zhal zas dri chab gtsang ma 'di :
pad+ma dbang chen dkyil 'khor la :
'bul gyis yang dag bzhes su gsol :
A+o~M pad+me shwa ra h+ya grI ba sa pa ri wA ra ar+g+haM nas /
shab+da pU dza me g+ha sa mu dra s+pha ra Na sa ma ye hU~M:
rnam dag rang byung lhun grub sman mchog 'di :
rta mchog rol pa'i dkyil 'khor 'khor bcas la :
gus pas mchod pa 'bul lo kha raM khA hi :
mchog dang thun mong dngos grub bstsal du gsol :
A+o~M ma hA pany+tsa a mr-ita kha raM khA hi :
khyad par 'dod yon mchod pa'i mchog :
sha khrag keng rus rgya mtsho yi :
gtor ma'i mchod pa dam pa 'di'i :
rta mgrin 'khor bcas mnyes gyur cig :
ma hA mAM sa rak+ta tsit+ta keM ni ri ti ma hA ba liM ta khA hi :
zhes pa tsam gyis mchod /
bstod pa sngar gyi shwa lo ka gcig po'i rjes su /
dbang chen kun 'dul dbang gi rgyal po ste :
dbang gi mdog dmar bskal pa'i me 'dra la :
dbang chen rngam brjid nyi ma 'bum gyi gzi :
dbang mdzad dbang gi sku la phyag 'tshal bstod :
thugs rje byams pa'i ngang las ma g.yos kyang :
las ngan gdug pa'i sems can sgrol mdzad pa :
zhe sdang gtum khro dus mtha'i me ltar 'bar :
rngam brjid 'gying ba'i sku la phyag 'tshal bstod :
ces bstod /
'dod don gsol ba btab nas /
bzlas pa ci 'grub dang /
slob ma'i bya ba rnams bdag 'jug gi tshul du blang ngo //
slob ma'i bya ba khrus byas /
bgegs bskrad /
chos bshad ci rigs sngon du 'gro bas /
'dir gsang chen ma hA yo ga la sgrub sde chen po brgyad yod pa las /
pad+ma gsung gi sgrub skor rta mchog rol pa'i rgyud las byung ba'i gsang sgrub zab mo 'di nyid /
shangs pa bka' brgyud pa'i brgyud pa rin chen sna bdun gyi nang tshan /
lnga pa spyan ras gzigs kyi rnam 'phrul dbon ston skyer sgang pa chen pos 'od gsal dag pa'i snang ba la o rgyan gyi slob dpon chen po pad+ma 'byung gnas dang mjal nas gsol ba btab pas /
slob dpon nyid rta mgrin gyi skur bzhengs nas dbang bskur zhing byin gyis brlabs te /
rta mgrin gyi sgrub thabs brgya rtsa brgyad kyi nang nas gsang sgrub shin tu zab pa zhig gter du sbas pa snye mo na sngags pa zhig gis thon yod pas der zhus shig
/sde brgyad 'byung po thams cad des thul bar 'gyur ro //
zhes lung bstan pa bzhin du snye mo rgya gong ri ba sangs rgyas dbang chen la gdams pa 'di nyid zhus shing /
slar yang mnal lam bzung nas slob dpon la zhus pas da dung 'khor lo ma byin par 'dug pas bskyar nas zhus shig gsungs pa ltar /
slar yang 'bul ba dang bcas te zhus pas rdzogs par gnang nas 'di nyid bsgrubs pas phrin las rnam pa bzhi'i sgo nas 'gro phan rgya cher byung bas /
rta mgrin skyer sgang lugs zhes phyogs kun tu grags pa'i brgyud pa'i khyad par gnyis ldan 'di nyid /
gnyan ston sbas pa'i rnal 'byor dang /
sangs rgyas ston pa sogs rim gyis brgyud nas rtsa ba'i bla ma'i bar du byin rlabs kyi brgyud pa ma nyams par byon pa yin pas /
'di'i byin rlabs dbang bskur sgrub pa la slob dpon gyi bya ba rnams sngon du song /
slob ma'i bya ba dbang bskur zhu ba'i don du maN+Dal phul zhes brda sprad /
maN+Dal phul nas gsol ba 'debs pa 'di'i rjes zlos mdzod byas la /
thams cad mkhyen pa'i ston pa po //
'jig rten gsum gyi 'dren mdzad lha //
'khor ba 'dam gyi tshogs nang du //
bying ba skyabs med bdag la skyobs //
rdo rje'i bla ma mdzad du gsol //
zhes lan gsum gyis gsol ba 'debs /
dkon mchog gsum la bdag skyabs mchi sogs kyis rgyun bshags bya /
byin rlabs kyi dngos gzhi ni /
slob dpon gyi thugs ka'i 'od kyis slob ma'i sdig sgrib nad gdon bar chad thams cad bsregs /
stong nyid du sbyangs /
stong pa'i ngang las paM las pad+ma sogs nas /
thugs kar hU~M gi bar mngon rtogs bzhin phog nas /
ye shes pa bstims nas sngags dang rol mo'i sgra sbyar /
de nas slob dpon dang yi dam dbyer med pa la khyed rang gi lus longs spyod thams cad mchod pa'i dngos po bsam gyis mi khyab par sprul nas mchod par bsam la 'di'i rjes zlos mdzod /
bla ma rin po che bdag la bum pa'i dbang bskur du gsol /
sku'i byin rlabs lus la gzhug tu gsol /
zhes gsol ba btab pas /
slob dpon gyi dpral ba'i oM las rta mgrin dkar po sku chung la yan lag dod pa bsam gyis mi khyab pa spros khyed rang gi dpral bar thim /
nad gdon sdig sgrib thams cad sbyangs sku'i byin rlabs zhugs /
bum pa'i dbang bskur ba thob pa'i mos pa gyis /
zhes brda sbyar la /
sngags dang spos rol bya /

de bzhin du de nas yang slob dpon dang yi dam dbyer med pa la khyed rang gi lus longs spyod thams cad mchod pa'i dngos po bsam gyis mi khyab par sprul nas mchod par bsam la 'di'i rjes zlos mdzod /
bla ma rin po che bdag la gsang ba'i dbang bskur du gsol /
gsung gi byin rlabs ngag la gzhug tu gsol /
zhes gsol ba btab pas /
slob dpon gyi mgrin pa'i AHlas rta mgrin dmar po sku chung la yan lag dod pa bsam gyis mi khyab pa spros khyed rang gi mgrin par thim /
nad gdon sdig sgrib thams cad sbyangs gsung gi byin rlabs zhugs /
gsang ba'i dbang bskur ba thob pa'i mos pa gyis /
sngags dang spos rol bya /

de nas slob dpon dang yi dam dbyer med pa la khyed rang gi lus longs spyod thams cad mchod pa'i dngos po bsam gyis mi khyab par sprul nas mchod par bsam la 'di'i rjes zlos mdzod /
bla ma rin po che bdag la shes rab ye shes kyi dbang bskur du gsol /
thugs kyi byin rlabs yid la gzhug tu gsol /
zhes gsol ba btab pas /
slob dpon gyi snying ga'i hU~M las rta mgrin sngon po sku chung la yan lag dod pa bsam gyis mi khyab pa spros khyed rang gi snying gar thim /
nad gdon sdig sgrib thams cad sbyangs thugs kyi byin rlabs zhugs /
shes rab ye shes kyi dbang bskur ba thob pa'i mos pa gyis /
sngags dang spos rol bya /

de nas slob dpon dang yi dam dbyer med pa la khyed rang gi lus longs spyod thams cad mchod pa'i dngos po bsam gyis mi khyab par sprul nas mchod par bsam la 'di'i rjes zlos mdzod /
bla ma rin po che bdag la dbang bzhi pa bskur du gsol /
sku gsung thugs kyi byin rlabs lus ngag yid gsum la gzhug tu gsol /
zhes gsol ba btab pas /
slob dpon gyi lte ba nas rta mgrin dkar dmar mthing gsum sku chung la yan lag dod pa bsam gyis mi khyab pa spros khyed rang gi lte bar thim /
nad gdon sdig sgrib thams cad sbyangs sku gsung thugs kyi byin rlabs zhugs /
dbang bzhi pa thob par bsam la sngags dang spos rol bya'o //
sngags kyi bzlas lung ni /
slob ma dang mdun gyi rta mgrin gnyis ka'i thugs kar hU~M gi stod du nyi ma la hrIHdmar po re re /
mdun gyi hrIHla rtsa ba'i sngags kyis bskor ba gsal thobs la gsol ba 'debs pa 'di'i rjes zlos /
bcom ldan bdag la bstsal lags kyis //
bdag la 'go bar mdzad du gsol //
zhes gsol /
slob dpon gyis yi dam la /
bcom ldan 'di la bstsal lags kyis //
'di la 'go bar mdzad du gsol //
zhes gsol bas mdun gyi rta mgrin gyi thugs ka'i sngags phreng las sngags phreng gnyis pa mched zhal nas thon /
khyed rang gi zhal du zhugs snying ga'i sa bon gyi mthar 'khod par mos la slob dpon gyi phreng ba 'jus te rtsa sngags lan gsum dang /
dbang sdud dang las sbyor gyi sngags tshar re'i rjes zlos byas la /
slob dpon gyis phreng ba'am me tog spyi bor bzhag ste /
dpal rta mgrin gyi thugs rje'i nus pa gsang sngags kyi byin rlabs thams cad rdo rje'i slob ma rnams kyi rgyud la 'jug par gyur cig
/ces brjod /
gtor ma'i dbang ni /
gtor ma 'di nyid dpal rta mgrin dngos su mos /
de la mos gus dung byas pas khyed rang gi spyi bor byon rgyud byin gyis brlabs pa yin snyam pa gyis /
gtor ma spyi bor bzhag la /
bka' bsgo zhing rol mo'i sgra dang bcas pas sngags drag tu brjod /
mthar gtor ma'i lha 'od du zhu nas thim pas khyed rang gi lus ngag yid gsum rta mgrin gyi sku gsung thugs dang dbyer med du gyur snyam pa'i nga rgyal la ci gnas su zhog mdzod byas la mnga' gsol shis brjod bya /
mthar gtso bos ji ltar sogs dang /
maN+Dal /
deng nas brtsam ste sogs spyi dang 'dra /
rjes chog mchod bstod bzod gsol gshegs bsdu smon lam shis brjod rnams bya'o //
gnas lugs mi 'a~Xgyur de bzhin nyid //
thogs me~Xd rdo~X rje~X'i mthu ldan lhar //
rnam rol rta mchog gsang sgrub kyi //
sgrub thabs zab mo'i snying po lags //
rta mgrin gsang sgrub skyer sgang lugs kyi sgrub thabs byin rlabs dang bcas pa'i le tshan no ///
/
