@#//
dpal chen yang dag zab tig las /
rgyun gyi rnal 'byor snying po bzhugs //
na mo gu ru shrI badzra he ru kA ya /
'dir slob dpon chen po hU~M kA ra'i dgongs pa /
gu ru pad+ma sam+b+ha bas snyan brgyud du bstsal pa'i dpal chen yang dag zab tig las rgyun gyi rnal 'byor snying por dril te nyams su blang ba'i tshul la gsum /
sngon 'gro
/dngos gzhi /
rjes so //
dang po la gsum /
skyabs 'gro
/sems bskyed /
tshogs gsag go
/dang po 'byor na dam tshig rten du he ru ka'i thod sku mtshan nyid tshang ba 'du byas te /
mdun gyi nam mkhar bla ma dang gnyis su med pa'i dpal chen po rtsa gsum rgyal ba rab 'byams kyi sprin phung 'phro ba mngon sum bzhin du bzhugs pa'i spyan sngar bdag gzhan 'gro kun sgo gsum 'jug pa gcig pas skyabs su 'gro bar mos la /
a :
skye ba med pa'i ye shes las :
'gag med snang ba'i phyag rgyar bzhengs :
dpal chen yang dag he ru kar :
rang ngo shes pas skyabs su mchi :
lan gsum /
gnyis pa sems skyed ni /
smon 'jug gi don yid la dran bzhin pas /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
gsum pa tshogs gsag ni /
oM AHhU~M:
dbyings las rig pa rang shar ba :
bla ma dpal chen zhi khro'i lhar :
phyag 'tshal mchod sprin rgya mtshos mchod :
sdig sgrib nyes ltung snying nas bshags :
dge la yi rang chos 'khor bskor :
rtag par bzhugs gsol dge rtsa kun :
yang dag byang chub snying por bsngo :
rdo rje'i ye shes myur 'grub shog :
lan gsum /
dzaHhU~M baM hoHsa tshogs zhing rnams rang la thim par bsam /
gnyis pa dngos gzhi la gsum /
sku bskyed rim phyag rgya /
gsung bzlas pa sngags /
thugs 'od gsal de kho na nyid kyi rnal 'byor ro //
dang po ni /
hU~M:
yang dag grub pa de bzhin nyid :
sangs rgyas kun gyi snying rje'i sprin :
sku gsum dbyer med rig pa'i gshis :
snying po dran pas lha skur rdzogs :
snod bcud rnam dag yum lnga'i klong :
thar pa chen po'i gzhal med khang :
dur khrod rol pa'i mtshan nyid rdzogs :
de dbus pad+ma nyi zla dang :
dregs pa lha chen pho mo'i steng :
bdag nyid ma bcos rtsa ba'i lha :
rdo rje khrag 'thung nam mkha'i mdangs :
zhal gsum phyag drug zhabs bzhi bsgrad :
g.yas dkar g.yon dmar dbus mthing zhal :
phyag drug g.yas kyi rnam gsum na :
rdo rje kha T+wAM rnge 'u chung :
g.yon gsum dril b+han rgyu zhags 'phen :
yum ni badzra kro d+hI shwa :
rdo rje dung khrag bsnams pas 'khril :
gar dgu'i nyams ldan dpal chen dang :
dur khrod chas kyis kun tu brgyan :
tshogs brgyad rnam dag gau rI brgyad :
g.yas g.yon zhal dang phyag la rdzogs :
gzhan yang phung khams skye mched kun :
ma bskyed ye rdzogs lha skur gsal :
oM badzra shrI he ru ka maN+Da la ma hA su kha hU~M hU~M:
zhes gsal gdab /
spro na las rim mdor bsdus ni /
hU~M:
dbyings las ye shes rang shar ba'i :
dpal chen lha tshogs gnyis med gshegs :
dam ye ro mnyam ngang du bzhugs :
rang bzhin yongs shes phyag gis 'dud :
sarba sa ma ya dza :
dzaHhU~M baM ho :
sa ma ya tiSh+Than+tu :
a ti pU ho :
na ma d+hi :
oM:
yul la dbang pos mtshams sbyar ba'i :
cir snang nyer spyod 'dod yon sprin :
sman raka gtor tshogs bsam mi khyab :
bde stong rol pa'i rgyan du mchod :
sarba pU dza sa ma ya ho :
hU~M:
chos dbyings skye ba med pa las :
rig pa ye shes longs spyod rdzogs :
gang 'dul sprul pa'i skur ston pa'i :
he ru ka la phyag 'tshal bstod :
ces spyan 'dren bzhugs gsol phyag mchod bstod pa bcas bya /
gang ltar yang dmigs pa'i gtso bo lha'i snang zhen la bslab /
nga rgyal brtan por bzung /
gzhi 'bras sbrel ba'i dag pa dran par bya /
gnyis pa gsung zlas pa sngags kyi rnal 'byor ni /
a :
snying dbus nyi zla'i ga 'u ru :
kun bzang rdo rje sems dpa' mthing :
yab yum mnyam sbyor thugs srog las :
ru lu 'bru brgyad 'phro zhing 'du :
phar 'phros snod bcud snang grags rtog :
lha sngags ye shes 'khor lor sad :
tshur 'dus dpal chen khrag 'thung dang :
dgongs pa dbyer med gcig tu rdzogs :
zhes dgongs pa'i srog bzung la /
oM ru lu ru lu hU~M b+h+yo hU~M:
zhes rdo rje'i gsang sngags 'bru brgyad pa nyid bzlas pa'i skyon bcu spangs te rtse gcig tu bzla /
bsnyen pa byed na 'bum phrag brgyad bzlas na las rung du 'gyur ro //
gsum pa thugs 'od gsal de kho na'i rnal 'byor ni /
gzhung las /
rtsa khams rlung las bde chen sbar :
dbyings rig thig le gcig gi ngang :
mchog dngos grub pa mthar phyin 'gyur :
zhes pa'i don lta ba rig stong gnyug ma'i gnas lugs gtan la phab pa sngon du 'gro bas /
sgom pa rlung dang gtum mo'i rnal 'byor gyi gzhi bzung /
bde stong zung 'jug gi ye shes lam du bslangs te spyod pa'i nye rgyus mtshams sbyor bas /
mi 'gyur rtag pa'i 'bras bu mngon du byed pa'i tshul /
rtsa ba'i gzhung brgyud ldan bla ma'i zhal lung ltar gsungs par bya'o //
gsum pa rjes la gsum /
'od gsal du bsdu ba /
zung 'jug gi skur ldang ba /
bsngo smon shis brjod kyis mtha' brgyan pa'o /
dang po ni /
thun las ldang bar brtsam pa na /
dbyangs gsal rten snying yig brgya bzlas pas sngags kyi lhag chad bskang zhing nus pa brtan par byas rjes /
a a a :
lhar snang rig rtsal dbyings su thim :
dbyings rig 'du 'bral med pa'i ngang :
zhes pa'i dgongs pa la mnyam par bzhag
/gnyis pa zung 'jug gi skur ldang ba ni /
bde stong zung 'jug rtags kyi sku :
phyag rgya chen po'i rol par shar :
phaT phaT phaT:
ces brjod cing zung 'jug gi lha skur ldang /
gsum pa bsngo shis ni /
'dun pa rtse gcig pas /
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan rdo rje sems :
he ru ka dpal myur 'grub shog :
ces bsngo smon dang /
oM:
dbyings kyi ngo bo chos sku rdo rje sems :
rig pa rang snang dpal chen longs spyod rdzogs :
dbyings rig zung 'jug rtsa brgyud bla ma yis :
mchog thun dge legs 'grub pa'i bkra shis shog :
ces shis pa brjod pas mtshams sbyar te spyod lam la 'jug go
/ces pa'ang skyabs chen sgrub brgyud sprul pa'i sku mchog dang /
tsha sgang lo tsA ba rat+na bi dza ya zung gis bskul ba ltar chos 'di'i bdag por bsngags pa dang /
gzhan dag gi'ang thugs dam nyams bzhes su lhag bsam bzang pos kun nas bslangs te mtsho skyes rdo rje 'chang dgyes pa'i 'bangs pad+ma 'od gsal mdo sngags gling pas /
mdo gzhung sa'i thig le gter dgon phun tshogs gling du rab byung bco lnga pa me yos khrums zla'i sher phyogs kyi rgyal ba dang po la sbyar bas 'gro kun dpal chen he ru ka'i go 'phang la myur du reg pa'i rgyur gyur cig /

//
