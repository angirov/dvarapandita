\u0f88
thugs rje chen po yid bzhin 'khor lo las :
bdag gi rnal 'byor bsdus pa bzhugs :
\u0f88\u0f88\u0f88\u0f88
rang byung thugs rje'i lha la phyag 'tshal lo :
yid bzhin 'khor lo thugs rje che'i :
bdag gi rnal 'byor bsgom pa ni :
skyabs 'gro sems bskyed tshogs gnyis bsags :
oM shUn+ya tA dz+nyA na badzra swa b+hA ba At+ma ko\u0f85 haM:
gdod nas stong pa chen po'i ngang :
snying rje sgyu ma rig pa'i rtsal :
hrIHyig zla ba lta bur shar :
hrIHyi 'od las gzhal yas khang :
'ja' tshon bres pa lta bu'i dbus :
pad+ma nyi zla'i gdan gyi steng :
rang nyid hrIHlas spyan ras gzigs :
yid bzhin 'khor lo sku mdog dkar :
zhal gsum phyag brgyad 'dzum pa'i mdangs :
g.yas mthing g.yon dmar spyan dgu ldan :
phyag brgyad dang po chos dbyings rgya :
rdo rje rtse lnga gdengs te 'dzin :
de 'og nor bu bum pa sbreng :
de 'og pad sdong kha T+wAM gsor :
tha mas lcags kyu zhags pa bsnams :
bzhengs stabs dar dang rin chen brgyan :
'od zer 'ja' tshon 'phro ba'i klong :
sangs rgyas byang sems rgya mtshos bskor :
dam tshig ye shes dbyer med pa'i :
thugs kar pad+ma zla ba'i steng :
hrIHmthar sngags kyi phreng bas mtshan :
'od 'phros 'phags mchod byin rlabs bskul :
'gro ba'i sgrib sbyangs re 'dod bskangs :
tshur 'dus bdag la thim pa yis :
mchog thun dngos grub thob par gyur :
oM pad+ma tsin+d+ha ma Ni dz+wa la hU~M phaT:
bar med chu bo'i rgyun bzhin bzla :
gnas skabs tshe ring nad gdon zhi :
bsam pa thams cad yid bzhin 'grub :
gar gnas sa phyogs bkra shis shing :
su dang 'grogs kyang 'khon rtsod med :
dge sbyor 'phel zhing rig pa dwangs :
mthar thug 'phags pa'i zhing du grol :
de phyir pad+ma'i sngags rgyud rnams :
'di la thugs dam snying por mdzod :
sa ma ya :
rgya rgya rgya :
sbas rgya :
gsang rgya :
zab rgya :[ \u0f88\u0f88\u0f88\u0f88 ]sprul sku mchog gyur bde chen gling pas mdo khams nam mkha' mdzod chos kyi sgrom chen po nas gdan drangs pa'o //[ \u0f88 ]thugs rje chen po yid bzhin 'khor lo las :
bum bskyed bsdus pa bzhugs :
na mo lo ke shwa ra ya :
yid bzhin 'khor lo'i sgrub thabs kyi :
gzhan don bum pa sgrub skor las :
'di ni ku su lu rnams la :
'jug pa bde ba'i phyir du bkod :
bum pa bcud ldan chas spras dang :
rnam lnga dkar gsum gtor ma bsham :
na mo :
mchog gsum ngo bo thugs rje can :
bla mar bcas la skyabs su mchi :
'khor ba dong nas sprugs pa'i phyir :
yid bzhin 'khor lo myur du bsgrub :
sras bcas rgyal ba 'khor bcas la :
phyag 'tshal mchod cing sdig pa bshags :
dge la yi rang chos 'khor bskor :
bzhugs gsol dge kun 'gro la bsngo :
thams cad mngon sangs rgyas gyur cig :
de ltar tshogs bsags mchod brlab ni :
raM yaM khaM:
b+h+rU~M las rin chen gzhal yas khang :
oM las 'dod yon sna lnga 'phro :
a las zla ba'i snod yangs par :
oM dkar AHdmar hU~M mthing zhu :
gtor ma bdud rtsi'i rgya mtshor gyur :
oM badzra s+pha ra Na khaM:
bdag nyid lhar gsal mdun gyi rten :
paM las pad+ma a zla ba :
b+h+rU~M las rin chen bum pa'i nang :
bdud rtsi'i rgya mtsho 'khyil ba'i steng :
pad+ma lnga tshom dbus ma ni :
rin chen seng khri dag gis btegs :
hrIHlas 'phags mchog thugs rje can :
yid bzhin 'khor lo sku mdog dkar :
g.yas mthing g.yon dmar spyan dgu ldan :
dbu skra thor tshugs rin chen brgyan :
dang po'i phyag gnyis chos dbyings rgya :
rdo rje rtse lnga 'od 'bar 'dzin :
gnyis pa'i phyag gnyis rin po che :
bum pa bdud rtsis gang ba bsnams :
gsum pa'i phyag gnyis pad sdong dang :
kha T+wAM rtse gsum 'bar ba 'dzin :
bzhi pa gnyis kyis lcags kyu dang :
rin chen phreng ba zhags pa 'dzin :
dar dang rin chen rgyan gyis brgyan :
zhabs gnyis bzhengs stabs 'od 'bar bzhugs :
g.yas su 'phags pa 'jam dpal ser :
ral gri brgyad stong pusti 'dzin :
g.yon du phyag na rdo rje mthing :
rdor dril pad+mas btegs pa 'dzin :
mdun du sa yi snying po dkar :
myu gu dang ni dril bu 'dzin :
rgyab tu byams pa mgon po dkar :
klu shing dang ni dril bu 'dzin :
kun gyi phyag mtshan pad+mas bteg :
dar dang rin chen rgyan gyis brgyan :
zhabs gnyis bzhengs stabs gtso la 'dun :
sku gsung thugs su byin brlabs shing :
ye shes lnga yi dbang rdzogs shog :
oM AHhU~M:
hrIHhU~M trAM oM A:
spyan drang bzhugs gsol mchod bstod ni :
hU~M:
rang bzhin dag pa'i dkyil 'khor nas :
thugs rje'i lha tshogs gshegs su gsol :
byang chub sems dpa'i 'khor dang bcas :
bdag la dgyes shing 'dir byon cig :
e h+ye hi dzaHhU~M baM ho :
hrI:
rin chen gzhal yas mdzes pa'i nang :
pad+ma zla ba'i gdan steng du :
dam tshig ye shes dbyer med par :
'gro ba'i don du bzhugs su gsol :
sa ma ya tiSh+Tha lhan :
hrI:
'gro ba'i mgon po thugs rje can :
'jam pa'i dbyangs dang gsang ba'i bdag :
sa yi snying po byams mgon la :
rtse gcig gus pas phyag 'tshal lo :
na mo na mA mi :
hU~M:
'phags mchog thugs rje'i lha tshogs la :
me tog bdug spos mar me dri :
zhal zas la sogs mchod pa'i sprin :
'bul lo dgyes bzhes dngos grub stsol :
oM a mo g+ha pU dza ma Ni pad+ma badzre ta thA ga ta bi lo ki te :
sa man+ta pra sa ra hU~M:
puSh+pe d+hU pe A lo ke gan+d+he nai bid+ya AHhU~M:
oM Ar+Ya a ba lo ke shwa ra ya :
many+dzu shrI:
badzra pA Ni :
k+ShiM hi rA dzA ya :
mai d+hA ra :
sa pa ri bA ra i daM ba liM ta kha kha khA hi khA hi :
hrI:
snying rje'i bdag nyid 'gro ba'i mgon :
bskal bzang sangs rgyas stong gi yab :
skyabs mchog jo bo gangs can mgon :
yid bzhin 'khor lor phyag 'tshal bstod :
ma rig mun sel sgron me che :
shes rab chen po mkhyen brtse'i bdag :
mkhas rnams kun gyi mgon po ste :
'jam dpal dbyangs la phyag 'tshal bstod :
mthu stobs chen po'i bdag nyid de :
bla na med pa'i gsang ba 'dzin :
bdud kyi sde rnams pham mdzad pa'i :
phyag na rdo rjer phyag 'tshal bstod :
'dod pa'i re ba skong mdzad cing :
sdug bsngal ma lus yongs su 'joms :
'gro ba kun gyi gnyen gcig pu :
sa yi snying por phyag 'tshal bstod :
mkhyen pa'i ye shes dpag med dang :
rdzu 'phrul bsam gyis mi khyab pa'i :
thugs rjes myur du 'dzin mdzad pa'i :
byams pa mgon por phyag 'tshal bstod :
de nas bzlas pa'i rim pa ni :
kun gyi thugs kar zla ba'i steng :
hrIHmUM hU~M k+ShiM mai yi mthar :
sngags kyis bskor ba'i 'od zer gyis :
rgyal mchod byin rlabs thams cad bsdus :
'gro ba'i sdug bsngal sbyong bar bsam :
gzhan yang dmigs pa'i kha bsgyur ni :
las tshogs gang 'dogs de bzhin sbyar :
oM a mo g+ha tsin+tA ma Ni pa ra da pad+me badzre dz+wa la na b+hu dze hU~M:
oM pad+ma tsin+tA ma Ni dz+wa la hU~M phaT:
oM ma Ni pad+me hU~M:
oM wA gI shwa ri mUM:
oM badzra pA Ni hU~M:
k+ShiM hi rA tsa ya :
mai d+hA ra Ni :
de ltar bzlas pa'i phan yon ni :
bsam mi khyab par rgyud las gsungs :
gzhan don rjes su gnang ba ni :
bla ma thugs rje'i bdag nyid dgongs :
bdag cag 'khor ba las sgrol phyir :
'phags pa spyan ras gzigs dbang phyug :
yid bzhin 'khor lo'i rjes gnang stsol :
bla mas de la spro bskyed ni :
rgyal ba kun gyi gsang ba bsam mi khyab :
gcig tu bsdus pa'i bcom ldan thugs rje can :
bskal bzang sangs rgyas stong rtsa rnams kyi yab :
gdod ma'i mgon po kun tu bzang po'i sras :
'khor ba lan mang dong nas sprugs mdzad pa'i :
'phags mchog thugs rje chen po spyan ras gzigs :
yid bzhin 'khor lo khyod la sbyin lags na :
byang chub bar du lhag pa'i lha ru zungs :
slob bu lhar bskyed byin dbab brtan :
oM:
sku yi dbang mchog bcom ldan thugs rje can :
yid bzhin 'khor lo'i lha dbang lus la bstim :
lus sgrib dag nas sku mchog bsgom la dbang :
byang chub bar du thugs rjes 'dzin par shog :
sku rten gang yin spyi bor bzhag :
sngags mthar kA ya brjod cing bskur :
A:
gsung gi dbang mchog bcom ldan thugs rje can :
yid bzhin 'khor lo'i gsung dbang ngag la bstim :
ngag sgrib dag nas sngags lung bsgom la dbang :
byang chub bar du thugs rjes 'dzin par shog :
phreng ba sngags byang mgrin par bzhag :
sngags mthar wAk+ka brjod cing sbyar :
hU~M:
thugs kyi dbang mchog bcom ldan thugs rje can :
yid bzhin 'khor lo'i thugs dbang sems la bskur :
yid sgrib dag nas rdzogs rim bsgom la dbang :
byang chub bar du thugs rjes 'dzin par shog :
phyag mtshan me long snying gar bzhag :
sngags mthar tsit+ta brjod cing bskur :
khas blangs gtang rag mchod bstod bshags :
ye shes gshegs shing dam tshig bstim :
bsngo smon shis brjod rgyun spyod bya :
'jug bde kha tshang don 'dril ba :
mthu myur byin che bkra shis pa :
gzhan gyis 'gran med ngo mtshar che :
o rgyan bdag gi g.yar dam ste :
lha sras 'khor bcas snying la phur :
bod khams yongs la ci mched mdzod :
'gro phan de las che ba med :
dbang re thob na ngan song med :
bsgom na gnas skabs mthar thug bde :
yi dam rtse gcig 'di mdzod cig :
gter rgya :
sbas rgya :
zab rgya :
gtad rgya :
gsang rgya :
kho bo mchog gyur gling pas grogs su kha dang thabs shes rten 'brel bsgrigs nas mdo khams nam mkha' mdzod sangs rgyas stong rtsa'i sku rang byon yod pa'i gnas /
bod yul gyi sa khad thams cad mthong ba seng ge gnam 'phyongs 'dra ba'i brag ri'i shar logs dpal gyi phug ring gi nang du sgron me bteg ste ja yun gsum tsam la song nas o rgyan gyi gsang phug gi sgo gdong nas sku tshab bde ba chen po dang yid bzhin dbang rgyal /
mgon sku dang dam rdzas rol pa chen po /
sreg sbyar gyi khro yi sgrom bu dbyung du mi btub pa zhig nas rang skal gyi shog ser mang po 'phar nas 'dug pa rnams dngos grub tu blang ste /
dar gyi khug mar bcug nas lung byang bzhin phyi mig ma bltas par bros yong /
slar 'og min karma'i ri khrod bde chen gling du phab pa'i yi ge pa ni rang gi slob mar gyur pa sngags btsun karma tshe dpal lo //
dge legs 'phel /[ \u0f88 ]thugs rje chen po yid bzhin 'khor lo las :
man ngag don tig zab mo bzhugs :[ \u0f88\u0f88\u0f88\u0f88\u0f88 ]rang byung thugs rje'i lha la phyag 'tshal lo :
'phags pa yid bzhin 'khor lo las :
mchog gi dngos grub thob pa'i phyir :
don tig man ngag zab mo bstan :
brtson pas rtag tu nyams su longs :
sa ma ya :
rgya rgya :
dbang thob dam tshig rnam dag pas :
dben par phyi nang brel ba bcad :
bde ba'i stan 'dug lus sems glod :
dal 'byor rnyed dka' 'jig sla bsam :
bla ma dkon mchog skyabs su bzung :
las 'bras 'khor ba'i nyes dmigs bsgom :
kun la shas mi bzod pa yi :
byams pa bsgom zhing gdung sems bskyed :
snying rje bsgom zhing mchi ma dbyung :
rang gi bde dge 'gro la btang :
'gro kun sdug bsngal rang la blang :
de gnyis rlung gi 'gro 'ong spel :
'gro don sangs rgyas bsgrub bya snyam :
smon pa'i byang chub sems mchog gzung :
rang gzhan don kun 'grub bya'i phyir :
byang chub sems dpa'i 'jug pa dpyad :
de ltar gang gis blos 'byongs pas :
rtags kyi thugs rje chen po 'grub :
sa ma ya :
de nas spyi bor bla ma ni :
thugs rje chen po'i rnam par bsgom :
gsol ba gdab cing sdig ltung bshags :
byang chub sems kyi bdud rtsis bkru :
lus dang longs spyod maN+Dal 'bul :
oM pad+ma tsin+tA ma Ni dz+wa la gu ru rat+na sarba sid+d+hi hU~M hU~M:
zhes bzlas gnad nas thugs dam bskul :
gnas gsum 'bru gsum 'od zer gyis :
sgo gsum nad gdon sdig sgrib sbyang :
gsang gsum byin rlabs zhugs par bsam :
bla ma rang bstim gnyis med bzhag :
bla ma'i byin rlabs rang la zhugs :
gnas lugs lag pa'i gter mthong 'dra :
snying po'i thugs rje chen po 'grub :
sa ma ya :
lus kyi snang zhen sbyong ba'i phyir :
rang dang snang ba thams cad kun :
thugs rje chen po'i sku ru bsgom :
chu zla 'ja' tshon lta bur gsal :
rtse gcig sems bzung nga rgyal bskyed :
gang snang sku ru lam shar na :
brda yi thugs rje chen po 'grub :
sa ma ya :
ngag gi snang zhen sbyong ba'i phyir :
ngag dang sgra skad thams cad kun :
thugs rje chen po'i gsung du bsgom :
grags stong brag ca lta bur bzla :
grags pa sngags su lhang shar na :
sgra yi thugs rje chen po 'grub :
sa ma ya :
yid kyi zhen pa sbyong ba'i phyir :
chos rnams rang gi sems su blta :
sems nyid skye 'gag gnas gsum dpyad :
skye ba med do nam mkha' 'dra :
'gag med rang rtsal sprin bzhin snang :
gnas med bar snang stong gzugs bzhin :
nyams myong lkugs pa'i rmi lam 'dra :
brjod med gzhon nu'i bde ba'i dpe :
stong pa'i rang rtsal gsal bar 'char :
gsal ba'i thugs rje cir yang 'byung :
bsgom du med la yengs su med :
chu bo'i rgyun gyi rnal 'byor gyis :
rtog tshogs rang grol dbyings shar na :
mthar thug thugs rje chen po 'grub :
sa ma ya :
gzhan don rten 'brel bsgrig pa'i phyir :
dge tshogs 'gro ba yongs la bsngo :
dmigs med sgyu ma lta bu'i ngang :
rnam dag smon lam rgya cher gdab :
byang chub sems kyi phrin las la :
rtsol ba med par dbang 'byor nas :
gdul bya smin grol dgod nus tshe :
thugs rje chen po'i phrin las 'grub :
sa ma ya :
mtha' rgyas las kyi ting 'dzin kyang :
rang nyid thugs rje chen po yi :
gsal snang rdzogs pa'i nga rgyal bskyed :
spyi bo'i oM las 'od dkar 'phros :
mi mthun yid kyi dri ma sbyangs :
kun kyang mthun zhing rab tu mdza':
dam pa'i chos la spyod par bsam :
mgrin pa'i AHlas 'od dmar 'phros :
brtan g.yo srid zhi'i tshe bcud bsdus :
rang gzhan la thim tshe 'phel bsam :
thugs ka'i hU~M las 'od sngon 'phros :
khams gsum 'gro kun sgrib gnyis sbyangs :
mthong thos dran reg grol bar bsam :
lte ba'i swA las 'od zer 'phros :
'khor 'das 'byor pa thams cad bkug :
longs spyod 'dzad med gter du bsam :
gsang ba'i hA las 'od ljang 'phros :
rang gzhan nad kyi sdug bsngal zhi :
lus sems bde ba bskyed par bsam :
kun la rlung bzung dbyings rig bsre :
re dogs med pa'i ngang la bzhag :
dmigs pa gtad pas las kun byed :
gzhan don thugs rje chen po 'grub :
sa ma ya :
rgya rgya :
rim pa bdun gyi man ngag 'di :
bya sla khyer bde ngo mtshar che :
gnad 'dus mthar thug dgos pa tshang :
de phyir tsit+ta tsakra 'o :
sa ma ya :
rgya rgya rgya :
gter rgya :
sbas rgya :
gsang rgya :
zab rgya :[ \u0f88\u0f88\u0f88\u0f88 ]'gro 'dul mchog gyur bde chen gling pas nam mkha' mdzod chos kyi sgrom chen po nas spyan drangs pa'i don tig go /[ \u0f88 ]thugs rje chen po yid bzhin 'khor lo las :   pad+ma gtsug tor gyi cha lag
/yan lag mtha' rgyas las sbyor bzhugs :[ \u0f88\u0f88\u0f88\u0f88 ]rang byung thugs rje'i lha la phyag 'tshal lo :
bdag 'dra pad+ma 'byung gnas kyis :
ma 'ongs bod la phan pa'i phyir :
po ta la yi gnas su phyin :
'phags pa thugs rje chen po la :
zhi mthun tshe nor chos rnams ni :
sgrub thabs zhus pas gdams pa dang :
po ta la yi sa rdo la :
thugs rjes byin gyis brlabs pa gnang :
mchims phur bsgrubs te bod khams su :
dam rdzas sdug bsngal zhi byed 'gyed :
bod khams bde zhing skyid pa byung :
rgyal khams ma Nir bdag gis bskul :
phyi rabs rjes 'jug de bzhin mdzod :
gdams pa dam rdzas 'di lta bu :
gter kha gcig las sbas pa med :
lha sras skye bar 'phrod par shog :
sa ma ya rgya :
dang po sdug bsngal zhi byed kyi :
chos kyi bum pa 'di bzhin bsgrub :
rdzas bcud chas ldan bum pa'i nang :
pad+ma zla ba'i gdan steng du :
hrIHyig yongs gyur thugs rje can :
yid bzhin 'khor lo sku mdog dkar :
zhal gsum phyag brgyad 'dzum pa'i mdangs :
rgyan cha phyag mtshan yongs rdzogs pa :
gang la gang 'dul 'dod rgur 'char :
zhabs gnyis mnyam pa'i stabs kyis bzhengs :
yum sras sems dpa' sangs rgyas stong :
sgo ba thub drug khrom tshogs ltar :
gsal ba'i sku las bdud rtsi babs :
bum pa yongs su gang bar bsam :
oM pad+ma tsin+tA ma Ni dz+wa la hU~M phaTa?:
sarba duHkha shAn+tiM ku ru hU~M:
sa ma ya rgya :
mthun par byed pa'i bum pa ru :
thugs rje'i lha tshogs ljang dmar bskyed :
snying po gzungs kyi sham bu ru :
sarba kA ya wA ka tsit+ta e ka hU~M hU~M d+harma lo ki sa ma ya swasti swA hA:
he ka sa ma ya satwaM:
sa ma ya rgya :
nor dang longs spyod bum pa ru :
thugs rje'i lha tshogs ser po bsgom :
snying po gzungs kyi sham bu ru :
ma Ni rat+na pany+tsa kA ma gu Na puSh+TIM ku ru swA hA:
sa ma ya rgya :
tshe yi bum par lha tshogs dmar :
snying po gzungs kyi sham bu ru :
A yur+dz+nyA na tshe b+h+rU~M:
sa ma ya :
nad rnams zhi byed bum pa ru :
thugs rje'i lha tshogs mthing dkar mdangs :
snying po gzungs kyi sham bu ru :
sarba ro ga la sogs   shAn+tiM ku ru swA hA/
zhes so /   sbyar :
sa ma ya rgya :
da ni 'gro don byed pa la :
dbang bskur gter sba rnam gnyis las :
dang po slob mas maN+Dal bcas :
'dren pa'i gtso bo bla ma rje :
bdag nyid smin par mdzad pa dang :
thams cad mthun pa la sogs sbyar :   dbang so sor gsol 'debs kyi tshig
/longs spyod rgyas pa'i dbang gi rgyal :
zhes dang /
'chi med tshe yi dbang gi rgyal :
zhes dang /
gtan du bde ba'i dbang gi rgyal :
zhes dang /
nad kun zhi ba'i dbang gi rgyal :
zhes so sor kha bsgyur zhes gsungs /
mchan /
mgon pos myur bar bstsal du gsol :
de la bla mas lan sbyin pa :
bu rnams tshur shog dad pa dang :
dga' dang spro bar rgya cher skyed :
sdig pa bcu rnams spang ba dang :
dge ba bcu rnams legs spyad de :
thugs rje'i lha 'di gzung bar gyis :
dang po thams cad mthun pa yi :
lhar bskyed ye shes bstim zhing brtan :
mthun sbyor rdzas kyi bum pa thogs :
hrI:
bde gshegs rnams kyi bden pa dang :
thugs rje chen po'i byin rlabs kyis :
mdza' zhing gnyen du 'os rnams dang :
gzugs can gzugs med thams cad kun :
phan tshun lus ngag yid gsum mthun :
'jig rten 'jig rten 'das pa yi :
g.yar dam thams cad legs pa dang :
brtan pa mi 'gyur dbang bskur bas :
phan tshun 'khrug pa med pa ru :
mdza' zhing mthun la de brtan shog :
sgrub thabs sngags brjod dbang bskur ro :
mthun pa longs spyod rgyas pa'i phyir :
nor gyi bum pa spyi bor gzung :
hrI:
rgyal ba rnams kyi bsod nams dang :
yid bzhin 'khor lo'i dngos grub kyis :
dug lnga'i sgrib pa phyir sbyangs te :
bsod nams tshogs chen rdzogs gyur nas :
'bru nor dar gos rin po che :
yid la 'dod pa'i yon tan lnga :
phun sum tshogs pa'i dbang bskur bas :
yid la bsam pa'i don 'grub shog :
gzungs sngags snying po sham can brjod :
longs spyod yod cing tshe ring gces :
bkra shis tshe yi bum pa yis :
hrI:
gar gyi dbang phyug spyan ras gzigs :
thugs rje'i thugs dam dus la babs :
bkra shis tshe yi bum pa nas :
snying po tshe yi dbang bskur stsol :
lo brgya thub pa'i tshe dbang skur :
mi shigs mi 'gyur tshe thob shog :
bde gshegs tshe yi dbang mchog 'di :
skal ldan rnams kyis thob par shog :
gzungs sngags sham bu can rnams brjod :
mthun cing tshe nor 'dzom pa la :
gtan du bde ba thob pa'i phyir :
zhi byed chos kyi bum pa thogs :
hU~M:
bkra shis rnam par rgyal ba'i bum pa nas :
yid bzhin 'khor lo'i dbang bskur bla na med :
bum pa rin chen gzhal yas pho brang nas :
bum chu lha yi skur gsal grangs med pa :
skal ldan rnams la gnyis su med par thim :
'phral dang yun du sdug bsngal gyis gzir ba'i :
gzhi rgyu rkyen dang 'bras bu thams cad sbyangs :
bde ba'i rgyu rkyen 'bras bu gong 'phel zhing :
lus ngag yid gsum sku gsung thugs su rdzogs :
phyogs bcu dus bzhi'i rgyal ba thams cad kyi :
gsang gsum dbang gi chu bo 'bab pa yang :
bkra shis dge mtshan du mar ldan pa yis :
de ring skal ldan rnams kyi gdung sel shog :
snying po brjod cing bum pas dbang bskur ro :
de ltar 'phral yun phun sum tshogs :
de la 'phral rkyen nad gdon kun :
zhi phyir sman gyi bum pa thogs :
hrI:
ye shes klong yangs 'khyil pa'i nang :
sku dang ye shes sman gyis bkang :
thugs rje 'od zer phyogs bcur 'phros :
phyi yi nad gdon thams cad sol :
nang gi nyon mongs dug lnga sbyongs :
gsang ba'i gnyis 'dzin rnam rtog sbyongs :
glo bur rkyen gyi 'khrul snang kun :
rang sangs ka dag ngang la dengs :
lhun grub bde chen rtogs par shog :
sngags brjod dbang bskur bkra shis brjod :
dam tshig khas blang yon 'bul lo :
gter sba rdzas dmigs gzhan du shes :
sa ma ya rgya :
gter rgya :
sbas rgya :
gsang rgya :
zab rgya :[ \u0f88\u0f88 ]kho bo mchog gyur bde chen gling pas nam mkha' mdzod nas khrom gter du spyan drangs /
gter shog las rang gis zhal bshus so //[ \u0f88 ]thugs rje chen po yid bzhin 'khor lo las :
gzhan don bum pa'i las tshogs bzhugs :[ \u0f88\u0f88\u0f88 ]rang byung thugs rje'i lha la phyag 'tshal lo :
bdag 'dra pad+ma 'byung gnas kyis :
ma 'ongs snyigs ma'i 'gro ba la :
thugs rje chen pos rab dgongs te :
lhag pa'i lha mchog bsam yas kyi :
bsnyen dang sgrub pa las sbyor sogs :
'phral dang yun du phan bde'i btsas :
rgya che rab zab mkha' ltar bstan :
de rnams kun las khyad 'phags pa :
bod khams 'gro ba'i lha gcig pu :
'phags pa spyan ras gzigs dbang yin :
de yi sgrub thabs kun gyi mchog :
'dod rgu'i dngos grub char 'beb pa :
yid bzhin nor bu'i 'khor lo yi :
lha sngags ye shes la brten nas :
rang dang gzhan don bya ba'i tshul :
gzhung dang man ngag dang bcas pa :
nam mkha'i snying po nyid la gtad :
mnga' bdag yab sras skal bar gdams :
ma bu so sor gter du sbos :
nam zhig gdul bya'i don du 'gyur :
sa ma ya :
rgya rgya :
de la gzhan don las kyi tshogs :
gter chen sba ba'i rim pa la :
dang por mthun pa'i bum pa ni :
bre tshad kha dog ljang dmar bya :
bkra shis dge ba'i mtshan ma bri :
nang du 'bru lnga rgun 'brum dmar :
gla sgang sin+d+hur bcas pas dgang :
dbus su sku 'am sngags byang dang :
gzhan yang rten 'brel thub pa'i gzungs :
gtsug tor chen mo la sogs dang :
bkra shis 'dod gsol rgyas par gzhug :
bdag nyid lhar gsal bum pa ni :
stong pa'i ngang las b+h+rU~M ljang gu :
yongs gyur phyi ni bum pa la :
nang ni rin chen gzhal med khang :
gru bzhi sgo bzhi rta babs sogs :
mtshan nyid thams cad yongs rdzogs pa :
snang stong 'ja' tshon lta bu'i klong :
thams cad mthun pa'i  gzhan rnams la /
longs spyod rgyas pa'i\u0f8e
'chi med tshe yi\u0f8e
nad rnams sel ba'i\u0f8e
grol ba mchog gi\u0f8e
zhes so sor bsgyur /   rdzas kyis gang :
de dbus pad zla'i gdan steng du :
thugs rje mthun pa'i lha tshogs bskyed :
dbang bskur rgyas gdab ye shes bstim :
phyag mchod bstod pa ci rigs bya :
bum lha'i thugs nas 'od zer ni :
las dang rjes mthun bsam yas 'phros :
'phags pa mchod cing 'gro don bsgrub :
tshur 'dus rdzas la thim pa yis :
'dod pa'i dngos grub kun stsol ba'i :
yid bzhin 'khor lo'i ngo bor bsam :
sngags bzlas dgongs pa dbyings su gtad :
'od dang sgra dang nyams dga' sogs :
rtags byung lha tshogs brtan par bzhugs :
dge 'dun 'dus pa'i sgo gong dang :
grong khyer dbus dang khyim gyi dkyil :
smon tshig bkra shis dang bcas sbas :
dge 'dun thugs mthun bshad sgrub 'phel :
grong khyer yid dga' 'thab rtsod med :
khyim gang skye bo mdza' zhing brtan :
sa ma ya :
rgya rgya :
nor dang longs spyod rgyas 'dod na :
bum pa ser po rin chen lnga :
yungs dkar gi waM rten 'brel rdzas :   ma rmos lo tog gi 'bru /
snying po'i sngags dang las sngags dang :
gzhan yang nor lha'i gzungs mang gzhug :
lha bskyed sngags bzlas brtan bzhugs bya :
mdzod kyi dbus su gzhug pa yis :
dpal 'byor longs spyod rgyas par 'gyur :
sa ma ya :
rgya rgya :
tshe yi dngos grub bsgrub 'dod na :
bum pa dmar por snying po lnga :
cong zhi brag zhun rten 'brel rdzas :   dur+Wa /
snying po las sngags tshe gzungs gzhug :
lha bskyed sngags bzlas brtan bzhugs bya :
gnas kyi lte bar mi 'gyur sbas :
thams cad tshe yi bar chad zhi :
tshe ring rgas sra stobs 'phel 'gyur :
sa ma ya :
rgya rgya :
nad gdon nyer 'tshe zhi 'dod na :
bum pa dkar sngor sman lnga dang :
'bras gsum gzungs dang las kyi sngags :
nad sel rig pa   sman bla'i gzungs /
ri khrod ma'i sngags /
tshi brtul ma sogs /   grangs mang gzhug :
lha bskyed sngags bzlas ye shes brtan :
'bab chu'i phugs dang chu snod steng :
brtan bzhugs nad kyi 'tshe ba zhi :
sgo gong bzhag pas bgegs lam gcod :
sa ma ya :
rgya rgya :
mthong thos dran reg grol 'dod na :
bum pa dkar por dri lnga dang :
rtag ngu rigs gsum rdzas kyis dgang :
khyad par myang grol dam rdzas gzhug :
sku dang sngags byang smon lam dang :
bcu gcig zhal dang don yod zhags :
pad+ma gtsug tor dri med sngags :
bstan pa bu gcig 'khor lo sogs :
tshul bzhin bris te snying por bya :
lha bskyed sngags bzlas dgongs pa gsar :
gzungs sngags thos grol kun kyang bzla :
brtan bzhugs smon lam rgya cher gdab :
sku gzugs spyi bo mchod rten bre :
rgyal mtshan tog dang yul gyi rtse :
kun gyis mthong sar sbas pa yis :
de la rlung phog reg pas kyang :
'phags pa mchog gi thugs rje yis :
las ngan sgrib pa kun byang nas :
bde ba can du skye 'gyur na :
mthong thos dran reg smos ci dgos :
'gro 'dul man ngag mtha' rgyas so :
sa ma ya :
gter rgya :
sbas rgya :
zab rgya :
gsang rgya :[ \u0f88\u0f88\u0f88\u0f88 ]'gro 'dul mchog gyur bde chen gling pas nam mkha' mdzod nas spyan drangs pa'o //
!
'di'i dbang la stegs bu'i dbus dang phyogs bzhir many+dzi re re'i steng du dbus su chos kyi bum pa mgul chings dkar po /
nang bcud po ta la yi myang grol gyi ril bu gtso bor gyur pa'i skye bdun myang grol gyi rigs dang dri lnga /
rtag ngu rigs gsum /
shar du mthun pa'i bum pa mgul chings ljang dmar /
nang bcud 'bru lnga /
rgun 'brum /
mon lug gla sgang /
sin+d+hu ra /
lhor longs spyod kyi bum pa mgul chings ser /
nang bcud rin chen lnga /
yungs dkar /
gi waM/
ma rmos lo tog gi 'bras bu /
nub tu tshe'i bum pa mgul chings dmar /
nang bcud snying po lnga /
cong zhi /
brag zhun /
dUrba /
byang du nad sel gyi bum pa mgul chings mthing skya /
sman lnga /
'bras bu gsum rnams gzhug
/kha rgyan dung chos gzungs rdor sogs spyi ltar dang /
mthar gtor ma dkar zlum /
mchod pa nyer spyod bcas bkod mdzes su bsham /
skyabs sems tshogs gsog mchod pa byin rlabs rnams sngon du 'gro bas /
bdag bskyed rang yid bzhin 'khor lo gtso rkyang du bskyed cing bzlas pa'i bar /
de nas bum pa bsang sbyang //
stong pa'i ngang las skad cig gis //
rdzas bcud chas ldan bum pa'i nang :
zhes sogs bzlas pa'i bar bya /
zhal phyag spyir bdag bskyed dang rtsa ba'i bum sgrub ltar la /
gang la gang 'dul 'dod rgur 'char :
zhes pas chos kyi bum pa'i skabs /
gnyis pa'i phyag gnyis kyis bum pa myang grol gyi bdud rtsis gang ba dang /
de bzhin du mthun pa'i skabs /
byams pa chen po'i bdud rtsi /
longs spyod kyi skabs /
'dod rgu 'byung ba'i bdud rtsi /
tshe'i skabs /
'chi med kyi bdud rtsi /
nad sel skabs /
sman gyi bdud rtsis gang bar bsgom pas 'thus /
lha bskyed khyad par /
mthun pa'i skabs /
yid bzhin 'khor lo ljang dmar mdog :
zhes dang /
longs spyod skabs /
yid bzhin 'khor lo sku mdog ser :
zhes dang /
tshe'i skabs /
yid bzhin 'khor lo sku mdog dmar :
g.yas mthing g.yon dkar spyan dgur ldan :
zhes dang /
nad zhi bar /
yid bzhin 'khor lo mthing dkar mdangs :
g.yas dkar g.yon dmar spyan dgur ldan :
zhes kha bsgyur ba ma gtogs tshig gzhan chos kyi bum pa ltar sbyar /
bskyed bzlas tshar ba dang thun mong du mchod bstod mdor bsdus gang rigs bya /
bsdu na de tsam gyis 'thus /
spro na /
sgo ba thub drug khrom tshogs ltar :
zhes pa'i mtshams /
snang stong zung 'jug chen por gsal :
sku gsung thugs su byin brlabs shing :
ye shes lnga yi dbang rdzogs shog :
oM AHhU~M:
hrIHhU~M trAM oM A:
zhes sbyar /
spyan 'dren nas bstod pa'i bar rtsa ba'i bum bskyed bsdus pa'i skabs ltar la /
phyag 'tshal gyi tshig
/hrI:
'gro ba'i mgon po thugs rje can :
yab yum sras dang sems dpa' stong :
sgo ba thub drug tshogs bcas la :
rtse gcig gus pas sogs sbyar /
bstod pa sh+lo ka dang po dang /
spro na /
rigs 'dus rang las sprul pa'i lha :
yab yum sras dang sems dpa' stong :
sgo ba thub drug 'khor dang bcas :
thugs rje'i lha tshogs rnams la bstod :
ces sbyar /
bum lha'i sku las bdud rtsi babs :
bum pa yongs su gang bar gyur :
ces gsal btab cing bzlas pa sogs bya'o //
slob ma rjes 'dzin ni rtsa ba'i rjes gnang gis smin pa'i slob mar /
khrus bya /
bgegs srung /
chos bshad maN+Dal sogs spyi ltar la /
thog mar mthun pa'i dbang gi gsol 'debs lan gsum /
skyabs sems tshogs bsags /
mthun pa'i lhar bskyed cing ye shes dbab bstim brtan par bya /
de nas shar gyi mthun pa'i bum pa thogs la dbang bskur /
bzlas lung bya /
gnas skabs su yang 'gal rkyen thams cad zhi //
mthun rkyen tshe dang dpal 'byor rgyas pa dang //
chos bzhin spyod pa'i grogs dang lhan cig tu //
bsam pa'i don kun 'grub pa'i bkra shis shog
/ces pa lta bu'i 'brel chags pa'i shis brjod bya /
de ltar so sor sbyar te rim bzhin du bskur /
mthar dam tshig khas blang sogs chabs cig tu bya'o //
dbang so sor khol 'don byas bskur na'ang rung bas /
de ltar na bdag bskyed rjes so so'i bum pa bsgrubs nas so so'i dbang bskur bas chog go
/zhes sprul pa'i gter ston chen po'i zhal rgyun ltar bris pa'o //
mang+ga laM///
/
