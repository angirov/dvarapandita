bdud 'dul ma hA gu ru drag por sgrub pa'i skong bshags bzhugs so //
na mo gu ru pad+mA ka ra ya /
'dir ma hA gu ru drag por sgrub pa'i phrin las kyi kha skong skong ba byed par 'dod na /
skong rdzas byin rlabs ni /
tshogs byin rlabs la 'don pa kha bsgyur bar bya ste /
raM yaM khaM gis skong rdzas kyi //
dngos 'dzin 'bag btsog ser sna sbyangs //
oM AHhU~M gis 'dod yon gyi //
phung po zag med bdud rtsir spel //
zhes byin gyis brlabs nas /
hrIH
mchod bya mchod byed gnyis med pa'i //
chos dbyings bde ba chen po'i ngang //
rang byung lhun grub mchod sprin gyis //
skyabs gnas rgya mtsho'i thugs dam bskang /
d+ha na ko sha'i mtsho gling du //
pad+ma las 'khrungs pad+ma'i rgyal //
rgyal kun 'dus pa'i ngo bo nyid //
'chi med bla ma'i thugs dam bskang /
de nyid gdug pa 'dul ba'i phyir //
che mchog rdo rje srin po'i skur //
bzhengs pa rdo rje khro bo lod //
pad+ma drag po'i thugs dam bskang /
rigs bdag bde chen zhing gi mgon //
dpag med tshe 'od mnga' ba yi //
ka dag gdod nas byang chub pa //
snang mtha' yas pa'i thugs dam bskang /
thugs dang ye shes sems dpa' ni //
mtsho rgyal ma dang gnyis med sbyor //
bde chen longs spyod yongs rdzogs pa //
pad+ma thod phreng thugs dam bskang //
dbu gtsug klu gdon gdug pa 'dul //
mthing nag mkha' lding chen po'i gzugs //
rdo rje'i tshwa tshwa 'phro ba can //
ga ru Ta yi thugs dam bskang //
'khor lo 'bar ba'i shar rtsibs la //
rgyal ba kun gyi thugs rdo rje //
zhe sdang gdug pa 'joms byed pa //
phyag na rdo rje'i thugs dam bskang //
lho phyogs rgyal kun yon tan bdag
/nga rgyal bdud dang 'chi bdag 'joms //
gshin rje'i gshed du rab grags pa'i /
khro bo chen po'i thugs dam bskang //
nub phyogs rgyal kun gsung gi bdag
/'dod chags bdud tshogs 'joms byed pa /
khams gsum dbang sdud khro bo'i rgyal //
dbang chen rta mgrin thugs dam bskang //
byang phyogs sprul pa'i gnod sbyin che //
rgyal ba kun gyi phrin las bdag
/phrag dog gdug pa 'joms pa'i dpal //
me dbal chen po'i thugs dam bskang //
mtshams bzhir phrin las bzhi yi bdag
/dga' bzhi'i bde chen ye shes spel //
rdo rje rin chen pad+ma las //
mkha' 'gro bzhi yi thugs dam bskang /
'khor yug sgrol ba'i 'khor tshogs ni //
rig 'dzin DA ki dam can dang //
gter srung klu bdud btsan gsum sogs //
bka' nyan rnams kyi thugs dam bskang //
thugs dam skong ba'i dam rdzas ni //
mchod yon zhabs bsil me tog spos //
mar me dri zhal rol mo dang //
bkra shis rdzas rtags brgyad la sogs //
zhi byed zhi ba'i mchod pa 'dis //
'khor bcas thugs dam gnyan bskangs pas //
nad gdon sdig sgrib 'gal rkyen tshogs //
da lta nyid du zhi bar mdzod //
bdud rtsi rak+ta gtor ma'i tshogs //
rin chen rgyan phreng lhab lhub dar //
rgyal srid rin chen bdun la sogs //
rgyas chen rgyas pa'i mchod pa 'dis //
'khor bcas thugs dam gnyan bskangs pas //
tshe dang bsod nams dpal 'byor dang //
yon tan ye shes phrin las sogs //
rab tu rgyas shing 'phel bar mdzod //
pad+ma can dang dung can sogs //
bde ba chen pos dgyes skyed pa'i //
rig ma rnams dang dbang byed rdzas //
gzugs sgra dri ro reg yon tan //
phul du byung ba'i mchod sprin 'dis //
'khor bcas thugs dam gnyan bskangs pas /
khams gsum srid gsum 'jig rten kun //
dbang du 'dus pa'i phrin las mdzod //
rdo rje ral gri gri gug sogs //
mtshon cha rab tu 'bar ba dang //
dgra bgegs bsgral ba'i sha khrag rus //
las byung nyer spyod 'dod yon tshogs //
drag po'i mchod pa dpag med kyis //
'khor bcas thugs dam gnyan bskangs pas //
bstan dang bdag la 'tshe byed pa'i //
dgra bgegs gnod byed brlag par mdzod //
hU~M/
dpal chen khro rgyal lha tshogs rnams //
gsan cing bdag la dgongs su gsol //
bdag sogs las ngan gyis mnar bas //
sku gsung thugs kyi dam tshig nyams //
bskyed rim ma gsal sngags ma dag
/yid 'khrul nyon mongs dbang du shor //
sdom pa gsum dang 'gal ba sogs //
gnong 'gyod drag pos mthol lo bshags /
khyad par bsnyen sgrub tshad ma phyin //
bstan la mi sems rang 'dod kyis //
chags sdang dbang gis khro rgyal bskul //
phrin las sbyor ba brtsams pa sogs //
tshor dang ma tshor rmongs dbang gis //
nongs pa cung zad gang mchis pa //
thugs rje can rnams bzod bzhes la //
dag tshangs mchog gi dngos grub stsol //
de ltar bskang zhing bshags pa'i mthus //
bdud 'dul drag po'i zhal mthong nas //
las dang dngos grub thogs med 'grub //
phyogs las rnam par rgyal gyur cig
/ces pa 'di rig 'dzin ha ya grI ba na thas bskul ba'i ngor dang /
rgyal dbang mchog gis bka' phebs pa la brten nas /
si tu bstan pa'i nyin byed kyis lcags yos lo mgo zla'i dmar phyogs la bris pa dge legs 'phel ///
/
