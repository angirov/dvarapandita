@#//
tshe sgrub nyi zla kha sbyor las /
tshe dbang don gyi pra khrid kyi zin bris bzhugs so //
na mo gu ru A yur+dz+nyA nA ya /
gu ru rin po che la phyag 'tshal nas //
nyi zla kha sbyor zin bris gsal bkod bya //
chos bdag srung mas bka' yi gnang ba stsol //
sa steg gam ras bris la pad+ma 'dab bzhi'i lte bar chos 'byung mu khyud dang bcas pa bris pa'am /
bsdu na 'bru'i tshom bu bkod pa'i steng du bum pa rdzas ldan spyi ltar bsham /
de'i steng du ka pA lar tshe ril bdud rtsi ril bu bsres pa /
de steng me long sin+d+hu ra'i dkyil 'khor bzhag la de dar dmar gyis bkab /
tshe rdzas rin chen zur brgyad dang tshe yi pu lus bskor ba /
pad gtor rin po che'i dbyibs pad+mas 'khor ba zas snas brgyan pa /
mda' rgod sgro ma la dar dmar me long btags pa /
tshe chang tshe sha mchod pa rnam lnga sogs bsham mo //
sngon 'gro bgegs gtor mtshams gcod sogs sngon du cho ga gzhan gyi song na des chog
/ma song na spyi ltar bya'o //
de nas 'don bsgom sbrags te /
na mo /
dkon mchog kun 'dus mtsho skyes rdo rje yi //
lha tshogs rnams la phyag 'tshal skyabs su mchi //
'gro ba'i don du 'chi med rig 'dzin bsgrub //
AH
stong pa'i ngang las bdag dang mdun bskyed rten //
trAM las rin chen las grub gzhal yas khang //
gru bzhi sgo bzhi rta bab chos 'khor bcas //
rdo rje'i ra gur me ris bskor ba'i dbus //
sna tshogs pad+ma 'ja' 'od mu khyud bcas //
de dbus 'dab bzhi zla ba nyi ma'i steng //
hrIHlas 'od 'phros don byas yongs gyur las //
bdag mdun gtso bo spyan ras gzigs dbang dmar //
zhal gcig spyan gsum zhabs gnyis skyil krung bzhugs //
dang po'i phyag gnyis shel phreng pad+ma ste //
'og gnyis mnyam gzhag tshe yi bum pa 'dzin //
gsang ba ye shes dmar mo phyag bzhi ma //
dang pos DA dril 'og ma'i phyag gnyis kyis //
tshe bum bsnams nas yab kyi mgul nas 'khyud //
thugs kar gu ru mtsho skyes rdo rje dmar //
zhal gcig spyan gsum zhabs gnyis skyil krung bzhugs //
phyag gnyis rdor dril tshe bum dang bcas par //
man+dA ra ba tshe bum bsnams dang sbyor //
bzhi po dar dang rin chen rus pas brgyan //
spyi gtsug tshe dpag med dang mA ma kI
/gnyis ka dmar gsal 'khril sbyor tshe bum 'dzin //
lte bar baM las bdud rtsi'i mtsho //
phyogs bzhir rigs kyi yum chen bzhi //
rang rang mdog mtshungs bum pa 'dzin //
mtsho dbus pad sdong skyes pa'i steng //
thugs kar mgon po 'od mi 'gyur //
yab yum 'khril sbyor thugs ka ru //
rdo rje'i lte bar bum pa'i nang //
nyi zla'i ga 'u'i nang du ni //
a nr-i hrIHgsum gsal ba yi //
rta mgrin tsit+ta'i sgo srung mdzad //
phyi rim pad+ma 'dab bzhi la //
sangs rgyas rigs bzhi yab yum rnams //
'khril sbyor tshe yi bum pa 'dzin //
gdan gyi pad+ma 'dab bzhi la //
rigs bzhi mkha' 'gro yab yum rnams //
phyag na tshe yi bum pa 'dzin //
phyi yi lcags ri mu khyud la //
tshe la dbang ba'i rig 'dzin tshogs //
rgya mtsho gling gi DA ki bzhi //
bdud 'dul zhi ba mtsho la sogs //
lha dang rig 'dzin thams cad rnams //
phyag na tshe yi bum pa 'dzin //
gcer bu dar dang rin chen brgyan //
sku mdog ma nges rus rgyan can //
b+h+rU~M las rnam rgyal bum pa'i nang //
rin chen gzhal yas khang gi dbus //
sna tshogs pad nyi zla ba'i steng //
hrIHlas mtsho skyes rdo rje dmar /
khro 'dzum spyan gsum skyil krung bzhugs //
rdor dril thugs kar bsnol ba yi //
bar du tshe yi bum pa 'dzin //
man+dA ra ba gnyis med 'khril //
dar dang rin chen rus pas brgyan //
spyi bor tshe dpag yab yum dang //
lte bar 'byung ba'i lha mo bzhi //
thugs kar rigs lnga yab yum gyi //
dbus ma mi 'khrugs pa nyid kyi //
thugs kar rdo rje nyi zla'i nang //
a nr-i hrIHla sngags kyis bskor //
'dab bzhir rigs bzhi yab yum dang //
mu khyud tshe yi rig 'dzin tshogs //
'dab brgyad rigs bzhi mkha' 'gro dang //
bdud 'dul la sogs DA ki bzhi //
sgo bzhi rta mgrin bzhi yis srung //
las bum nang du hrIHyig las //
rta mgrin dmar po dbyug to phyar //
bum steng a las b+han+d+ha'i nang //
sha lnga bdud rtsi ye shes lnga //
zhu ba bdud rtsi'i mtsho dbus su /
khrag 'thung rigs lnga yab yum bcu //
rgyan dang cha lugs rdzogs par gsal //
de steng trAM las me long ni //
rin chen gzhal yas khang gi nang //
chos 'byung zur drug 'dab bzhi'i dbus //
hrIHlas bud+d+ha thod phreng dkar //
phyogs bzhir thod phreng rigs bzhi rnams //
rdo rje b+han+d+ha kha T+wAM 'dzin //
snyan zhu zab ber chos gos can //
phyag g.yon b+han+d+ha'i nang rnams su //
sangs rgyas rigs lnga yab yum bzhugs //
yum rnams gri thod 'dzin pas 'khyud //
mdun du gser gyi dbang bum bzhag
/thugs kar shel bum bdud rtsi'i nang //
'dab bzhi rdo rje nyi zla'i nang //
hrIHla rang rang snying pos bskor //
tshe rgyas rin chen zur brgyad 'ja' 'od gur //
gzhal yas khang dbus pad zla nyi ma'i steng //
hrIHlas tshe dpag med pa yab yum dmar //
tshe bum bsnams pa'i bum nang bdud rtsi'i mtsho //
de dbus pad sdong steng du gu ru ni //
mtsho skyes rdo rje yab yum gsal ba yi //
phyag gi bum nang bdud rtsi'i nang du ni //
pho rnams thams cad mtsho skyes rdo rje la //
mo rnams thams cad man+dA ra bar gsal //
snying gar rdo rje nyi zla'i ga 'u'i nang //
yi ge gsum la ming dang sngags kyis bskor //
gtso bo'i 'khor du sangs rgyas rigs lnga dang //
phyogs bcu dus gsum rgyal ba sras dang bcas //
rtsa ba gsum gyi lha tshogs thams cad kyang //
rgyan dang cha lugs gtso bo 'dra bar gyur //
paM las pad gtor pad+ma'i sdong po ni //
'dab ma stong ldan bdun rim gyes pa yi //
lte bar b+han+d+ha stong gsum mnyam pa'i nang //
oM AHhU~M las gtor ma rin po che //
mchod lha rgyal srid bkra shis rdzas la sogs //
mchod sprin dbus su pad+ma'i sdong po'i rtser //
rin chen gzhal yas mtshan nyid yongs rdzogs dbus //
pad zla nyi steng mtsho skyes rdo rje ni //
phag mo yum 'khyud man+dA ra ba g.yas //
g.yon du mtsho rgyal phyogs bzhi'i 'dab ma la //
mkha' 'gro sde bzhi yab yum tshe bum 'dzin //
de 'og 'dab brgyad mtshan brgyad yab yum rnams //
sku mdog dmar po tshe yi bum pa 'dzin //
b+han+d+ha'i phyi rol 'dab ma brgyad po la //
tshe yi rig 'dzin bka' brgyud bla ma'i tshogs //
de rgyab rim bzhin sangs rgyas byang sems dang //
rgyud sde'i lha tshogs mkha' 'gro chos skyong dang //
nor lha gter bdag rigs drug sems can rnams //
yi dam lha yi sku ru gsal bar bzhugs //
de dag kun gyi gnas gsum 'bru gsum dang //
sa bon 'od kyis 'khor bcas spyan drangs gyur //
hrIH
nub phyogs bde chen ri bo ta la dang //
zangs mdog dpal ri la sogs gnas mchog nas //
tshe dpag med dang 'phags mchog spyan ras gzigs //
mtsho skyes rdo rje sku lnga mtshan brgyad sogs //
yab yum 'khor dang bcas te gshegs su gsol //
dzaHhU~M baM hoHpad+ma ka ma lA ya satwaM/
oM AHhU~M gu ru d+he ba d+hA ki nI ar+g+haM sogs /
shab+da pU tsa hoH
oM AHhU~M gu ru d+he ba d+hA ki nI ma hA mAM sa rak+ta kiM ni ri ti /
ba su ta kr-isna ma hA pU tsa hoH
bo d+hi tsit+ta ma hA pU tsa hoH
dz+nyA na d+hA tu pU tsa hoH
pany+tsa a mr-ita pU tsa hoH
ma hA rak+ta pU tsa hoH
oM AHhU~M gu ru d+he ba d+hA ki nI ma hA ba liM ta pU tsa hoH
hrIH
ma chags skyon bral pad+ma rigs kyi lha //
'chi med tshe dbang mgon po 'od dpag med //
thugs rje'i mnga' bdag spyan ras gzigs dbang sku
/mtsho skyes rdo rje rig 'dzin tshe yi lha //
bde gshegs thugs rje sprul pa'i lha tshogs la //
phyag 'tshal mchod bstod tshe yi dngos grub stsol //
bdag gi thugs ka'i 'od zer mdun bskyed bskul //
mdun bskyed 'od zer dpa' bo dpa' mo'i tshogs //
lcags kyu zhags pa thogs pa dpag med 'phros //
rgyal ba sras bcas kun gyi byin rlabs dang //
lha 'dre mi gsum tshe bsod dbang thang dang //
bdud dang gshin rje'i lag nas tshe bkug ste //
lha tshogs rnams kyi phyag gi bum par thim //
bcud dang dwangs ma snying dbus yig 'brur bstim //
me long gu ru lha lnga yab yum dang //
phyag g.yon b+han+d+ha'i rigs lnga yab yum dang //
thod pa'i nang gi khrag 'thung yab yum dang //
bum nang mtsho skyes rdo rje'i lha tshogs rnams //
sbyor ba mdzad pas byang sems bdud rtsi bab //
me long thod pa bum pa rim gyis gang //
pad gtor tshe rgyas nang bzhugs lha rnams las //
'od 'phros 'khor 'das tshe bsod dpal kun bsdus //
dbang rdzas la thim byin rlabs nus ldan gyur //
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
zhes brgya'am /
oM AHhU~M hrIH
oM ma Ni pad+me hU~M/
d+hu ma g+ha ye na maHswA hA/
tshe b+h+rU~M badzra A yu she hU~M AH
ha ri ni sa ra tsa hri ya /
tshe b+h+rU~M badzra A yu she hU~M AH
oM hU~M trAM hrIHAH
tshe b+h+rU~M badzra A yu she hU~M AH
ha ya grI wa pad+ma kro tI shwa rI tshe b+h+rU~M badzra A yu she hU~M phaT/
ces brgya'am nyer gcig tsam /
na mo rat+na tra yA ya /
oM na mo b+ha ga ba te /
a pa ri mi ta /
A yur+dz+nyA na su bi nish+tsita te dzo rA dzA ya /
ta thA ga tA ya /
ar+ha te samyak+saM bud+d+ha ya /
tad+ya thA/
oM puN+ye puN+ye ma hA puN+ye /
a pa ri mi ta a yuHpuN+ye /
dz+nyA na saM b+hA ro pa tsit+te /
a pa ri mi ta A yu she
/oM sarba saMskA ra pa ri shud+d+he /
d+harma te ga ga na /
sa mut+ga te swa b+hA ba bi shud+d+he ma hA nA ya pa ri bA re swA hA/
oM hU~M trAM hrIHAH
A yur+dz+nyA na d+ha ra d+ha ra /
d+hi hi ri d+hi hi ri A yu she swA hA/
zhes bdun nam gsum sogs bzla'o //
de nas slob ma rnams tshogs la /
de yang gzhung las las kyi bum pas khrus byas la /
zhes gsungs pa'i don /
las bum 'di'i nang na rta mgrin dmar po dbyug tho dang sdigs mdzub can gyi sku las bdud rtsi'i rgyun bab pas nad gdon sdig sgrib dag par sgoms la khrus dang chab longs /
oM badzra kro ta ha ya grI ba hu lu hu lu hU~M phaT/
ces spyi bor gtor zhing chab len 'jug
/de mchod g.yog gis chab gtang yang chog go
/de nas glud gtor bran la /
bgegs la glud dang gtor ma btang //
zhes gsungs pas /
b+h+rU~M las rin po che'i snod du glud kyi gtor ma 'dod pa'i yon tan lnga dang ldan par gyur /
oM AHhU~M sarba big+h+nAn kha kha khA hi khA hi /
gang dag dbang skur bar byed pa la bar du gcod pa dang /
bdag cag dpon slob 'dir 'dus pa rnams kyi tshe srog la bar du gcod pa'i bgegs thams cad gtor ma 'dis tshim par gyis la dpag tshad rgyang grags tsam du yang ma gnas par phyir dengs shig
/sarba big+h+nAn uts+tsha ta ya hU~M phaT/
ces phyir 'bul bcug
/drag sngags brjod cing rol mo brdung //
srung ba'i 'khor lo drag tu bsgom //
zhes gsungs pa'i phyir /
bdag nyid kyi sku las sprul pa'i khro bo bdud rtsi 'khyil pa mthing nag
/dkar mthing dmar ba'i zhal gsum phyag drug gi g.yas ral gri 'khor lo lcags kyu /
g.yon thod khrag phur bu zhags pa thogs pa /
khro bo'i cha lugs thams cad dang ldan zhing sku smad gnam lcags kyi phur pa me 'bar ba can dpag tu med pa ser rgod bab pa ltar byung nas bgegs dang tshe la bar du gcod pa thams cad gzir zhing tshar bcad nas bskrad par sgoms shig
/ces nas lcag brab cing /
oM badzra a mr-ita kuN+Da lI hU~M/
rdo rje'i slob ma 'di rnams kyi tshe la bar du gcod pa'i dgra bgegs thams cad /
ha na ha na /
da ha da ha /
pa tsa pa tsa /
b+han+d+ha b+han+d+ha /
satwaM b+ha ya satwaM b+ha ya /
nA sha ya nA sha ya /
mA ra ya mA ra ya hU~M phaT/
steng 'og thams cad rdo rje'i ra ba dang gur sa gzhi /
phyi rol ye shes kyi me kha dog lnga ldan 'ur sgra dang bcas te 'bar ba'i srung 'khor sra zhing brtan par gyur /
oM badzra rak+Sha rak+Sha hU~M hU~M phaT swA hA/
de'ang rgyud nyi zla kha sbyor las /
lo rgyus don gyis ma bshad na //
gsang chen nges pa'i bka' 'di la //
yid mi ches pa'i skyon du 'gyur //
zhes gsungs pas /
lo rgyus cung zad cig zhu na /
gnas phun sum tshogs pa nub phyogs bde ba can gyi zhing khams na /
ston pa phun sum tshogs pa rigs bdag 'od dpag tu med pa longs spyod rdzogs pa'i skur snang ba la /
'khor phun sum tshogs pa tshe bdag rigs lnga sems dpa' sems ma'i tshogs dpag tu med pas bskor nas bzhugs pa'i tshe /
'phags pa spyan ras gzigs la sogs pas zhus pa'i ngor /
tshe rgyud tan+t+ra bco brgyad la sogs pa gsungs pa mkha' 'gro ma rnams kyi gser gyi shog gu la bai DUr+Ya zhun mas mkha' 'gro'i brda yig tu bris te /
rin po che sna lnga'i sgrom bur bcug ste ri po ta la'i shar phyogs gsang ba'i brag phug tu sbas so //
de nas shAka thub mya ngan las 'das rjes o rgyan yul d+ha na ko Sha'i mtsho dkyil pad+ma'i sdong po la sprul sku pad+ma 'byung gnas sku 'khrungs te /
mtshan yang gu ru mtsho skyes rdo rje zhes grags so //
de nas gu ru rin po che brag phug mA ra ti kar byon pas /
spyan ras gzigs dang mkha' 'gro ma gsang ba ye shes kyis rgyud sde rnams bka'i bab dang bcas te gnang /
der zhag bdun bsgrubs pas tshe dpag med rigs lnga dngos su byon te dbang bskur /
skye 'chi med pa rdo rje'i sku thob bo //
der tshe'i sgrub thabs dpag tu med pa mdzad de /
lha lcam man+dA ra ba sogs la gnang bas kyang skye 'chi med pa tshe'i rig 'dzin thob bo //
gzhan yang slob dpon hU~M chen kA ra dang /
bi ma mi tra sogs tshe'i rig 'dzin thob pa mang du byung ngo //
de nas bod du rgyal po khri srong lde btsan gyis spyan drangs nas /
bsam yas sogs gtsug lag khang chen brgya dang rtsa brgyad phran bu stong dang rtsa gnyis bzhengs /
bod kyi lha 'dre btul nas sa gzhi byin gyis brlabs /
rje 'bangs nyer lnga sogs la dbang dang gdams pa ci rigs su gnang bas /
jo mo mtsho rgyal dang dge slong nam mkha'i snying po nyang ting 'dzin bzang po /
gnubs sangs rgyas ye shes /
mkhas pa bai ro tsa na sogs tshe'i rig 'dzin thob pa yang mang du byung /
der rje 'bangs nyer lnga la rdzogs pa chen po nam mkha' ka dag gi dbang mo che mdzad dus /
rgyal po khri srong lde'u btsan gyis zhus pa /
o rgyan nyid kyis tshe yi rig 'dzin 'di thabs ci la bsten nas thob pa lags zhes zhus pas /
o rgyan rin po che'i zhal nas /
ting nge 'dzin bsgom pas 'ja' lus thob pa dang /
rtsa rlung bsgom pas 'chi med thob pa dang /
yi dam lha yis tshe dbang bskur bas tshe yi rig 'dzin thob pa dang /
rig 'dzin tshe bsgrubs pa'i tshe chu 'thungs pas lo stong thub pa yod do zhes gsungs pas /
rgyal pos bdag la tshe lo stong thub pa'i tshe dbang bskur du gsol zhus pas /
rgyal po chen po rgyal srid btsun mo dang bcas pa dbang yon du phul cig
/rgyal po chen po mi'i yul du lo stong tsho gsum bzhugs pa'i tshe dbang bskur ro gsungs nas /
g.ya' ma lung du tshe'i dbang sgrub mdzad pas tshe dpag med dngos su byon nas tshe chu 'di 'thung ba'i rten 'brel 'grigs na lo stong phrag bdun thub par lung bstan /
de dus bsam yas lung pa dri bzang gis gang /
rgyal po'i rmi lam du tshe dpag med kyis bum pa gtad pa rmi ba dang /
gnyid sad ma thag dbang zhu ran par dgongs nas 'byon par chas pa na /
blon po klu gong dang klu dpal gnyis kyis 'chib kha nas bzung ste 'byon ma bcug
/slob dpon rgya bal gyi mi rigs 'di 'dod pa che /
tshe chu la dug btab nas rgyal po bsad nas rgyal srid 'phrog nyen yod zer bas /
rgyal po yang the tshom du gyur te dbang zhur ma byon no //
de nas rgyal po ma byon pas rten 'brel 'chugs par dgongs te /
rgyal po'i blon po 'ga' zhig gis mthong sar /
bum pa rlangs pa dang bcas chil chil khol /
bdud rtsi cung zad slob dpon nyid kyis gsol bas sku bkrag mdangs rgyas te ba spu'i rtsa ba rer gser gyi rdo rje re phrom me byung /
cung zad sa la gtor bas me tog pad+ma re re skyes /
lhag ma rnams tshe'i bum pa nyi shu rtsa lnga'i nang du blugs te /
brag dmar dzaM bu zur mkhar rdo'i mchod rten /
dgyer bye ma dkar po sogs la tshe sgrub re re dang mnyam du gter du sbas so //
de nas rgyal po 'gyod pa skyes te bdag bsod nams chung bas tshe yi rig 'dzin thob pa'i rten 'brel ma 'grigs kyang /
da lo gsum tshe sring thabs shig zhu zhus pas lo bcu gnyis tshe bsring ngo //
de nas o rgyan rin po ches rgyal po khri srong 'das rjes lha sras dam 'dzin la dbang lung gdams ngag dpag tu med pa gnang zhing gter kha du ma sbas te ma 'ongs pa na lha sras nyid kyi skye mtha' gcig gis gte+er de dag thon cing 'gro don 'byung bar lung bstan no //
de nas gu ru rin po che lho nub srin po'i kha gnon la byon nas /
mi rabs bcu dgu tsam song rjes /
lha sras dam 'dzin gyi skye mtha' sprul sku sangs rgyas gling pas /
mang dkar dgyer yul bye ma'i gling zhes bya ba /
klu yi rgyal po mgrin bzang gnas pa'i pho brang nas tshe sgrub tshe dbang dang bcas pa'i shog ser dang /
ba men gyi rwa co las grub pa'i rdo rje khru gang pa'i lte ba'i nang na tshe yi bum pa tshe chus bkang ba yod pa rnams gter nas bton pa'i tshe /
'od dang sgra dang thug chom /
sbrul chen gdung ma tsam gcig rjes su dngos su rgyug pa sogs gter srung gi cho 'phrul chen po yang byung /
de nas o rgyan rin po che'i lung bstan ltar rje rol pa'i rdo rje dang /
'bri gung zhabs drung sogs byang chub sems dpa' mi brgyad la tshe chu 'dren pa dang /
tshe dbang bskur ba sogs mdzad /
de nas sku'i sras bla ma ye shes /
chos bdag gi slob ma las can nyi shu rtsa gcig
/pad+ma mched drug
/rdo rje'i gdung bzhi sogs /
gdung rgyud dang slob brgyud gnyis las rim par brgyud pa yin no //
de yang 'di'i phan yon dang dgos ched ni /
'di'i gzhung gu ru rin po che'i gsung las /
snyigs ma'i dus na tshe thung nad mang zhing //
dge ba mi spyod sdig pa lhur len pas //
nag po'i phyogs dar tshe thung longs spyod dman //
dam chos sgrub long med par myur bar 'chi //
dar tsam gnas kyang lto gos gnyis kyis mnar //
'chi ba dran yang sgrub pa long med la //
'chi med rig 'dzin thob par bya ba'i phyir //
rig 'dzin tshe sgrub nyi zla kha sbyor bstan //
ces dang /
phyi rabs tshe yi rig 'dzin thob 'dod rnams //
mtsho skyes rdo rje pad+ma nga nyid sgrubs //
tshe yi rig 'dzin thob par gdon mi za //
zhes dang /
de ltar rig 'dzin tshe bsgrubs pas //
nad la sman gyis sos pa 'am //
snum zad mar mer mar bsnan ltar //
rin chen tshe srog sring bar byed //
tshe la bar chad bdud bcom nas //
tshe yi dngos grub thob par 'gyur //
zhes dang /
rgyun du nar mar sgrub pa na //
tshe zad nyams par mi 'gyur zhing //
bcu thub brgya 'gyur brgya thub stong du 'gyur //
zhes dang /
e ma /
bdag 'dra blo dman mkhar chen mtsho rgyal gyis //
ma hA gu ru sprul pa'i skyes mchog la //
gdung shugs gus pas gsol ba btab pa'i mthus //
rig 'dzin tshe sgrub nyi zla kha sbyor gnang //
mtsho skyes rdo rje don gyi pra khrid gtad //
bdag gis phyi rabs 'gro ba'i don ched du //
gdams pa legs bsgrigs gsal bkod yi ger bris //
da lta spel pa'i dus la ma babs kyang //
lan gcig bskal pa dus kyi tha ma la //
'gro ba rnams kyi srog la nyam gdung zhing //
tshe la long med hur thum 'byung ba'i tshe //
'gro don 'phel phyir rin chen gter du sbas //
de yang 'dra min don gcig gsum du bkod //
'di ni mtsho skyes nyi zla kha sbyor lugs //
mang dkar dgyer yul bye ma'i gling du sbas //
klu rgyal mgrin bzang 'khor dang bcas la gtad //
klu rgyal khyod kyis bka' 'di'i bya ra gyis //
lan gcig dus kyi mtha' la sleb pa'i tshe //
o rgyan gsung gi sras mchog gdung shugs can //
snying sme dmar mtshan bud+d+ha'i ming can 'byung //
de la bka' 'di gtod la sdongs grogs gyis //
zhes gsungs so //
de ltar zab cing bka' gnyan pa'i dbang zab mo /
tshe sgrub nyi zla kha sbyor gyi dbang /
tshe dbang don gyi pra khrid ces bya ba zhu ba'i phyir du maN+Dal phul /
sa gzhi spos sogs /
da mdun gyi nam mkhar tshe yi lha tshogs dpag tu med pa sprin gyi phung po ltar bzhugs pa'i drung du lus ngag yid gsum gus pa chen pos phyag 'tshal ba'i mos pas rjes zlos mdzod /
'jigs pa med pa rdo rje'i sku
/'gag pa med pa rdo rje'i gsung //
thams cad mkhyen pa rdo rje'i thugs //
rdo rje'i sku la phyag 'tshal bstod //
tshe'i lha tshogs la dngos su ci 'byor pa dang /
yid kyis dpag tu med pa sprul te mchod pa 'bul snyam pa gyis la rjes zlos mdzod /
dngos 'byor yid kyis rnam sprul pa'i //
dag pa'i mchod pa 'di dag ni //
bla ma yi dam lha la 'bul //
'gro ba'i don du bzhes su gsol //
da 'khor ba thog med nas bsags pa'i sdig pa dang sgrib pa thams cad da lta dkyil 'khor 'di'i drung du bshags snyam pas rjes zlos mdzod /
'khor ba thog ma med pa nas //
mtshams med lnga dang nye ba lnga //
mi dge bcu dang lci ba brgyad //
'phags pa'i spyan sngar so sor bshags //
da 'phags pa dang so so skye bo'i dge ba thams cad la rjes su yi rang bsgom pa 'di'i rjes zlos mdzod /
'jig rten dge bcu ji snyed dang //
nyan thos rang rgyal dge tshogs bcas //
sangs rgyas sras bcas 'gro don mdzad //
de dag la ni rjes yi rang //
da phyogs bcu'i sangs rgyas mngon par rdzogs par sangs rgyas nas /
chos mi gsung bar bzhugs pa rnams la chos kyi 'khor lo bskor bar gsol ba 'debs snyam pas rjes zlos mdzod /
phyogs bcu mtha' yas zhing rnams na //
mngon par rdzogs par sangs rgyas nas //
ring por ma lon thams cad la //
chos kyi 'khor lo bskor mdzad gsol /
da rgyal ba gang dag mya ngan las 'da' bar bzhed pa de dag thams cad mya ngan las mi 'da' bar gsol ba 'debs pa 'di'i rjes zlos mdzod /
rgyal ba mya ngan 'da' bzhed gang //
sems can kun gyi don gyi phyir //
ji srid 'khor ba de srid du //
mya ngan mi 'da' bzhugs su gsol //
de lta bu'i dge ba'i rtsa ba byang chub chen po'i phyir bsngo ba 'di'i rjes zlos mdzod /
dge bcu ji snyed yod pa dang //
bsdu ba'i dngos po bzhi rnams dang //
pha rol phyin pa bcu la sogs //
byang chub chen por bsngo bar bgyi'o //
rang gi lus 'di dang ma 'ongs par len pa'i lus thams cad rdo rje slob dpon dang tshe'i lha tshogs la 'bul snyam pas 'di'i rjes zlos mdzod /
bdag gi lus 'di ji srid du //
len par rdo rje slob dpon dang //
yi dam lha yi tshogs rnams la //
ngag yid dang bas 'bul bar bgyi //
des bsod nams kyi tshogs bsags pas rgyud yongs su dag pa yin /
da sngags sdom rgyud la skye ba'i rmang gzhi skyabs su 'gro ba gal che bas /
dus da nas byang chub ma thob kyi bar du dkon mchog gsum la skyabs su zhu snyam pa gyis la 'di'i rjes zlos lan gsum mdzad par zhu /
rkang gnyis gtso bo sangs rgyas dang //
zhi ba chags bral dam pa'i chos //
tshogs kyi zhing gyur dge 'dun la //
byang chub bar du skyabs su mchi //
gsum /
don dam par byang chub kyi rang bzhin sems can thams cad la ye nas khyab par gnas kyang /
de ma rtogs pa'i dbang gis 'khor ba mtha' med du 'khyams pa'i sems can thams cad /
bde ba tshad med pa la 'god pa'i phyir du /
sems bskyed snyam pas 'di'i rjes zlos mdzod /
byang chub mchog gi rang bzhin can //
sems can kun la khyab par gnas //
ma rtogs 'khor bar 'khyams pa yi //
de dag don du sems bskyed bgyi //
lan gsum /
de ltar skyabs 'gro dang sems bskyed song nas /
gsang sngags kyi sdom pa bzung ba 'di'i rjes zlos mdzod /
bla ma rdo rje slob dpon dang //
mtsho skyes rdo rje'i lha tshogs dgongs //
bslab pa gsum dang khyad par du //
rigs lnga'i phyi nang sdom pa rnams //
ma lus deng nas brtan por bzung //
gsum /
khyed rang rnams gdong g.yogs dmar po re bcings pa'i mos pa mdzod /
oM badzra tsak+ShuHhU~M/
zhes mig dar bcing /
'di ni ye shes bdud rtsi ste //
dam tshig can rnams srung byed cing //
dam med rnams la nyes byed pas /
khyod kyis dam tshig gnyan po bsrung //
oM pany+tsa a mr-ita hU~M/
ces dung chos chu'am las bum chu blud /
da ye shes pa 'bebs shing tshe 'gugs pa'i don du dmigs pa 'di bzhin mdzod /
khyed rang rnams mi dmigs pa stong pa'i ngang las pad+ma dang zla ba'i steng du rnam par shes pa hrIHyig yongs su gyur pa las /
'phags pa spyan ras gzigs sku mdog li khri'i mdog ltar dmar ba /
zhal gcig spyan gsum khro 'dzum /
phyag bzhi dang po gnyis phreng ba dang pad+ma /
'og ma gnyis mnyam gzhag tshe bum 'dzin cing yum gsang ba ye shes tshe bum 'dzin pa dang 'khril ba /
yab yum dar dang rin po che dang rus pas brgyan cing 'od dpag med kyi dbu rgyan can /
de'i thugs nyi zla ga'u kha sbyor gyi nang du /
gu ru mtsho skyes rdo rje dang yum man+dA ra ba yab yum dmar po tshe yi bum pa 'dzin cing rus pa'i rgyan drug gis spras pa /
de'i thugs kar nr-i yig dmar po'i mthar sngags kyis bskor ba las 'od zer phyogs bcur 'phros /
'chi med tshe yi lha tshogs char ltar bab cing thim /
gzhan yang sangs rgyas byang chub sems dpa' thams cad kyi byin rlabs /
lha 'dre mi gsum gyi tshe bsod nams /
'byung ba lnga'i bcud dang dwangs ma thams cad 'ub 'ub bsdus nas khyed rang rnams kyi thugs ka'i nr-i la thim par sgoms shig
hrIH
zla gam dbang gi pho brang nas //
pad+ma dbang phyug he ru ka
/mtsho skyes rdo rje tshe yi lha //
man+dA ra ba yum dang bcas //
rin chen tshe yi bum pa 'dzin //
'chi med bdud rtsis bkang nas ni //
tshe dbang bsgrub pa'i las mdzod cig
/spyan ras gzigs dbang gsang ye yum //
'od dpag med mgon mA ma ki
/rigs bzhi mkha' 'gro yab yum dang //
byin rlabs bde ster mkha' 'gro'i tshogs //
dngos grub sna tshogs char 'beb ma //
phyag na tshe yi bum pa bsnams //
'chi med bdud rtsis bkang nas ni //
rdo rje tshe yi dngos grub stsol //
rnal 'byor bdag cag 'khor bcas kyi //
tshe dpal nyams ni ma nyams te //
gal te nyams par gyur pa na //
bdud dang gshin rje'i lag nas tshe khug la //
rdo rje tshe yi dngos grub bstsal du gsol //
oM badzra A yu she aM ku sha dzaH
dzaHhU~M baM hoH
ces dbyangs dang bcas 'gugs shing spos dang rol mo drag tu bya'o //
de nas tshe 'gugs kha bskang shog dril ni /
slob dpon gyi phyag g.yon dril bu dang bum pa bzung /
phyag g.yas mda' dar dkar ser dmar ljang bzhi rim pa ltar dang rdo rje bzung la dbyangs dang bcas phyogs bzhi nas g.yab cing slob ma rnams kyi lus la tshe bstim pa'i tshul bya zhing /
dang po mda' dar kha dog bzhi so sor g.yab /
de nas mda' dar dbus ma g.yab pa yin te /
dang po mda' dar dkar po shar du g.yab cing /
hU~M/
srid pa shar gyi ma gcig dbyings nas rol //
dkar mo dung gi thor tshugs can //
na bza' dar dkar go zu la //
'ja' tshon sna lnga'i cha ga can //
rdo rje mkha' 'gro 'khor dang bcas //
g.yas na tshe mda' rgod sgro 'dzin //
g.yon na tshe yi bum pa 'dzin //
zhal nas tshe yi gzungs sngags brjod //
thugs nyid tshe yi ting 'dzin bsgoms //
rnal 'byor yongs kyi tshe 'dzin ma //
bdag dang yon bdag tshe zungs la //
lha 'dre mi gsum lag nas tshe khug cig
/'chi med rdo rje'i sku thob mdzod //
oM badzra A yu she aM gu sha dzaH
dzaHhU~M baM hoH
zhes mda' dar dang bcas shar du g.yabs shing spyi bor bzhag go
/hU~M/
srid pa lho yi ma gcig dbyings nas rol //
ser mo gser gyi lan phran can //
sna tshogs dar gyi na bza' la //
rin chen gser gyi cha ga can //
rin chen mkha' 'gro 'khor dang bcas //
g.yas na tshe yi rin chen 'dzin //
g.yon na tshe yi bum pa bsnams //
zhal nas tshe yi gzungs sngags brjod //
thugs nyid tshe yi ting 'dzin bsgoms //
rnal 'byor yongs kyi tshe 'dzin ma //
bdag dang yon bdag tshe zungs la //
lha 'dre mi gsum lag nas tshe khug cig
/'chi med rdo rje'i sku thob shog
/oM badzra A yu she aM gu sha dzaH
dzaHhU~M baM hoH
zhes lhor g.yabs pa spyi bor bzhag
/hU~M/
srid pa nub kyi ma gcig dbyings nas rol //
dmar mo bye ru'i sked 'ching can //
'ja' tshon sna lnga'i na bza' la //
rin chen 'bar ba'i cha ga can //
pad+ma mkha' 'gro 'khor dang bcas //
g.yas na tshe yi pad+ma 'dzin //
g.yon na tshe yi bum pa bsnams //
zhal nas tshe yi gzungs sngags brjod //
thugs nyid tshe yi ting 'dzin bsgoms //
rnal 'byor yongs kyi tshe 'dzin ma //
bdag dang yon bdag tshe zungs la //
lha 'dre mi gsum lag nas tshe khug cig
/'chi med rdo rje'i sku thob mdzod //
oM badzra A yu she aM gu sha dzaH
dzaHhU~M baM hoH
zhes nub tu g.yabs la spyi bor bzhag la /
hU~M/
srid pa byang gi ma gcig dbyings nas rol //
ljang mo g.yu yi thor tshugs can //
mthing nag dar gyi na bza' la //
mu men mdzes pa'i cha ga can //
las kyi mkha' 'gro 'khor dang bcas //
g.yas na tshe yi rgya gram 'dzin //
g.yon na tshe yi bum pa bsnams //
zhal nas tshe yi gzungs sngags brjod //
thugs nyid tshe yi ting 'dzin bsgoms //
rnal 'byor yongs kyi tshe 'dzin ma //
bdag dang yon bdag tshe zungs la //
lha 'dre mi gsum lag nas tshe khug cig
/'chi med rdo rje'i sku thob mdzod //
oM badzra A yu she aM gu sha dzaH
dzaHhU~M baM hoH
zhes byang du g.yabs la spyi bor bzhag
/hU~M/
bkra shis tshe yi lha mo khyed rnams kyis //
bdag dang yon bdag 'khor bcas la //
steng phyogs tshangs pa pho mo'i lag nas tshe khug la //
shar phyogs dri za pho mo'i lag nas tshe khug la //
shar lho me lha pho mo'i lag nas tshe khug la //
lho phyogs gshin rje pho mo'i lag nas tshe khug la //
lho nub srin po pho mo'i lag nas tshe khug la //
nub phyogs klu gdon pho mo'i lag nas tshe khug la //
nub byang rlung lha pho mo'i lag nas tshe khug la //
byang phyogs gnod sbyin pho mo'i lag nas tshe khug la //
byang shar dbang ldan pho mo'i lag nas tshe khug la //
'og phyogs sa bdag pho mo'i lag nas tshe khug la //
gnas 'dir tshe khug srog skyob mdzod //
phyogs bcur g.yab bo //
hU~M/
bkra shis tshe yi lha mo khyed rnams kyis //
bdag dang yon bdag 'khor bcas kyi //
tshe yi bla ri ma snyil cig
/tshe yi bla mtsho ma skem zhig
/tshe yi bla shing ma skem zhig
/tshe yi khang pa ma yo zhig
/tshe yi gdung ma ma chag cig
/tshe yi bla g.yu ma 'bud cig
/tshe dar dkyil nas ma ral cig
/tshe yi dmu thag ma chad cig
/tshe yi brtan phur ma bud cig
/tshe yi dkyil 'khor ma yal cig
/tshe yi bum pa ma chag cig
/tshe yi ga 'u ma ral cig
/tshe yi nyi zla ma 'grib cig
/tshe yi sa bon ma 'thor cig
/hU~M/
bkra shis tshe yi lha mo khyed rnams kyis //
bdag dang yon bdag 'khor bcas kyi //
tshe ral ba yod na drub tu gsol //
tshe phos pa yod na bcu ru gsol //
tshe 'thor ba yod na zlum du gsol //
tshe gas pa yod na sbyar du gsol //
tshe chad pa yod na mthud du gsol //
tshe yo ba yod na bsrang du gsol //
tshe log pa yod na brtan du gsol //
tshe nyams pa yod na bkang du gsol //
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
badzra A be sha ya a AH
zhes rol mo drag tu bya'o //
de ltar tshe 'gugs shing ye shes pa phab pas /
lus byin thibs thib pa dang /
sems la bde gsal mi rtog pa'i nyams bzang po dang dad pa glo bur du skye ba  'byung bar gsungs so //
de ltar tshe 'gug cing ye shes pa phab pa de mi nyams brtan par byas par sgoms shig
/rdo rje me tog mgor bzhag go
/tiSh+Tha badzra /
hrIH
mtsho skyes rdo rje he ru kas //
bu khyod ma rig ling thog rnams //
da lta nyid du rab bsal te //
rgyal ba'i dkyil 'khor blta bar rigs //
dz+nyA na tsak+ShuHpra be sha ya phaT/
ces mig dar bsal /
'o rigs kyi bu rnams mdun 'dir thar pa chen po'i gzhal yas khang yangs shing rgya che ba'i dbus su 'chi med tshe'i lha tshogs gu ru mtsho skyes rdo rje'i lha tshogs thams cad kyi zhal mngon sum du mthong bar gyur snyam pa'i mos pa mdzod cig
oM badzra pa sh+ya hoH
da khyed rang rnams gu ru mtsho skyes rdo rje'i lha tshogs rnams kyi drung du tshe'i dbang yongs su rdzogs par zhu snyam pas 'di'i rjes zlos mdzod /
mtsho skyes rdo rje yab yum dang //
tshe la dbang ba'i rig 'dzin rnams //
'chi med rdo rje'i dbang thob pas //
bum dbang bdag la bstsal du gsol //
zhes lan gsum gsol ba btab nas /
da bum pa 'di'i nang na gu ru mtsho skyes rdo rje'i lha tshogs bzhugs pa'i sku las 'chi med tshe'i bdud rtsi babs nas /
bum col nas bdud rtsi na ra ra babs te /
khyed rang rnams kyi spyi bo tshangs pa'i bu ga nas zhugs /
lus thams cad 'chi med tshe'i bdud rtsis gang nas tshe'i rig 'dzin thob par sgoms shig
/bum pa lag tu thogs la /
hU~M/
bum pa lha yi gzhal yas khang /
kha rgyan dbu skra dpag bsam shing //
mgul chings dar zab mdzes pa'i gos //
nang du bdud rtsi'i rgya mtsho 'khyil //
'bru lnga blug pa phung po lnga //
rin chen lnga blug ye shes lnga //
yig 'bru lnga blug lha yi thugs //
thams cad spro bsdu gcig gi ngang //
mi brjed gzungs kyi thag pa btags //
bum pa lha yi gzhal yas su //
mtsho skyes rdo rje'i lha tshogs bzhugs //
skal ldan khyod la dbang bskur bas //
'chi med rdo rje'i sku thob mdzod //
'gyur med tshe 'di brtan par mdzod //
'gag med tshe 'di brtan par mdzod //
'khrul med tshe 'di brtan par mdzod //
tshe mi nub pa'i rgyal mtshan /
mi 'gyur ba'i srog shing /
tshe nyi zla dang mnyam par gyur cig
/tshe la lhun gyis grub pa mtsho skyes rdo rje dang mnyam par gyur cig
/tshe'i bdag po bcom ldan 'das /
mgon po tshe dpag tu med pa dang mnyam par gyur cig
/oM AHhU~M badzra gu ru pad+ma DA ki nI ha ri ni sa ra tsa hrI ya oM hU~M trAM hrIHAH
oM a b+hi Shiny+tsa hU~M AH
zhes bum pa spyi bor bzhag bum chu blud do //
slar yang ma hA gu ru mtsho skyes rdo rje yab yum /
rigs bdag mgon po tshe dpag med /
tshe lha 'phags pa spyan ras gzigs /
tshe bdag rgyal ba rigs lnga yab yum /
rigs bzhi'i dpa' bo DA ki tshe'i rig 'dzin gyi tshogs dang bcas pa thams cad kyi phyag na tshe'i bum pa re re bsnams nas dbang bskur bar sgoms shig
/hrIH
mtsho skyes rdo rje'i lha tshogs kyis //
sku gsung thugs kyis byin brlabs shing //
'chi bdag gnas su 'joms pa yi //
bum pa 'di yis dbang bskur ro //
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
ka lA sha a b+hi Shiny+tsa mAM/
spyi bor bzhag go
/hrIH
ma chags skyon bral pad+ma rigs kyi lha //
'chi med tshe dbang mgon po 'od dpag med //
thugs rje'i mnga' bdag spyan ras gzigs dbang sku
/mtsho skyes rdo rje rig 'dzin tshe yi lha //
bde gshegs sprul pa'i sku yi bkra shis shog
/ces nas gtor /
'o des bum pa'i dbang thob /
lus kyi sgo nas bsags pa'i sdig sgrib dag
/lam bskyed rim bsgom par dbang /
'bras bu sprul pa'i sku 'grub pa'i skal pa dang ldan /
sku 'gyur ba med pa tshe'i dngos grub thob par 'gyur ba bum pa'i dbang yin no //
da 'di'i rjes zlos mdzod /
mtsho skyes rdo rje yab yum dang //
tshe la dbang ba'i rig 'dzin rnams //
'chi med rdo rje'i sku thob pas //
gsang dbang bdag la gnang du gsol //
gcig gam gsum /
da b+han+d+ha 'di'i nang na sha lnga bdud rtsi lnga ye shes lnga rnams zhu ba'i bdud rtsi'i rgya mtsho'i dbus na dpal he ru ka rigs lnga yab yum bcu'i sbyor mtshams byang sems dkar dmar ye shes tshe yi bdud rtsi'i rgyun bab pa /
khyed rang rnams kyi mgrin pa nas zhugs rtsa gnas thams cad gang bar sgoms shig
/thod pa thogs la /
hrIH
mtsho skyes rdo rje'i lha tshogs kyi //
sku gsung thugs kyi byin rlabs las //
'chi bdag gnas su 'joms pa yi //
thod pa bdud rtsis dbang bskur ro //
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
a mr-ita a b+hi Shiny+tsa mAM/
zhes mgrin par gtugs shing blud do //
hrIH
ma chags skyon bral pad+ma rigs kyi lha //
'chi med tshe dbang mgon po 'od dpag med //
thugs rje'i mnga' bdag spyan ras gzigs dbang sku
/mtsho skyes rdo rje rig 'dzin tshe yi lha //
bde gshegs sprul pa'i gsung gi bkra shis shog
/'o des ngag gi sgo nas bsags pa'i sdig sgrib dag
/gsang ba'i dbang thob /
lam rtsa rlung bsgom pa la dbang /
'bras bu longs spyod rdzogs pa'i sku thob pa'i skal pa can du byas /
gsung 'gag med tshe'i dngos grub thob par 'gyur ba thod pa bdud rtsi'i dbang yin no //
da gsum pa zhu ba'i phyir rjes zlos mdzod /
hrIH
mtsho skyes rdo rje'i lha tshogs dang //
tshe la dbang ba'i rig 'dzin rnams //
'chi med rdo rje'i dbang thob pas //
sher ye'i dbang bskur gnang du gsol //
gcig gam gsum /
da me long sin+d+hu ra'i dkyil 'khor 'di ni /
phyi pad+ma 'od kyi gzhal yas khang la /
nang chos 'byung gru gsum bsnol ma'i dbus su /
thod phreng rtsal sde lnga yab yum bzhugs pa'i phyag g.yon ka pA la'i nang na bde gshegs rigs lnga dang bcas pa gsal ba de khyed rang rnams kyi snying gar bzhag pas 'od du zhu nas dbyer med du thim par sgoms shig
/hrIH
mtsho skyes rdo rje'i lha tshogs kyi //
sku gsung thugs kyi byin rlabs las //
'chi bdag gnas su 'joms pa yi //
me long yig 'brus dbang bskur ro //
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
A dar sha a b+hi Shiny+tsa mAM/
sin+d+hu ra gnas gsum du byug
/hrIH
ma chags skyon bral pad+ma rigs kyi lha //
'chi med tshe dbang mgon po 'od dpag med //
thugs rje'i mnga' bdag spyan ras gzigs dbang sku
/mtsho skyes rdo rje rig 'dzin tshe yi lha //
bde gshegs sprul pa'i thugs kyi bkra shis shog
/'o des shes rab ye shes kyi dbang thob /
sems kyi sgrib pa dag
/lam rtsa rlung thig le bsgom pa la dbang /
'bras bu chos kyi sku 'grub pa'i skal pa can du byas /
sems 'khrul med tshe'i dbang thob pa yin /
da dbang bzhi pa zhu ba'i phyir rjes zlos mdzod /
mtsho skyes rdo rje yab yum dang //
tshe la dbang ba'i rig 'dzin rnams //
'chi med rdo rje'i dbang thob pas //
bzhi pa'i dbang mchog gnang du gsol //
gsum mam gcig
/da tshe yi 'brang rgyas 'di nyid /
phyi rin po che zur brgyad pa /
nang 'ja' tshon sna lnga'i gzhal yas khang gi dbus su sangs rgyas tshe dpag med yab yum /
de'i tshe bum nang na pad sdong gi rtser gu ru mtsho skyes rdo rje yab yum de la sangs rgyas byang sems dpag tu med pas bskor ba /
'di lag tu gtad pa tsam gyis 'khor 'das snang srid thams cad 'od du zhu nas khyed rang la thim pas skye 'chi med pa'i don rtogs par sgoms shig
/hrIH
mtsho skyes rdo rje'i lha tshogs kyi //
sku gsung thugs kyi byin rlabs las //
'chi bdag gnas su 'joms pa yi //
tshe rgyas 'di yi dbang bskur ro //
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
A yuHpuSh+TiM a b+hi Shiny+tsa mAM/
lag tu bzhag go
/hrIH
ma chags skyon bral pad+ma rigs kyi lha //
'chi med tshe dbang mgon po 'od dpag med //
thugs rje'i mnga' bdag spyan ras gzigs dbang sku
/mtsho skyes rdo rje rig 'dzin tshe yi lha //
bde gshegs thugs rje'i ye shes bkra shis shog
/'o des bsags pa cha snyoms kyi sgrib pa dag
/dbang bzhi pa thob /
'bras bu ngo bo nyid sku 'grub pa'i skal pa dang ldan /
lhun gyis grub pa'i dbang thob pa yin no //
da tshe'i dbang yongs su rdzogs pa zhu ba'i phyir gsol ba 'debs pa 'di'i rjes zlos mdzod /
mtsho skyes rdo rje yab yum dang //
tshe la dbang ba'i rig 'dzin rnams //
'chi med rdo rje'i dbang thob pas //
tshe dbang yongs rdzogs gnang du gsol //
gcig gam gsum /
dbang gtor 'di nyid pad+ma'i sdong po 'dab ma stong ldan bdun rim gyi lte bar ye shes kyi ka pA la yangs shing rgya che ba'i nang du /
gtor ma yid bzhin gyi nor bu la mchod pa'i sprin phung sna tshogs 'phro ba'i dbus su pad+ma'i sdong po'i rtser gzhal yas khang yangs shing rgya che ba'i nang pad+ma dang nyi zla'i gdan la ma hA gu ru mtsho skyes rdo rje yum phag mo dang gnyis su med par 'khril ba /
g.yas su man+dA ra ba /
g.yon du ye shes mtsho rgyal /
'dab ma bzhi la rigs bzhi'i mkha' 'gro yab yum /
'og gi pad 'dab brgyad la gu ru mtshan brgyad yab yum thams cad sku mdog dmar po tshe yi bum pa 'dzin pa /
b+han+d+ha'i phyi rol pad 'dab rnams la rim pa ltar tshe la dbang ba'i rig 'dzin bka' brgyud kyi bla ma /
sangs rgyas byang sems rgyud sde'i lha tshogs dpa' bo mkha' 'gro chos skyong nor lha'i tshogs lha srin sde brgyad rigs drug sems can dang bcas pa thams cad yi dam lha yi skur gyur nas tshe yi bum pa 'dzin par sgoms /
de nas gtor ma 'di spyi bor bzhag pa'i dus su /
lha tshogs de dag thams cad kyi sku las 'od zer sna tshogs 'phros pas khyed rang rnams kyi lus la thim /
phyag gi tshe yi bum pa nas bdud rtsi'i rgyun bab pas spyi bo nas zhugs te lus gang /
gsung gis bkra shis dang tshe yi snying po gsung /
thugs kyi dgongs pas 'chi med rdo rje'i skur byin gyis brlabs par sgoms shig
/hrIH
mtsho skyes rdo rje'i lha tshogs dang //
man+dA ra ba yum dang bcas //
spyan ras gzigs dbang yab yum dang //
spyi gtsug mgon po 'od dpag med //
mA ma kI dang gnyis med 'khril //
rigs kyi yab lnga yum lnga dang //
mkha' 'gro bzhi dang ging chen bzhi //
bdud 'dul la sogs mkha' 'gro'i tshogs //
skal ldan 'di la dbang bskur pas //
'chi med rdo rje'i lus thob nas //
nyi zla dang mnyam tshe 'grub shog
/chos sku snang ba mtha' yas yab yum /
longs sku thugs rje chen po yab yum /
sprul sku pad+ma 'byung gnas yab yum /
mkha' 'gro ye shes mtsho rgyal /
gter ston sangs rgyas gling pa /
las can chos bdag nyer gcig
/skal ldan rdo rje'i gdung bzhi /
bstan 'dzin pad+ma mched drug
/skyes chen chos bdag mched drug la sogs pa chos 'di gang las brgyud pa'i bla ma dam pa thams cad dang /
khyad par du dkyil 'khor gyi gtso bo 'phags pa spyan ras gzigs /
yum gsang ba ye shes kyi mkha' 'gro ma /
rigs bdag 'od dpag med /
yum mA ma kI
/ma hA gu ru mtsho skyes rdo rje /
yum mchog man+dA ra ba /
tshe bdag rigs kyi yum bzhi /
tshe bdag rgyal ba rigs bzhi yab yum /
dpa' bo ging bzhi /
mkha' 'gro sde bzhi la sogs pa tshe lha mtsho skyes rdo rje'i lha tshogs ma lus shing lus pa med pa thams cad kyis rdo rje'i slob ma 'di rnams la sku gsung thugs yon tan phrin las kyi sgo nas byin gyis brlab pa dang dbang bskur bar mdzad du gsol /
tshe mi nub pa'i rgyal mtshan /
mi 'gyur ba'i srog shing /
tshe nyi zla dang mnyam par gyur cig
tshe la lhun gyis grub pa gu ru mtsho skyes rdo rje dang mnyam par gyur cig
tshe yi bdag po bcom ldan 'das tshe dpag tu med pa dang mnyam par gyur cig
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
oM AHhU~M hrIH
oM ma Ni pad+me hU~M/
d+hu ma g+ha ye na maHswA hA/
tshe b+h+rU~M badzra A yu she hU~M AH
ha ri ni sa ra tsa hri ya /
tshe b+h+rU~M badzra A yu she hU~M AH
oM hU~M trAM hrIHAH
tshe b+h+rU~M badzra A yu she hU~M AH
ha ya grI ba pad+ma kro tI shwa rI tshe b+h+rU~M badzra A yu she hU~M phaT/
a b+hi Shiny+tsa mAM/
zhes gtor ma spyi bor bzhag go
/de nas nas gtor zhing /
dngos grub skye med du gyur cig
/skye med ye shes su gyur cig
/'chi med bdud rtsi ru gyur cig
/mi nub pa'i rgyal mtshan du gyur cig
/mi shigs pa'i rten du gyur cig
/'khor lo bskor ba lta bu sku'i tshe dang ldan par gyur cig
/pad+ma brtsegs pa lta bu gsung gi tshe dang ldan par gyur cig
/sra brtan rdo rje lta bu thugs kyi tshe dang ldan par gyur cig
/rin chen spungs pa lta bu yon tan gyi tshe dang ldan par gyur cig
/ral gri bskor ba lta bu phrin las kyi tshe dang ldan par gyur cig
/tshe dbang rin po che phun sum tshogs pa'i skal pa dang ldan par gyur cig
/'gyur med tshe 'di brtan par mdzod //
'gag med tshe 'di brtan par mdzod //
'khrul med tshe 'di brtan par mdzod //
tshe mi nub pa'i rgyal mtshan /
mi 'gyur ba'i srog shing /
tshe nyi zla dang mnyam par gyur cig
tshe la lhun gyis grub pa gu ru mtsho skyes rdo rje dang mnyam par gyur cig
tshe yi bdag po bcom ldan 'das mgon po tshe dpag tu med pa dang mnyam par gyur cig
/de nas tshe rgyas tshe ril gyis bskor ba de thogs la /
da tshe rgyas tshe ril gyis bskor ba 'di nyid la tshe yi lha tshogs dpa' bo DA ki thams cad kyis 'khor 'das kyi tshe dang bsod nams thams cad bsdus te bstims nas /
khyed rang rnams la dngos grub kyi tshul du byin pas tshe dang bsod nams thams cad zla ba yar gyi ngo ltar 'phel bar sgoms shig
/hU~M/
tshe rgyas 'bar ba'i zhal zas 'di //
rgyu ni 'bras dkar dag las byas //
dbyibs ni rin chen zur brgyad la //
pad+ma 'dab brgyad 'ja' tshon ris //
rdo rje nyi zla nor bus brgyan //
rin chen tshe yi ril bus bskor //
bkra shis rdzas brgyad rgyal srid bdun //
dar zab spyan gzigs rin chen rgyan gyis spras //
zas phud sna tshogs ri ltar spungs //
rnal 'byor bdag gi tshe g.yang blan //
bdag dang yon bdag 'khor bcas la //
btsan phyug 'phan dar rgyas pa dang //
mi nor zas gsum char ltar 'bebs par shog
/nyon mongs sdig sgrib ma lus kun //
tho rangs skar ltar srab par shog
/tshe dang bsod nams longs spyod kun //
zla ba yar ltar rgyas par shog
/'gyur med tshe 'di brtan par shog
/'gag med tshe 'di brtan par shog
/'khrul med tshe 'di brtan par shog
/tshe mi nub pa'i rgyal mtshan /
mi 'gyur ba'i srog shing /
tshe nyi zla dang mnyam par gyur cig
/tshe la lhun gyis grub pa gu ru mtsho skyes rdo rje dang mnyam par gyur cig
tshe'i bdag po bcom ldan 'das mgon po tshe dpag tu med pa dang mnyam par gyur cig
/oM badzra A yu she sarba sid+d+hi pha la hU~M AH
zhes tshe ril byin /
da yum sangs rgyas spyan mas sa yi khams gyi bcud thams cad bsdus nas khyed rang rnams la bstim par sgoms shig
/hU~M/
tshe sha lug thong lag pa 'di //
steng 'og phyogs mtshams kun nas g.yab //
steng 'og phyogs mtshams kun tu yang //
bdag dang yon bdag 'khor bcas kyi //
sa yi khams su tshe nyams na //
sangs rgyas spyan ma'i byin rlabs kyis //
sa yi khams su bcud sdus la //
sha lnga byin brlabs tshe yi bcud //
skal ldan tshe dang ldan pa rnams kyis bza'//
skal ldan tshe dpal rgyas par mdzod //
'gyur med tshe dpal rgyas par mdzod //
'gag med tshe dpal rgyas par mdzod //
'khrul med tshe dpal rgyas par mdzod //
oM badzra lA se hU~M/
zhes tshe sha'am sha lnga'i ril bu byin /
mA ma kIs chu'i bcud bsdus te tshe chang la bstim par sgoms shig
/hU~M/
'bru sna lnga las btsos pa'i tshe chang 'dir //
steng 'og phyogs mtshams kun tu yang //
bdag dang yon bdag 'khor bcas kyi /
khrag gi khams nas tshe nyams na //
mA ma kI yi byin rlabs kyis //
chu yi khams su bcud sdus la //
'bru lnga byin brlabs tshe yi bcud //
skal ldan tshe dang ldan pa rnams kyis btung //
skal ldan tshe dpal rgyas par mdzod //
'gyur med tshe dpal rgyas par mdzod //
'gag med tshe dpal rgyas par mdzod //
'khrul med tshe dpal rgyas par mdzod //
badzra A yur+dz+nyA na a mr-ita hU~M hrIHthA/
zhes tshe chang blud /
da tshe mda' rgod sgro ma me long bla g.yu rin po che sna tshogs btags pa 'di nyid ngo bo rta mgrin gyi skur gsal bas g.yab pa tsam gyis lha 'dre mi gsum tshe dang bsod nams thams cad shog skya rlung gis khyer ba ltar bkug nas khyed rang rnams la thim /
mda' 'di lag tu gtad pa tsam gyis tshe la gnod par byed pa thams cad khro bo rta mgrin gyis tshar bcad /
me long gtad pas tshe srog la nyes pa'i skyon gang gis kyang mi gos par gyur snyam du sgoms shig
/hU~M/
bkra shis tshe mda' rgod sgro 'di //
bkra shis tshe rten mda' la brten //
tshe rten mda' la brten tsam na //
mda' nyid snang ba khro rgyal nyid kyi sku
/sgro gsum snang ba khro rgyal nyid kyi dbu //
ltong nyid snang ba khro rgyal nyid kyi zhal //
zlum skor snang ba khro rgyal nyid kyi spyan //
snyug ma tshig gsum khro rgyal sku gsung thugs //
rin chen sna lnga khro rgyal dbang po lnga //
mdel nyid snang ba khro rgyal nyid kyi zhabs //
bcas nyid snang ba khro rgyal nyid kyi chas //
dar sna lnga snang ye shes lnga yi dngos //
me long 'od 'bar khro rgyal nyid kyi mdangs //
bla g.yu btags pa khro rgyal nyid kyi srog
/dril chung snang ba khro rgyal nyid kyi gsung //
drang po ma 'gyur khro rgyal nyid kyi sku /
khong gseng spros bral chos nyid chos kyi dbyings //
mi 'gyur chos nyid dbyings la tshe brten pa'i //
bkra shis tshe mda' rgod sgro 'dis //
steng 'og phyogs mtshams kun nas tshe khug la //
skal ldan tshe dpal rgyas par mdzod //
hrIH
bkra shis rin chen srog mda' me long 'di //
'phags pa rnams kyi byin rlabs tshe rten mda'//
skal ldan khyod la deng 'dir gtad pa yis //
pha rol tshe la bar chad rdul du rlog
/ces lag tu gtad /
da 'khor lo 'di nyid ngo bo khro rgyal bdud rtsi 'khyil pa yin pa la /
rnam pa tshe bdud zlog pa'i tsakra rtsibs lte ba mu khyud dang bcas pa sngags kyi yi ges mtshan pa res dbang bskur nas /
dar gyis dril nas btags par sgoms shig
/hrIH
mtsho skyes rdo rje'i lha tshogs kyis //
sku gsung thugs kyis byin brlabs pas /
'chi bdag gnas su 'joms pa yi //
'khor lo 'di yis dbang bskur ro //
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
'dir sngags rgyas pa sbyar na legs /
tsakra a b+hi Shiny+tsa mAM/
sngon yang dag par rdzogs pa'i sangs rgyas la sa yi lha mo brtan mas me long g.ya' dag pa phul ba la brten nas bkra shis tshe 'phel gyi rdzas su byin gyis brlabs pa de bzhin du /
rdo rje slob dpon bdag gis slob ma khyod la me long gis dbang bskur ba la brten nas /
mi nub pa'i rgyal mtshan /
mi 'gyur ba'i srog shing /
tshe nyi zla dang mnyam pa la mnga' brnyes pa dang ldan par gyur cig
/me long ye shes rgya mtsho chen po ste //
ye shes rgya mtsho mchog tu dag gyur nas //
yon tan kun gyi dbyings su gyur pa yi //
dbang mchog des kyang tshe yang 'phel bar shog
/A dar sha a b+hi Shiny+tsa mAM/
sngon yang dag par rdzogs pa'i sangs rgyas la rtswa 'tshong bkra shis kyis rtsa dUr ba rma bya'i mgrin pa ltar sngo ba phul ba la brten nas bkra shis tshe 'phel gyi rdzas su byin gyis brlabs pa de bzhin du /
rdo rje slob dpon bdag gis slob ma khyod la dUr bas dbang bskur ba la brten nas /
mi nub pa'i rgyal mtshan /
mi 'gyur ba'i srog shing /
tshe nyi zla dang mnyam pa la mnga' brnyes par gyur cig
/dUr bas tshe ni 'phel bar byed pa ste //
rdo rje sems dpa'i tshe ni rab bsgrubs nas //
nyon mongs skye 'chi rgyun gcod gyur pa yi //
dbang mchog des kyang tshe yang 'phel bar shog
/a pra ti ha ta a b+hi Shiny+tsa mAM/
sngon yang dag par rdzogs pa'i sangs rgyas la khyim bdag bde bas mtshal li khri phul ba la brten nas bkra shis tshe 'phel gyi rdzas su byin gyis brlabs pa de bzhin du /
rdo rje slob dpon bdag gis slob ma khyod la li khri'i dbang bskur ba la brten nas /
mi nub pa'i rgyal mtshan /
mi 'gyur ba'i srog shing /
tshe nyi zla dang mnyam pa la mnga' brnyes pa dang ldan par gyur cig
/li khri dmar po dbang gi rang bzhin te //
chos rnams ma lus dbang du gyur nas kyang //
chos kyi rgyal srid rab tu brtan gyur te //
dbang mchog des kyang tshe dbang 'phel bar shog
/hrIHpa shaM a b+hi Shiny+tsa mAM/
sngon yang dag par rdzogs pa'i sangs rgyas la glang po che sa srung gi bus gi waM phul ba la brten nas bkra shis tshe 'phel gyi rdzas su byin gyis brlabs pa de bzhin du rdo rje slob dpon bdag gis slob ma khyod la gi waM gis dbang bskur ba la brten nas /
mi nub pa'i rgyal mtshan /
mi 'gyur ba'i srog shing /
tshe nyi zla dang mnyam pa la mnga' brnyes pa dang ldan par gyur nas //
bzhi brgya rtsa bzhi'i nad las grol bar gyur cig
/gi waM dug gsum 'joms pa nad kyi sman //
sman mchog rnam dag chos nyid rab rtogs nas //
nyon mongs zug rngu med par gyur pa yi //
dbang mchog des kyang tshe yang 'phel bar shog
/hrIHha ta a b+hI Shiny+tsa mAM/
sngon yang dag par rdzogs pa'i sangs rgyas la bram ze kar ti kas shing thog bil ba phul ba la brten nas bkra shis tshe 'phel gyi rdzas su byin gyis brlabs pa de bzhin du rdo rje slob dpon bdag gis slob ma khyod la bil ba'i dbang bskur ba la brten nas /
mi nub pa'i rgyal mtshan /
mi 'gyur ba'i srog shing /
tshe nyi zla dang mnyam pa la mnga' brnyes pa dang ldan par gyur cig
/bil ba rgyu rkyen 'bras bu bcas pa'i chos //
'jig rten 'das pa'i spyod pa kun ldan te //
byang chub snying po mchog tu dag gyur cing //
dbang mchog des kyang tshe yang 'phel bar shog
/b+hi ka la a b+hi Shiny+tsa mAM/
sngon yang dag par rdzogs pa'i sangs rgyas la bsnyen bkur dbul ba'i bu mos 'dod 'jo'i ba bzhos te phul ba la brten nas bkra shis tshe 'phel gyi rdzas su byin gyis brlabs pa de bzhin du rdo rje slob dpon bdag gis slob ma khyod la zho'i dbang bskur ba la brten nas /
mi nub pa'i rgyal mtshan /
mi 'gyur ba'i srog shing /
tshe nyi zla dang mnyam pa la mnga' brnyes pa dang ldan par gyur cig
/zho ni kun gyi snying por gyur pa ste //
snying po rnam dag chos nyid rab rtogs nas //
yon tan kun gyi dbyings su gyur pa yi //
dbang mchog des kyang tshe yang 'phel bar shog
/d+ha d+hi a b+hi Shiny+tsa mAM/
sngon yang dag par rdzogs pa'i sangs rgyas la chos rgyal mya ngan med mchog dpal gyis dung g.yas su 'khyil pa phul ba la brten nas /
bkra shis tshe 'phel gyi rdzas su byin gyis brlabs pa de bzhin du rdo rje slob dpon bdag gis slob ma khyod la dung gi dbang bskur ba la brten nas /
mi nub pa'i rgyal mtshan /
mi 'gyur ba'i srog shing /
tshe nyi zla dang mnyam pa la mnga' brnyes pa dang ldan par gyur cig
/dung ni chos kyi sgra stong sgrog pa'i tshul //
ye shes rgya mtsho mchog tu dag gyur te //
chos rnams ma nor yongs su ston pa yi //
dbang mchog des kyang tshe yang 'phel bar shog
/maM ga laM shaM kha a b+hi Shiny+tsa mAM/
sngon yang dag par rdzogs pa'i sangs rgyas la gsang bdag phyag na rdo rjes yungs dkar rgyal po phul ba la brten nas /
bkra shis tshe 'phel gyi rdzas su byin gyis brlabs pa de bzhin du rdo rje slob dpon bdag gis slob ma khyod la dayungs dkar rgyal pos dbang bskur ba la brten nas /
bgegs rigs stong phrag brgyad cu las grol thar zhing /
mi nub pa'i rgyal mtshan /
mi 'gyur ba'i srog shing /
tshe nyi zla dang mnyam pa la mnga' brnyes par gyur cig
/yungs dkar rdo rje'i rigs te thams cad du //
bgegs rnams ma lus 'joms par byed pa yi //
mthu rtsal go 'phang mchog gi bdag gyur te //
dbang mchog des kyang tshe yang 'phel bar shog
/hrIHpa sha a b+hi Shiny+tsa mAM/
de ltar tshe dbang zab mo bskur pa de mi nyams par bya ba'i phyir rgyas 'debs pa ni /
sku dang rdo rje dril bu gnas gsum dang gnas lnga dang gnas nyi shu rtsa bzhir rgya gram du bzhag pa la brten nas /
khyed rang rnams 'phags mchog spyan ras gzigs yab yum du gsal ba'i snying pad+ma dmar po kha phye ba'i nang du nyi zla'i ga'u cung zad phye ba'i nang du /
gu ru mtsho skyes rdo rje yab yum bzhugs pa'i thugs kar tshe yi sa bon aHdkar po dang nr-i ljang gu dang hrIHdmar po gsum gnas pa la /
'khor 'das snang srid thams cad 'od du zhu nas thim ste /
ga'u kha 'grigs /
pad+ma kha zlum pa la spyi bo'i tshe dpag tu med pa'i thugs ka'i hrIHlas A li kA li dkar dmar gyi thag pa byung bas g.yas skor dang g.yon skor du dkris /
tshe dpag med tshangs bug nas mar byon nas tsit+ta bum sku'i rtser bzhugs pas byin gyis brlabs shing rgyas btab par sgoms shig
/hU~M/
bkra shis tshe la rgyas shig 'debs //
gcig pa thig le nyag gcig rgya //
gnyis pa thabs dang shes rab rgya //
gsum pa sku gsung thugs kyi rgya //
bzhi pa tshad med bzhi yi rgya //
lnga pa rgyal ba rigs lnga'i rgya //
drug pa thub pa drug gi rgya //
bdun pa sangs rgyas rabs bdun rgya //
brgyad pa rnam thar brgyad kyi rgya //
dgu pa theg pa rim dgu'i rgya //
sku'i rgya /
gsung gi rgya /
thugs kyi rgya /
sku gsung thugs kyi rgya rim pa gsum btab pa la brten nas /
mi nub pa'i rgyal mtshan /
mi 'gyur ba'i srog shing /
lus rdo rje'i brag ltar sra zhing tshe nyi zla dang mnyam pa la mnga' brnyes pa'i dbang dam pa dang ldan par gyur cig
/ces rdo rje dril bu dang bcas gnas gsum du bzhag go
/de ltar tshe dbang zab la rgyas pa thob nas mtha' rgyas ni /
sngags brjod cing bkra shis mnga' gsol bya /
bla ma mnyes pa'i yon maN+Dal phul /
zhes sogs gsungs pas /
dang po sngags kyi bzlas lung gi tshul du rjes zlos mdzod /
oM AHhU~M badzra gu ru pad+ma DA ki nI tshe b+h+rU~M badzra A yu she hU~M AH
oM AHhU~M hrIH
oM ma Ni pad+me hU~M/
d+hu ma g+ha ye na maHswA hA/
tshe b+h+rU~M badzra A yu she hU~M AH
ha ri ni sa ra tsa hri ya /
tshe b+h+rU~M badzra A yu she hU~M AH
oM hU~M trAM hrIHAH
tshe b+h+rU~M badzra A yu she hU~M AH
ha ya grI ba pad+ma kro tI shwa rI tshe b+h+rU~M badzra A yu she hU~M phaT/
ces brjod /
me tog 'thor zhing /
hU~M/
ma chags pad+ma dbang gi dkyil 'khor nas //
dus gsum sangs rgyas kun gyis dbang bskur cing //
'chi med tshe dbang rig 'dzin grub pa'i sku
/mtsho skyes rdo rje'i sku gsung thugs kyi bkra shis shog
/de ltar dbang thob nas /
ma hA gu ru mtsho skyes rdo rje yi dam gyi lhar 'dzin snyam pa dang /
rab srog gcod spang thub na rab yin /
'chi nges pa'i srog bslu ba dang /
tshe thar gang mang gtong la /
dpral bar mar gyi nyi zla bris na tshe yi bar chad nges par zhi bar gsungs /
de sogs dam tshig rnams tshul bzhin du bsrung snyam pas rjes zlos mdzod /
gtso bos ji ltar sogs /
deng nas brtsam ste sogs /
de ltar dbang thob pa'i gtang rag tu maN+Dal phul /
sa gzhi spos sogs /
de nas slob ma rnams gyes /
de nas rjes chog ni /
dpa' bo DA ki tshogs kyis mchod //
dam can srung ma gnad nas bskul //
dkyil 'khor bsdu zhing ye shes gshegs //
dam tshig dkyil 'khor rang la bsdu //
rang yang dmigs med rgya yis btab //
bsngo ba smon lam shis pa brjod //
ces gsungs pas /
'dir tshogs 'khor spyi ltar 'grub na rab yin la /
de nas dkar gtor ram lcog rdog gcig bran la /
b+h+rU~M las rin chen snod du gtor ma ni /
khaM las dkar gsum bdud rtsi'i rgya mtshor gyur //
oM AHhU~M/
nyi zla kha sbyor bka' yi bya ra ba //
klu rgyal mgrin bzang 'khor dang bcas pa rnams //
'dir gshegs dam rdzas bka' yi gtor ma bzhes //
bdag cag dpon slob rnams kyi sdongs grogs mdzod //
gang zhig sangs rgyas bstan la rab 'tshe zhing //
log par lta byed dam nyams sdig can dang //
bdag la sdang ba'i dgra bgegs rdul du rlogs /
zab gter bstan pa phyogs bcur rgyas par mdzod //
oM nA ga rA tsa sa pa ri bA ra i daM ba liM ta kha kha khA hi khA hi /
hrIH
ma chags skyon bral pad+ma rigs kyi lha //
'chi med tshe dbang mgon po 'od dpag med //
thugs rje'i mnga' bdag spyan ras gzigs dbang sku
/mtsho skyes rdo rje rig 'dzin tshe yi lha //
bde gshegs thugs rje sprul pa'i lha tshogs la //
phyag 'tshal mchod bstod tshe yi dngos grub stsol //
lha rnams nongs pa gang mchis bzod par gsol //
rang gnas gshegs sam rten la ci bder bzhugs //
'jig rten 'jig rten 'das pa'i dge legs tshogs //
gong nas gong du 'phel ba'i bkra shis shog
/snod bcud rang thim de yang mi dmigs gyur //
dge bas 'gro kun rdo rje'i sku 'grub shog
/ces pa sprul sku mi 'gyur rdo rje phyag len bde phyir a rA gas bsgrigs pa la /
nyes pa gang mchis rtsa ba gsum la bshags shing /
dge bas zab gter bstan pa dar zhing rgyas pa dang /
chos mdzad thams cad sku tshe brtan par gyur cig
/mang+ga lam //

//
