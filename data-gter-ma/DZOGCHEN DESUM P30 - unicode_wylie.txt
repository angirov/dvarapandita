rdzogs pa chen po sde gsum las :
phyi skor khrid kyi byin rlabs bzhugs :[ \u0f88\u0f88\u0f88 ]phyi skor khrid kyi byin rlabs ni :
dkyil 'khor pad bum snying a bri :
kha rgyan bum pa snying a bshams :
kye :
rigs kyi bu rnams :
dbang bskur ba'i tshul ni 'di lta bu ste :
bskur bya skur byed bskur thob dang bral ba'o :
slob ma rnams kyis maN+Dal dang bcas te :
rang shes rig pa'i rgyal po bla ma kun tu bzang por sgom :
bdag la bya rtsol bral ba'i rdzogs chen thams cad sems su blta ba :
brda tsam gyis ni rtogs pa'i byin rlabs 'pho ba'i dbang :
slob dpon dgongs pa'i mthar thug gang yod bdag la bstsal du gsol :
zhes zhus mchod bstod bshags pa bya :
kye :
rigs kyi bu slob dpon ma bcos gsal rdzogs lhug par gnas pa'i snying rtsa 'dab dbus dang bcas pa'i phyogs brgyad na a sum cu rtsa gcig bsgom :
snying gar gnas pa'i a dkar po las 'od zer mda' 'phang pa ltar 'phros :
dkyil 'khor dbus kyi a thams cad la'ang phog :
de las kyang 'od zer sngar ltar 'phros te rdzas kyi a yig la phog :
de las 'od zer skar mda' ltar 'phros pas slob ma'i snying nang gi a la phog pas :
snang srid 'khor 'das kyis bsdus pa'i chos thams cad a yig bzhi la thim :
rang lus kyang a yig la thim :
a yig 'od du mer gyis zhu nas mi dmigs par mnyam par bzhag :
slar yang ma 'dres gsal rdzogs su gsal bas :
snying ga'i a yig las 'od 'phros :
snying gi nang thams cad gsal :
bum nang gi mar me lta bu'i 'od gsal bar blta ba ni spyi tsam ste man ngag ni gzhan du shes :

dkyil 'khor gyi brda don ngo sprad pa ni :
dkyil 'khor dbus kyi a dkar po de ni kun gzhi dri ma med pa mtshon no :
a yig phyi rol du tsit+ta rin chen 'di ni kun gzhi'i ngo bo stong pa'i 'od gsal ba las ma rig pa rnam shes sam :
rig pa'i dus na ye shes su mtshon pas sku gnyis lhun gyis grub pa'o :
bum pa ni lus dbang po'i sgo thams cad gsal zhing rnam shes kyi 'jug sgo phyi nang gi yul shes gnyis kyi go 'byed pa lta bu ste :
bum pa'i sgo 'gags pas so sor dbye ba tsam las bum pa dbyings su thim pa'i tshe nam mkha' phyi nang gcig tu 'gyur ba bzhin :
lus kyi rgya grol bas yul dang shes pa dbyer med cing :
de nyid kyang kun gzhi'i dbyings su rdzogs par 'gyur bas na :
ma dag pa'i dbang po gnyis su 'dzin cing :
dag pa'i dbang po bden med du mthong bas bum pa chag pa'i mar mes phyi nang 'od gsal ba bzhin :
'od gsal dag pa'i gzhon nu bum pa'i skur lhun gyis grub par mtshungs la :
pad+ma ni ma dag pa'i ngo nas kun gzhi nas gsal ba'i cha ma rtogs par rnam shes kyi 'jug pa dbang pos mtshams sbyar te yul thams cad sna tshogs bden zhen du mthong bar byed la :
de nyid rnam shes gnas 'gyur ba'i tshe dbang po bde ba 'od gsal zhing phyi yi rtog tshogs thams cad chos nyid kyi rang snang du rtogs pas zhing khams kyi yon tan bsam gyis mi khyab mthong ba'i brda'o :

dbang bskur ba ni :
slob dpon gyis bum pa thogs la :
dang po dbang po'i tshor bas mtshams sbyar te :
rnam shes log par byed pa dag pa dang :
dbang po bden med nyid du rtogs bya'i phyir :
bde chen gzhon nu phyag rgya bum pa'i dbang :
bde bas de nyid rtogs phyir dbang bskur ro :
kha rgyan sna tshogs mdongs sgro pad+ma'i 'dab :
snang stong dbyer med yul kun dag pa dang :
snang srid bde ba chen por 'char ba'i phyir :
bum pa'i kha rgyan snang stong mdangs gsal dbang :
phyi nang gnyis med rtogs phyir dbang bskur ro :
rnam shes yul la 'jug pa'i ma dag pa :
rdo la gser 'gyur rtsi yis btab pa bzhin :
bde chen mkha' dbyings mnyam sbyar gcig tu 'khril :
tsit+ta rin chen 'bar ba zur brgyad 'di :
bde ba brgyad du mtshon pa'i dbang bskur bas :
dga' bzhi'i ye shes dbyings su rnam shes dag :
ye shes 'od gsal klong du grol bar shog :
a ni kun gzhi ka dag sgrib bral la :
gtsang zhing rtag la 'gyur ba med pa'i ngang :
bzang ngan blang dor 'dzin pa'i mtha' las 'das :
'od gsal klong chub sems nyid ye shes su :
bltas pas snang srid thams cad ye shes dbyings :
yongs rdzogs rtsol ba med pa'i ngang du blta :
a a a :
rgyas par rtsa'i a yig bco brgyad la sems 'dzin :
don bco brgyad kyi glu blang ba gzhan du blta 'o :
'phros don las can drwa ma bzhi dang :
bka' babs bcu rnams kyi glu yang rigs pas dpyad la gzhung gzhan du rtogs :
'dir rtsa ba'i shrI siM ha'i glu ni :
ji ltar bsam yang mi rtog ngang :
ji ltar smras kyang sgom pa med :
snang srid chos kun ye shes ngang :
ye shes btsal du med pa 'di :
rang byung rang shar thal le ba :
nga ni deng phyin gzhi la gnas :
gzhi ni ma bcos lhug par 'dug :
mtshan nyid kun ldan 'od gsal ba :
cir yang ma yin cir yang rtogs :
lta ba mthar phyin shrI siM:
sgom pa'i blo dang bral 'dod nas :
gsal ba 'di la lam byas pas :
gtad so med pa'i nyams shig shar :
rgyun chad med pa'i shrI siM:
spyod pa spyad rgyu 'dug gam blta :
ci byas thams cad bde ba che :
gang byung thams cad dga' ba'i ngang :
zung 'jug mngon gyur shrI siM:
'bras bu 'thob par bya ba'i phyir :
gzhi yi steng du mnyam par bzhag :
'jam dpal bshes gnyen gdams pa ste :
sems kyi klong nas gter du rnyed :
rnam shes yul dbang kun gzhi rnams :
so sor dbyer med dmigs su med :
gang yang 'di zhes med pa yi :
bde ba chen por a la la ho :
zhes bsam gtan gyi khang bur glu phyi ma rgyas pa'o :
slob bu'i rna bar sbubs mchu btsugs te :
bum pa khungs gtor gyi dgongs pa las :
chos thams cad ye shes su shes :
ye shes btsal du med pa 'o :
slar yang snying dang 'dra ba'i slob ma gcig la sbyin pa'i chig brgyud ni :
slob dpon 'bol stan dgu brtsegs su gnas pa'i steng nas slob ma'i rna bar sbubs mchu btsugs te :
dang po thug sa gcig tu thug :
bar du blta sa gcig la blta :
mtha' mar mthong ba gcig tu mthong :
zhes ngo sprod :
phyi skor khrid kyi byin rlabs rdzogs so :
sa ma ya rgya rgya :
zhus so ///
/
