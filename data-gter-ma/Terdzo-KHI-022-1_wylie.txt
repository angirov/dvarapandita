@#//
snyan brgyud phur pa'i gnad tig gi gtor zlog phrin las rdo rje'i thog 'beb dgra bgegs kun 'joms bzhugs so //
na ma shrI badzra ku mA ra ya /
ma rungs bdud dgra'i tshogs rnams 'dul ba la //
mthu stobs bskal pa'i me ltar rab 'bar cing //
dus gsum rgyal ba'i phrin las gcig bsdus pa //
bla ma dpal chen rdo rje gzhon nus skyongs //
snyigs dus ma rungs dam sri'i tshogs rnams kun //
rtsa sbur me bzhin 'joms par byed pa la /
khro rgyal rig sngags phrin las stobs 'dus las //
lha mchog gzhan gyis 'dul bar ga la nus //
de phyir pra b+ha hasti'i thugs kyi bcud //
gu ru shAkya seng ge'i zhal gyi lung //
'od gsal sprul pa'i rdo rje'i snyan brgyud kyi //
phrin las rdo rje phur pa'i gtor zlog 'chad //
'dir dbang thob cing dam tshig la gnas pa'i sngags pa tshul 'di'i bskyed rdzogs kyi gding dang ldan pa'am /
bsnyen sgrub las su rung ba sngon du 'gro bas srung zlog gi las la bsngags pa'i gtor zlog gi rim pa bya ba la /
yo byad sngon du gsag pa /
cho ga'i rim pa dngos /
rjes kyi bya ba dang gsum las /
dang po ni /
drag po'i las dang mthun pa'i gnas su sgrub pa'i khang par nyi ma lhor bgrod mgo phur 'dzoms pa sogs mngon spyod gdab las la bsngags pa'i dus su /
gnas khang rgyan gyis spras par gzhung mthun gyi sku rten bkram pa'i spyan sngar stegs bur sgrub phur dar mthing nag gi cod pan can dang /
yi dam dang chos skyong gi gtor ma /
tshogs chad brtan sman raka nyer spyod dkar bgegs sogs spyi ltar dang /
khyad par gyi las dkyil stegs bu la ro sol gyis byugs par e gru gsum me ri dang bcas pa'i dbus su drag po'i 'khor lo rtsibs bcu lte bar chos 'byung dang bcas pa bri /
de steng many+dzi'i khar lcags snod du 'bru nag gi rjen phye khrag gis sbrus pa'i dmar gtor thog gzugs 'khor bcus bskor ba /
de yi phyi la mdun du shwa na ma bzhi /
g.yas su bdag nyid ma bzhi /
g.yon du sa bdag ma bzhi yi bshos bu so so'i mthun rdzas kyi gtams pa rnams kyi rtser sku gzugs ru mtshon ba dan nag po me long dang bcas pa btsugs /
khrag kong mtshe yungs rtsang dmar khram byang dang rgyu rlon sogs drag po'i rgyan gyis rngam brjid ldan pa bya /
mtha' skor du /
gtor zor /
khrag kong /
rdo zor /
mda' zor //
yungs dkar gyi gong bu //
dug sna'i zor bcas dang /
khrag gi ar+g+haM sogs drag po'i nyer spyod kyis g.yas su bskor /
nye logs ci bde bar lcags hom du bag zan la phung shul sogs kyi sa dang dur khrod kyi 'jag ma btang ba'i ling+ga bcos la tshad ldan byed na dgra srog spu gri'i 'khor lo tshon skud sngo dmar gyis bcings pa bcug la mtha' rtsang rwas bskor /
nyin re bzhin bsgral rgyu'i zan ling /
bya 'ug gi sgro
/gu gul /
yungs dkar /
byad thag
/dug khrag gi thun /
thun rdzas sna tshogs /
gdab phur /
ral gri
/tho ba /
hom gzar rnams dang /
zlog pa grangs gsog skabs zor la 'bul rgyu'i gtor chung grangs mang /
thun gtor zur gsum mtshe yungs rtsang gis brgyan pa /
gzhan yang rol mo'i rigs byed sogs 'og tu dgos pa rnams 'du bya /
bskang zlog rkyang pa yin na zor gtor dang ling+ga /
bdud rtsi rak+ta mar me dza gad mAM sa tshe zla rgyas bam chen gsur chen bza' bca' sogs bskang rdzas sna tshogs bshams pa las gzhan rnams mi dgos so //
gnyis pa cho ga'i rim pa dngos la /
ting nge 'dzin gyi rdzong bca' ba dang /
drag po'i g.yul 'gyed pa gnyis las /
dang po ni /
tshig bdun gsol 'debs dang /
dpal chen rdo rje gzhon nu'i dgongs pa yi :sogs dang /
brgyud pa'i gsol 'debs nas brtsam mchod pa byin brlab grub kyi bar las byang phrin las rnam par rol pa'i dga' ston ltar btang /
bdag bskyed ni /
hU~M:
rdo rje de bzhin nyid kyi dbyings :sogs rgyun gyi rnal 'byor gter chen bla ma mkhyen brtse'i gsungs ltar sab kha med par btang la bsnyen sgrub las gsum gyi bzlas pa bcas bya /
stong tshigs kyi mchod pa phul la /
slar mdun bskyed mchod pa byin brlab dang /
lha bskyed nas gzung bzlas pa'i bar las byang rgyas pa phrin las rnam rol ltar sbyar la zor dkyil lhar bskyed /
dzapa? khang dbye mi dgos /
bum bzlas dang tshe sgrub sogs kyang dor /
khyad par gyi bzlas dmigs srung zlog bsad mnan gsum las /
dang po rdo rje'i mkhar du srung ba ni /
dpal chen bcu las ye shes kyi :
rnam 'phrul nam mkha' gang bar 'phros :
phyogs mtshams steng 'og tshom bur bzhugs :
srung ba mtshams kyi las mdzad de :
gur khang drug gis gtams par sgom :
sgrub sngags mthar /
hU~M hU~M hU~M hU~M hU~M hU~M hU~M hU~M hU~M hU~M:
hU~M badzra kA wA tsi rak+Sha rak+Sha :zhes sbyar ba bzla /
gnyis pa zlog dmigs ni /
dpal chen lha tshogs 'khor dang bcas :
khros 'khrugs rngams pa'i gzi byin bskyed :
phyi rol zhal gzigs sngags kyi sgra :
'brug stong lta bur sgrog pa yi :
sku dang zhal las dmod pa'i mtshon :
nad mtshon dug rlangs pho nya'i tshogs /
skar ltar 'khrugs shing ser ltar 'bab :
nag phyogs 'byung po sde dang bcas :
phas rgol rig sngags dmod pa'i dbal :
mi mthun 'bras bu than ltas ngan :
thams cad rang dbang med par zlog :
dgra dang bgegs kyi steng du babs :
rtswa sbur me lces bsregs pa bzhin :
rjes shul med par brlags par bsam :
sgrub sngags dang drag sngags spu gri sbrel ba'i sham du /
rbod zor sarba a pa ka ra b+h+yo b+h+yo zlog zlog rbad nan :
zhes chig dril du brag kha dag nas chu 'bab pa bzhin drag tu bzla /
gsum pa bsad dmigs spyir btang ni /
rang gi thugs ka'i 'od zer mdun bskyed la phog
/de las 'od zer tsha zhing rtsub pa 'phros /
khro bcu khra thabs sgo ma dam can rnams la phog pas de rnams las sprul pa'i pho nya dpag tu med pa 'phros /
byang chub sgrub pa la bar du gcod cing bstan 'gro la 'tshe ba'i dgra bgegs thams cad mngon spyod drag po'i phrin las drug gis ming tsam yang med par rdul du brlags par bsam /
sgrub sngags dang spu gri sbrel ba'i hU~M phaT kyi gong du dgra bgegs dam sri mA ra ya zhes sbyar ba ci nus su bzla /
thun rdzas rnams la'ang phus gdab ste ngar bskyed /
thun mthar dbyangs gsal rten snying yig brgya lan gsum re bzla ba sngon du 'gro bas /
stong tshigs mchod bstod mdor bsdus bya /
bka' gter gyi srung ma spyi dang /
khyad par phur srung gi gsol ka rgyas bsdus gang rigs sbyar /
tshogs byin brlab nas brtsam mchod pa'i rjes /
skong ba bdud las rnam rgyal sbyar /
bshags pa'i rjes /
smad las gtor zlog rgyas pa dang mi 'brel bar bskang zlog spyi 'gre tsam bya na bsgral bstab bcas dkyus ltar grub pa dang /
rol mo dbyangs dang bcas pas /
hU~M/
snang srid phur bus gdab pa'i phyir //
rdo rje gzhon nu'i thugs dam bskang /
khams gsum 'khor ba rgyas 'debs phyir //
'khor lo rgyas 'debs thugs dam bskang //
mi dge bcu po tshar gcod phyir /
khro rgyal yab bcu'i thugs\u0f8e
dge bcu dang du blang ba'i phyir /
khro mo bcu yi thugs\u0f8e
phyogs bcur sprul pa 'gyed pa'i phyir /
khra thabs nyi shu'i thugs\u0f8e
gdug pa'i dgra bgegs sgrol ba'i phyir //
sras mchog nyer gcig thugs\u0f8e
zhi rgyas dbang drag las sgrub phyir //
phrin las bzhi yi thugs\u0f8e
slob dpon sku dgra sgrol ba'i phyir //
shwa na mched bzhi'i thugs\u0f8e
bstan pa'i spyi dgra sgrol ba'i phyir //
re ti mched bzhi'i thugs\u0f8e
rnal 'byor sgos dgra sgrol ba'i phyir //
bse mo bzhi yi thugs\u0f8e
myur mgyogs drag po'i las mdzad phyir //
bse lcags dung gsum thugs\u0f8e
'gugs 'dren 'ching sdom myos bya'i phyir //
sgo ma bzhi yi thugs\u0f8e
ru tra sde gsum 'dul ba'i phyir //
ging chen bco brgyad thugs\u0f8e
phyogs bcur dmag dpung dbab pa'i phyir //
ma bdun sring bzhi'i thugs\u0f8e
phrin las rgya mtsho sgrub pa'i phyir //
dbang phyug nyer brgyad thugs dam bskang //
zhes dang gzhan yang /
bskang ngo bskal pas thugs dam bskang //
dkyil 'khor lha tshogs thugs dam bskang //
bdud rtsi sman gyis thugs dam\u0f8e
ba liM gtor mas thugs\u0f8e
rak+ta dmar gyis thugs\u0f8e
zhal zas tshogs kyis thugs\u0f8e
dkyil 'khor zhal gyis thugs\u0f8e
dza gad phud kyis thugs\u0f8e
zhun chen mar mes thugs\u0f8e
srog dbugs mdangs kyis thugs\u0f8e
gsur chen dri yis thugs\u0f8e
rol mo sgra yis thugs\u0f8e
bskangs gyur dbang dang dngos grub stsol //
g.yar dam gnyan po sor stsol cig
/de nas dpon slob rnams kyis bskor ba phyir zlog tu thal mo gdab cing /
de ltar bskang bas bskangs gsol nas //
'di ltar zlog pa'i phrin las mdzod //
rnal 'byor bdag cag 'khor bcas la //
yas kyi bdud g.yos phyir la zlog
/mas kyi sri langs phyir la zlog
/nye ba'i byol po phyir la zlog
/yul pa'i 'grim chags phyir la zlog
/pha tshan rgyab 'dre phyir la zlog
/ma bu'i byur 'dre phyir la zlog
/gshin rje'i 'phrul 'khor phyir la zlog
/ma mo'i khrag zor phyir la zlog
/bdud kyi khram kha phyir la zlog
/btsan gyi gzer kha phyir la zlog
/sa bdag gdug byed phyir la zlog
/rgyal po'i smyo 'bog phyir la zlog
/gza' yi king kang phyir la zlog
/mu stegs ngan sngags phyir la zlog
/the'u rang sris rkun phyir la zlog
/nad kha rims kha phyir la zlog
/sngags pa'i phur kha phyir la zlog
/bon gyi bon zor phyir la zlog
/sum pa'i glang zor phyir la zlog
/me nyag 'bol le phyir la zlog
/lo zla zhag keg phyir la zlog
/mo ngan rmi ngan phyir la zlog
/ltas ngan mtshan ngan phyir la zlog
/pho brgyas mda' bdar mtshon kha zlog
/mo brgyas dug g.yos zas kha zlog
/mi nag skye bo'i ya ga zlog
/bran khol ngan pa'i dmod mchu zlog
/dgra la b+h+yo la bsgral du gsol //
bgegs la b+h+yo la rdul du rlogs //
zhes bskang zlog 'di kho na la grangs bzung /
spro na drag sngags zlog sham can yang cung zad bzla /
tshogs la rol pa nas gzung las byang dkyus ltar la chad tho'i 'gor 'og gi zor bskul tsam sbyar te gtor ma phul bas bskang zlog spyi khyab la rung ba zhar la 'phros pa'o //
zlog pa rgyas pa'i skabs gong gi tshogs bshags pa bcas grub pa na /
gnyis pa drag po'i las kyi g.yul 'gyed pa la sngon du bya ba gsum /
bar du bya ba bzhi /
rjes kyi bya ba drug gi snga ma la /
thugs dam bskul ba /
gser skyems /
gzu dpang gsum las /
dang po ni /
rang nyid lha'i nga rgyal drag po bskyed la /
bla ma rig 'dzin dpal chen rdo rje phur bu'i dkyil 'khor gyi lha tshogs dam can srung ma dang bcas pa thams cad drag po mngon spyod kyi las la bzhengs shing sprul pa'i pho nya nam mkha' gang ba tsam spros par dmigs la /
rig 'dzin bskul ba ni /
hU~M/
byang chub mchog tu sems bskyed cing //
dus gsum rgyal ba'i gdung 'tshob pa'i //
rig 'dzin rnams kyi dus la bab //
phur bu sgrub pa'i grogs mdzod cig
/slob dpon pra b+ha hasti yis :
gser gling mu stegs bsgral pa'i tshe :
ji ltar rtags bstan bsnyel lam ci :
phur bu sgrub pa'i grogs mdzod cig :
bdud 'dul shAkya seng ge yis //
rgya gar tsan+dan nags tshal la //
ji ltar rtags bstan bsnyel lam ci //
phur bu sgrub pa'i grogs mdzod cig
/paN chen bi ma mi tra yis //
gang+gA lha yi chu bo la //
ji ltar rtags bstan bsnyel lam ci //
phur bu sgrub pa'i grogs mdzod cig
/bal po shI la many+dzu yis //
man d+ha la yi mkhar sgong la //
ji ltar rtags bstan bsnyel lam ci //
phur bu sgrub pa'i grogs mdzod cig
/mkhar chen ye shes mtsho rgyal gyis //
dgung gi pho rog nag po la //
ji ltar rtags bstan bsnyel lam ci //
phur bu sgrub pa'i grogs mdzod cig
/pad+ma mdo sngags gling pa yis //
snyan brgyud bka' babs brnyes pa'i tshe //
ji ltar rtags bstan bsnyel lam ci //
phur bu sgrub pa'i grogs mdzod cig
/gzhan yang rig 'dzin grub pa'i tshogs //
phrin las drag rtsal can rnams kyis //
ji ltar rtags bstan bsnyel lam ci //
phur bu sgrub pa'i grogs mdzod cig
/ma g.yel ma g.yel rig 'dzin rnams //
sngon gyi thugs dam rjes dgongs la //
mthu rtsal nus pa'i dpung skyed cing //
byin gyis brlab phyir gshegs su gsol //
de nas dkyil 'khor gyi lha tshogs bskul ba ni /
hU~M:
chos nyid gdod nas skye ba med pa las :
snying rje chen pos skye ba'i skur bstan pa :
dpal chen rdo rje gzhon nu yab yum dang :
rigs lnga ye shes kun tu snang ba'i sprin :
khro bcu yab yum khra thabs sprul par bcas :
dus las yal yol dbri bkol ma mdzad par :
chos dbyings ye shes gsal ba'i ngang nyid las :
thugs dam dbang gis khros 'khrugs skur bzhengs te :
gdug can dgra bgegs gtum po pham mdzad phyir :
'khor bcas tha tshig gnyan po'i dus la bab :
gsol kyang mi dgongs bskul kyang mi bgyid na :
thugs dam zhal bzhes dam bca' rdzun du thal :
de phyir ye shes chen po'i rtsal skyed la :
mngon spyod dmod pa'i phrin las yongs grub mdzod :
phur srung dam can rnams bskul ba ni /
hU~M b+h+yo :
sngon tshe sgrub pa'i gnas mchog nas :
lcags kyi spyang mo mgo dgu ma :
zangs kyi wa mo rkang gsum ma :
bse yi 'phar ba lce brgyad ma :
g.yu yi khyi mo ral pa can :
nga ro 'brug tu ldir zhing zug :
kha rlangs sprin du 'khyil zhing 'thibs :
mig ni nyi ma'i zer bzhin 'bar :
bang ni glog gis 'gran mi nus :
spu ni mtshon cha'i so ltar rno :
de 'dra'i 'chib kyi brjid tshul la :
'jigs pa'i mi mo bzang mo zhon :
mi bsrun gdug pa'i bud med bzhi :
g.yas pa rdo rje thod phreng 'dren :
g.yon pa rin chen phur bu 'dril :
mu kha mched bzhi'i dus la bab :
'dir spyon bcol ba'i phrin las mdzod :
ma thA ma thA badzra :
dz+wa la dz+wa la badzra :
su ru su ru badzra :
mu ru mu ru badzra :
dgra bgegs gnod byed mA ra ya hU~M phaT:
hU~M b+h+yo :
bying byed mtsho la gnas bcas shing :
rlung nag 'tshubs ma'i sna 'dren ma :
dpal ldan nag mo re ma ti :
sku mdog mthing nag 'bar ba la :
mi lpags rlon pa sku la gsol :
phyag na spu gri rnon po bsnams :
chibs su drel rta rkang gsum bcibs :
'dir spyon bcol ba'i phrin las mdzod :
hU~M:
bar snang khams su rten bcas shing :
'brug dang glog gi sna 'dren ma :
dpal ldan nag mo re ma tri :
sku mdog dmar nag 'bar ba la :
btsos dmar la 'u sku la gsol :
khrag skam lcags kyu phyag na bsnams :
chu glang sngon po chibs su bcibs :
'dir spyon bcol ba'i phrin las mdzod :
hU~M:
ri rab rtse la rten bcas shing :
sad dang ser ba'i sna 'dren ma :
dpal ldan nag mo re ma dza :
sku mdog ser nag 'bar ba la :
bya yi thul pa sku la gsol :
phyag na gser gyi zor ba bsnams :
chibs su sha ba yu mo bcibs :
'dir spyon bcol ba'i phrin las mdzod :
b+h+yo :
sa yi gling du rten bcas shing :
kha ba bu yug sna 'dren ma :
dpal ldan nag mo re ma dzu :
sku mdog ljang nag 'bar ba la :
chu dar thul pa sku la gsol :
phyag na bdud kyi khram bam bsnams :
rnga mo sngo nag chibs su bcibs :
'dir spyon bcol ba'i phrin las mdzod :
hU~M ma ma pa shAM ku ru ma taM ny+ya ka ra i dan d+ha ti ma ma karma shI g+h+raM kA ra ye dgra bgegs gnod byed mA ra ya hU~M phaT:
hU~M b+h+yo :
bal yul ya byin yul la brten :
mar khu'i mtsho la mnga' yang mdzad :
rdo rje ya byin mthu mo che :
sku mdog mthing nag 'bar ba la :
mthing nag ber chen sku la gsol :
phyag na bdud zhags lcags kyu bsnams :
bdud rta nag po chibs su bcibs :
'dir spyon bcol ba'i phrin las mdzod :
hU~M:
rong gi de byin yul la brten :
zhag gi mtsho la mnga' yang mdzad :
rdo rje de byin rtsal mo che :
sku mdog se nag 'bar ba la :
ber chen ser nag sku la gsol :
gser zhags gser phur phyag na bsnams :
chibs su gza' rta ser po bcibs :
'dir spyon bcol ba'i phrin las mdzod :
hU~M:
mang yul bse byin yul la brten :
khrag gi mtsho la mnga' yang mdzad :
rdo rje bse byin 'phrul mo che :
sku mdog dmar nag 'bar ba la :
ber chen dmar nag sku la gsol :
btsan zhags seng ldeng phur bu bsnams :
chibs su btsan rta dmar po bcibs :
'dir spyon bcol ba'i phrin las mdzod :
hU~M:
snye nam phag byin yul la brten :
'o ma'i mtsho la mnga' yang mdzad :
rdo rje phag byin mthu mo che :
sku mdog sngo nag 'bar ba la :
ber chen sngo nag sku la gsol :
g.yu zhags mchong phur phyag na bsnams :
g.yu rta sngon po chibs su bcibs :
'dir spyon bcol ba'i phrin las mdzod :
ka Ta ka Ta ye :
dza ye bi dza ye :
a dzi te a pa ra dzi te :
mA ra se na pra mar+d+ha ni :
dgra bgegs gnod byed mA ra ya hU~M phaT:
ces dang bskul mtshams so sor /
dam rdzas mchod pa 'di bzhes la :
srid pa'i phur bu bdag sgrub pas :
bcol pa'i phrin las 'grub par mdzod :
ces sbyar zhing sman raka gtor ma la sbrengs te bskul lo //
gnyis pa gser skyems ni /
raM yaM khaM gis sbyangs /
stong pa'i ngang las b+h+rU~M las rin po che'i snod du oM AHhU~M las gser skyems kha dog dri ro nus pa phun sum tshogs par gyur /
hU~M:
dkon mchog rin chen gsum dang rtsa ba gsum :
khyad par phrin las phur pa'i lha tshogs rnams :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
pho rgyud mo rgyud ma ning dregs pa'i sde :
ma mo mkha' 'gro zhing skyong gnas nyul kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
lo zla zhag dus spar sme tshes kyi bdag :
yul lha gzhi bdag mthu rtsal ldan pa kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
gsum pa gzu dpang ni /
hU~M:
bdag ni rnal 'byor sgrub pa po :
rdo rje theg pa'i bstan pa la :
mi phyed dad pas rab zhugs te :
sgrub pa snying por len pa dang :
klog dang spong ba'i sde btsugs shing :
thos bsam bstan pa 'dzugs pa la :
dgra dang bgegs kyis bar chad byung :
ma g.yel drag po'i las mdzod cig :
da dus bskal pa'i snyigs ma la :
rnal 'byor mgon skyabs ma mchis pas :
lha dang srung ma grogs la byon :
bden rdzun gnyis kyi dpang po mdzod :
bdag ni ma nyes ma lan no :
ma yo ma bcos gzu dang dpang :
dam nyams dgra bo sdig chen gyis :
lha dang slob dpon brnyas pa dang :
rdo rje'i mched la 'khu ba dang :
srung ma rnams la mthu med zer :
sangs rgyas bstan pa bshigs pa dang :
sems can yongs la 'tshe ba dang :
chos 'khor srid la rngams pa dang :
dge 'dun sde la 'tshe ba dang :
bstan pa'i gzhi la phrag dog byas :
mi dge bcu ni dang len pa'i :
dam nyams sdig can dgra bo 'di :
myur du bsgral bar ma byas na :
snying po'i sgrub pa bshol la thug :
sangs rgyas bstan pa 'jig la nye :
da ni lha dang srung ma rnams :
mngon spyod drag po'i las la skul :
ma g.yel drag po'i phrin las mdzod :
gnyis pa bar du bya ba'i las la /
dmigs bya bskyed 'gugs /
sgrol chog dngos /
thugs dam bskul ba /
zlog pa'i las bcol ba dang bzhi las /
dang po ni /
e yaM dz+wa la raM/
rang gi mdun du gnam lcags kyi brub khung bang rim dgu pa /
kha khyer dog cing gting zab pa /
'og gzhi gser gyi sa gzhi la thug pa /
mtshon cha sna tshogs kyi char 'beb pa'i phyi rol du phur srung dam can rnams las la rngams pa /
de'i nang du nr-i'am tri las gnod byed dgra bgegs 'dus pa'i ngo bo dgra 'am bgegs gang yin de nyid lus gcer bu rid pa mdog nag la ham pa /
rkang lag lcags sgrog gis bsdams pa /
bu ga dgu nas khrag 'dzag pa /
mig shi mig
/'o dod lhang lhang du 'bod pa zhig tu gyur /
g.yab dril 'gugs rgya bcas /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par du bcom ldan 'das dpal chen rdo rje gzhon nu phrin las phur pa rol pa'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis bdar ba /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gar gnas gar bros kyang skad cig yud tsam gyis dmigs pa'i rten 'di la khug cig
/oM badzra kI li kI la ya dgra bgegs gnod byed dzaHhU~M baM hoH
shI g+h+raM A na ya hU~M phaTaH
lan gsum gyis bkug ste /
de nas gzugs brnyan sbyor ba la :
mngon du bya phyir 'di ltar bskul :
hU~M:
dus gsum rgyal ba'i gdung 'tshob pa'i :
rig 'dzin bdag cag rnams la ni :
gnod cing gdug pa'i dgra dang bgegs :
bdud dang bar du gcod pa'i tshogs :
dngos grub 'phrog cing 'tshe ba rnams :
khro bo chen po'i byin rlabs kyis :
yud tsam gcig gis 'dir khug la :
mngon spyod tshul bzhin bsgral ba dang :
sdug bsngal nyams su myong bar mdzod :
oM badzra kI li kI la ya dza hU~M baM hoHshI g+h+raM A na ya hU~M phaT:
badzra aM ku sha dzaH
badzra pA sha hU~MH
badzra s+pho Ta baMH
badzra g+han+De hoH
pra be sha ya phaTaH
A be sha ya AH
zhes phyag rgya bzhi'i dgug gzhug bcings myos dbye dbab rnams bya /
gnyis pa bsgral ba dngos la /
rig pa mchog gi rgyud las /
lha dbral gzugs la dbab pa dang //
byad du gzhug dang smyo ru gzhug
/rdul du brlag dang zhal du bstab //
de la'ang pho nya 'phyong sngags rdzas //
ting 'dzin dmod pas las rdzogs bya //
zhes 'byung ba ltar gab pa'i sngags drug gi dgongs pas bsgral ba'i las drug
/de re re la'ang nang gses drug drug tu gsungs pa dang /
snyan brgyud gter gzhung dkyus su bab drug gis bskul ba dang /
byad du bcug cing lha dang dbye :
zhes dang /
spu gri'i sngags dang dmod pa gdags :
zhes pa rnams kyi don grub pa'i rig 'dzin rnams kyi man ngag gis cung zad rgyas par dgrol ba la /
dang po lha dang dbral ba la'ang drug gi
/pho nya bskul ba ni /
hU~M:
dam tshig chen po'i dus la bab :
khyod kyi dam tshig dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
'phyong ni /
gtogs shig grogs dang bral bar gyis :
sngags ni /
oM badzra kI li kI la ya dgra bgegs ha sa ya ra ha sa ya ra hrIHdaN+Da hU~M phaT:
rdzas ni /
dbye rdzas bdug la bya 'ug gi sgros byab /
ting 'dzin ni /
dkyil 'khor lha tshogs dang rdo rje legs pa 'gong po 'khor dang bcas pas lha dang phral bar bsam /
dmod pa ni /
dgra bo skyob pa'i lha dang bral bar gyur cig
/ces dmod bor /
gnyis pa gzugs la dbab pa ni /
snga ma ltar drug re 'og ma rnams la 'gre bas /
hU~M:
sprul pa chen po'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
phob cig rnam par gzir bar gyis :
oM badzra kI li kI la ya dgra bgegs A we sha ya A we sha ya hU~M phaT:
yungs dkar gyis brab /
dkyil 'khor gyi lha tshogs dang klu chen 'jog po 'khor dang bcas pas rnam shes bkug nas bstim par bsam /
dgra bo'i rnam shes ling ga la thim par gyur cig
/gsum pa byad du gzhug pa ni /
hU~M:
phyag brnyan chen po'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
zungs shig rgyob cig rnam par chings :
oM badzra kI li kI la ya dgra bgegs sarba shI g+h+raM a na ya hU~M phaT:
byad thag gis bcings /
dkyil 'khor gyi lha tshogs dang srog bdag sgrol ging 'khor dang bcas pas dgra bo bcings par bsam /
dgra bgegs gnod byed 'di chings shig sdoms shig
/bzhi pa smyo ru gzhug pa ni /
hU~M:
shwa na mu kha'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
rings par khug la smrar chugs shig :
oM badzra kI li kI la ya dgra bgegs dz+wa la pa ya dz+wa la pa ya hU~M phaT:
dug snas brab /
dkyil 'khor gyi lha tshogs dang gnam the'u 'khor dang bcas pas dgra bgegs kyi sems smyo ru bcug par bsam la /
dgra bgegs smyo 'bog dran pa nyams par gyur cig
/lnga pa rdul du brlag pa'i khongs su spu gri chig shur gyi gdab las 'byung bas /
de la ched du bskul ba'i phyir /
hU~M:
dam tshig chen po'i dus la bab :
sprul pa chen po'i dus la bab :
phyag brnyan chen po'i dus la bab :
shwa na mu kha'i dus la bab :
sa bdag chen mo'i dus la bab :
bdag nyid chen mo'i dus la bab :
dam can 'khor bcas dus la bab :
sdang ba'i dgra dang gnod pa'i bgegs :
bar du gcod pa'i sde dang dpung :
yud tsam gyis ni 'dir khug la :
mngon spyod phrin las tshul bzhin mdzod :
oM badzra kI li kI la ya sarba big+h+nAn baM hU~M phaT:
ma rag+mo yag+mo :
kA la rU pa snying rtsa la yaM yaM:
srog la yaM yaM:
snying la phril phril :
srog la chuM chuM:
tsit+ta srog la tung tung :
snying khrag srog la shad shad :
thuM ri li li :
tseg tseg :
'ur 'ur :
shig shig :
gul gul :
myags myags :
sod sod :
d+hA ti ma ma karma shI g+h+raM ka ra ye :
mA ra se na pra mar+d+ha na ye dgra bgegs dam sri mA ra ya hU~M phaT:
ces spu gri'i sngags dang dmod pa gdags :
bsgral phur thogs la /
bdag dpal chen po /
phur pa sras mchog
/ling ga dgra bgegs dngos su gsal ba'i snying gar tshe srog gi rten nr-i tri dang bcas pa gsal /
phur pa'i dbal rtse'i a dkar po'i 'od kyis dmigs bya'i sgrib gnyis bag chags dang bcas pa sbyangs /
srog rten la reg pa tsam gyis sgo lnga'i rnam shes dbal rtser bsdus /
nyon yid rtsad bcad /
dwangs ma lnga 'dus kyi tshe bsod thams cad 'od dkar po'i rnam par bsdus nas rang la thim /
kun gzhi'i rnam shes a dkar po'i rnam pa phur rtses ling gis btegs nas dpal chen po'i thugs kar thim /
phur bu'i dbal las mtshon cha'i char babs pas bag chags kyi gzugs phung dum bur gtubs par bsam la /
hU~M:
'dod khams gzugs khams gzugs med khams :
sku gsung thugs kyi dbyings su rdzogs :
ye shes gsum gyi srog ldan pas :
dug gsum rtsad gcod kI la ya :
'dril ni rdo rje gzhon nus 'dril :
dmigs pa dgra dang bgegs la gtad :
las ni tshe bsod rang la bstim :
rnam shes chos kyi dbyings su spar :
gzugs phung thal ba'i rdul du brlag :
'bras bu las ngan rgyun bcad de :
sangs rgyas rnams kyi sras su skyed :
mngon spyod phrin las yongs rdzogs mdzod :
oM badzra kI li kI la ya sarba big+h+nAn baM hU~M phaT:
dgra bgegs tsit+ta mA ra ya hU~M phaT:
rbad thum ri li li :
zhes brjod de tshe khrus kyi dgongs pa dang ldan pas brten pa bsgral /
spu gri'i sngags dang thun rdzas kyis brab /
ral gris gtub /
rten gzhi bag chags kyi phung po rgyun gcad pa'i phyir rdul du brlag pa dngos ni /
hU~M:
sa bdag chen mo'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
lus ngag rdul phran bzhin du rlogs :
oM badzra kI li kI la ya dgra bgegs da d+ha ya da d+ha ya hU~M phaT:
tho gtun gyis brdung ste /
dkyil 'khor gyi lha tshogs dang lha bdud rnam rol 'khor dang bcas pas dgra bgegs rdul du brlag par gyur /
dgra bgegs thal ba'i rdul du rlogs shig
/drug pa zhal du stob pa ni /
hU~M:
bdag nyid chen mo'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
nga yi dbang du gyur nas kyang :
bsgo ba'i bka' la nyan par gyis :
oM badzra kI li kI la ya dgra bgegs b+hin+d+ha ya b+hin+d+ha ya hU~M phaT:
hom gzar gyis ling ro bstab la /
dkyil 'khor gyi lha tshogs dang re ma ti 'khor dang bcas pas dgra bgegs stob par gyur /
dgra bgegs sha khrag lhag ma med par rol cig
/slar yang ling ro rnams bdud rtsir spar pa zhal du stob pa ni /
hU~M b+h+yo :
gnam sa tsam gyi zhal gdongs la :
gangs ri tsam gyi mche ba gtsigs :
glog dmar 'gyu 'dra'i ljags brkyangs te :
nyams pa bdun ldan dgra bo rol :
ye shes chen po'i gzi byin skyed :
bde ba chen po'i rtsal dang bcas :
dbyings rig gnyis su med pa'i ngang :
mngon spyod phrin las mthar phyin mdzod :
sa ma ya ho ho ho :
a haM ma hA su kha ho :
nyin tha mar shog ling yod na hom du sregs /
spro na drag po'i sbyin sreg kyang bya /
de ltar bsgral pa'i sha rus cha gcig gtor mar bstab /
cha gcig khrag skyems dang sbyar te zlog bskul skabs 'bul rgyur 'jog
/cha gcig lhag gtor gtsang dme la bsre dgos /
skabs 'dir tshogs la rol zhing lhag ma gtang ba'i bar las byang ltar bya'o //
gsum pa slar yang thugs dam bskul ba ni /
hU~M hU~M hU~M:
bzhengs shig rdo rje gzhon nu'i tshogs :
dbyings la skye ba ma mchis kyang :
rig pa rang snang rol pa'i rtsal :
drag shul chen po'i gzi byin skyed :
dgra bgegs sha khrag rus pa'i tshogs :
dgyes pa'i gad mo dang bcas bzhes :
'bar ba mchog gi cho 'phrul gyis :
nag phyogs dgra bgegs rtsad nas chod :
rnal 'byor bdag cag 'khor bcas la :
phas rgol rbod gtong dmod pa'i mtshon :
zlog gzir phrin las dus la bab :
ma g.yel ma g.yel yi dam lha :
bzhi pa zlog pa'i phrin las dngos ni /
hU~M b+h+yo :
shin tu rnam dag ye shes ngang :
snying rje'i skur shar he ru ka :
bcom ldan rdo rje gzhon nu ni :
shes rab yum dang mnyam sbyor bas :
gdod ma'i bde gshegs snying po las :
glo bur rtog pas btags pa yi :
'dod chags zhe sdang gti mug tshogs :
rnam par 'gyur bas byung ba yi :
nad rigs bzhi brgya rtsa bzhi zlog :
'bar g.yo 'thibs pa las byung ba'i :
gdon rigs sum brgya drug cu zlog :
gzung yul zhen pa las byung ba'i :
sa chu me rlung g.yo 'khrugs zlog :
'dzin pa'i nga bdag las byung ba'i :
rtsa dang rlung gi cho 'phrul zlog :
gnyis med ye shes 'khrul pa'i rtsal :
kun brtag sems kyi bag chags zlog :
sna tshogs rtog pa'i gzhan dbang can :
sde brgyad gdug pa'i g.yo 'khrugs zlog :
bzlog go dmar chen gtor mas zlog :
mi mthun thams cad dbyings su zlog :
bsgyur ro ltas ngan dgra la sgyur :
ye shes chen po mthar phyin mdzod :
hU~M b+h+yo :
me long ye shes ngang nyid las :
bcom ldan badzra kI la ya :
gtso 'khor sprul pa yang sprul bcas :
thogs med phrin las rtsal phyungs la :
nyon mongs zhe sdang las byung ba'i :
mi mthun 'gal rkyen bar chad zlog :
gdod ma'i bde gshegs snying po las :sogs 'gres sbyar /

hU~M b+h+yo :
mnyam nyid ye shes ngang nyid las :
bcom ldan rat+na kI la ya :
gtso 'khor sprul pa yang sprul bcas :
thogs med phrin las rtsal phyungs la :
nyon mongs nga rgyal las byung ba'i :
mi mthun 'gal rkyen bar chad zlog :
gdod ma'i sogs /

hU~M b+h+yo :
sor rtogs ye shes ngang nyid las :
bcom ldan pad+ma kI la ya :
gtso 'khor sprul pa yang sprul bcas :
thogs med phrin las rtsal phyungs la :
nyon mongs 'dod chags las byung ba'i :
mi mthun 'gal rkyen bar chad zlog :
gdod ma'i sogs /

hU~M b+h+yo :
bya grub ye shes ngang nyid las :
bcom ldan karma kI la ya :
gtso 'khor sprul pa yang sprul bcas :
thogs med phrin las rtsal phyungs la /
nyon mongs phrag dog las byung ba'i :
mi mthun 'gal rkyen bar chad zlog :
gdod ma'i sogs /

hU~M b+h+yo :
mi dge bcu po gnas dag cing :
dge ba bcu po gnas gyur pa :
khro bcu khra phyag 'khor bcas kyis :
rgyu 'bras 'chol bar spyod pa zlog :
gdod ma'i bde gshegs sogs /

hU~M b+h+yo :
rang byung ye shes gcig nyid las :
du ma'i gar gyis rnam 'phrul pa :
sgo ma srung mar bcas pa yis :
sna tshogs rtog pa thams cad zlog :
gdod ma'i bde gshegs sogs /

oM badzra kI li kI la ya sarba big+h+nAn baM hU~M phaT:
rbod zor sarba a pa ka ra b+h+yo b+h+yo zlog zlog rbad nan :
ces dang /
gzhan yang /
b+h+yo :
gzhan yang zlog cing bsgyur ba ni :
rnal 'byor bdag cag 'khor bcas la :
gnod cing bar du gcod pa yi :
ltas ngan brgyad cu rtsa bzhi zlog :
ye 'drog sum brgya drug cu zlog :
dus min 'chi dang 'jigs brgyad zlog :
glo bur bdun brgya nyi shu zlog :
bgegs rigs stong phrag brgyad cu zlog :
gdon rigs stong phrag bco brgyad zlog :
skeg chen sum brgya drug cu zlog :
lha chen drag po'i gdug rtsub zlog :
lha ma yin gyi sgyu thabs zlog :
mgon po'i par bu bskor ba zlog :
gshin rje'i 'phrul 'khor bcas pa zlog :
drang srong bram ze'i dmod pa zlog :
gza' yi king kang 'phen pa zlog :
btsan nad gzer kha gtong ba zlog :
sa bdag klu yi mdze nad zlog :
ban+des 'bum bskor byed pa zlog :
sngags pas sngags zor 'phen pa zlog :
bon gyis dzo dmar 'phen pa zlog :
mu stegs ngan sngags byed pa zlog :
byad phur rbod gtong zug pa zlog :
mnan gtad sreg 'phang byed pa zlog :
mo rtsis rmi lam mtshan ngan zlog :
snga zhags mda' ltar 'phen pa zlog :
phyi zhags gru gur 'thul ba zlog :
mi mthun gnod pa'i phyogs kun zlog :
bzlog go dmar chen gtor mas zlog :
bsgyur ro phur bu'i mthu yis sgyur :
zor ro dgra dang bgegs la zor :
bcom ldan rdo rje phur pa'i tshogs :
dam rdzas mchod pa 'di bzhes la :
byad dang rbod gtong bsgyur ba dang :
bcol pa'i phrin las 'grub par mdzod :
oM badzra kI li kI la ya hU~M hU~M hU~M:
bdud pra mA ra ya rbad nan :
kha la dza ma li rbad nan :
ra tsa du ling shag rbad nan :
shig shig dul dul rbad nan :
tshal pa tshal pa rbad nan :
khroM khroM b+h+yo rbad nan :
rmugs rmugs rbad nan :
tir tir rbad nan :
tshal tshal rbad nan :
zhes zlog pa'i phrin las skul /
gal che na zlog sngags kyang grangs gsag go
/gtor zlog zhag grangs byed na 'di nas 'og tu 'byung ba'i thun gtor 'gugs brlab 'bul bskul bcas dang /
chos skyong gtor 'bul /
chad brtan sogs las byang ltar mthar dbyung dgos so //
gsum pa rjes kyi bya ba'i las la /
ye shes gshegs shing zor bsgrub pa /
zor lam bsal ba /
mthu dpung bskyed pa /
zor bskul ba /
zor 'phang ba /
zor rjes gcod pa dang drug las /
dang po ni /
nyin tha ma la /
zlog bskul grub pa dang gtor ma'i lha tshogs la mchod bstod nongs pa bshags te /
zor dkyil gyi sprul gzhi ye shes kyi 'khor lo nam mkhar 'degs /
sprul pa dam tshig gi 'khor lo 'od du zhu ba las gtor chen zor rdzas dang bcas pa /
skad cig gis dpal rdo rje gzhon nu khro bcu khra phyag sgo ma bka' srung sde brgyad dregs pa'i dpung tshogs bsam gyis mi khyab pa dang bcas pa thams cad /
khro gtum 'jigs pa'i gzugs can srid gsum gang ba nad mtshon dug gi char 'beb pas dgra bo sgrol ba'i las la rngams par gyur /
drag sngags spu gri /
oM badzra kI li kI la ya sarba big+h+nAn baM hU~M phaT:
ma rag+mo yag+mo :
kA la rU pa snying rtsa la yaM yaM:
srog la yaM yaM:
snying la phril phril :
srog la chuM chuM:
tsit+ta srog la tung tung :
snying khrag srog la shad shad :
thuM ri li li :
tseg tseg :
'ur 'ur :
shig shig :
gul gul :
myags myags :
sod sod :
d+hA ti ma ma karma shI g+h+raM ka ra ye :
mA ra se na pra mar+d+ha na ye dgra bgegs dam sri mA ra ya hU~M phaT:
ces spel tshig can bzla /
dmar gtor khrag skyems bcas par dgra bgegs 'gugs 'dren dang /
raM yaM khaM/
stong pa'i ngang las gtor snod dmar gyi dung chen yangs pa'i nang du gtor rdzas dgra bgegs kyi sha khrag rus pa 'dod yon gyi rnam pa nam mkha' dang mnyam par gang bar gyur /
oM AHhU~M gis byin gyis brlabs te /
zhal bstab kyi dmigs pa dang bcas rtsa sngags la gtor sngags i daM ba ling+ta kha kha khA hi khA hiH
btags pa lan gsum gyis khrag gtor gtor chen du phul la khrag skyems sbreng ba dang bcas /
hU~M/
bcom ldan rdo rje gzhon nu 'khor bcas la //
dgra bgegs sha khrag rus pa nang khrol sogs //
lhun por spungs pa'i 'dod dgu'i ba ling+ta //
phyi nang nyer spyod sman raka bdud rtsi'i tshogs //
'bul lo dgyes par rol la bdag cag gi
/nad gdon kun zhi tshe dpal longs spyod spel /
khams gsum dbang sdus dgra bgegs bdud sde'i dpung //
thams cad ming gi lhag mar tshar chod cig
/phas rgol bsam ngan sbyor rtsub byad stems dpung //
thams cad rang gshed phob la mthu nus shigs //
mdor na bdag gi re 'bras gang yin pa //
'bad med lhun gyis grub pa'i phrin las mdzod //
ces 'dod don gsol bas dam tshig ye shes kyi 'khor lo thams cad dgra bgegs kyi steng du las la rngams par bsam /
gnyis pa zor lam bsal ba ni /
spro na slob dpon bdud chas su zhugs /
dkar gtor gser skyems sngon du 'gro bas /
hU~M:
rdo rje gzhon nu'i bka' nyan pa :
phur srung dam can 'khor dang bcas :
de ring rnal 'byor las brtsam na :
sgo rnams phyes la 'phrang sol cig :
phyogs skyong bcu dang rgyal chen bzhi :
gtsang ris dpal mgon bdun cu rnams /
bka' dang dam las ma 'da' bar :
ru nga phrag dog ma mdzad cig :
zhabs skums sku zur dbu khug la :
bdag gis dmar chen gtor zor 'phen :
gdong du su yang ma 'dug cig :
ces brjod /
bskul zhig dang /
las byang gi chad tho gtang /
phud dang ru mtshon gyis sna drangs la zor 'phen phyogs su khyer /
gsum pa zor dpung bskyed pa ni /
slar yang phud phyogs bcur 'thor te /
hU~M b+h+yoH
bla ma yi dam lha tshogs dang /
khyad par phur bu'i lha tshogs kyis //
mchod sbyin gser skyems 'di bzhes la //
do nub zor gyi las mdzod cig
/shwa na bdag nyid sa bdag sogs //
dam can chos skyong srung ma yis //
mchod sbyin gser skyems 'di bzhes la //
do nub zor gyi las mdzod cig
/snang srid lha srin sde brgyad dang //
yul lha gzhi bdag gnyan po yis //
mchod sbyin gser skyems 'di bzhes la //
do nub zor gyi las mdzod cig
/ces dang bden pa'i stobs brjod pa ni /
hU~M/
sangs rgyas kyis ni bdud pham mdzad //
chos ma yin ni chos kyis so //
dge 'dun gyis ni mu stegs pham //
dbang pos lha min pham 'gyur te //
rdo rje gzhon nu'i lha tshogs kyis //
dgra bgegs rnams ni pham par mdzad //
rig sngags bden pa'i mthu 'di ni //
thogs pa med par 'grub par mdzod //
ces brjod la rig pa ngar skyed /
bzhi pa zor bskul ba ni /
hU~M:
chos dbyings skye ba med pa'i mkha' klong nas :
dbyings kyi cho 'phrul 'od lngar kun tu shar :
ma rungs gdug pa'i tshogs rnams bsgral ba'i phyir :
bcom ldan dpal chen badzra ku mA ra :
yab yum sras dang bka' sdod sprul 'khor bcas :
gdug pa 'dul phyir dus las mi g.yel ba'i :
mngon spyod dmod pa chen po'i rtsal skyed la :
dam nyams dgra bgegs sgrol ba'i phrin las mdzod :
ces bskul /
lnga pa zor 'phang ba ni /
dmigs bya 'ben du bzung la dgug gzhug drag tu bya /
zor rnams rim par rdeg la /
hU~M/
dpal chen rdo rje gzhon nu yis //
pho nyar mngags pa zor gyi bdag
/dgra bgegs sgrol phyir las la ya //
dmar chen drag po gtor ma'i zor //
rba klong 'khrugs pa khrag gi zor //
ri bo bsnyil ba rdo yi zor //
rno myur shugs drag mda' yi zor //
mtshon rtse gzings pa yungs dkar zor //
mun pa 'khrigs pa dug gi zor //
glog ltar 'khyug cing thog ltar 'beb //
dgra bgegs lus sems 'ben la yA//
drag sngags zlog shams can brjod la rngam stabs dang bcas 'phang /
rgyas par spro na zor drug kha phral kyang rung ngo //
de nas zor chen btegs la /
hU~M b+h+yo b+h+yo :
dgongs su gsol lo sangs rgyas rnams :
gsan du gsol lo yi dam lha :
khrag 'thung rdo rje gzhon nu'i tshogs :
thugs dam zhal bzhes ma g.yel cig :
bstan pa bshigs pa'i dgra bo dang :
bar gcod byed pa'i bgegs tshogs kyi :
skyob pa'i lha dang srung ma dang :
'go ba'i dgra bla rgyud dang bcas :
sdongs zla byed pa'i 'byung po kun :
ye shes me yi mtshon chas gzir :
rig sngags dmod pas rmang med choms :
bdun rgyud rigs kyang rtsad nas chod :
ming dang brda tsam med par mdzod :
oM badzra kI li kI la ya hU~M hU~M hU~M:
dang drag sngags chig dril mthar /
bdud pra mA ra ya rbad nan :
kha la dza ma li rbad nan :
ra tsa du ling shag rbad nan :
shig shig dul dul rbad nan :
tshal pa tshal pa rbad nan :
khroM khroM b+h+yo rbad nan :
rmugs rmugs rbad nan :
tir tir rbad nan :
tshal tshal rbad nan :
zhes drag sngags bzla bzhin du 'phangs pas /
dgra bo'i gzugs phung rdul du bshigs /
rnam shes mar me bsad pa ltar yal /
gnas gzhis longs spyod rjes med du brlags par bsam la dmod mo dang bcas thal mo dang dul mo brdeg go
/drug pa zor rjes gcod pa ni /
phyi bsnyags gcad phyir bya khyung 'jigs su rung bas zhal phyir gzigs par bsam la /
oM khroM ga ru Ta tsa le tsa le hU~M phaTaH
ces bzla /
las byang ltar srung 'khor gyis mtshams bcad nas rdo rje slob dpon gyis rting mnan te log la sgrub khang gi sgo drung du brtan ma skyong /
gtor gzhong sbubs la dam sri sgab 'dre bkug cing mnan par bsam /
las byang ltar rta bro dang /
shis brjod mdor bsdus bya /
'phang ba'i snga rjes skabs gang bab la mnan pa bya bar 'dod na las kyi rim pa zur gsal ltar shes par bya'o //
gsum pa rtsa ba'i rjes kyi cho ga ni /
nang du log la sgrub sngags kyi sham bur badzra dz+nyA na A yu She swA hA:
btags pa cung zad bzlas mthar /
mda' dar g.yab ste /
oM:
dang por thugs bskyed rjes su dgongs :
bar du grub pa'i rtags mtshan dbyung :
tha ma rig 'dzin bdag cag gis :
rtse gcig bsnyen pa chud ma gson :
sku gsung thugs kyi gzi byin skyed :
yon tan phrin las cho 'phrul ston :
pho nya sprul pas 'jig rten khengs :
snod kyi dwangs ma bcud kyi dpal :
'khor 'das kun gyi tshe sdus la :
rnal 'byor bdag gi lus la khug :
sgo gsum thig le'i dbyings su stims :
bla tshe chad nyams yar pa gsos :
tshe dang ye shes dngos grub stsol :
ces tshe 'gugs kyang byas la las byang gi dngos grub len /
chos srung gi gtor 'bul rjes chog bcas dang /
sngar ye shes kyi 'khor lo nam mkhar btegs pa'i lha la mchod bstod nongs bshags dang /
brtan bzhugs /
bdag bskyed bsdu ldang /
dge bsngo shis brjod bcas las byang ltar rgyas par bya'o //
de ltar brtson pas gnas skabs dang mthar thug gi byang chub sgrub pa'i 'gal rkyen phyi nang gi nyer 'tshe mtha' dag zhi zhing /
bar chad med par rdo rje'i sa lam yongs su rdzogs nas khrag 'thung dpal chen phrin las rol pa'i gsang ba mi zad rgyan gyi 'khor lo'i go 'phang mngon du 'gyur ba ni nges pa'o //
dpal chen rdo rje srin po khro bo'i rgyal //
che btsan gdug pa mthar byed ku mA ra'i //
gtor zlog rdo rje'i thog 'beb 'phrul 'khor 'dis //
bstan dgra ma lus rtsad nas brlag gyur cig
/'di la ma rig sgrib pas nongs gyur na //
bla ma rdo rje sems dpa'i spyan sngar bshags //
legs byas dge ba rin chen lhun po 'di //
bstan dang 'gro la yongs su bsngo bar bgyi //
rtsa gsum thugs rje'i byin rlabs sprin phung las //
grub gnyis nor bu'i gru char 'beb pa dang //
phur bu'i thal 'byin rnam bzhi'i dgongs pa yis //
srid gsum grong khyer dus gcig sgrol bar shog
/ces snyan brgyud phur pa'i gnad tig gi gtor zlog rdo rje'i thog 'beb dgra bgegs kun 'joms zhes bya ba 'di ni nyag a dzi rong gi dri red dpon po pad+ma rig 'dzin nas snga rjes nan tan chen pos bskul ba dang /
rang gis bsgrigs pa'i las byang dang 'brel bar kun gzigs mchog sprul rin po che 7bkra shis dpal 'byor gyi zhal snga nas kyang bris na legs tshul bka' phebs bzhin rje nyid nas yi ge'i lhan cig byed rkyen sogs bka' drin gyis nye bar khyab pa dang bcas /
'jam dbyangs blo gros rgya mtsho'am phrin las grub pa rtsal gyis rdzong sar bkra shis lha rtse'i chos grar sa byi hor zla drug pa'i tshes la khrigs su bsdebs pa 'dis kyang rgyal bstan rin po che de 'dzin sde dang bcas pa dar zhing rgyas la /
nag phyogs kyi bdud dpung rtsad nas 'joms pa'i rgyur gyur cig
/sarba dA mang+ga laM///
/
