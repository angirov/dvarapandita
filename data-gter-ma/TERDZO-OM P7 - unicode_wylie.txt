A+o~M swasti /
khro bas khro ba 'dul ba'i phyir //
drag por khros pa bla ma yi //
sgrub thabs rno myur me'i spu gri //
snying por dril ba'i lag len bri //
'dir drag sgrub me'i spu gri dang 'brel bar dbang bskur ba'i tshul la gsum ste /
sbyor ba yo byad kyi gshom dang /
dngos gzhi sgrub thabs dang /
dbang gi cho ga'o //
dang po yo byad kyi bsham ni /
stegs bu'i khar maN+Dal sgo rdzogs spyi mthun gyi lte bar 'khor lo rtsibs brgyad mu khyud dang ldan pa'i dbus su many+dzi la bum pa chas ldan /
de'i khar b+han+d+ha bdud rtsi me long gis bkab pa /
de'i steng du sku 'bag
/phyi'i phyogs bzhir shar nas /
rdo rje /
bdud rtsi'i thod pa /
dril bu /
phur pa rnams rim pa bzhin bzhag
/gtor dbang byed na mdun du dbang gtor /
gzhan phyi nang gi mchod pa sogs spyi mthun du bsham mo //

//gnyis pa sgrub thabs las sngon 'gro ni /
skyabs sems yan lag bdun pa tsam mo //
dngos gzhi ni skad cig gis rang rig hU~M dmar po 'bar bar gyur pa las 'od zer 'phros /
sangs rgyas thams cad mchod /
byin rlabs thams cad bsdus pa hU~M la thim /
de las e yaM raM ra suM keM b+h+rU~M rnams mched pa las nam mkha' rlung me khrag mtsho zhing gi sa gzhi rus pa'i ri rab rnams brtsegs pa'i steng du b+han+d+ha 'bar ba'i gzhal yas khang gru bzhi sgo bzhi rta babs dang ldan pa /
rgya khyon tshad med pa'i phyi nas rdo rje'i gur khang ye shes kyi me phung 'bar ba dang bcas pa'i dbus su pad+ma nyi ma dregs pa bsnol ba'i gdan la /
hU~M las rang nyid mdog dmar me'i phreng ba can sku mdog dmar nag zhal gcig phyag gnyis pa zhal gdangs shing mche ba gtsigs pa /
spyan gsum sdang mig tu gzigs pa /
smin ma dang ag tshom mer 'bar zhing ral pa dmar ser gyen du brdzes pa /
phyag g.yas gnam lcags kyi rdo rje rtse dgu hU~M dgu raM dgus mtshan pa phyar zhing /
g.yon lcags kyi sdig pa kha dgu mig dgu rwa bco brgyad pa sdigs mdzub kyi rtse nas 'gyed pa /
zhabs g.yas bskum g.yon brkyang ba'i dor stabs kyis dregs pa'i gdan la rol pa /
thod skam lnga'i dbu rgyan dang thod rlon lnga bcu'i do shal can /
zhing lpags kyis rked dkris shing /
glang chen gyi ko ba'i stod g.yogs dang stag lpags kyi sham thabs 'phyang ba /
klu rigs lnga'i sbrul chun dang rin po che dang rus pa'i rgyan gyis brgyan pa /
gar dgu'i nyams rgyas shing gzi brjid mtha' yas pa /
rdo rje 'bar ba'i spu gseb nas me'i tshwa tshwa 'phro ba /
dung khang du 'khor lo'i lte bar 'jam dpal ser po ral gri dang sdigs mdzub can gyi spyi bor A+o~M/
mgrin par pad+ma'i dbus su rta mgrin dmar po dbyug tho dang sdigs mdzub can gyi mgrin par AH
thugs kar rdo rje rgya gram gyi dbus su pu ri'i bum par phyag rdor mthing nag rdo rje dang sdigs mdzub can gyi thugs kar nyi ma la hU~M yig dmar po sngags phreng gis bskor ba /
spyi bor bya khyung mthing nag rdo rje'i mchu sder dang me'i gshog pa can dug sbrul gzung ba thugs kar khroM gyis mtshan pa /
de'i rwa bar du pad zla'i gdan la rigs bdag snang ba mtha' yas sprul sku'i chas can mnyam gzhag skyil krung mdzad pa /
de'i steng gi nam mkhar bla ma thod phreng rtsal yab yum bzhugs pa'o //
gzhan yang sprul pa'i khro tshogs bsam gyis mi khyab pas bskor te me dpung 'bar ba'i klong na bzhugs par bsam mo //
de nas snying ga'i hU~M las 'od zer 'phros pas ye shes kyi 'khor lo spyan drangs par bsam la /
hU~M:
dur khrod me ri smug nag 'bar ba'i klong dkyil nas :
stong gsum dregs pa 'dul mdzad pad+ma thod phreng rtsal :
bzhengs shig bzhengs shig chos kyi dbyings nas bzhengs :
'gro ba sems can don la gshegs su gsol :
e h+ye hi badzra sa ma ya dzaHpheM pheM pheM hriM hriM hriM:
zhes spyan drangs pas mdun gyi nam mkhar byon pa la nyer spyod lngas mchod nas /
dzaHhU~M baM hoH
dam tshig pa dang dbyer med du bzhugs par bsam mo //
de nas mdun gyi nam mkhar sangs rgyas sras dang bcas pa bzhugs pa la /
bdag gis 'od zer rim pa bzhin spro bsdu byas pas /
dang pos gnas gsum gyi sa bon las 'od zer 'phros rdo rje gsum gyi lha tshogs spyan drangs gnas gsum du thim pas sku gsung thugs kyi dbang thob /
yang 'od zer 'phros sangs rgyas thams cad spyan drangs snang ba mtha' yas la thim sku gsung thugs yon tan phrin las kyi dbang thob /
gnyis pas snying ga'i sa bon sngags phreng gis bskor ba'i 'od kyis bskul rang lus rdo rje'i go khrab drwa mig lcags sdig gis gtams pas bcings /
gsum pas bskul 'od zer dmar pos lus khyab phyi rol gyi steng du gser 'khor rtsibs rtse las sdig pa 'phro zhing 'khor ba /
bzhi pas bskul 'od zer sna lngas lus khyab phyi rol gyi 'og tu me 'khor rtsibs rtse las me stag 'phro ba shugs drag tu 'khor ba /
lnga pas snying ga'i hU~M las hU~M dmar nag grangs med pa 'phros /
de rnams me dbal nag po tho ba dang lcags kyu thogs pa sprul pa yang sprul dang bcas pas gnod byed thams cad tshar bcad /
khro bo rnams gur thabs su 'khrigs pa'i dbus su bdag nyid che btsan 'gran zla dang bral ba'i lha skur gyur pa'i lus dkyil gyi lha rnams las 'od zer 'phros /
nad gdon sdig sgrib thams cad sbyangs /
lus ngag yid gsum bde ba chen po'i ye shes kyis rgyas btab par bsam la /
A+o~M AHhU~M ar tsig nir tsig na mo b+ha ga wa te hU~M hU~M AHhU~M hU~M phaT phaT:
a ya ma du ru tsa sha na sa ma ya hU~M phaT:
A+o~M badzra yak+sha hU~M:
rak+sha hU~M:
rA tsa gnod byed kyi snying la mA ra ya phaT:
ces bzla zhing res 'ga' bdag gi zhal dang me dbal gyi zhal gnyis las sngags kyi spro bsdu spu gri rtse bsnol gyi bar du gnod byed gcad sreg byas par bsam nas kyang bzla ste /
khri tshos lha srin 'dul /
'bum phrag gis mchog gi dngos grub 'thob par bshad do //
'dir sgos chos dmigs su bshad pa rnams ma gtogs gzhan thams cad bde 'dus sgrub thabs su smros pa ltar 'don sgom bya zhing /
thun mtshams kyi gtor ma'i cho ga yang gong gsal de dang 'dra'o //
yang 'jug pa bde bar 'dod na phyag mtshan lcags rdor du byed cing lte ba'i mkha' 'gro mi bskyed pa tsam las gzhan bde 'dus ltar byas kyang chog ste don gyi gnad gcig pas so //
!
//gsum pa dbang gi cho ga ni /
sngar bshad pa'i yo byed kyi bsham dang ldan pas /
sgrub tshul bdag mdun dbyer med nyid las bum bzlas dang ting nge 'dzin gyi dbang len pa rnams bya'o //
slob ma'i bya ba ni /
khrus bya /
bgegs bskrad /
chos bshad ci rigs pa las /
nyang nyi ma 'od zer gyis lho brag gi srin mo sbar rjes can nas bton pa'i drag sgrub che 'bring chung gsum las 'bring po me'i spu gri'i skor te zhes mtshams sbyar nas maN+Dal phul /
mig dar bcings te /
dus gsum sangs rgyas 'dus pa'i sku :
bla ma rdo rje 'dzin pa yis :
bdag ni 'khor ba'i duHkha las :
bsgral phyir byin gyis brlab tu gsol :
zhes gsum gyis gsol ba btab /
skyabs sems dang yan lag bdun pa bya /
slar yang /
bla ma rdo rje 'dzin pa yis :
bdag cag ma rig sems can la :
rig pa ye shes chen po yis :
yongs su gang bar mdzad du gsol :
yongs su smin par mdzad du gsol :
yongs su grol bar mdzad du gsol :
zhes lan gsum gsol ba 'debs /
ye shes pa dbab pa ni /
slob ma skad cig gis dbang drag 'bar ba'i skur bskyed /
snying gar g.yung drung gi dbus su rdo rje phag mo /
yan lag bzhi la rigs bzhi'i mkha' 'gro rnams gsal btab /
g.yung drung g.yon du 'khor bas mkha' 'gro rnams bde ba'i gar bsgyur ba la sems gzung /
de las 'od zer 'phros phyogs bcu'i sangs rgyas byang sems thams cad spyan drangs nas dbyer med du thim par mos /
rtsa sngags la A be sha ya btags pa bzla zhing spos rol bya /
tiSh+Tha badzras brtan /
pra tIts+tsha badzra hoHsa me tog phul /
de nas /
dus gsum sangs rgyas bla ma yi :
lam 'dir khyod zhugs shin tu legs :
khyod la bdag gis dbang bskur bas :
dad cing 'dun pas 'dir 'dug la :
mig phye thams cad mthong 'gyur bas :
dkyil 'khor dam pa 'di la ltos :
dga' dang dad dang 'dun gyis shig :
khyod kyi lha ngo 'di yin no :
zhes mig dar phye nas lha ngo bstan no //
dbang gi dngos gzhi'i gsol gdab ni /
dus gsum bla ma dgongs su gsol :
bdag nyid sangs rgyas 'thob bya'i phyir :
bde gshegs kun 'dus bla ma yi :
dbang bskur dam pa mdzad du gsol :
lan gsum /
slob dpon gyi sku las 'od zer dkar po sku dang bcas pa byung slob ma'i spyi bo nas sib sib thim par bsam la sku gzugs spyi bor bzhag ste /
A+o~M:
bde ba chen po'i pho brang du :
rje btsun pad+ma thod phreng rtsal :
nyon mongs phung po lnga sbyang phyir :
sku lnga rdzogs pa'i dbang bskur ro :
gu ru pad+ma thod phreng rtsal a b+hi Shiny+tsa hriM hriM A+o~M:
zhes lus kyi dri ma sbyangs lus sku lngar gyur bskyed rim sgom pa dang sprul sku thob pa'i nus ldan du byas /
bla ma'i mgrin pa nas 'od zer dmar po bdud rtsi ye shes lnga'i ngo bor byung mgrin pa nas sib sib thim par mos nas b+han+d+ha mgrin par bzhag ste /
A:
longs spyod rdzogs sku'i pho brang du :
rje btsun pad+ma thod phreng rtsal :
nyon mongs dri ma lnga sbyang phyir :
bdud rtsi gsung mchog dbang bskur ro :
gu ru pad+ma thod phreng rtsal a b+hi Shiny+tsa hriM hriM A:
zhes bdud rtsi byin /
ngag gi dri ma sbyangs ngag gsung lngar gyur bzlas brjod bya ba dang longs sku thob pa'i nus ldan du byas /
bla ma'i thugs ka nas 'od zer sngon po ye shes lnga'i ngo bor byung snying ga nas sib sib thim par mos nas me long snying gar bzhag ste /
hU~M:
chos dbyings dag pa'i pho brang du :
rje btsun pad+ma thod phreng rtsal :
nyon mongs dri ma lnga sbyang phyir :
ye shes lnga yi dbang bskur ro :
gu ru pad+ma thod phreng rtsal a b+hi Shiny+tsa hriM hriM hU~M:
yid kyi dri ma sbyangs sems ye shes lnga'i ngo bor gyur rdzogs rim sgom pa dang chos sku thob pa'i nus ldan du byas /
bla ma'i gnas gsum nas 'od zer dkar dmar mthing ga ye shes kyi bdud rtsir byung slob ma'i gnas gsum du sib sib thim par bsam nas bum pa gnas gsum du 'jog cing /
hU~M:
chos dbyings bum pa'i pho brang du :
rje btsun pad+ma thod phreng rtsal :
gzung 'dzin dri ma kun sbyang phyir :
yon tan rdzogs pa'i dbang bskur ro :
gu ru pad+ma thod phreng rtsal A+o~M AHhU~M hrIHa b+hi Shiny+tsa sarba sid+d+hi hU~M:
zhes bskur zhing bum chu'ang sbyin /
gzung 'dzin gyi dri ma thams cad sbyangs sku lnga ye shes lngar gyur zab mo'i de kho na nyid sgom pa dang ngo bo nyid sku thob pa'i nus ldan du byas so //
de rnams ni rtsa ba don gyi dbang bzhi 'o //
de nas phyogs kyi khro bo bzhi'i phrin las bzhi'i dngos grub kyi rdzas rnams rim pa bzhin gtad pas las de dang de 'grub par bsam la /
shar gyi rdo rje gtad la /
hU~M:
rje btsun pad+ma drag po yi :
thugs las sprul pa'i khro bo ni :
gsang bdag phyag na rdo rje yis :
rdo rje chos kyi dbang bskur bas :
nyon mongs nad gdon rnam rtog kun :
zhi ba'i phrin las dbang thob shog :
A+o~M badzra gu ru pad+ma shAn+tiM ku ru a b+hi Shiny+tsa hU~M:
zhi ba'i phrin las thams cad thogs med du 'grub pa'i mthu dang ldan par bsam mo //
lho'i thod pa gtad la /
hU~M:
rje btsun pad+ma drag po yi :
sku las sprul pa'i khro bo ni :
'jam dpal gshin rje gshed po yis :
bdud rtsi yon tan dbang bskur bas :
tshe dang bsod nams yon tan kun :
rgyas pa'i phrin las dbang thob shog :
A+o~M rat+na gu ru puSh+TiM ku ru a b+hi Shiny+tsa hU~M:
rgyas pa'i phrin las thams cad thogs med du 'grub pa'i mthu dang ldan par bsam mo //
nub kyi dril bu gtad la /
hU~M:
rje btsun pad+ma drag po yi :
gsung las sprul pa'i khro bo ni :
dbang phyug rta mgrin dpa' bo yis :
gsung dbyangs dril bus dbang bskur bas :
snang dang mi snang 'khor 'das kun :
dbang gi phrin las dbang thob shog :
A+o~M pad+ma gu ru pA shaM ku ru a b+hi Shiny+tsa hU~M:
dbang gi phrin las thams cad thogs med du 'grub pa'i mthu dang ldan par bsam mo //
byang gi phur bu gtad la /
hU~M:
rje btsun pad+ma drag po yi :
phrin las sprul pa'i khro bo ni :
yak+sha me dbal drag po yis :
rdo rje phur bus dbang bskur bas :
bgegs dang log 'dren 'byung po kun :
tshar gcod phrin las dbang thob shog :
A+o~M karma gu ru mA ra ya phaT a b+hi Shiny+tsa hU~M:
drag po'i phrin las thams cad thogs med du 'grub pa'i mthu dang ldan par bsam mo //
de rnams ni las bzhi'i phrin las sgrub pa'i dbang bzhi 'o //
gtor dbang byed par spro na sngar bkod pa dang 'og tu 'byung ba ci rigs pa 'dir sbyar ro //
dam tshig ni mi dge ba bcu spong ba dang /
bla ma'i sgom bzlas dang mnyes pa'i bya ba ci nus bsgrub /
tshogs gtor dang mchod pa la 'bad /
byang chub kyi sems dang ldan pa la bslab bo //
rjes slob mas khas blang maN+Dal 'bul ba sogs dang /
cho ga'i rjes bsdu rnams kyang sngar dang 'dra'o //
snyigs dus 'byung 'a~Xgyur bar chad rkyen //
skyob byed 'khrul me~Xd rdo~X rje~X'i gsung //
zab mo'i gdams pa kun gyi phul //
nyang gter drag sgrub snying po'i bcud //
nyang lugs drag po me'i spu gri'i sgrub thabs dang 'brel ba'i le'u tshan no ///
/
