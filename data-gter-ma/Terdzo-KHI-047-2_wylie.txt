@#//
srid pa ma mo'i gnad tig las //
rgyun gyi rnal 'byor snying po bzhugs //
na mo gu ru ma ma he ru ka ye /
slob dpon chen po d+ha na saMskr-ita'i dgongs pa /
gu ru nyi ma 'od zer gyis snyan brgyud du bstsal pa'i srid pa ma mo'i gnad tig las bskyed rim rgyun gyi rnal 'byor nyams su blang ba'i tshul la gsum /
sngon 'gro /
dngos gzhi /
rjes so //
dang po la thog mar skyabs 'gro ni /
spro na brgyud 'debs sngon du 'gro bas /
bla ma dpal chen mngon rdzogs rgyal po'i dkyil 'khor mkha' khyab tu sad pa'i spyan sngar bdag gzhan 'gro kun sgo gsum 'jug pa gcig pas skyabs su 'gro bar mos la /
a :
skye ba med pa'i ye shes las :
'gag med snang ba'i phyag rgyar bzhengs :
mngon rdzogs rgyal po he ru kar :
rang ngo shes pas skyabs su mchi :
lan gsum /
gnyis pa sems bskyed pa ni /
smon 'jug gi don yid la dran bzhin pas /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
gsum pa tshogs gsag pa ni /
ho :
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa'i mtha' bzhi dri ma med :
rdzogs pa'i byang chub sems bskyed do :
bde gshegs byang chub sems dpa' la :
dag pa gsum gyi lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
zhes lan gsum /
dzaHhU~M baM hoH
tshogs zhing rnams rang la thim par gyur /
gnyis pa dngos gzhi la gsum las /
spyir mchog tu mi 'gyur ba'i bde stong gnyis med ye shes kyi ma mo mkha' klong dbyings gsum 'dus pa'i thig le ste /
de'i gdangs shin tu phra ba dang rags pa /
spyi mthun du kun gzhi dang lus ngag yid srog dang bcas pa'i khams gsum du snang ba las /
dang po lus rags pa 'dod khams rtsa yi zhen pa sbyang phyir sku dbyibs kyi rnal 'byor bsgom pa ste /
a :
stong pa de bzhin nyid dbyings ma :
gsal ba kun snang btsun mo'i 'phrul :
zung 'jug shin tu phra ba yi :
rtsa rlung thig le'i dwangs ma hU~M:
nam mkha'i dkyil du nyi ltar shar :
de las rig pa'i rtsal 'phros pas :
me chu rlung gi skal pa stong :
cir yang mi dmigs stong nyid kyi :
rol pa mkha' rlung me chu sa :
yum lnga'i b+ha ga gsang ba'i dbus :
ze'u 'bru lhun po brjid chags steng :
byang chub sems kyi gzhal med khang :
dur khrod 'jigs pa'i bkod pa rdzogs :
dbus su pad nyi dregs pa'i steng :
snying po'i srog las lha skur bzhengs :
bdag nyid mngon rdzogs he ru ka :
mthing nag nam mkha' dwangs pa'i mdog :
'od zer kha dog cir yang 'gyur :
rdo rje'i bya khyung zhing dbyug thogs :
nyid zhi bde mchog mu kha le :
kha T+wAM thod khrag bsnams pas 'khril :
dregs pa ru dra'i dpung bcom pa'i :
longs spyod chen po'i rgyan gyis brjid :
zhabs bzhi dor stabs bde nyams kyis :
me phung 'khrugs pa'i klong na gsal :
dag pa'i rtsa rlung thig le'i khams :
bsam mi khyab pa'i cho 'phrul las :
rtag pa'i rgyal mo rigs lnga dang :
rje mo dman mo sgo skyong sogs :
snang srid ma mo'i dkyil 'khor pa :
bde drod gzi byin 'bar bar bzhugs :
sa ma ya ho :
sa ma ya satwaM:
a nu rA gA ya ho :
a nu rA gA ya mi :
dzaHhU~M baM ho :
a ho a ho a ho :
rol pa chen po'i gar dang ni :
rdo rje bde chen gsang ba'i glu :
bzod med bde ba'i nyams 'gyur gyis :
sras bcas rgyal ba zhi khro dang :
dpa' bo dang ni rnal 'byor ma'i :
thugs rgyud rang dbang med par bskul :
snod bcud dwangs ma mer mer g.yos :
dregs pa'i srog rtsa gnad nas bzung :
thams cad thig le 'od lnga'i mdangs :
ye shes chen po'i srog tu bsdus :
dam tshig ye shes ro mnyam pa :
srid zhi'i spyi dpal gcig tu rdzogs :
dbang bskur rgyas gdab ni /
sku gsung thugs ni rdo rje gsum :
ye shes lnga yi rang dbang thob :
oM AHhU~M:
hU~M oM trAM hrIHA:
gsal brtan dag gsum gyi ting nge 'dzin bsgom zhing lus sbyang sngon du 'gro bas stong ra'i nang du rtsa 'khor lha tshogs dang bcas pa gsal zhing phra mo'i thig ler sems 'dzin pa'i tshul nus na gzhung ltar bya /
des skyo na /
gnyis pa ngag rags pa gzugs khams rlung gi zhen pa sbyang phyir gsung bzlas pa'i rnal 'byor la gsum las /
dang po bsnyen pa ni /
mi bskyod he ru ka dpal gyi :
thugs kar bde stong nyi zla'i sbubs :
mar me ltar 'bar hU~M yig gi :
nA da'i sprin las sngags kyi phreng :
bde ba'i srog dang ldan par 'phros :
zhal sbyor bar nas 'gal me ltar :
'khor ba'i 'od kyis thugs rgyud bskul :
bde chen ye shes nyams 'bar nas :
a haM sngags kyi rang sgra yis :
'khor 'das khams kun dbang med g.yos :
bde ba mer mer 'od du zhu :
snying dbus mi shigs thig ler thim :
ye shes gzi byin 'bar bar bsam :
oM gu h+ya dz+nyA na bo d+hi tsit+ta ma hA su kha hU~M hU~M:
gnyis pa sgrub pa ni /
bde ba'i lcags kyus rab 'byams kyi :
snang srid ma mo'i srog nas drangs :
'jig rten las dang ye shes kyi :
dngos grub ma lus thob par bsam :
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi ni ru lu ru lu hU~M b+h+yo hU~M:
zhes bzla /
gsum pa las sbyor ni /
khyad par las kyi ma mo rlung gcun pa'i man ngag gi bzlas pa ni /
rlung nang du 'jug pa oM zhes drangs /
gnas pa'i tshe AHzhes pa la sems yun ring du bzung /
phyi la hU~M zhes 'phang /
de rnams kyang kha dog dkar dmar mthing gsum dang so so'i sgra gdangs dang ngo bo la sems gtad /
'byongs nas rgyu ba gsal ba'i nyams shar na bum can rlung dang sbyar bar gsungs pa khrid yig tu gsal ba ltar nyams su len dgos so //
ngag bzlas kyi grangs tshad ni bsnyen pa 'bum phrag bco lnga /
las sgrub sngags 'bum phrag bzhir bzla bar gsungs pa'o //
thun las ldang ba na dbyangs gsal rten snying yig brgya bzlas la stong tshigs mchod bstod spyi ltar 'bul /
gsum pa sems rags pa gzugs med thig le bde chen lhar snang gi zhen pa sbyang phyir dbyings su bsdu ldang ni /
a a a :
lhar snang rig rtsal dbyings su thim :
dbyings rig 'du bral med pa'i ngang :

bde stong zung 'jug rtags kyi sku :
phyag rgya chen po'i rol par shar :
phaTa? phaTa? phaTa?:
de yang rnal 'byor dngos ni thig le bde ba chen por lam du bslang ba rang lus dang gzhan lus la bsten nas /
bde stong zung 'jug phyag rgya chen po sgrub pa'i tshul gzhung gsal ltar zab don nyams su blang bar bya'o //
gsum pa rjes bsngo smon shis brjod ni /
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan mngon rdzogs rgyal :
he ru ka dpal myur 'grub shog :
oM:
dbyings kyi ngo bo chos sku gdod ma'i mgon :
rig pa rang snang dpal chen longs spyod rdzogs :
dbyings rig zung 'jug rtsa brgyud bla ma yis :
mchog thun dge legs grub pa'i bkra shis shog :
ces deng sang rtsod pa'i dus 'dir snga 'gyur bka' gter gyi phyogs la nyag phra ba'i ma mo mngon rdzogs kyi sgrub sde zab la khyer bde 'di lta bu /
rang gzhan bstan 'gro'i btsas su nyams su blang na dgos pa dang phan yon shin tu che zhes 7khyab bdag bla ma pad+ma ye shes rdo rje'i bka' bstsal rjes su dran pas /
rang nyid kyi kha ton du pad+ma dri med gzi brjid rab tu dga' ba'i dpal lam bkra shis dpal 'byor du 'bod pas lho 'brug lak+Sh+mi dwI par bsnyen mtshams la gnas skabs bris pa'i yi ge pa ni rang slob blo gsal sprul sku A nan+tas mdzad pa bstan 'gro'i dpal yon 'phel rgyas brtan pa'i rgyur gyur cig
/dge'o //
mang+ga laM///
/
