@#//
srung ma spyi 'gro la sbyor chog pa'i grib sel gyi 'don bsgom bklag chog ma bzhugs so //
na mo gu ra we /
'dir rnal 'byor pa gang zhig bla ma dang dam can srung ma rnams la /
nyams chag bskang zhing bshags pa'i thabs zab mo nyams su blang bar 'dod pas /
chos skyong rnams kyi gtor chog dang skong bshags rang rang gi cho ga ji lta ba bzhin gyis gzhung bsrangs nas /
skong bshags kyi rjes 'brel du 'di ltar sbyar bar bya ste /
rang nyid yi dam gyi lhar gsal ba'i mdun du dpal ye shes kyi mgon po sogs /
dam can lcam dral bka' sdod 'khor dang bcas pa rnams sprin gtibs pa bzhin du bzhugs pa'i /
so so'i spyi bor pad+ma dang zla ba'i gdan la rtsa ba'i bla ma nyid dpal rdo rje sems dpa' dkar po zhal gcig phyag gnyis pa /
zhi zhing 'dzum pa mtshan dpe'i lang tsho rab tu rgyas pa /
g.yas rdo rje dkar po rtse lnga pa thugs kar 'dzin cing g.yon bdud rtsis gang ba'i thod pa bsnams pa /
zhabs rdo rje'i skyil mo krung gis bzhugs shing dar dang rin po che'i rgyan gyis brgyan pa /
de'i thugs ka nas 'od zer 'phros pas phyogs bcur bzhugs pa'i bla ma dang sangs rgyas byang chub sems dpa' thams cad rdo rje gsum gyi rnam par spyan drangs te /
rang gi spyi bo'i steng gi nam mkhar sku rdo rje rnam snang dkar po /
gsung rdo rje snang mtha' dmar po /
thugs rdo rje mi bskyod pa sngon po'i rnam par steng nas mar brtsegs te rtsa ba'i bla ma la zhal phyogs pa'i tshul du bzhugs par gyur pa la /
mos gus gdung shugs drags pos bla ma dang sangs rgyas byang sems rnams kyis rtsa ba'i bla ma'i sku gsung thugs kyi dam tshig nyams chag byang zhing dag par mdzad du gsol /
zhes gsol ba btab pas /
sku rdo rje rnam snang las yi ge brgya pa'i sngags phreng dkar po byung /
bla ma rdo rje sems dpa'i dpral bar thim pas sku'i dam tshig nyams chag thams cad dag par bsam la yig brgya tshar bdun /
gsung rdo rje snang mtha' las yi ge brgya pa'i sngags phreng dmar po byung /
bla ma rdo rje sems dpa'i mgrin par thim pas gsung gi dam tshig nyams chag thams cad dag par bsam la yi ge brgya pa tshar bdun /
thugs rdo rje mi bskyod pa las yi ge brgya pa'i sngags phreng sngon po byung /
bla ma rdo rje sems dpa'i thugs kar thim pas thugs kyi dam tshig nyams chag thams cad dag par bsam la yi ge brgya pa tshar bdun /
de nas /
rdo rje gsum gyi lha tshogs rnams dgyes pa chen pos 'od du zhu nas rtsa ba'i bla ma rdo rje sems dpa'i sku la thim /
bla ma rang gi spyi bor byon nas dam can srung ma rnams la zhal phyogs pa'i tshul gyis sku snang stong 'od kyi rang bzhin dgyes pa'i mdangs dang ldan par bzhugs pa la /
mos gus gdung shugs drags pos bla ma rin po che dam can srung ma rnams kyis dam tshig nyams chag thams cad byang zhing dag par mdzad du gsol /
zhes gsol ba btab pas /
bla ma rdo rje sems dpa'i dpral ba nas yi ge brgya pa'i sngags phreng dkar po byung /
dam can chos skyong rnams kyi dpral bar thim pas sku yi dam tshig nyams chag dag par bsam la yi ge brgya pa tshar bdun /
bla ma rdo rje sems dpa'i mgrin pa nas yi ge brgya pa'i sngags phreng dmar po byung /
dam can chos skyong rnams kyi mgrin par thim pas gsung gi dam tshig nyams chag dag par bsam la yi ge brgya pa tshar bdun /
bla ma rdo rje sems dpa'i thugs ka nas yi ge brgya pa'i sngags phreng sngon po byung /
dam can chos skyong rnams kyi thugs kar thim pas thugs kyi dam tshig nyams chag dag par bsam la yig brgya tshar bdun /
bla ma rdo rje sems dpa' dgyes pa chen pos 'od du zhu ste dam can chos skyong rnams la thim pas /
dpal mgon lcam dral dam can rgya mtsho'i tshogs rnams sku snang stong 'od kyi rang bzhin nus pa phun sum tshogs pas bdag la dgyes pa'i tshul du bzhugs pa la /
mos gus gdung shugs drags pos dpal mgon dam pa chos skyong ba'i srung ma rnams kyis bdag cag dpon slob sde dang bcas pa rnams kyi dam tshig nyams chag dang sdig sgrib nyes ltung thams cad byang zhing dag par mdzad du gsol /
zhes gsol ba btab pas /
dam can chos skyong rnams kyi dpral ba nas yi ge brgya pa'i sngags phreng dkar po byung /
bdag cag dpon slob 'khor dang bcas pa'i dpral bar thim pas sku'i dam tshig nyams chag thams cad dag par bsam nas yig brgya bdun /
dam can chos skyong rnams kyi mgrin pa nas yi ge brgya pa'i sngags phreng dmar po byung /
bdag cag dpon slob 'khor dang bcas pa'i mgrin par thim pas gsung gi dam tshig nyams chag thams cad dag par bsam nas yig brgya bdun /
dam can chos skyong rnams kyi thugs ka nas yi ge brgya pa'i sngags phreng sngon po byung /
bdag cag dpon slob 'khor dang bcas pa'i snying gar thim pas thugs kyi dam tshig nyams chag thams cad dag par bsam nas yig brgya bdun /
de nas lus ngag yid gsum gyi dam tshig nyams chag thams cad dag
/sku gsung thugs kyi byin rlabs zhugs /
dam can srung ma rnams thugs dam bskangs te dgyes pa chen pos lus dang grib ma bzhin du 'grogs nas sdongs grogs byed par bsam /
mthar nyams chag sbyong ba'i yul bla ma dang chos skyong /
sbyong mkhan rang sgrub pa po /
sbyang bya nyams grib rnams rang bzhin ma grub pa 'khor gsum mi dmigs pa'i dbyings su dag par bsam pa ni /
nyams chag dang sdig ltung sbyong ba'i gnad dam pa'o //
ye shes mgon po kho na'i grib sel gyi tshe dbang bzhi'i dmigs pa sbyor ba yod kyang /
'dir dam can 'das ma 'das spyi la sbyor ba'i dbang du byas te sgo gsum gyi nyams grib sbyong ba'i dmigs pa nyid 'don bsgom bde bar bsgrigs pa yin no //
zhes d+harma shrIs mdo khams kyi sa yi thig le chab mdo byams gling du zin bris su spel ba 'dod don yid bzhin du 'grub par gyur cig
/mang+ga laM///
/
