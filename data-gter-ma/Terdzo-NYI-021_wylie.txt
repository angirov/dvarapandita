@#//
ma mo sngags kyi srung ma'i rjes gnang gi cho ga bklag chog ma bzhugs so //
oM swasti /
bde chen rgyal ba skyed mdzad yum //
sngags srung ma mo ral gcig mar //
btud nas rjes gnang cho ga'i khrigs //
mdo tsam 'dir ni gsal bar bya //
'dir ma mo sngags kyi srung ma'i rjes gnang gi cho ga la gsum ste /
sbyor ba yo byad kyi gshom /
dngos gzhi sgrub pa'i thabs dang /
rjes gnang gi cho ga'o //
dang po ni /
dus khyad par can la dben pa'i gnas su stegs gru bzhi pa'i khar ro sol gyi chos 'byung nag po'i dbus su pad+ma 'dab bzhi tshom bu dang bcas pa zhig bya /
der many+dzi'i khar thod pa'i nang du gtor ma sha chen snying sna gri khrag sogs dam rdzas kyis brgyan pa la tsaka li dang mda' dar nag po btsugs pa bkod /
de'i mdun du srog rten bla rdo /
g.yas su sngags byang /
g.yon du phyag mtshan /
rgyab tu 'bul gtor /
de dag gi g.yas g.yon du sman raka dang mchod pa rnams bskor thabs sam breng tshar du bsham /
gzhan yang 'og tu dgos pa'i yo byad thams cad tshogs par bya'o //
gnyis pa dngos gzhi la sgrub pa'i thabs ni /
bdag bskyed yi dam zhi khro gang 'os kyi sgrub mchod dang 'brel chags su sgrub pa'am /
rdor sems thugs sgrub lta bu'i sgom bzlas sngon du 'gro bas spyi dang khyad par gyi mchod rdzas rnams byin gyis brlab /
rten swa b+hA bas sbyangs la /
mdun du khrag mtsho keng rus khrir :
pad nyi'i gdan la trag yig las :
e ka tsA ti smug nag mdog :
'jigs tshul zhal gcig phyag gnyis ma :
ral gcig spyan gcig nu gcig ma :
mche gtsigs mi bzad khro tshul can :
phyag g.yas zhing gi dbyug pa phyar :
g.yon pas tsit+ta lcags spyang 'gyed :
gcer bu dur khrod rgyan cha dang :
'ja' tshon ber dang sprin dkar gsol :
brkyang bskum stabs kyis gnas par gyur :
gnas gsum yig 'bru gsum gyis mtshan :
'od 'phros ma mo spyan drangs gyur :
oM ro ru e ka dzA ti snying kha rak+mo ru lu ru lu hU~M b+h+yo hU~M dzaHdza :
zhes dang /
b+h+yo :
dad pa dang ni dam tshig gis :
sngags srung khro mo rag gdong ma :
dbyings kyi ma mo drag rtsal can :
dam tshig dbang gis spyan 'dren na :
sngon gyi zhal bzhes dam bcas bzhin :
bstan pa bsrung phyir gshegs su gsol :
zhes dang sbyar spos kyi dud pa g.yab dar rol mo dang bcas pas spyan drangs la /
trag rak+sha sa ma ya tiSh+Tha lhan zhes pas gnyis su med par bzhugs su gsol /
oM e ka tsA ti na mo zhes phyag bya /
spos dang me tog snang gsal dri //
zhal zas rol mo 'dod yon lnga //
dpal gyi gtor ma dza gad chang //
rak+ta sha sna snying sna sogs //
dgyes pa'i dam rdzas sna tshogs pa //
ma mo 'khor dang bcas la 'bul //
ming sngags kyi mthar ar+g+haM nas shab+da'i bar gyis phyi mchod dang /
ma hA pany+tsa a mr-ita kha kha khA hi khA hi /
zhes pas bdud rtsi dang /
ma hA rak+ta kha kha khA hi khA hi /
zhes pas rak+ta 'bul /
rtsa sngags la /
i daM ba liM ta kha kha khA hi khA hi btags pa gsum mam bdun gyis gtor ma phul la /
bstod pa ni /
b+h+yo /
bskal pa'i me ltar 'bar ba'i dur khrod na //
shin tu gsod pa'i smug nag khros ma ni //
nam mkha'i gzugs can lho sprin gos su gyon //
tsit+ta za zhing dam nyams snying khrag 'dren //
zhing chung dbyug pas dgra snying tshal par 'gems //
'jigs byed chen po ral pa'i thor tshugs can //
dpral na mig gcig srid gsum khung nas 'byin //
zhal na tshems gcig dgra bo'i srog gcod ma //
brang na nu gcig sgrub mchog bu bzhin skyong //
sha khrag longs spyod dmar gtor 'di gsol la //
dam tshig dbang gis dam nyams gshed ma mdzod //
ma mo srog la 'gyed phyir 'di gsol la //
bdag gis bcol pa'i phrin las 'grub par mdzod //
dam tshig dus la bab bo sa ma ya //
zhes bstod /
bzlas pa ni /
ma mo'i thugs kar nyi ma la trag yig smug nag sngags kyi phreng bas bskor ba bdag gi thugs ka'i 'od kyis bskul bas ci 'dod pa'i phrin las rab 'byams thogs med du sgrub par bsam la sngar gyi 'bod sngags nyid ci nus su bzlas pa'i mthar mchod cing phrin las gsol /
tshogs mchod dang skong bshags sogs spro na'ang 'dir bya /
thun mthar gtor ma bstab pa dang /
mchod bstod bzod gsol gshegs bsdu smon lam shis brjod rnams bya'o //
gsum pa rjes gnang gi cho ga ni /
sgrub mchod bshad ma thag pa'i bzlas pa song rjes slob ma rjes su 'dzin pa'i gsol gdab byas la /
slob ma'i bya ba khrus dang phyag bya bgegs bskrad pa rnams song nas mtshams sbyor bshad pa ci rigs byas la slob mas maN+Dal phul /
kye hoH
bla ma rdo rje 'dzin pa che //
sngags srung khro mo rag gdong ma'i //
byin rlabs srog gi ye shes zungs //
de ring bdag la dbab tu gsol //
zhes lan gsum gyis gsol ba btab /
slob dpon gyis /
'di ni mthu stobs bdag mo ste //
dam 'das 'jig cing dam ldan skyob //
sngags kyi bstan pa bsrung 'dod na //
byin par bya yi gzhan du min //
zhes bsgrag
/des kyang /
sngags kyi bstan pa bsrung ba'i phyir //
ji ltar bsgo ba bsgrub bgyi 'o //
zhes khas blang /
oM badzra sa ma ya a mr-ita ha na ha na hU~M phaT/
ces pas mna' chu blud /
de nas rgyud dag pa'i ched du /
bla ma dpal ldan rdo rje sems :
mchog gsum rgyal ba sras bcas la :
rnam kun btud de phyag 'tshal zhing :
phyi nang mchod pa rgya mtshos mchod :
sdig pa las ni ldog bgyi zhing :
bsod nams kun la rjes yi rang :
rtag tu chos 'khor bskor ba dang :
'gro gnas bar du bzhugs slad du :
bdag ni gus pas gsol ba 'debs :
bsod nams gang des mkha' mnyam 'gro :
bla med byang chub gnas thob shog :
zhes lan gsum gyis tshogs bsags /
de rnams sngon 'gro 'o //
dngos gzhi ni /
slob dpon yi dam du gsal ba'i thugs ka nas 'od zer 'phros khyed rang la phog pas sdig sgrib bag chags dang bcas pa sbyangs te dri ma dang bral ba'i rang bzhin du gyur /
swa b+hA bas sbyang /
stong pa'i ngang las slob ma ma mo'i skur bskyed /
gnas gsum byin gyis brlab /
slob dpon dang slob ma'i thugs ka'i sa bon las 'od zer 'phros /
sangs rgyas dang byang chub sems dpa' thams cad ma mo ye shes pa'i rnam par spyan drangs pa bstim ste rtsa sngags kyi mthar /
A be sha ya a AH
zhes btags pa drag tu bzla zhing spos dang rol mos byin dbab /
gtor ma mdun bskyed kyi bzhugs tshul dang mthun par brda sprad la /
de nas ma mo'i sku gnyis pa zhig 'phros khyed rang la thim pas gnyis med du gyur par mos mdzod byas la gtor ma mgo bor bzhag
/zhing dbyug dang tsit+ta lag tu gtad la /
b+h+yo /
ye shes ma mo khrag 'thung yum //
sngags kyi srung ma dam tshig can //
'dir dgongs sku yi byin rlabs dbang //
skal ldan bu la bstsal du gsol //
rtsa sngags mthar a b+hi Shiny+tsa hU~M/
zhes brjod de brtan par bya /
sku'i rjes gnang ngo //
ma mo'i mgrin pa nas gsung yig 'bru dpag med 'phros mgrin par thim par bsam zhing gtor ma mgrin par bzhag
/sngags byang lag tu gtad la /
b+h+yo /
ye shes ma mo khrag 'thung yum //
sngags kyi srung ma dam tshig can //
'dir dgongs gsung gi byin rlabs dbang //
skal ldan bu la bstsal du gsol //
sngags mthar wA ka a b+hi Shiny+tsa hU~M/
bla ma dang mdun bskyed kyi zhal nas sngags kyi phreng ba byung /
slob ma'i khar zhugs /
snying ga'i sa bon la thim par bsam ste sngags kyi rjes zlos lan gsum bya /
gsung gi rjes gnang ngo //
ma mo'i thugs ka nas phyag mtshan dpag med 'phros snying gar thim par bsam zhing gtor ma snying gar bzhag
/srog rten lag tu gtad la /
b+h+yo /
ye shes ma mo khrag 'thung yum //
sngags kyi srung ma dam tshig can //
'dir dgongs thugs kyi byin rlabs dbang //
skal ldan bu la bstsal du gsol //
rtsa sngags mthar tsit+ta a b+hi Shiny+tsa hU~M/
thugs kyi rjes gnang ngo //
bka' bsgo ba ni /
slob dpon yi dam gyi nga rgyal gyis gtor ma slob ma'i lag tu gtad la /
sngags srung khro mo drag rtsal can //
rdo rje 'dzin pa'i bka' bzhin du //
skal ldan 'di la srung skyob mdzod //
zab mo'i bstan pa khyod kyis srungs //
bka' 'das dam nyams dbyings su sgrol //
rig 'dzin sgrub mchog bu bzhin skyongs //
bcol pa'i phrin las gang yin pa //
de kun thogs med sgrub par mdzod //
ces dang bka' bsgo'i phrin bcol ci rigs pa bya la /
slob ma la nang mchod sbyin /
de nyid kyis gtor ma la bran te slob dpon gyis oM badzra sa ma ya ha na ha na hU~M phaT ces brjod /
yang gtor ma'i nang mchod nas cung zad gcig blangs slob ma la byin te /
oM badzra sa ma ya a mr-ita sogs brjod pas dam bsre /
mthar gtor ma'i lha me long la has btab pa bzhin bsdus nas slob ma'i snying gar thim pas gnyis med du gyur par bsam mo //
de nas mchod gtor la brtson pa sogs dam tshig bshad /
slob mas kyang khas blangs la maN+Dal phul /
gser la sogs pa'i yon bzang po dang tshogs 'khor med na bar chad ldang bas slob mas yon tshogs 'khor 'bul ba la nan tan bya zhing /
mdun bskyed kyi rjes chog rnams ni spyi dang 'dra'o //
'di ni shin tu bka' gnyan pas slob ma thun mong ma yin pa re re tsam las bka' dog par bya'o //
mi 'a~Xgyur dbyings las 'gag me~Xd rtsal //
rdo~X rje~X khros ma'i skur bzhengs pa //
gang gi sgrub thabs rjes gnang gi
/cho ga snying po'i bcud du dril //
ma mo sngags kyi srung ma'i rjes gnang gi cho ga bklag chog tu bkod pa 'di ni o rgyan rnam grol gyis bskul ba las rjes 'jug yongs la phan phyir 'gyur med rdo rjes bris pa'o ///
/
