@#//
dgongs gter sgrol ma gsang sgrub kyi dbang chog kun phan snying gi bdud rtsi zhes bya ba bzhugs so //
na mo gu ru Ar+Ya tA ra ye /
kun rtog ye shes thig le yis //
'khor 'das dbang byed myur mdzad ma //
rgyal ba'i yum der gus btud nas //
kun phan dbang gi mtshams sbyor dgod //
sgrol ma gsang sgrub kyi smin byed zab mos skal ldan rjes su 'dzin pa la /
sbyor ba yo byad kyi gshom /
dngos gzhi dbang gi las rim gnyis las /
dang po ni /
gnas dben par bris 'bur gyi rten bkram pa'i mdun du stegs bu dri bzang dang /
myos byed kyis chag chag btab pa la maN+Dal pad+ma dmar po rdor ra me ris bskor ba'i lte bar tshom bu dmar po gcig bkod /
de steng many+dzi la bum pa nyer lnga'i rdzas ldan mgul chings dmar po kha rgyan gzungs thag ldan pa bkod /
mdun du sku gzugs dngos sam tsakli /
g.yas su b+han d+har chang la sbrang dang ka ra sbyar ba'i khar me long sin+d+hu ras byugs pa la chos 'byung lte bar tAMHyig dang mthar skor yig bcu bris pas bkab /
g.yon du sngags byang /
bye ru'am tsan dan phreng ba /
shel rdo /
rma bya'i sgro mdongs /
rgyab tu dbang gtor dmar po dar dmar gyi gdugs phub pa /
mdun du mchod gtor zlum po dang nang mchod /
nyer spyod sbreng tshar ram skor bsham /
gzhan yang las bum /
tshogs kyi yo byad /
sngon gtor sogs phrin las la dgos pa rnams 'du bya'o //
gnyis pa dngos gzhi'i don du bdag mdun sgrub mchod bya ba ni /
rig 'dzin nyid kyis mdzad pa'i brgyud 'debs dang /
las byang dngos grub 'dod 'jo'i skyabs sems nas brtsam mthar chags su gtang /
bdag mdun so sor dmigs pa'i spro bsdu bcas bzlas pa ci 'grub bya /
bum bzlas zur du byas na dmigs rnam phyed cing legs pas /
bum pa rang byung gi gzhal yas khang gi nang du 'phags ma sgrol ma dmar mo skad cig gis gsal bar gyur /
bdag bskyed kyi thugs srog las 'od 'phros thugs rgyud bskul /
sku las bdud rtsi dmar po'i rgyun babs bum pa gang bar gyur /
ces pa'i ting nge 'dzin dang ldan pas gzungs thag blangs la yig bcu bzla /
gzhung 'dir gtor 'bul bya ba ma gsungs kyang spro na skabs 'dir spyi mthun sbyar /
mthar mchod bstod bya zhing yig brgya bzla /
oM AHhU~M gis mchod yon phul bas bum lha 'od du zhu ba bum chu dang dbyer med du gyur /
ces dmigs /
las bum du rta mgrin bskyed bzlas bya /
tshogs byin rlabs nas bsgral bstab yan gtang /
spro na tshogs bar pa'i dbur skong bshags zur gsal sbyar /
ting nge 'dzin gyis dbang blangs la slob ma gzhug par gnang ba nod do //
de nas dbang dngos kyi thog mar slob ma rnams la khrus bya /
bgegs gtor btang /
bka' bsgo bgegs bskrad srung 'khor bsgom pa bcas song nas /
sems bskyed gsal gdab /
chos bshad lo rgyus ci rigs pa dang khyad par /
'dir skabs su babs pa'i 'chad bya /
rje btsun 'phags ma sgrol ma 'di nyid nges pa'i don du 'phags bzhi skyed yum shes rab kyi pha rol tu phyin pa dang tha dad mi mnga' yang /
gdul bya drang ba'i don du 'jig rten gyi khams sna tshogs 'od du rgyal ba'i sras mo ye shes zla ba zhes bya ba'i skye srid bzung nas /
de bzhin gshegs pa rnga sgra las thugs bskyed cing 'khor ba ji srid bar du bud med kyi lus rten kho nas 'gro ba rnams sgrol zhing bdud rnams 'dul bar dam bcas pa'i /
thugs bskyed dang byang chub kyi spyod pa'i tshul phyogs bcu dus gsum gyi rgyal ba sras bcas kun las khyad par 'phags pa dang /
'jig rten dbang phyug spyan ras gzigs kyi ye shes chen po'i cho 'phrul las byung bar bstan pa sogs bsam gyis mi khyab pa'i rnam par rol pa mtha' yas pas 'gro ba'i don mdzad cing /
sgrol ma'i sngags rgyud bsam gyis mi khyab pa 'das pa'i sangs rgyas rnams kyis rim par gsungs shing /
da lta bdag cag gi ston pa'i bstan pa la'ang mdo rgyud rtogs pa'i rigs mang du byon pa /
de dag dang 'brel ba'i sgrub thabs slob dpon rnams kyi bka' srol las byung ba 'phags bod gnyis su mtha' yas pa byon pa las /
'dir 'od dpag med dngos gu ru pad+ma 'byung gnas kyis mnga' bdag rje 'bangs rnams la bstsal pa'i gdams zab rnams ma 'ongs gdul bya'i don du gter rigs bco brgyad du sbas pa /

dus babs gter ston sprul pa'i skyes mchog rnams kyis rim par bton cing 'gro don mdzad pa las /
mnga' bdag chos rgyal chen po skye ba bcu bzhi'i mthar bcom ldan 'das pad+ma'i spyan du mngon par rdzogs pa sangs rgyas nas ljongs 'dir gter kha gong 'og gtsos sku gsung thugs yon tan phrin las lnga phrag lnga /
de las yang sprul nying sprul dpag tu med pas gang la gang 'dul gyi phrin las rgyun mi chad par mdzad pa'i nang tshan /
rig 'dzin rdo rje drag po phrin las 'dus pa las rab bde ba rtsal gyi dgongs pa'i klong nas brdol pa'i zab chos /
byin rlabs kyi tshan kha mchog dang ldan pa sgrol ma gsang sgrub bka' gter chu bo gcig dril gyi smin byed zab mo bsgrub pa la sogs kyis mtshams sbyar nas maN+Dal 'bul du gzhug
/slob dpon dang bcom ldan 'das ma dbyer med pa'i spyan sngar thal mo me tog dang bcas te gsol ba 'debs pa 'di'i rjes zlos mdzod //
dpal ldan bla ma rdo rje 'dzin :
srid pa'i 'jigs las sgrol ba po :
khyod kyi zhabs kyi bka' drin gyis :
dbang bskur dam pa bstsal du gsol :
rgyud dag par bya ba'i slad du /
bla ma 'phags ma sgrol ma rgyal ba sras dang bcas pa'i spyan sngar rgyun bshags sngon du 'gro ba can gyi skyabs su 'gro ba dang byang chub mchog tu sems bskyed pa 'di'i rjes zlos /
dkon mchog gsum la bdag skyabs mchi //
sogs gur nas 'byung ba'i rgyun bshags lan gsum /
de nas dad mos gus pa'i gdung shugs skyed la khyad par gyi gsol ba 'debs pa 'di'i rjes zlos mdzod /
bcom ldan zhi ba chen po kye :
rdo rje rnal 'byor gcig bzhed pa :
mi phyed phyag rgya sgrub pa po :
rdo rje rnal 'byor las byung ba :
ji ltar khyod ni bdag nyid che :
mnga' bdag bdag la'ang de ltar mdzod :
'khor ba 'dam gyi mtsho nang du :
bying ba skyabs med bdag la skyobs :
lan gsum /
de nas dbang gi gzhi dgod cing ye shes pa dbab pa yin pas khyed rang rnams lus ngag yid gsum gyi gnad gcun la gzhan du ma yengs par dmigs pa 'di rtse gcig tu sgoms shig
/rnam par rtog pa'i chos thams cad :
sogs gzhung ltar brjod /
'od dpag rigs kyi cod pan can :
de ltar gsal ba'i dpral bar oM dkar po /
mgrin par AHdmar po /
thugs kar hU~M sngon po /
thugs dbus zla ba'i dkyil 'khor la tAMHyig dmar pos mtshan pa dang /
slob dpon gyi thugs ka nas kyang 'od zer dpag tu med pa 'phros pas g.yu lo bkod dang po Ta la sogs sangs rgyas kyi zhing rab 'byams na bzhugs pa'i 'phags ma sgrol ma rgyal ba sras dang bcas pa'i thugs rgyud bskul /
sku gsung thugs kyi byin rlabs thams cad phyag rgya sngags phreng phyag mtshan 'od zer gyi rnam par char babs pa ltar byon nas /
khyed rang rnams kyi sgo gsum la thim pas dam tshig ye shes dbyer med du gyur pa'i mos pa brtan po mdzod cig
/po Ta la yi sogs dang /
yig bcu'i sham du /
badzra A be sha ya a AH
btags pa brjod /
spos dud rol mo bcas byin dbab /
mgo bor rdo rje rgya gram du bzhag la /
ye shes pa'i byin rlabs kyi rgyun brtan par byas par mos shig
/tiSh+Tha badzra :
de ltar dbang don gyi ye shes skyed par byed pa'i dbang bzhi rim par bskur ba'i bum pa'i dbang gi don du /
slob dpon gyi thugs ka nas 'phros pa'i 'od zer gyis gdan gsum tshang ba'i lha nam mkha' gang ba spyan drangs pa rnams kyis dbang bskur ba'i phrin las mdzad cing /
rdo rje'i gtor blugs kyi cho ga sbyin par mos shig
/rnam bum gyis dbang bskur la /
bum pa dag pa chos dbyings gzhal yas su :
bum rdzas longs sku 'phags ma sgrol ma yi :
sprul sku bdud rtsi'i rgyun gyis dbang bskur pas :
snang stong sku yi byin rlabs dbang thob shog :
yig bcu'i mthar /
oM sarba ta thA ga ta a b+hi She ka te sa ma ya shrI ye hU~M:
bum chu blud /
des phyi mtshan ma'i dkyil 'khor du bum pa'i dbang thob /
rags pa phung khams skye mched kyi dri ma sbyang /
snod bcud dkyil 'khor 'khor lor sgom pa la dbang /
'bras bu sku rdo rje thob pa'i skal pa can du byas pa yin no //
gnyis pa gsang ba'i dbang gi slad du /
bla ma dam tshig sgrol ma rang 'od kyi yab 'jig rten dbang phyug dang mnyam par sbyor ba'i lhag pa byang chub kyi sems sangs rgyas thams cad 'dus pa'i ngo bo mkha' gsang nas phyung ste thod pa'i bdud rtsi dang ro gcig tu sbyar nas ljags la byin par mos shig
/thod pa'i bdud rtsi mgrin par bzhag cing khar sbyin la /
'phags pa mchog dang dam tshig sgrol ma yum :
sbyor ba'i mkha' gsang byang chub sems rgyun gyis :
gsang ba'i dbang mchog dam pa 'di bskur pas :
grags stong gsang ba gsung gi dbang thob shog :
yig bcu'i mthar /
gu h+ye a b+hi Shiny+tsa hU~M:
sngags 'di'i rjes zlos bcas te myangs pas gsal stong rnam par mi rtog pa'i ye shes rgyud la skyes par mos shig
/a ho ma hA su kha ho :
des nang lus kyi dkyil 'khor du gsang ba'i dbang thob /
phra ba rtsa dang rlung gi dri ma sbyang /
rang byin brlab kyi thabs lam sgom pa la dbang /
'bras bu gsung rdo rje thob pa'i skal pa can du byas pa yin no //
gsum pa shes rab ye shes kyi dbang gi slad du /
sin+d+hu ra'i dkyil 'khor las mtshan nyid dang ldan pa'i rig ma dam tshig sgrol ma'i ngo bor spros pa /
khyed rang rnams bcom ldan 'das 'jig rten dbang phyug tu gsal ba dang snyoms par zhugs pas /
yas babs rgyu dang mas brtan 'bras bu'i dga' ba bcu drug gi mthar lhan skyes dpe'i ye shes mngon du mthong bar mos shig
/sin+d+hu ra'i thig les gnas gsum du dga' ba 'khyil pa bris la /
bde ba snying rje chen po thabs kyi gsang :
rnam kun mchog ldan stong nyid yum gyi mkha':
mnyam sbyor byang sems lugs 'byung lugs ldog gi :
dga' bzhi shes rab ye shes dbang thob shog :
yig bcu'i mthar /
e baM dz+nyA na a b+hi Shiny+tsa hU~M:
des gsang ba sin+d+hu ra'i dkyil 'khor du shes rab ye shes kyi dbang thob /
shin tu phra ba thig le'i sgrib pa sbyang /
gzhan lus pho nya'i lam sgom pa la dbang /
'bras bu thugs rdo rje 'grub pa'i skal pa can du byas pa yin no /

/bum dbang gi mtha' rten du sku'i byin rlabs bya ba la /
mdun bskyed kyi sku las ye shes kyi phyag rgya gnyis pa spros spyi bo nas thim par mos shig
/sgrol ma'i sku spyi bor bzhag
/rgyal kun yum gyur 'phags ma 'khor los sgyur :
phrin las rang gzugs dam tshig sgrol ma yi :
lha sku phyag rgyas khyod la dbang bskur pas :
sku gsung thugs kyi byin rlabs dbang thob shog :
yig bcu /
kA ya wA ka tsit+ta sarba sid+d+hi a b+hi Shiny+tsa hU~M:
deng nas gzung ste 'phags ma'i bskyed rim rtag tu bsgom pa dang 'di ltar snang ba thams cad lha sku phyag rgya'i gzer gyis thebs par gyis shig

/gsang dbang gi mtha' rten gsung bzlas pa sngags kyi lung sbyin pa la dmigs pa 'di ltar mdzod /
mdun bskyed bcom ldan 'das ma'i thugs ka'i sngags phreng las sngags phreng gnyis pa mched /
zhal nas thon /
khyed rang rnams lhar gsal ba'i zhal du zhugs /
thugs srog tAMHyig gi mthar 'khod /
'od zer spro bsdus don gnyis sgrub par mos la sngags 'di'i rjes zlos /
phreng ba sbrel la yig bcu lan gsum /
de nyid brtan par byas par mos shig
/sngags byang dang phreng ba mgrin par bzhag la /
bskyed rim snang stong sgyu ma'i skur gsal zhing :
grags stong rig sngags chu bo'i rgyun ltar zlos :
sgra ru grags kun 'phags ma'i gsung rdo rje :
mngon gyur byin rlabs nus pa'i dbang thob shog :
deng nas bzlas pa chu bo'i rgyun ltar brtson pas grags pa thams cad snying po sngags dang 'phro 'du'i ting nge 'dzin gyis thebs par gyis shig

/sher dbang gi mtha' rten du rang byung don dam pa'i ye shes ngo sprad pa ni /
shel gzhi ka dag nang gsal gyi dbyings /
rma bya'i mdangs ni lam lhun grub 'od gsal gyi gdangs /
yig bcu zung 'jug dbyings rig 'du 'bral med pa ste /
brda 'di dag gis mtshon nas rang rig ka dag spros bral 'od gsal lhun rdzogs phyam brdal chen po'i dbyings su mnyam par zhog cig
/yig bcu shel rdo rma bya'i mdangs bstan /
a :
rang rig mtshan bral ka dag stong pa nyid :
lhun gyis grub pa'i ye shes 'ja' tshon bzhin :
snang stong dbyer med bde chen 'dus ma byas :
rig pa rtsal gyi dbang mchog thob par shog :
yig bcu'i mthar /
d+harma d+hA tu dz+nyA na a b+hi Shiny+tsa a :
deng nas gnas lugs kyi don la mnyam par 'jog ste rtog tshogs thams cad la dgongs pa mi g.yo ba'i gzer gyis thebs par gyis shig
/des snang srid rdzogs pa chen po'i dkyil 'khor du dbang bzhi pa thob /
rab tu phra ba 'pho ba'i dri ma sbyang /
khregs chod thod rgal gyi lam sgom pa la dbang /
'bras bu ye shes rdo rje thob pa'i skal pa can du byas pa yin no //
mtha' rten gtor ma'i bka' bsgo bya bar gsungs pas dbang gtor thogs la /
gtor snod pad+ma dbang gi gzhal yas khang chen por gtor ma nyid myur mdzad 'phags ma sgrol ma rgyal ba sras dang bcas pas bskor te khyed rang rnams kyi spyi bor byon /
sku gsung thugs las 'od zer bdud rtsi'i rgyun babs /
spyi bo nas zhugs te lus kyi nang thams cad gang bas sgrib pa bzhi dag
/dbang bzhi stan thog gcig tu thob par byas pa'i mos pa mdzod cig
/bcom ldan 'das 'phags ma sgrol ma /
gu ru pad+ma saM b+ha wa /
mkha' 'gro ye shes mtsho rgyal /
mnga' bdag tshangs pa lha'i me tog
/rig 'dzin thugs kyi rdo rje la sogs pa rtsa ba dang brgyud par bcas pa'i bla ma dam pa rnams dang /
yi dam rgyal ba zhi khro sangs rgyas byang sems dpa' bo mkha' 'gro chos skyong ba'i srung ma dang bcas pas /
rdo rje'i slob ma 'di rnams la dbang bskur bar mdzad du gsol /
nad gdon bar chad mi mthun pa'i phyogs thams cad zhi ba dang /
tshe bsod dpal 'byor dge legs kyi yon tan thams cad 'phel zhing rgyas par mdzad du gsol /
snang srid 'khor 'das rlung sems snang ba thams cad dbang du 'du ba dang /
dgra gdon bgegs tshogs thams cad tshar gcod par mdzad du gsol /
mdor na thun mong dang mchog gi las dang dngos grub bde blag tu 'grub par mdzad du gsol /
sangs rgyas rnams ni thams cad kyi //
sku gsung thugs kyis byin brlabs shing //
dngos grub rnam gnyis 'byung ba'i gnas //
gtor ma'i dbang bskur chen por sbyin //
yig bcu'i sham du /
kA ya wA ka tsit+ta a b+hi Shiny+tsa oM AHhU~M hrIH
zhes gtor ma gnas bzhir bzhag
/gtor ma'i lha 'od du zhu nas khyed rang rnams la thim par mos shig
/mtshams sbyor spyi mthun bcas shis brjod spel /
gtso bos ji ltar sogs dam gzung ba /
gtang rag maN+Dal /
lus 'bul /
dge bsngo byas pas dbang rim grub /
rjes slob dpon gyis tshogs la rol zhing lhag ma btang nas dge bsngo bkra shis kyi bar yang las byang gi dkyus ltar bya'o //
gsar rnying bka' srol mang mchis kyang //
'di nyid byin nus myur bar grags //
deng sang 'di don gnyer mang bas //
de don 'jug sgor bsams nas bkod //
snang ba'i g.yeng bas phyi ru mi bslu bar //
nang du bdag 'dzin rtsad gcod bdag med rtogs //
rang snang dbang du 'dus nas gzhan dag kyang //
sgrol la dbang mdzad sgrol ma 'di mtshungs shog
/ces dgongs gter dbang gi mtshams sbyor yab sras gong mas mdzad pa mang yang 'di la ma bzhugs pas /
rgyal sras pad+ma dbang drag gis ring nas gsung bskul mdzad kyang snyoms las su lus pa slad nas nyer mkho'i ched du /
pad+ma gar gyi dbang phyug phrin las 'gro 'dul rtsal gyis rdzong shod bde gshegs 'dus pa'i pho brang du bgyis pa dge legs 'phel ///
/
