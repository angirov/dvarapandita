g.yang bsang 'dod dgu'i char 'beb bzhugs so //
gtsang zhing dag par sbyar ba'i bsang gi mchod rdzas ci 'byor pa rnams /
raM yaM khaM gis sbyang /
oM AHhU~M bsang rdzas rdo rje bdug spos las byung ba'i mchod pa'i khyad par kun bzang rnam par rol pa'i 'od zer sprin gyi drwa ba zhing khams rgyas par bkod pa las dgos 'dod nam mkha' mdzod kyi char rgyun zad med du 'jo bar gyur /
oM badzra s+pha ra Na khaM/
zhes byin brlabs /
kye /
tshogs gnyis nor bu rgyas pa'i sprin chen las /
grub gnyis 'dod rgu'i gru char 'jo ba yis //
don gnyis re skong rtsa gsum nor lha'i tshogs //
'dir gshegs bsang gi dga' ston bzhes su gsol //
rin chen 'bru sman bza' btung 'byor rgu'i tshogs //
'bar byed me dang sbyar ba'i dud pa'i sprin //
mi gtsang nyes kun sel byed bdud rtsi'i char //
gang bzhed 'dod dgur 'char ba'i rol mo 'dis //
rtsa gsum 'dus zhal rat+na thod phreng rtsal //
sku lnga mtshan brgyad rnam 'phrul bsam mi khyab //
dgongs brda snyan brgyud rig 'dzin bla ma bsang //
byin rlobs dbang skur nyams rtogs gong du spor //
bde chen rdo rje'i rang gdangs las shar ba'i //
rab 'byams zhi khro khyab bdag sgrub sde brgyad //
rgyud sde bzhi drug theg dgu'i yi dam bsang //
mchog thun 'dod dgu'i dngos grub ma lus stsol //
rmad byung rdo rje lus kyi da la nas //
rtsa rlung thig le'i rang bzhin rnam dag pa'i //
'bum phrag yangs pa'i dpa' bo mkha' 'gro bsang //
nyes ltung kun sol bde chen ye shes skyed //
ye shes 'jig rten sna tshogs tshul ston zhing //
rnam bzhi'i las sgrub mthu stobs bsam mi khyab //
rgyud gsum dam can dregs pa'i dpung tshogs bsang //
gang brtsam las kun thog med 'grub par mdzod //
bsod nams bsam mi khyab pa'i nor bu'i gter //
dge legs phan bde'i 'dod 'jo dpag bsam dbang //
rab 'byams nor lha gter bdag ma lus bsang //
phun tshogs sde bzhi'i bang mdzod 'gengs par mdzod /
khyad par sa brgyad sems dpa' nor lha'i tshul //
rgyal chen rnam thos sras dang dzam b+ha la //
nor sbyin 'phags ma sprul 'khor bcas rnams bsang //
tshe bsod dpal 'byor yar zla ltar 'phel mdzod //
gzhan yang yul lha gzhi gnas gter gyi bdag
/lo zla zhag dus spar sme sa bdag sogs //
snang srid mgron du 'os pa thams cad bsang //
zhi dang bkra shis bde legs 'phel bar mdzod //
phyi snod rnam dag yum lnga'i mkha' klong mchog
/nang bcud rnam dag lha dang lha mo'i sprin //
phung khams skye mched gdan gsum dkyil 'khor che //
ye nas dag mnyam chos sku'i rol par bsang //
de phyir bsang bya bsang byed ma dmigs kyang //
kun rdzob rten 'brel cho ga zab mo'i mthus //
mi gtsang nyes ltung rgud pa kun sangs shing //
srog lus dbang klung snyan grags gzi mdangs spel //
snod bcud rdzogs ldan gsar pa'i sgo 'phar phyes //
brtan g.yo srid zhi'i phywa g.yang dbang du sdus //
dpal 'byor 'dzad med dbyar gyi mtsho ltar skyil //
chos srid mi nub nor bu'i rgyal mtshan sgrengs //
don gnyis bsam kun 'grub pa'i bkra shis stsol //
kun bzang ye shes bzhed skong du //
kun bzang bstan pa'i rgyal mtshan gyis //
kun phan lhag pa'i bsam pas bris //
kun dga'i dus ston dar gyur cig //
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
