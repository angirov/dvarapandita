@#//
gnam chos thugs kyi gter kha las sa bdag ha sa gar+b+ha'i bka' gtad kyi lag len bzhugs so //
ye shes lus can 'jam pa'i dpal //
ye shes sgyu ma'i 'phrul ston la //
dang bas btud nas grong sngags par //
phan phyir mgo gsum bka' gtad 'bri //
stegs bu nag por 'bru nag gi tshom bu bkod pa'i dbus su lcags snod du dmar gtor gru gsum mtheb kyus brgyan pa /
g.yas su sku gzugs /
g.yon du ban+d+ha'i bdud rtsi /
mdun du drag mchod /
dmar gtor /
gser skyems bcas bsham /
slob mas sngon du rigs gsum gcig dril gyi dbang thob na nges par legs pas de nyid kyi mngon rtogs 'og nas 'byung ba dang gzungs dbang ltar sngon du bya /
cis kyang mi 'grub na rigs gsum mgon po'i dbang gang rung sngon du thob myong bas kyang 'thus /
de la thog mar bdag bskyed ni /
na mo :
dkon mchog gsum dang rtsa ba gsum :
skyabs gnas rnams la skyabs su mchi :
'gro kun sangs rgyas la 'god phyir :
byang chub mchog tu sems bskyed do :

ka dag klong nas sprul pa yi :
gnam sa gang ba'i mchod pa'i sprin :
sman gtor rak+ta lha mor bcas :
zad med gyur cig pU dza ho :

stong pa'i ngang las pad zla nyi ma'i steng :
sangs rgyas kun gyi sku gsung thugs bsdus pa :
rang nyid rigs gsum mgon po gcig dril ba :
dbus zhal sku lus rtsa phyag rtsa zhabs rnams :
snying rje mthar phyin spyan ras gzigs mgon ni :
sku mdog dkar po phreng ba pad+ma 'dzin :
g.yas zhal phyag dang zhabs ni bar pa rnams :
shes rab mthar phyin 'jam dpal gzhon nu ni :
gur gum mdog can ral gri po ti 'dzin :
g.yon zhal phyag dang zhabs ni tha ma gnyis :
mthu stobs mthar phyin gsang ba'i bdag po ste :
char sprin mdog can rdo rje sdigs mdzub zhags :
zhabs drug sems dpa'i skyil krung gis bzhugs pa :
dar dang rin po che yi rgyan gyis brgyan :
gnas gsum 'bru gsum 'od kyis spyan drangs thim :
hU~M:
gnas mchog po Ta la dang lcang lo can :
rgya nag ri bo rtse lnga'i shel khang nas :
'phags mchog rigs gsum mgon po gshegs su gsol :
shel gur pad+ma nyi zla'i gdan la bzhugs :
rigs lnga spyan drangs dbang bskur rigs bdag mtshan :
dzaHhU~M baM ho :
dz+nyA na a b+hi Shiny+tsa hU~M:
de nas bsnyen pa ni /
a hrIHhU~M:
zhes pa ci 'grub bzla /
ar+g+haM sogs kyis mchod /
hU~M:
dus gsum rgyal ba kun gyi sku gsung thugs :
khams gsum 'gro ba kun gyi skyabs gcig pu :
lus ngag yid gsum srung ba lha yi mchog :
rigs gsum mgon po gcig dril sku la bstod :
ces bstod /
gal te rigs gsum gcig dril dbang byed na'ang bdag mdun 'di ltar sgrub cing gzungs dbang sbyar bas 'thus so //
de nas mdun bskyed ni /
mdun du ha sa gar+b+ha nag :
dbus nas g.yas g.yon rim bzhin du :
glang stag phag gi mgo bo can :
phyag drug dang po gnyis kyis ni :
gri gug thod khrag bar pa gnyis :
ral gri lcags kyu tha ma gnyis :
zhags pa mda' gzhu 'dzin pa ste :
khro chas rdzogs shing gshog pa can :
sku smad sbrul gyi mjug mar 'khyil :
mi dmar shang shang ru 'dren sogs :
'jig rten dregs pa'i tshogs kyis bskor :
thugs ka'i 'od kyis rang rgyud pa :
spyan drangs gnyis su med par gyur :
hU~M:
'jam dbyangs sprul pa'i mthu bo che :
sa bdag gza' klu 'chol ba'i bu :
zlog byed nag po mgo bo gsum :
snang srid lha 'dre 'khor bcas rnams :
mchod pa'i gnas 'dir gshegs su gsol :
sngon mo nas kyi pho nya btang :
gser skyems ser mo'i chas ja 'dren :
gnod byed dgra bgegs gdan la bzhugs :
sngon tshe 'phags pa 'jam dpal gyis :
bka' dang dam la btags pa'i tshe :
dus ngan snyigs ma lnga yi dus :
srid pa'i byol kha khyod kyis zlog :
kag chen thams cad zlog par gyis :
nad pa yo nas bslang bar gyis :
sri 'u tshang nas bskyed par gyis :
rgan po rnams kyi tshe srings la :
gzhon pa'i dpal ni bskyed par gyis :
gnod par byed pa thams cad sod :
mi kha sna tshogs zas su zo :
gtor ma mtheb kyu khyod la sbyin :
'jam dpal dam tshig de ltar phog :
de ring dgos pa'i dus byung na :
sngon gyi dam tshig dran par gyis :
'phags pa 'jam dpal bka' ma gcog :
yon bdag drin len chud ma gsan :
gto yas gnas su thengs par mdzod :
oM phe sha ke ru b+h+rU~M:
badzra sa ma ya dza :
dzaHhU~M baM ho :
tiSh+Tha lhan :
sa ma ya ho :
ar+g+haM sogs /
kho'i snying gar phe nag po :
rtsa sngags g.yas su 'khor ba las :
bdag gis srog sngags de bzlas pas :
sngon gyi khas blangs dam tshig dran :
ci gsungs bka' bsgrub khas blang gyur :
oM phe sha ke ru b+h+rU~M:
oM ha sa gar+b+ha phaT:
oM nag po phe sha rbad :
oM kA la mu kha dre dri b+h+yo :
sngags tshan bzhi po gang rung bzla chog par gsungs pas de ltar gang 'grub bzla /
gtor ma /
oM AHhU~M/
gsum gyis byin gyis brlab /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
gsum mam bdun gyis 'bul /
de nas /
hU~M/
rigs gsum bka' nyan nag po mgo bo gsum //
gza' chen gsum 'dus gnam sa 'tshogs pa'i bu //
'jigs pa'i chas ldan gtum rngam me ltar 'bar //
dregs byed kun gyi gtso la bdag bstod do //
mthu chen stobs ldan srid pa'i byol zlog khyod //
dam rdzas dmar gyi gtor ma 'di bzhes la //
ltas ngan mi kha bra mchu zas su zo //
chag che nyam nga kag chen zlog par gyis //
rnal 'byor bcol pa'i phrin las 'grub par mdzod //
ces bstod cing phrin las bcol /
de nas slob ma la khrus byas /
sems can thams cad sangs rgyas kyi sa la dgod par bya /
de'i ched du dam pa'i chos sgrub pa dang 'gro ba'i bde skyid la nye bar 'tshe ba'i 'gal rkyen ma lus pa zhi zhing zlog pa'i phyir du /
sa bdag drag po chen po ha sa gar+b+ha'i bka' gtad zab mo zhu snyam pa'i sems bskyed gsal btab nas gsan 'tshal /
de'ang rgyal ba thams cad mkhyen pa nyid kyis mtha' yas pa'i gdul bya rnams bden gnyis zung du 'brel ba'i chos kyis 'dul bar mdzad pa las /
rgya nag po'i yul du kun rdzob gtso bor ston pa gtsug lag rtsis kyi rig pas 'dul ba'i phyir du 'phags pa 'jam dpal byin gyis brlabs te /
de nyid kyis gnam sa bar gsum gyi gab tse stong dang brgyad cu la sogs pa'i sgo nas 'byung ba lngas bsdus pa'i phan gnod kyi yul dang /
spang blang gi thabs dang /
gnyen po'i rten 'brel bsam gyis mi khyab pa mdzad pa'i nang tshan phan byed gto thig 'di'i khungs ni /
dang por ci'ang med pa las chu rlung dang sa gzhi chags /
de las ma hA gser gyi rus sbal chags /
de'i sha khrag drod dbugs nang khrol dbang po lus rten kha rlangs ba spu sogs las 'byung ba bzhis bsdus pa'i snang srid kyi lha 'dre spar sme gza' skar lo zla zhag dus sogs byung zhing thams cad ma rungs par gyur pa la /
'phags pa 'jam dpal gyis btul cing ye shes chen po'i byin gyis brlabs pas rus sbal chen po 'gro ba kun gyi dpal dang mgon du shar /
'byung lnga'i snyigs ma las skyes pa'i gnam sa gnyis kyi bdag po srid pa'i khen pha rgan po dang khon ma rgan mo gnyis yid kyi sbyor ba byas pa las /
gza' chen khyab 'jug dang spen pa dang lhag pa lhums su zhugs pa'i bu sa bdag nag po chen po mgo bo gsum pa srid pa gsum na mthu stobs che zhing ma rungs gtum po'i gzugs can skye dgu zas su za ba zhig byung ba de 'phags pa 'jam dpal gyis kho rang 'dra ba zhig tu sprul te zhal du mid /
'doms nas bton cing gdan du byas pas khos srog snying gta' ru phul cing ci gsung bsgrub par dam bcas /
'phags pa 'jam dpal gyi zhal nas /
mi nag mgo bo gsum pa khyod //
snyigs ma lnga yi dus tshod la //
srid pa'i byol zlog khyod kyis gyis //
kag po che yi kag rnams zlog
/nad pa yo nas bslang bar gyis //
sri 'u tshang nas bskyed par gyis //
gnod pa'i dgra bgegs gang 'phrad sod //
sla nga nag po'i gdan la sdod //
ces sogs kyis bka' bsgos pas /
ngo bo 'phags pa nyid kyi ye shes kyi rol rtsal du grub cing rnam pa 'jig rten dregs byed kyi tshul bzung bas tshan che la mthu stobs myur ba 'di nyid rgya nag lugs kyi 'jam dpal gshin rje'i rgyud las kyang gsungs shing /
khyad par gto phug nag po'i rgyud las skye rgyud sgrub thabs phrin las mtha' dag rgyas par bstan te /
de'ang ji skad du /
rgyal khams chol bur 'gro dus gto 'di dgos //
rgyal khrims chos khrims 'jig dus gto 'di dgos //
srid sde nang 'khrugs byed dus gto 'di dgos //
bla mas dmag dpon byed dus\u0f8e
bud med khrims dpon byed dus\u0f8e
pha dang bu mi 'tshams dus\u0f8e
pha ma spun zla dpon slob nye ring thams cad sems 'khrugs dus\u0f8e
khar sang mthun yang de ring mi mthun dus\u0f8e
skyes dar ma gri dang dug gis gsod dus\u0f8e
bud med thams cad smyo 'bog brgyal nad 'byung dus gto 'di dgos /
zhes gsungs pa ltar snyigs ma'i dus 'dir phan pa che bar gzigs nas 'phrul gyi mi bzhi sogs kyis 'grigs chags su bsdebs pa thog mar rgya bza' kong jos bod du bsnams /
de nas bzung snga 'gyur bar 'gyur phyi 'gyur yang 'gyur la sogs 'gyur 'go mi gcig pa dgu
/bca' thabs mi 'dra ba bco brgyad la sogs pa dar cha shin tu che ba byung yang /
rim gyis yig cha phyag len 'chug cing dbang lung rgyun chad par gyur pa na /
lo chen bai ro tsa nas byin gyis brlabs pa'i rig 'dzin chen po 7mi 'gyur rdo rje bdud 'dul rol pa rtsal dgung lo bcu gsum bya lo snron zla ba'i nyer bzhi la 'jam dpal dmar ser gyis ha sa gar+b+ha'i sgrub thabs las tshogs zab la 'dril ba dngos su gnang /
phan byed gtsug lag gyer gto'i bka' babs gter blon karma chags med kyis 'don bya bca' thabs rgyas bsdus du ma gsal bar mdzad nas mtha' yas pa'i 'gro ba la phan bde ster bar byed pa 'dis ni /
lo zla zhag skag
/rje'i bka' chad /
'bangs kyi kha yog
/rme dang nang 'khrug
/mi kha gyod byur /
yul shor dang 'pho skyas /
yams nad dang gdon bgegs /
smyo 'bog dang brgyal nad /
mdze shu dang dgra 'dre /
dmod byad dang gtad khrom /
ye 'drog dus min 'chi ba thams cad 'di yis mi bzlog pa med par gsungs te /
de lta bu'i bka' gtad zab mo bsgrub par bgyi ba la thog mar sku yon du maN+Dal 'bul bar zhu /
de nas gsol ba 'debs pa 'di'i rjes zlos mdzod /
kye ma rdo rje slob dpon gyis :
bdag sogs rkyen ngan bsal phyir du :
sa bdag ha sa gar+b+ha yi :
bka' gtad bdag la bstsal du gsol :
lan gsum /
khyed rang rnams kyi mdun gyi nam mkhar bla ma dang gnyis su med pa'i 'phags pa rigs gsum mgon po la sangs rgyas dang byang chub sems dpas bskor bar dmigs la skyabs su 'gro ba dang sems bskyed pa 'di yi rjes zlos mdzod /
na mo :
dkon mchog gsum dang rtsa ba gsum :
sogs lan gsum /
de nas khyed rang rnams gnyen po stobs kyi lha rigs gsum khros pa'i sku 'di bzhin du gsal thobs shig
/oM swa b+hA bas sbyang /
stong pa'i ngang las khyed rang skad cig gis bcom ldan 'das 'jam dpal ya mAn+ta ka sku mdog dmar ser zhal ma he khros pa'i gdong pa can /
rwa g.yas g.yon nam mkha' la gzengs pa /
spyan gsum sdang mig phyogs bcur blta ba /
shangs nas rlung nag bu yug 'tshubs pa /
phyag g.yas thod dbyug nam mkha' la phyar ba /
g.yon sdigs mdzub dang bcas pa'i thod khrag 'dzin pa /
zhabs ma he'i gdan la dor thabs su bsgrad pa /
dur khrod kyi chas thams cad kyis brgyan pa /
de'i g.yas su rta mgrin dmar po g.yas dbyug to dang g.yon sdigs mdzub mdzad pa /
g.yon du phyag na rdo rje g.yas rdo rje dang g.yon sdigs mdzub mdzad pa /
gsum ka'ang khro bo'i chas thams cad kyis brgyan cing 'bar ba'i gar dgu dang ldan pa /
pad nyi'i gdan la zhabs dor thabs su bsgrad pa /
ye shes kyi me 'bar ba'i dbus na 'gying ba /
sku che la yan lag rags pa /
khams gsum dbang du sdud cing srid gsum zil gyis gnon pa'i skur gyur pa'i mos pa mdzod /
de dag gi spyi bor oM dkar po /
mgrin par AHdmar po /
thugs kar hU~M sngon pos mtshan pa /
de dag las 'od zer 'phros pas rang bzhin gyi gnas nas rang 'dra ba'i ye shes pa dpag tu med pa spyan drangs /
slob ma dang gnyis su med par gyur /
oM ya mAn+ta ka hU~M phaTaH
oM badzra kro ta h+ya grI ba hu lu hu lu hU~M phaTaH
hU~M badzra phaTaH
badzra A be sha ya a AH
zhes rol mo'i sgra dang bcas dbab /
de nyid brtan par byas pa'i mos pa mdzod /
oM su pra tiSh+Tha badzrA ya swA hA/
des gnyen po stobs kyi lha ye shes pa'i gzi byin bskyed pa song nas /
bka' gtad dngos gzhi'i thog mar mdun du bshams pa'i rten rnams dregs byed nag po chen po'i sku 'di bzhin du gsal 'debs par zhu /
mdun du ha sa gar+b+ha nag
/dbus nas g.yas g.yon rim bzhin du //
glang stag phag gi mgo bo can //
phyag drug dang po gnyis kyis ni //
gri gug thod khrag bar pa gnyis //
ral gri lcags kyu tha ma gnyis //
zhags pa mda' gzhu 'dzin pa ste /
khro chas rdzogs shing gshog pa gdengs //
zhabs bgrad mjug mas rgya mtsho dkrug
/dpral mgrin thugs kar oM AHhU~M//
phe yig dag gis mtshan par bsgom //
de nas slob dpon gyi dpral ba'i oM las 'od zer 'phros /
slob ma'i dpral ba'i oM la thim /
de las 'od zer 'phros /
mdun gyi ha sa gar+b+ha'i dpral ba'i oM la phog
/de las 'od zer 'phros /
khyed rang gi dpral bar thim par sgoms shig
/sku gzugs lag tu gtad la /
hU~M:
'di ni ha sa gar+b+ha yi :
sku yi dbang rdzas yin pa ste :
khyod kyi lag tu bzhag pa yis :
ha sa gar+b+ha'i dbang thob shog :
oM ha sa gar+b+ha phaT:
kA ya a b+hi Shiny+tsa oM:
des ha sa gar+b+ha'i sku yi dbang dang bka' gtad thob /
nad gdon kag rigs thams cad las thar bar byas /
sa bdag khro bo gtso 'khor gyi sku gsal 'debs pa la dbang ba yin no //
slob dpon gyi mgrin pa'i AHlas 'od zer 'phros /
slob ma'i mgrin pa'i AHla phog
/de las 'od zer 'phros /
mdun gyi ha sa gar+b+ha'i mgrin pa'i AHla thim /
de las 'od zer 'phros /
slob ma khyed rang gi mgrin par thim par sgoms la sngags 'di'i rjes zlos mdzod /
oM phe sha ke ru b+h+rU~M:
oM ha sa gar+b+ha phaT:
oM nag po phe sha rbad :
oM kA la mu kha dre dri b+h+yo :
lan gsum brjod /
de nas ban+d+ha lag tu gtad cing bdud rtsi sbyin la /
hU~M:
'di ni ha sa gar+b+ha yi :
gsung gi dbang rdzas yin pa ste :
khyod kyi lag tu bzhag pa yis :
ha sa gar+b+ha'i dbang thob shog :
oM ha sa gar+b+ha phaT:
wA ka a b+hi Shiny+tsa A:
des ha sa gar+b+ha'i gsung gi dbang dang bka' gtad thob /
sngags bzla ba dang smreng gyer ba la dbang ba yin no //
slob dpon gyi thugs ka'i hU~M las 'od zer 'phros /
slob ma'i thugs ka'i hU~M la phog
/de las 'od zer 'phros /
mdun gyi ha sa gar+b+ha'i thugs ka'i hU~M dang phe la phog
/de dag las 'od zer 'phros /
slob ma khyed rang gi snying gar thim par sgoms shig
/dmar gtor lag tu gtad la /
hU~M:
'di ni ha sa gar+b+ha yi :
thugs kyi dbang rdzas yin pa ste :
khyod kyi lag tu bzhag pa yis :
ha sa gar+g+ha'i dbang thob shog :
oM ha sa gar+b+ha phaT:
tsit+ta a b+hi Shiny+tsa hU~M:
des thugs kyi dbang dang bka' gtad thob /
dmigs pa'i 'phro 'du sna tshogs pa bsgom pa la dbang ba yin no //
slar yang gtor ma lag tu gtad la /
bcom ldan 'das 'phags pa 'jam dpal /
kong tshe 'phrul gyi rgyal po sogs 'phrul gyi mi bzhi /
mkhas pa mi bzhi /
zhu ba'i mi bzhi /
len pa'i mi bzhi /
rgyal mo ang jo /
rgya nag gi paN+Di ta dgu /
bod kyi lo tsA ba dgu
/'gyur dgu las brgyud pa'i bla ma slob dpon mkhyen brtse nus pa'i rtsal mnga' ba rnams dang /
khyad par du rig 'dzin chen po mi 'gyur rdo rje /
grub dbang karma chags med la sogs pa 'di nyid gang las brgyud pa'i dpal ldan bla ma dam pa rnams kyi byin gyis rlobs shig
/mthu chen bka'i srung ma sa bdag ha sa gar+b+ha mi nag mgo bo gsum pa 'khor dang bcas pas sngon 'phags pa 'jam dpal gyi spyan sngar khas blangs dam bcas pa bzhin du /
skal ldan slob ma 'di yi kag rigs sum brgya drug cu /
bgegs rigs stong phrag brgyad cu /
nad rigs bzhi brgya rtsa bzhi la sogs mi mthun pa'i phyogs thams cad nye bar zhi bar mdzod cig
/slob ma 'di yis sbyin pa'i zas zo /
bcol ba'i las gyis /
gdams pa'i ngag nyon /
dgos pa'i don sgrubs /
than dang ltas ngan zlogs /
sdang ba'i dgra sod /
gnod pa'i bgegs zlogs /
bar chad rkyen ngan zlog pa'i phrin las mdzod cig
/ces bka' bsgo byas la shis brjod ji ltar 'os pa bya /
des gnam chos thugs kyi gter kha las byon pa'i sa bdag ha sa gar+b+ha'i bka' gtad legs par thob pa yin pas /
khas blangs pa'i dam bca' tha tshig las 'da' bar mi bgyid do snyam pas 'di'i rjes zlos /
gtso bos ji ltar sogs dang gtang rag maN+Dal sogs spyi ltar bya'o //
rjes mchod bstod sogs mi dgos pas mi dmigs pa'i ngang la bzhag na chog rung rtogs pas ma chun na /
gtor ma gsos /
'bru gsum gyis byin brlabs la /
hU~M/
ha sa gar+b+ha 'khor dang bcas //
dmar gyi gtor ma 'di bzhes la //
snang zhing srid pa'i lha 'dre dang //
'dre srin bgegs rigs kun khrid la //
sdang ba dgra yi yul du rgyugs //
gnas dang pho brang de ru thobs //
za kha 'thung kha de ru spos //
sarba b+hU ta gats+tsha gats+tsha /
zhes gtor ma phyi rol du bskyel /
snang srid dag pa'i 'khor lor 'od du zhu :
rang nyid rigs gsum gcig dril sku la thim :
de yang mtha' nas dbus yal stong pa nyid :
dge bas rigs gsum mgon po 'grub gyur cig :
bkra shis bde legs bsam pa lhun grub shog :
ces pa'ang bla ma brgyud pa rnams kyi phyag len ji ltar mdzad pa ltar sngags gzugs pad+ma gar dbang gis bklag chog tu bsdebs pa ste /
phyogs 'dir gto 'di gyer ba mang na yang //
bka' gtad thob dang lag len tshad ldan mkhan //
shin tu dkon phyir grong sngags pa rnams la //
nyams phan ltog par zas bzhin 'gyur bar shog
/dge legs 'phel ///
/
