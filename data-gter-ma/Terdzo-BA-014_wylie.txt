@#:
sgrub chen bka' brgyad drag po rang byung rang shar gyi rdzogs rim snying tig rnam pa bcu bstan pa bzhugs so :
rang byung rang shar dgongs pa'i rgyud do //
rgya gar skad du :
e man+t+ra ro ma pa ni ma hA sa ma tI na ma :
bod skad du :
drag po rang byung rang shar chen po'i dgongs pa bstan pa zhes bya ba :
dpal kun tu bzang po che mchog he ru ka la phyag 'tshal lo :
'og min chos kyi dbyings rang bzhin lhun gyis grub pa'i pho brang na :
thog ma'i sangs rgyas kun tu bzang po la :
'khor zhi khro rab 'byams kyi lha bsam gyis mi khyab pas bskor nas thabs cig tu bzhugs so :
de'i tshe gsang ba'i bdag po phyag na rdo rje bzhengs te 'di skad ces zhus so :
kyai :
rang byung gi sangs rgyas kun tu bzang po :
sgrub pa chen po bka' brgyad kyi :
thugs kyi dgongs pa ji ltar lags :
zhes zhus so :
bka' bstsal pa :
nyon cig gsang bdag rdo rje 'dzin :
ye shes dkyil 'khor bka' brgyad kyi :
dgongs pa nga dang dbyer med kyi :
sems can ma rig snying re rje :
de dag bka' brgyad sgrub pa rnams :
dgongs pa len na 'di ltar longs :
ma rig 'khrul pa'i rgyun yin pas :
skye 'chi sdug bsngal 'pho 'gyur dang :
yin dang ma yin chags sdang kun :
ma rig pa yi lo 'dab yin :
de ka 'chi bdag gshin rje yin :
kun gzhi lung med yin pas rmugs :
dran med yengs por ma gtang zhig :
spros med ma bcos lhug pa la :
shes pa rlungs 'don ngar dang bcas :
rang mdangs sa ler bzhag pa yin :
ye shes lnga po rtogs par 'gyur :
de tshe 'chi bdag bdud las thar :
snang srid 'khrul snang khrom la thobs :
'jam dpal sku yi dgongs pa yin :
zhes gsungs so :
sgrol lam gshin rje'i snying tig bstan pa'i le'u ste dang po'o :
nyon cig gsang bdag rdo rje 'dzin :
rang rig dri ma med pa ste :
rnam dag sangs rgyas kun gyi lam :
cir snang rtog pas ma bslad par :
snang srid nga bdag med pa ru :
gzugs snang thams cad snang stong yin :
sgra rnams grags stong ngo bo med :
dran rtog 'gyu ba rlung dang 'dra :
thams cad dbyer med so mar bzhag :
de tshe 'khor ba zil gyis gnon :
pad+ma gsung gi dgongs pa yin :
zhes gsungs so :
gsung mchog pad+ma'i snying tig bstan pa'i le'u ste gnyis pa'o :
nyon cig gsang bdag rdo rje 'dzin :
kun gzhi dran pa med pa yis :
sgo bzhi ma rig pa ru song :
sems kyang ma rig pa las byung :
rtog pa sems kyi yan lag yin :
yang dag dgongs pa len 'dod na :
sems kyi 'gyu ba na bun 'dra :
ma dgag ma 'brongs rang sar zhog :
de kas gzung 'dzin rtog pa sangs :
rig pa rang byung sa le ba :
rang bzhin dran rig bsres la zhog :
de la rang byung ye shes 'char :
yang dag thugs kyi dgongs pa yin :
zhes gsungs so :
yang dag thugs kyi snying tig bstan pa'i le'u ste gsum pa'o :
nyon cig gsang bdag rdo rje 'dzin :
ma rig pa la rnam rtog 'ong :
de las nyon mongs dug lnga 'byung :
sems can dug lnga'i rgya mtshor lhung :
rtog pa rang sar glod la zhog :
de tshe nyon mongs ma sangs rgyas :
dug lnga ma spang rang sar dengs :
rang byung rig pa'i ye shes 'char :
de la ye shes lnga shar ba'i :
dug lnga'i rgya mtsho bdud rtsir 'gyur :
'chi ba med pa'i dngos grub thob :
bdud rtsi yon tan dgongs pa yin :
zhes gsungs so :
bdud rtsi yon tan snying tig bstan pa'i le'u ste bzhi pa'o :
nyon cig gsang bdag rdo rje 'dzin :
nga bdag gzung 'dzin brtas pa de :
sangs rgyas chos sku'i dgra bgegs yin :
rang byung rig pa ngo shes yin :
dgra bgegs chom la phebs pa yin :
rig pa ye shes rgyas pa dang :
dgra bgegs phur pas bsgral pa yin :
de tshe rtog pa thal gyis phyung :
nga bdag gzung 'dzin rtsa ba sangs :
phur pa phrin las dgongs pa yin :
zhes gsungs so :
phrin las phur pa'i snying tig bstan pa'i le'u ste lnga pa'o :
nyon cig gsang bdag rdo rje 'dzin :
kun gzhi ci yang ma nges pa :
ngo shes dus na rig pa yin :
de ka kun gzhi snying po yin :
thams cad mkhyen pa'i ye shes 'char :
rig pa ma bcos ma yengs pa :
hrig ge rang sar gsal ba de :
chos sku skye med yum gyi mkha':
de las 'gag med ye shes 'char :
rbod gtong ma mo'i dgongs pa yin :
zhes gsungs so :
chags lam ma mo'i snying tig bstan pa'i le'u drug pa'o :
nyon cig gsang bdag rdo rje 'dzin :
kun gzhi kun gyi byung sa ste :
rang byung yin te ye shes min :
rnam rtog dug lnga mi g.yo bar :
ma yengs pa ru bzhag pa de :
rig pa dbyings su 'dzin pa yin :
rkyen snang sna tshogs glo bur ba :
bun gyis skyes kyang sangs kyis dag :
rang byung g.yo ba med pa de :
rim gyis brtan pa thob pa dang :
gcig char thob pa nges med pa :
nyon mongs rtog pa sangs par 'gyur :
de la lta stangs gsum gcun pas :
rig pa ye shes lnga ru rgyas :
rig pa smin pas 'bras bu thob :
skye 'chi med pa'i tshe la dbang :
dgongs pa longs pa phyag rgya che :
ye shes shar ba rdzogs pa che :
rig 'dzin bla ma'i dgongs pa yin :
zhes gsungs so :
rig 'dzin bla ma'i snying tig bstan pa'i le'u ste bdun pa'o :
nyon cig gsang bdag rdo rje 'dzin :
nga dang bdag tu 'dzin pa de :
kun brtags ma rig pa las byung :
de yi bag chags mthu brtas pas :
dgra gnyen lha 'dre'i phan gnod dang :
cir snang nga bdag gnyis su byung :
sems la 'dzin pa'i rgyu med pas :
'dzin med rang rig ma bcos na :
rtog pa rang grol 'khrul pa 'jig :
de tshe 'jig rten 'khor ba sgrol :
lha srin sde brgyad bran du 'khol :
bdag med rtogs pas 'khor ba grol :
'jig rten mchod bstod dgongs pa yin :
zhes gsungs so :
'jig rten dregs pa'i snying tig bstan pa'i le'u ste brgyad pa'o :
nyon cig gsang bdag rdo rje 'dzin :
srid gsum 'khor ba'i nges pa ni :
rtsa ba'i rnam rtog snyem byed yin :
the tshom gnyis 'dzin byung nas 'khrul :
ngar 'dzin byung bas rang gshed langs :
skye 'chi 'khor lo rgyun mi chad :
'khor ba gzhi med glo bur ba :
rtsa bral yin par shes pa de :
dang po shes pa'i rig pa yin :
rig nas rang sor bzhag pa de :
rig pa rang byung chen po yin :
de ltar gnas na sgom pa yin :
nyon mongs dug lnga rang sar dag :
rang gshed rang mdud rang gis grol :
dug lnga gnas 'gyur ye shes shar :
dmod pa drag sngags dgongs pa yin :
zhes gsungs so :
drag sngags dmod pa'i snying tig bstan pa'i le'u ste dgu pa'o :
nyon cig gsang bdag rdo rje 'dzin :
spyi dril rgyal ba'i dgongs pa ni :
kun gzhi 'bras bur mi 'dod de :
gzhi ni rang byung g.yo med yin :
dran pas ma zin gti mug dngos :
rig pa rang sang gsal ba la :
yang dag dran pa'i sa tshugs pas :
lhang nge lhan ne lham me ba :
rgya mtsho rlabs dang bral ba ltar :
sa le seng nge yer re ba :
mkha' la gza' skar shar ba ltar :
de ltar gnas pas chos kyi dbyings :
khyab brdal chen po'i dgongs pa yin :
skye med chos kyi dbyings zhes bya :
de dus nyon mongs rtsa ba chod :
rnam rtog glo bur langs gyur kyang :
rtsa bral rig pas 'khor ba chad :
de yang dgongs pa mi 'gyur pa :
rtog med yin te ye shes min :
nam mkha' sprin dang bral ba la :
mig dang rig pa hur bton nas :
dbyings dang rig pa bsres pa yis :
nang du stong pa'i nyams shar bas :
phyi ru gsal ba'i rtags mthong 'gyur :
rig pa'i rtags dang ye shes rtags :
mi 'gyur nges pa mthong ba dang :
nang du brtan pa thob pa yin :
snang stong zung du chud pa yin :
de tshe dgongs pa lon pa yin :
zhes gsungs so :
spyi dril snying po'i snying tig bstan pa'i le'u ste bcu pa'o :
drag po rang byung rang shar chen po'i dgongs pa bstan pa rdzogs so :
sa ma ya :
rgya rgya rgya :
zab rgya :
gsang rgya :
gtad rgya :[ \u0f80]atsha :
sprul sku rig 'dzin chen pos gter nas gdan drangs pa'o //
dge'o ///
/
