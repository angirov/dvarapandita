oM swasti /
mkhyen brtse'i snang bas mi shes mun //
mthar mdzad blo gter 'jam dpal dbyangs //
de la btud nas de'i sgrub thabs //
rjes gnang bcas pa mdo tsam bshad //
rje btsun 'jam dpal dkar po'i sgrub thabs dang 'brel bar rjes gnang byed pa'i tshul la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
stegs bu gtsang ma la rdul tshon dkar pos pad+ma 'dab brgyad bris la /
de'i steng du rje btsun gyi sku dang mtshan brjod kyi glegs bam bzhugs su gsol ba'i mtha' skor du /
dbang ldan du mtshams 'dzin gyi me tog nas gzung ste chu gnyis nyer spyod lnga dang bcas pa g.yas skor du bsham /
shar du dkar gtor gcig bkod /
gzhan yang 'og tu dgos pa'i yo byad thams cad tshogs par bya'o //

//gnyis pa sgrub pa'i thabs la /
dang por skyabs sems dang tshad med bzhi sgom pa sngon du 'gro bas /
swa b+hA bas stong par sbyang /
stong pa'i ngang las baM las 'o ma'i rgya mtsho dkar la dwangs pa /
mtsho mtha' ne'u gsing me tog dang 'bru'i nags tshal 'khrigs pa /
glang chen thal kar gyi khyu tshogs nye bar rgyu ba /
lha dang drang srong rig 'dzin du mas gang ba /
mtsho'i steng rnams me tog sna tshogs pas bkra zhing chu bya skad snyan sgrog pa du mas gang ba /
de'i dbus su paM las pad+ma'i sdong po yal ga dang lo 'dab rab tu rgyas pa'i rtser pad+ma dkar po 'dab ma stong ldan ge sar dmar ser du yod pa'i steng du /
a las zla ba'i dkyil 'khor gyi steng du rang sems a yig dkar po /
de las 'od 'phros sems can rnams kyi mi shes pa'i mun pa bsal /
shes rab kyi snang ba la bkod /
tshur 'dus yongs su gyur pa las rang nyid rje btsun 'jam dpal dbyangs sku mdog dkar po zhal gcig phyag gnyis pa /
g.yas mchog sbyin dang g.yon pa'i mtheb srin gyis ut+pa la'i sdong bu'i rtsa ba thugs kar bzung ba snyan gyi thad kar kha bye ba'i steng na stong phrag brgya pa'i glegs bam can /
zhabs rdo rje skyil krung gis bzhugs shing dbu skra ral pa'i zur phud lnga dang ldan pa /
dar dang rin po ches brgyan cing bcu drug lon pa'i lang tsho can mtshan dang dpe byad rdzogs pa'o /

/rang gi snying rtse mo gyen bstan pad+ma 'dab brgyad kha 'bus kyi rnam par bye ba'i dbus su 'khor lo dkar po rtsibs drug pa rtse mo rno ba'i lte bar zla ba la a /
rtsibs drug la mdun nas g.yas skor gyis oM wAkye daM na ma zhes pa'i yig 'bru drug 'khor lo la ma reg par gnas pa /
'khor lo g.yas dang yig 'bru g.yon 'khor du 'khor bas sdig sgrib thams cad dag par gyur /
oM wAkye daM na maH
zhes pa ci nus bzla'o //
mthar /
oM sarba ta thA ga ta Ar+Ya many+dzu shrI sa pa ri bA ra ar+g+haM pra tIts+tsha swA hA/
de bzhin du shab+da'i bar gyis mchod /
maN+Dal tshom bu bdun ma bshams la phul /
bstod pa ni mtshan brjod dam ma tis mdzad pa'i bstod pa yongs rdzogs kyis bstod /
bsdu na /
ngo bo ma nor chos nyid rab mkhyen cing //
rnam pa ma lus chos can lhang nger gzigs //
thugs rje che dang thabs tshul dpag med kyis //
srid mtsho mtha' yas skyob la phyag 'tshal lo //
'jam dbyangs mgon khyod gus pas rjes dran zhing //
bsgom bzlas legs mchod mngon par bstod pa yis //
blo ngan ma rig 'thibs po'i tshogs rnams kun //
sprin med nyi shar ji bzhin dwangs par mdzod //
bcom ldan 'das 'jam dpal dbyangs kyis bdag la shes rab phun sum tshogs pa bstsal du gsol /
zhes bstod cing gsol ba btab /
dge ba byang chub tu bsngo'o //
bsnyen pa'i tshad ni /
rigs sngags rgyal po 'bum phrag gcig gis 'grub //
zla ba gcig gis blo 'phel rig pa 'dzin //
dngos sam rmi lam nyid du mthong thos 'gyur //
grub pa'i mtshan ma gzhan yang 'byung bar 'gyur //
zhes grangs dang dus kyi dbye bas mtshan ma thob tshul sogs sgrub thabs rtsa ba las shes par bya'o //
'dir mchod bstod ni bdag bskyed nyid la yin gyi /
mdun du maN+Dal la bdag bskyed kyi lha bkod pa la mchod pa ni mi legs te bdag bskyed la ye shes pa spyan 'dren med pa'i phyir ro zhes mkhas pa dag gsung ngo //
thun mtshams su gtor ma 'bul na /
bsang sbyang stong pa'i ngang las oM las rin po che'i snod du oM AHhU~M zhu ba las gtor ma zag pa med pa'i ye shes kyi bdud rtsir bsam la a kA ros byin gyis brlab /
gtor mgron spyan drangs la /
na maHsarba ta thA ga ta Ar+Ya many+dzu shrI i daM ba liM ta kha kha khA hi khA hi zhes gsum mam bdun la sogs pas phul la /
mchod bstod bya /
rje btsun 'jam dpal dbyangs kyis bdag sogs sems can thams cad kyi ma rig pa'i mun pa bsal nas shes bya thams cad bde blag tu rtogs par mdzad du gsol /
zhes gsol ba btab nas mgron gshegs su gsol /
bsnyen pa'i skabs gtor chog nges par dgos pa rang ma yin zhing /
thun mtshams su 'jam dpal gyi sku brnyan la phyag mchod bstod pa sogs ci nus su byed pa ni gal che'o //
!
//gsum pa rjes gnang gi cho ga ni /
sngar bshad pa'i yo byad kyi bsham dang ldan pas /
thog mar mchod rdzas rnams byin gyis brlab /
skyabs 'gro nas brtsam ste bdag bskyed bzlas pa dang bcas pa sngar bzhin byas nas de la mchod cing bstod /
mdun bskyed bsang sbyang stong pa'i ngang las baM las sogs bdag bskyed ltar bsgoms la /
de'i dpral bar oM dkar po sogs gnas gsum byin gyis brlab /
thugs ka'i hU~M las 'od zer 'phros /
rje btsun 'jam pa'i dbyangs la sangs rgyas dang byang chub sems dpa'i tshogs kyis bskor ba badzra sa mA dzaHsa spyan drangs /
dzaHhU~M baM hoHgnyis med du gyur /
slar yang thugs ka'i 'od kyis dbang lha rigs lnga 'khor bcas spyan drangs /
de bzhin gshegs pa rnams kyis 'di la mngon par dbang bskur ba bstsal du gsol /
zhes gsol ba btab pas /
de rnams kyis badzrI b+ha wa a b+hi Shiny+tsa hU~M/
zhes gsung zhing bum pa'i chus dbang bskur sku gang dri ma dag chu lhag ma yar lud pa las mi bskyod pas dbu brgyan par bsam /
oM sarba ta thA ga ta Ar+Ya many+dzu shrI sa pa ri bA ra ar+g+haM nas shab+da'i bar gyis mchod /
bstod pa ci shes pas bstod /
gtor ma 'bul ba 'dod gsol gyi bar sngar ltar bya /
mdun bskyed dang 'brel bas mgron spyan 'dren mi dgos /
de nas slob ma rnams khrus byas /
phyag dang yon phul te gral la 'khod /
las kyi rdo rjes me tog bkye bsdu byas nas 'dug pa la /
slob dpon gyis chos bshad ci rigs pa las /
khyad par dze tA ri dgra las rnam par rgyal ba zhes bya ba des 'phags pa 'jam dpal dngos su grub cing dngos grub thob pa las lan gcig 'phags pa'i zhal nas /
khyod kyis da ste lo bcu las mi thub pas snod dang ldan pa'i bu gcig tshol la nga'i chos 'di ston cig gsungs nas lung bstan /
der slob dpon gyis rdzu 'phrul gyis nam mkha'i lam nas phyogs kun bskor te snod ldan btsal bas ma rnyed /
mthar ma g+ha d+ha'i yul na ma he'i rdzi bo rgas shing 'khogs pa 'tsho ba dang bral ba gcig snod ldan du gzigs nas der byon te las 'di zhog la chos sgor zhugs shig gsungs pas /
des na re bdag rgas shing 'tsho ba yang med yi ge yang mi shes pas tshe phyi ma rjes su gzung 'tshal zhus pas /
der slob dpon gyis thabs yod gsungs nas sgrub thabs 'di sbyin te sgrub tu bstsal bas zhag lnga na chos thams cad rang shes su gyur te paN+Dita ma ti zhes bya bar grags so //
der slob dpon gyis 'jam dpal zhi khro'i dkyil 'khor du dbang bskur ste gsang mtshan sgeg pa'i rdo rje zhes btags /
na len+d+rar rab tu byung ba'i mtshan byang chub mchog gi skal pa can zhes grags /
nor bu gling du 'khrungs pas nor bu gling par yang grags /
slob dpon des rang gi slob dpon gyi drung du byon nas phyag byas /
bdag slob dpon gyis rjes su bzung bas mkhas par gyur kyang da rgas pas bshad par mi khom sgrub pa byed par zhu byas pas /
slob dpon gyi zhal nas khyod rang la tshe'i lhag ma lo bcu yod pa dang /
nga la yi dam gyi lhas lung bstan pa'i lo bcu las gnyis 'das da brgyad yod pa khyod la sbyin par bya /
de bar du 'gro don gyis /
de nas yi dam la gsol ba thobs dang tshe nyi zla dang mnyam pa yang srid gsungs te mkha' spyod du gshegs so //
de lta bu'i slob dpon des 'phags pa 'jam dpal bsgrubs tshe bris sku'i zhal nas 'od zer byung ste /
yun ring du snang bar byas pas nyi ma dang 'dra ba zhes bya'i mtshan gsol /
log par lta ba 'ga' zhig gis dgrong du 'ongs pas glang po dang rta dang bu mo la sogs gzugs sna tshogs su bsgyur bas ngo ma shes par phyir ldog pa las sna tshogs gzugs can zhes grags /
sku tshe'i smad la o rgyan gyi yul la sogs par 'gro ba'i don mdzad /
mthar 'ja' lus rdo rje'i sku brnyes so //
de lta bu'i paN+Di ta des nor bu gling pa chung ba la gsungs /
des 'byung gnas sbas pa la /
des paN chen shAkya shrI la /
des khro phu lo tsA ba byams pa'i dpal la gnang ba las rim par brgyud pa'i rje btsun 'jam dpal dkar po'i rjes su gnang ba sgrub pa la /
slob dpon gyi bya ba bdag mdun sgrub mchod gtor ma 'bul ba rnams legs par grub /
slob ma'i bya ba rjes gnang zab mo zhu ba'i yon du maN+Dal phul mdzod /
de ltar maN+Dal phul nas gsol ba gdab par bya ste /
gur las /
gang gis slob dpon gsol ma btab //
de yi rigs su skye ba med //
ces dang /
ji ltar 'debs na /
pus btsugs thal mo sbyar ba yis //
nyan sogs 'dod pas gsol gsum gdab //
ces gsungs pas na snyim pa me tog dang bcas pas thal mo sbyar nas gsol ba 'debs pa 'di'i rjes zlos mdzod cig
/dus gsum sangs rgyas thams cad dang //
lhag pa'i lha yi ngo bo nyid //
dpal ldan bla ma'i bka' drin gyis //
bdag la rjes gnang bstsal du gsol //
zhes lan gsum gyis gsol ba gdab /
mdun bskyed 'phags pa'i mtha' skor du sangs rgyas dang byang chub sems dpa'i tshogs sprin phung gtibs pa bzhin du bzhugs par bsams nas /
khyed rang gi sngar byas kyi sdig pa thams cad la gnong zhing 'gyod pa dang /
phyin chad srog la bab kyang mi byed snyam pa'i sdom sems /
'khor 'das kun gyis dus gsum du bsags pa'i dge ba la rjes su yi rang ngo snyam pa dang /
'khor gsum rnam par rtog med don dam byang chub kyi sems sgom par bgyi snyam pa'i dam 'cha' ba dang /
rdo rje theg pa'i dkon mchog gsum la byang chub ma 'thob kyi bar du skyabs su 'gro snyam pa dang /
sems can thams cad kyi don du sangs rgyas kyi go 'phang 'thob par bya'o snyam pa'i smon pa sems bskyed dang /
sangs rgyas de 'thob pa'i ched du rdo rje theg pa'i lam la slob par bya'o snyam pa'i 'jug pa sems bskyed dang /
de ltar bgyis pa'i dge ba'i rtsa ba des sems can thams cad rdzogs pa'i sangs rgyas kyi go 'phang thob par gyur cig snyam pa'i sgo nas 'di'i rjes zlos mdzod cig
/dkon mchog gsum la sogs lan gsum bya /
rjes gnang dngos la /
sku'i rjes gnang /
gsung gi rjes gnang /
thugs kyi rjes gnang /
yon tan phrin las kyi rjes gnang dang bzhi las /
dang po sku'i rjes gnang gi don du gsol ba gdab pa 'di'i rjes zlos mdzod cig
/gang tshe blta bar 'dod pa 'am //
cung zad 'dri bar 'dod na yang //
mgon po 'jam dbyangs khyod nyid ni //
gegs med par ni mthong bar shog
/zhes shwa lo ka gcig lan gsum bya /
de ltar gsol ba btab nas dmigs pa 'di bzhin du mdzod /
swa b+hA ba\u0f8e
zhes brjod pas khyed rang gi phung khams skye mched thams cad mi dmigs pa stong pa nyid du gyur /
stong pa'i ngang las baM las sogs bdag bskyed ltar gsal btab la bsgom du gzhug
/de ltar khyed rang 'jam pa'i dbyangs su gsal ba'i spyi gtsug tu rje btsun 'jam dpal dbyangs gcig byon nas khyed rang la thim pa'i mos pa mdzod cig byas la sku gzugs spyi bor bzhag ste /
sangs rgyas kun gyi sku che ba //
sangs rgyas kun gyi sku yin te //
sangs rgyas sku yis byin brlabs pas //
'jam dpal dbyangs kyi sku thob shog
/dzaHhU~M baM hoH
zhes brjod pas khyed rang gi lus 'jam dpal dbyangs kyi sku dang dbyer med du gyur pa'i mos pa mdzod /
de ltar byas pa la phan yon gnyis te /
gnas skabs su nad med pa dang 'gro ba gzhan gyis mthong ba tsam gyis dad par 'gyur zhing /
mthar thug mtshan dpes brgyan pa'i 'jam pa'i dbyangs kyi sku 'thob par 'gyur ba yin no //
gnyis pa gsung gi rjes gnang gi don du gsol ba 'debs pa 'di'i rjes zlos mdzod /
brtse ldan khyed kyi mkhyen rab 'od zer gyis //
bdag blo'i gti mug mun pa rab bsal nas //
bka' dang bstan bcos gzhung lugs rtogs pa yi //
blo gros spobs pa'i snang ba bstsal du gsol //
lan gsum /
yang dmigs pa 'di bzhin du mdzod /
bla ma 'jam dpal dbyangs su gsal ba'i thugs ka'i 'khor lo'i steng a yig sngags phreng dang bcas pa las sngags kyi phreng ba byung ba zhal nas thon te khyed rang 'jam dpal du gsal ba'i zhal du zhugs /
snying ga'i a yig sngags phreng dang bcas pa la thim pa'i mos pa gyis la 'di'i rjes zlos mdzod cig
/phreng ba la 'dzin du bcug nas sngags kyi rjes zlos brgya rtsa sogs bya /
de nas slob dpon la me tog 'thor zhing 'di'i rjes zlos /
bcom ldan bdag gis gzung lags kyis //
bcom ldan bdag la byin gyis rlobs //
zhes lan gsum /
khyed rang gis me tog phul pa de sngags su byin gyis brlabs nas dngos grub kyi tshul du byin pa'i mos pa mdzod cig byas la /
me tog spyi bor bzhag nas /
bcom ldan 'di la bstsal lags kyis //
bcom ldan 'di la byin gyis rlobs //
'di la 'go bar mdzad du gsol //
sngags kyi dngos grub bstsal du gsol //
brtul zhugs brtan par mdzad du gsol //
rdo rje'i slob ma 'di rnams la rje btsun 'jam pa'i dbyangs kyi gsung gi byin rlabs thams cad 'jug par gyur cig
/ces brjod /
de ltar byas pa la phan yon gnyis te /
gnas skabs su 'chad rtsod rtsom pa'i bya ba la mkhas pa dang /
mthar thug gsung dbyangs yan lag drug cu dang ldan pa'i 'jam dpal dbyangs kyi gsung 'thob par 'gyur ba yin no //
gsum pa thugs kyi rjes gnang gi don du gsol ba 'debs pa 'di'i rjes zlos mdzod /
shes pas srid la mi gnas shing //
snying rjes zhi la mi gnas pa //
mya ngan 'das dang 'khor mi gnas //
'jam dbyangs thugs la gsol ba 'debs //
lan gsum /
de nas dpon slob gnyis kas lus gnad bca' ba ni /
rkang pa skyil krung /
lag pa mnyam gzhag
/sgal tshigs bsrang /
mig bar snang la gtad nas /
mdun gyi nam mkhar smin mtshams kyi thad tsam du yi ge a gcig gsal btab /
de la sems rtse gcig tu gtad nas a nyer gcig brjod /
mthar a de 'ja' ltar yal nas dmigs med stong pa nyid kyi ngang la mnyam par bzhag la /
slob ma'i spyi bor me tog bzhag la /
oM AHhU~M zhes dang /
rdo rje slob ma 'di rnams kyi rgyud la rje btsun 'jam dpal dbyangs kyi sku gsung thugs kyi byin rlabs thams cad 'jug par gyur cig
/ces kyang brjod de brtan par bsam /
de ltar byas pas phan yon gnyis te /
gnas skabs su blo chos su 'gro zhing /
mthar thug shes bya ji lta ba dang ji snyed pa mkhyen pa'i ye shes rdo rje lta bu 'thob par 'gyur ro //
bzhi pa yon tan phrin las kyi rjes gnang gi don du gsol ba gdab pa /
dus 'di nas ni gzung nas su //
phyi ma byang chub ma 'thob bar //
bcom ldan 'jam dbyangs mgon gyis ni //
bdag gi bla ma mdzad du gsol //
zhes lan gsum /
slob ma'i lag tu mtshan brjod kyi glegs bam gtad la /
'di ni 'jam pa'i dbyangs kyi rgyud mtshan yang dag par brjod pa zhes bya ba tshig nyung la don zab pa rgyud sde thams cad kyi yang rtse yin pas thos bsam gyis nyams su len pa dang /
gzhan la ston la sems can gyi don gyis shig
/ces rjes su gnang ba sbyin /
de ltar byas pas phan yon gnyis te /
gnas skabs su rig pa'i gnas lnga la mkhas shing sems can gyi don 'grub pa dang /
mthar thug 'jam pa'i dbyangs la mnga' ba'i yon tan phrin las dang mnyam par 'gyur ro //
de ltar khyed kyis gsol ba btab pa bzhin du /
nged kyis brtse ba'i sems kyis rje btsun 'jam pa'i dbyangs kyi rjes gnang byas pa 'di'i dge ba sems can gyi don du bsngos nas las byas 'bras bu dang ldan pa'i ched du 'di'i rjes zlos mdzod /
'di bsgrubs pa las byung ba yi //
dge ba bdag gis gang thob pa //
de yis skye bo thams cad kyis //
'jam dbyangs shes rab thob par shog
/ces gsum /
de'i dus su thob pa'i dam tshig dang sdom pa thams cad bla ma'i bka' bzhin bsgrub bo snyam pas 'di'i rjes zlos mdzod //
gtso bos ji ltar sogs dang /
maN+Dal /
deng nas brtsam ste sogs dang /
dge ba bsngo ba rnams bya /
rjes mdun bskyed la mchod bstod /
'dod gsol /
nongs bshags /
mdun bskyed kyi rten brtan bzhugs dang /
smon lam shis brjod /
yo byad bsdu ba rnams bya'o //
mi 'a~Xgyur dbyings las thugs rje'i mthu //
thogs me~Xd 'gro la blo gros kyi //
mchog stsol 'jam pa'i rdo~X rje~X yi //
sgrub thabs snying por dril 'di 'o //
'jam dpal dkar po ma ti lugs kyi sgrub thabs rjes gnang dang bcas pa'i le tshan no ///
/
