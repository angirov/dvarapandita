@#//
rdzogs pa chen po gsang ba snying tig yang zab bsdus pa'i snying po'i mdun bskyed dkyil 'khor sgrub pa'i chog sgrig rdzogs chen pa 'od gsal sgyu mas mdzad pa'o //
bcom ldan 'das dpal rdo rje sems dpa' dang rgyal ba zhi khro'i lha la phyag 'tshal lo //
'dir rdzogs pa chen po gsang ba snying tig yang zab bsdus pa'i snying po'i dkyil 'khor sgrub pa'i las byang gi rim pa /
gter dpe'i gzhung las gang zag khyer bde ba'i phyir 'grig chags su bsgrig pa la yi dam rtsa ba gsum gyi lha tshogs la bzod par gsol zhing byin gyis brlab tu gsol /
de yang gzhung las /
dbang chog ltar dkyil 'khor sgrub rdzas sogs gzhung bzhin bsham :
zhes gsungs pas /
de yang gnas dben par dkyil 'khor mda' gang dpangs mtho zhing 'jam pa mthar thon pa /
sa chog thig chog sogs spyi dang mthun par byas la /
dkyil 'khor bri ba ni /
sgo bzhi gru bzhi rgyan mtshan nyid yongs su rdzogs pa /
khor yug dang po sna tshogs pad+ma /
gnyis pa 'od kyi phreng ba /
gsum pa rak+ta'i rgya mtsho /
bzhi pa dur khrod /
lnga pa rdo rje'i ra ba /
drug pa me ri che chung spyi dang mthun /
dbus su pad+ma 'dab brgyad /
lte ba mthing ga
/shar mthing /
lho ser /
nub dmar /
byang ljang /
mtshams bzhir mdzes tshon du bri /
de'i steng du rin po che'i bum pa'i nang du /
bum rdzas khye'u pho mo bkra shis pas blangs pa'i chu dang /
rin chen sman 'bru la sogs pa'i bum rdzas nyer lnga kha rgyan mgul chings phyi nang gis brgyan /
khri'am man 'dzil steng du bzhag
/'bras bu can gyi shing dang /
ku sha rma bya'i sgro sogs kyis brgyan /
rgyal ba rigs drug dang che mchog la sogs pa bka' brgyad gtso dgu'i sku gzugs /
mtshan ldan thod pa'i nang du chang bzang po la bdud rtsi ril bu btab la bsham /
de'i steng me long g.ya' dag pa dang man shel zur drug pa bzhag
/dar dmar gyis kha bcad /
rdor dril /
sman raka gtor gsum /
phyi nang mchod pa /
las kyi bum pa sogs bsham /
mda'/
gri /
me long /
rma bya'i sgro chun /
dar sna de rnams bzhi re /
tshon skud kyi drwa ba dang bcas pa'i rgyan legs par bkod do //
dang po bgegs gtor byin gyis brlabs la bka' bsgo ba ni /
hU~M:
rnam dag rgyal ba zhi khro'i dkyil 'khor 'dir :
'du ba'i lha tshogs ma gtogs bgegs kyi tshogs :
gnas 'dir ma 'dug rang gnas bde bar song :
gal te mi 'gro gnas 'dir 'dug gyur na :
bdag nyid dpal chen che mchog khros nas ni :
mtshon cha me 'od thog ser ltar phab nas :
ming tsam med par thal ba'i rdul du rlog :
A+o~M sum+b+ha ni sogs kyi sngags kyis bskrad :
steng 'og phyogs mtshams thams cad rdo rje'i gur dang bla bre ye shes kyi me dpung 'bar ba'i gur khang sra zhing mkhregs par bsam mo :
gnyis pa skyabs 'gro sems bskyed ni /
mdun gyi nam mkha'i gnas su rtsa gsum zhi khro'i lha tshogs bzhugs par mos la /
ho /
bla ma mchog dang phyogs bcu'i sangs rgyas dang //
bde gshegs zhi khro bka' brgyad lha yi tshogs //
dkon mchog gsum dang mkha' 'gro chos skyong la //
bdag ni byang chub bar du skyabs su mchi //
phyi nang gsang ba'i mchod pa dam pas mchod //
lus ngag yid gsum sdig pa ci bgyis pa //
gnong zhing 'gyod pa'i sgo nas mthol lo bshags //
'gro ba'i dge tshogs rnams la yi rang ngo //
sangs rgyas byang chub thams cad yid kyis gzung //
rang gzhan don du byang chub sems bskyed do //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/gsum pa mchod rdzas phyi nang gsang gsum sman gtor rak+ta sogs spyi ltar byin gyis brlabs la /
ye shes sku mchog dang yi ge brgya pa la sogs stobs bzhi tshang ba'i sgo nas bshags la /
bzhi pa rang nyid rdo rje sems dpar gsal ba'i mdun gyi sgrub rdzas dang bcas pa shUn+ya tA'i sngags kyis stong par sbyangs la /
dkyil 'khor sgrub rdzas b+h+rU~M las /
thar pa chen po'i gzhal yas khang rin po che sna lnga las grub pa /
rgyan mtshan nyid yongs su rdzogs pa /
phyi gsal nang gsal de bzhin gshegs pa rnams kyi spyod yul du gyur pa'i rang snang gi pho brang thig le 'ja' tshon sna lnga 'khrigs pa'i dbus su /
pad zla'i gdan la yi ge hU~M mthing ga las 'od zer 'phros /
don gnyis byas /
tshur 'dus yongs su gyur pa las /
sangs rgyas spyi mes rgyal ba kun tu bzang po mthing gsal /
zhal gcig phyag gnyis zhabs rdo rje'i skyil mo krung du bzhugs pa /
phyag gnyis mnyam gzhag gi phyag rgya can /
longs spyod rdzogs pa'i rgyan gyis spras pa /
yum kun tu bzang mo mthing gsal dang mnyam par sbyor ba 'od dang 'od zer phyogs bcur 'phro bar bzhugs pa'i 'khor du /
rnam snang /
mi bskyod pa /
rin chen 'byung ldan /
'od dpag med /
don yod grub pa sogs rgyal ba rigs lnga /
sku mdog mthing dkar ser dmar ljang 'od du 'phro ba rang rang gi mdog dang mtshungs pa'i yum la 'khril ba /
phyag g.yas na 'khor lo dang /
rdo rje dang /
rin po che dang /
pad+ma dang /
rgya gram 'dzin cing /
g.yon de dag gis yu ba byas pa'i dril bu dkur brten pa /
longs spyod rdzogs pa'i rgyan gyis spras pa /
gtso bo la 'dud pa'i tshul du bzhugs pa 'o //
de'i phyi rol du sems dpa' brgyad sems ma brgyad /
sprul sku thub pa drug
/sgo ba bzhi dang bcas pa rnams sku mdog phyag mtshan chas rgyan sogs rang rang gi lugs bzhin rdzogs pa /
'od dang 'od zer 'phro ba'i dbus na bzhugs pa 'o //
de'i steng gi nam mkhar kiM las me ri 'bar ba'i pho brang thod pa brtsigs pa'i gzhal yas khang /
rab tu 'jigs pa'i dbus su /
pad+ma nyi zla'i gdan gyi steng du hU~M dgu'i 'phro 'du las /
dbus su che mchog he ru ka sku mdog smug nag zhal gsum phyag drug g.yas gsum rdo rje rtse gsum rtse lnga rtse dgu gdengs pa 'dzin pa /
g.yon gsum skam rlon rnyid pa'i b+han+d+ha rak+tas bkang pa 'dzin pa /
zhabs bzhi 'dor stabs kyis bgrad pa /
yum gnam zhal kro tI shwa rI sku mdog mthing gsal dang sbyor zhing /
yab yum gnyis ka dur khrod 'jigs pa'i chas kyis brgyan cing 'od zer me ri'i klong na bzhugs pa 'o //
de'i shar du dpal chen yang dag mthing nag zhal gcig phyag gnyis rdo rjes dung khrag dkrugs pa /
lho ru 'jam dpal gshin rje gshed ser nag zhal gcig phyag gnyis pa be con dang 'khor lo phyag na bsnams pa /
nub tu dpal chen pad+ma gsung sku mdog dmar po zhal gcig phyag gnyis rdo rjes dung khrag dkrugs pa /
byang du dpal chen phur pa phrin las sku mdog ljang nag zhal gcig phyag gnyis pa rdo rje dang phur pa 'dzin pa /
shar lhor bla med he ru ka zhal gcig phyag gnyis pa rdo rje dril bu 'dzin pa /
lho nub tu rig 'dzin rdo rje chos rab sku mdog mthing gsal zhal gcig phyag gnyis pa rdo rje dang dril bu 'dzin pa /
nub byang du dregs pa kun 'dul sku mdog mthing nag zhal gcig phyag gnyis rdo rje rtse dgu dang b+han dmar khrag bkang bsnams pa /
byang shar du stobs ldan kA la sku mdog nag po zhal gcig phyag gnyis rdo rje dang dung khrag dkrugs shing /
de rnams thams cad kyang zhabs rnams brkyang bskum gar thabs kyis rol cing /
rang rang gi yum dang sbyor ba /
dur khrod kyi chas brgyad sku la gsol cing gar dgu'i nyams dang ldan pa gsal la 'tsher ba /
rang rang gi sras 'khor sgo ba'i tshogs kyis bskor te ye shes kyi me dpung gi dbus na bzhugs pa 'o //
de'i steng gi nam mkhar 'ja' tshon sna lnga thig le'i klong du /
rgyal ba dgongs brgyud /
rig 'dzin brda brgyud /
gang zag snyan brgyud la sogs rtsa brgyud bla ma'i tshogs rnams mu tig rtsar la brgyus pa ltar /
zhal 'dzum mul mul mdangs yal yal byin thib thib bzhugs pa /
phyi rol du dpa' bo mkha' 'gro chos skyong srung ma gter bdag gter srung tshogs rnams thams cad til gyi ga'u kha bye ba ltar bzhugs par bsam la /
de rnams kyi gnas gsum gyi sku gsung thugs kyi sa bon las 'od zer 'phros /
rang bzhin gyi gnas dang 'og min gyi zhing khams nas ye shes pa spyan drang ba ni /
gdung ba'i sems kyis rol mo sgrog cing /
lnga pa spyan drang ba ni /
hU~M:
ma g.yel ma g.yel rig 'dzin tshogs :
ma g.yel ma g.yel yi dam lha :
ma g.yel ma g.yel mkha' 'gro'i tshogs :
ma g.yel ma g.yel srung ma'i tshogs :
rgyal po'i pho brang dag ni ga na yod pa na :
btsan po'i 'khor g.yog tshogs kyang de na rab tu 'du :
bstan pa'i snying po ga na yod pa na :
dam can rgya mtsho'i tshogs kyang de na rab tu 'du :
nyi ma'i snying po ga na shar ba na :
'od zer dmar po 'phro zhing 'du ba ltar :
byang chub sems kyi dgongs pa ga na gnas pa na :
zhi khro rab 'byams tshogs kyang de na rab tu 'du :
nam mkha' stong par lho sprin 'du ba bzhin :
mkha' 'gro dam can rgya mtsho'i tshogs kyang de na rab tu 'du :
rgya mtsho chen por chu bran 'du ba bzhin :
ma sring dam can rgya mtsho'i tshogs kyang de na rab tu 'du :
rnam par smin pa'i rig 'dzin ma g.yel cig :
lhun gyis grub pa'i rig 'dzin ma g.yel cig :
phyag rgya chen po'i rig 'dzin ma g.yel cig :
tshe la dbang ba'i rig 'dzin ma g.yel cig :
hU~M:
chos dbyings bde chen pho brang nas :
rtsa ba'i bla ma rdo rje 'chang :
'khor du brgyud pa'i bla mas bskor :
gdugs dang rgyal mtshan thibs se thib :
rin chen rgyan cha khro lo lo :
rol mo mang po ti ri ri :
'dir gshegs bdag la dgongs shing bzhugs su gsol :
gsang ba'i dkyil 'khor 'di la byin gyis rlobs :
bshams pa'i mchod rdzas 'di la byin gyis rlobs :
bdag cag mched lcam rnams la byin gyis rlobs :
hU~M:
'og min chos dbyings pho brang nas :
bde gshegs kun bzang yab yum la :
zhi ba'i lha tshogs rnams kyis bskor :
gdugs dang rgyal mtshan thibs se thib :
rin chen rgyan cha khro lo lo :
rol mo mang po ti ri ri :
'dir gshegs bdag la dgongs shing bzhugs su gsol :
gsang ba'i dkyil 'khor 'di la byin gyis rlobs :
bshams pa'i mchod rdzas 'di la byin gyis rlobs :
bdag cag mched lcam rnams la byin gyis rlobs :
hU~M:
me ri 'bar ba'i pho brang nas :
bcom ldan dpal chen yab yum la :
khro bo khro mo'i tshogs kyis bskor :
gdugs dang rgyal mtshan thibs se thib :
rin chen rgyan cha khro lo lo :
rol mo mang po ti ri ri :
'dir gshegs bdag la dgongs shing bzhugs su gsol :
gsang ba'i dkyil 'khor 'di la byin gyis rlobs :
bshams pa'i mchod rdzas 'di la byin gyis rlobs :
bdag cag mched lcam rnams la byin gyis rlobs :
hU~M:
rang byung dur khrod so so nas :
ma dang ye shes mkha' 'gro mar :
'khor du dpa' bo dpa' mos bskor :
gdugs dang rgyal mtshan thibs se thib :
rin chen rgyan cha khro lo lo :
rol mo mang po ti ri ri :
'dir gshegs bdag la dgongs shing bzhugs su gsol :
gsang ba'i dkyil 'khor 'di la byin gyis rlobs :
bshams pa'i mchod rdzas 'di la byin gyis rlobs :
bdag cag mched lcam rnams la byin gyis rlobs :
hU~M:
bstan pa'i snying po'i bka' 'khor nas :
bka' srung dam can rgya mtsho la :
'khor du dregs pa pho mos bskor :
gdugs dang rgyal mtshan thibs se thib :
rin chen rgyan cha khro lo lo :
rol mo mang po ti ri ri :
'dir gshegs bdag la dgongs shing bzhugs su gsol :
gsang ba'i dkyil 'khor 'di la byin gyis rlobs :
bshams pa'i mchod rdzas 'di la byin gyis rlobs :
bdag cag mched lcam rnams la byin gyis rlobs :
g+hu ru shAn+tiM kro ta d+he wA d+hA ki nI d+harma pA la sa pa ri wA ra badzra sa ma yA/
e A ral+li hrIng hrIng dzaH
zhes spyan drangs la /
dkyil 'khor gyi lha dang gnyis su med par bstim /
slar yang thugs las 'od zer 'phros :
rigs lnga'i lha tshogs spyan drangs la :
bum pas dbang bskur chu rgyun babs :
sku gang sgrib dag lud pa las :
rgyal ba rigs lngas dbu brgyan bsam :
A+o~M AHhU~M swA hA/
a b+hi Shiny+tsa hU~M/
A+o~M hU~M trAM hrIHAH
gu ru b+hud+d+ha shAn+tiM kro d+ha d+he wa DA ki nI d+harma pA la sa pa ri wA ra pad+ma ka ma lA ya satwaM/
a ti pU ho /
pra ti dza ho /
drug pa mchod pa 'bul ba ni /
hU~M:
phyi yi mchod pa rin po che :
snang srid thams cad mchod par 'bul :
skye 'gag med par bzhes su gsol :
nang gi mchod pa 'bul ba ni :
'dod yon lnga yi mchod pa 'bul :
rgyun chad med par bzhes su gsol :
gsang ba'i mchod pa 'bul ba ni :
dug lnga khong khro mchod par 'bul :
'gro 'ong med par bzhes su gsol :
yang gsang mchod pa 'bul ba ni :
ting 'dzin dgongs pa mchod par 'bul :
'phel 'grib med par bzhes su gsol :
mchog dang thun mong dngos grub stsol :
A+o~M AHhU~M swA hA:
hU~M hU~M hU~M:
hU~M hU~M hU~M:
hU~M hU~M hU~M:
g+hu ru b+hud+d+ha shAn+tiM kro ta DA ki nI d+harma pA la sa pa ri wA ra /
ar+g+haM sogs nas shab+da pU tsa ho :
ma hA pany+tsa pU tsa ho :
ma hA b+ho d+hi tsit+ta pU tsa ho :
pany+tsa a mr-ita :
rak+ta b+ha liM ta :
sarba pU tsa khA hi :
bdun pa bstod pa bya ba ni /
hU~M/
rang rig stong gsal chos kyi sku //
ka dag 'od lnga'i klong nyid du //
sku lngar smin mdzad 'gro ba'i mgon //
rtsa brgyud bla ma'i tshogs la bstod //
A+o~M:
ngo bo'i sku ni mtha' dang bral :
rang bzhin sku ni gsal la dag :
thugs rje'i sku ni kun la khyab :
rgyal ba zhi khro'i sku la bstod :
A:
ngo bo'i gsung ni brjod las 'das :
rang bzhin gsung ni grags la stong :
thugs rje'i gsung ni yig 'brur gsal :
rgyal ba zhi khro'i gsung la bstod :
hU~M:
ngo bo'i thugs ni ka nas dag :
rang bzhin thugs ni bsam brjod bral :
thugs rje'i thugs ni kun la brtse :
rgyal ba zhi khro'i thugs la bstod :
hU~M/
kun bzang rigs lnga sems dpa' brgyad //
yab yum sgo ba rnam pa bzhi //
sprul sku thub pa drug la sogs //
thabs shes zung 'jug 'gro drug sgrol //
zhi ba'i lha la phyag 'tshal bstod //
dug lnga dug gsum sgrol ba'i phyir //
thugs rje byams pa'i ngang nyid las //
log rtog 'dul phyir he ru ka
/yab yum sras 'khor bcas la bstod //
rgyal ba'i spyan sngar khas blangs shing //
bstan srung bstan 'dzin skyong byed pa //
ma sring lcam dral tshul 'dzin pa //
mkha' 'gro chos skyong tshogs la bstod //
brgyad pa bzlas pa bya ba ni /
sgrub gzhung las /
de ltar zhi khro'i lha tshogs kyi :
thugs srog hU~M yig mtha' skor du :
gsang sngags 'di nyid hU~M yig gi :
tshul du g.yas skor 'khor ba bsgom :
hU~M hU~M badzra tsit+ta A:
A+o~M hU~M swA AM hA:
mUM lAM mAM pAM tAM:
b+ho d+hi satwa mu ni dzaHhU~M baM ho :
A+o~M badzra shrI he ru ka ma hA kro ta badzra ya mAn+ta ka pad+mAn+takrita badzra kI li kI la ya ma hA yak+Sha kA la rU pa tsaN+Da duSh+TAn kro tI shwa rI karma raM raM dz+wa la raM raM hU~M phaT:
ces bzlas bye ba gcig gis 'grub :
yang na rang nyid rdor sems su :
bsgoms pa'i tsit+ta dung khang gi :
rgyal ba zhi khro'i gnas gsum du :
dkar dmar mthing ga'i thig le'i nang :
A+o~M dang AHdang hU~M bsgoms bgrang :
bsnyen pa bskyal zhing thig le blta :
yang na rdor sems zhi khro'i lha :
wal gyis bsams la grags stong ngang :
gsang sngags 'di nyid bzla bar bya :
A+o~M AHhU~M swA hA:
badzra kro ta ma hA shrI he ru ka :
kro tI shwa rI he ru ka sarba hU~M phaT:
shAn+tiM ku ru ye swA hA:
puSh+TiM ku ru ye swA hA:
pA shaM ku ru ye swA hA:
mA ra ya phaT:
ci ltar 'dod pa'i sham bu gdags :
phrin las gang 'dod 'grub par 'gyur :
ces gsungs pas brgya stong nyer gcig bdun la sogs pa skabs dang bstun la bzla /

dgu pa tshogs 'khor bya ba ni /
rin po che'i snod du 'byor tshogs bza' btung la sogs pa bsham /
chu chang dang a mr-itas bran /
A+o~M badzra a mr-itas bsang /
swa b+hA was sbyang /
A+o~M las rin po che'i snod du mchod rdzas sha lnga bdud rtsi lnga'i rang bzhin du bsams la /
raM yaM khaM gis bsregs gtor bkrus /
A+o~M AHhU~M/
trAM hrIHAHyi 'phro 'dus bdud rtsir byin brlabs la /
tshogs phud spro la /
hU~M/
bla ma dus gsum sangs rgyas dang //
yi dam rgyal ba zhi khro'i tshogs //
mkha' 'gro chos skyong 'khor bcas la //
tshogs mchod 'bul lo dngos grub stsol //
A+o~M AHhU~M:
g+hu ru b+hud+d+ha shAn+tiM kro ta DA ki nI sa pa ri wA ra g+ha Na tsakra pU tsa ho /
spros pa la dga' na /
gsang sngags spyi gzhung gi tshogs las nas kha bskang bar bya'o //
bcu pa bskul pa bya ba ni /
hrIH
bla ma rgyal ba zhi khro'i tshogs //
rtsa gsum dkyil 'khor lha tshogs rnams //
dngos grub rnam gnyis 'thob bya'i phyir //
chos kyi dbyings nas sku bzhengs shig
/A+o~M:
sangs rgyas ma lus thams cad kyi :
sku yi phrin las rab bskul bas :
'dod khams bde ba chen por sgrol :
sems can zhe sdang brlag par mdzod :
A:
sangs rgyas ma lus thams cad kyi :
gsung gi phrin las rab bskul bas :
gzugs khams ye shes lnga ru sgrol :
sems can 'dod chags brlag par mdzod :
hU~M:
sangs rgyas ma lus thams cad kyi :
thugs kyi phrin las rab bskul bas :
gzugs med ka dag chen por sgrol :
sems can gti mug brlag par mdzod :
A+o~M AHhU~M swA hA:
badzra kro ta ma hA shrI he ru ka kro tI shwa rI he ru ka sarba hU~M phaT:
bcu gcig pa dkyil 'khor gyi lha la mchod bstod 'bul ba ni /
rtsa sngags kyi sham du mchod pa ci rigs pas mchod cing bstod pas bstod /
A+o~M/
khyed kyis sems can don kun sogs brjod la /
ye shes pa badzra muHsa gshegs la /
dam tshig pa bsdu ba ni sgrub gzhung las /
rang nyid rdor sems zhi khro'i lhar :
gsal ba'i sku las 'od zer lnga :
'phros te rang gi lus nang gang :
nad gdon sdig sgrib thams cad dag :
ye shes lnga yi don rtogs nas :
rang lus 'od phung chen por bsam :
yang 'phros snod bcud rnams la phog :
dbyings thig 'od phung ngang du bsam :
'od phung tshur 'dus bdag la thim :
bdag nyid khro bo'i lha la thim :
khro bo'i lha tshogs zhi bar thim :
zhi ba'i lha 'khor yum la thim :
yum yang gtso bo nyid la thim :
gtso bo thugs srog hU~M la thim :
hU~M yang thig le nA dar thim :
nA da chos nyid stong pa'i ngang :
gsal stong mtha' dbus med par bzhag :
snang stong zang thal rjen par bskyang :
bcu gnyis pa rjes spyod lhar ldang /
bsngo ba smon lam bkra shis brjod pa sogs spyi 'gro bzhin bya'o //
rgyal ba zhi khro rab 'byams mdun bskyed da la bsgrub pa'i cho ga 'di nyid gsang ba snying tig yang zab bsdus pa'i snying po'i gzhung kha 'thor bas gsal por mi 'dug pas /
mdun bskyed dkyil 'khor sgrub pa'i yig cha dang sgrub pa'i gzhung las bsdus te ma tshang pa rnams kha bskangs nas gang zag phyis 'byung lam du 'jug pa rnams kyi don du /
rang bzhin rdzogs pa chen po'i rnal 'byor pa 'od gsal sgyu mas skyes bdag ces bya lcags mo lug gi lo nag pa zla ba'i tshes bcu bdun la yi ger bkod pa'i dge bas /
'gro kun 'od gsal rdo rje snying po'i myur lam bgrod de yang dag par rdzogs pa'i sangs rgyas gyi go 'phang thob par gyur cig
/'di la 'gal 'khrul nyes tshogs mchis pa rnams rtsa ba gsum gyi lha tshogs la bzod par gsol /
zhes pa'i yi ge pa ni khro bo dpal gyis bgyis pa'o //
mang+ga laM//
b+ha wan+tu ///
/
