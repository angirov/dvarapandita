snyan brgyud bla ma yang gsang pad+ma 'od 'bar gyi brgyud pa'i gsol 'debs yid bzhin tog gi phreng ba bzhugs so //
oM AHhU~M hrIH
khyab brdal phyogs bral chos dbyings zhing khams su //
rang byung ye sangs rgyas pa gdod ma'i mgon //
rgyal kun mes po kun bzang yab yum la //
gsol ba 'debs so dbang skur byin gyis rlobs //
hU~M hU~M hU~M/
bde chen 'dus ma byas pa'i zhing khams su //
sku lnga'i bdag nyid gsung gi rdo rje chos //
pad+ma rgyal po 'od dpag med mgon la //
gsol ba 'debs so dbang skur byin gyis rlobs //
hU~M hU~M hU~M/
'od lnga'i thig le 'dus pa'i zhing khams su //
rigs rnams kun 'dus sgyu 'phrul drwa ba'i tshogs //
rig pa ye shes rdo rje sems mchog la //
gsol ba 'debs so dbang skur byin gyis rlobs //
hU~M hU~M hU~M/
'gyur med pad+ma 'od kyi zhing khams su //
dus gsum sangs rgyas yongs kyi ngo bo nyid //
mtsho skyes sangs rgyas pad+ma 'byung gnas la //
gsol ba 'debs so dbang skur byin gyis rlobs //
hU~M hU~M hU~M/
'pho med dga' bzhi'i dwangs ma'i zhing khams su //
rgyal kun skyed mdzad shes rab pha rol phyin //
bde chen rgyal yum ye shes mtsho rgyal la //
gsol ba 'debs so dbang skur byin gyis rlobs //
hU~M hU~M hU~M/
zag bral gnyug ma rang gsal zhing khams su //
rig pa'i rtsal rdzogs rgyal ba kun gyi sras //
bdud 'dul nus ldan rdo rje rtsal 'chang la //
gsol ba 'debs so dbang skur byin gyis rlobs //
hU~M hU~M hU~M/
ma tshogs mkha' 'gro 'du ba'i zhing khams su //
'gro ba yongs 'dul brtul zhugs nus pa'i bdag
/pad+ma nor bu rdo rje gzi brjid la /
gsol ba 'debs so dbang skur byin gyis rlobs //
hU~M hU~M hU~M/
skal bzang smin cing grol ba'i zhing khams su //
rig 'dzin chen po yongs kyi 'khor los sgyur //
dran chog dwangs ma pad+ma bde chen la //
gsol ba 'debs so dbang skur byin gyis rlobs //
hU~M hU~M hU~M/
phyogs med 'gro don skyong ba'i zhing khams su //
'brel tshad don ldan mchog gi sprul pa'i sku //
rig pa 'dzin pa tshe dbang nor bu la //
gsol ba 'debs so dbang skur byin gyis rlobs //
hU~M hU~M hU~M/
spyi gtsug bde chen dag pa'i zhing khams su //
bka' drin gsum ldan 'khor lo'i dbang phyug che //
rtsa ba'i bla ma rdo rje 'chang chen la //
gsol ba 'debs so dbang skur byin gyis rlobs //
hU~M hU~M hU~M/
snang ba dag pa chos kyi zhing khams su //
rdo rje slob dpon dbang khrid lta spyod mthun //
dam tshig gcig 'dres rdo rje mched lcam la //
gsol ba 'debs so dbang skur byin gyis rlobs //
hU~M hU~M hU~M/
'ja' 'od me phung thig le'i zhing khams su //
yi dam dkyil 'khor kun gyi gtso bo mchog
/gtum drag me phreng rdo rje gro lod la //
gsol ba 'debs so dbang skur byin gyis rlobs //
hU~M hU~M hU~M/
gnas gsum dag pa lha yi zhing khams su //
sgrub mchog rtag tu skyong la g.yel med pa //
ma mo mkha' 'gro dpa' bo'i tshogs bcas la //
gsol ba 'debs so dbang skur byin gyis rlobs //
hU~M hU~M hU~M/
mkha' spyod rngam pa sgra sgrog zhing khams su //
las dang ye shes srung ma kun gyi mthu //
gcig bsdus nye mgon gzi ldan yab yum la //
gsol ba 'debs so dbang skur byin gyis rlobs //
hU~M hU~M hU~M/
de ltar snying thig bla sgrub brgyud pa yi //
bla ma lha dang mkha' 'gro chos skyong la //
rtse gcig gus pa drag pos gsol btab mthus /
khyod kyi brtse chen thugs rje'i gzi byin gyis //
nus pa'i shugs phyungs skad cig da lta 'dir //
bdag gi nyon mongs 'khrul rtog kun bcom nas //
'jig rten 'jig rten las 'das dngos grub dang //
rtsa ba'i bla ma'i byin rlabs yongs zhugs te //
a ti rdzogs chen nyams rtogs rtsal rdzogs shing //
phung khams 'pho chen 'ja' lus rdo rje'i sku
/mngon gyur ye shes yon tan yongs rdzogs shog
/de ltar ma thob bar du skye ba kun /
khams drug mngon mtho nges legs rten thob cing //
'jigs zhi 'byor rgyas chos min rnam rtog 'gag
/dam tshig sel med bla ma'i dgyes dgu 'grub //
sa lam yon tan gong nas gong 'phel shog
/snang srid thams cad 'od gsal gzhom med zhing //
sgra grags nA dA dran rtogs gzung 'dzin bral //
'ub chub kun bzang dgongs pa'i dbyings nyid du /
khams gsum 'gro 'dren byed por bdag gyur shog
/ces pa snying thig snyan brgyud bla sgrub kyi gsol 'debs 'di nyid dad ldan gyi sbyin bdag dbon drung tshe dbang dpal 'byor rab rgyas dang chos mdzad ye shes pad dkar chos nyid snyan grags lngas yang yang bskul ngor /
mdo khams kaHthog lho phyogs su 'od gsal lha rigs su skyes pa'i rig pa 'dzin pa tshe dbang nor bu 'gro ba yongs 'dul rtsal gyis stod mnga' ris glo bo smad rgya gar dang bod kyi mtshams gnyag pa'i bas mtha'/
bsam 'grub chos sdings su sa bya rgyal zla'i dmar phyogs nya la bla ma'i dus mchod skabs su thun bar gcig tu bris pa'o //

//
