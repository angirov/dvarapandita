@#//
bla ma'i thugs sgrub yid bzhin nor bu las /
smin byed bsdus pa byin rlabs gtor ma'i dbang bskur ba'i tshul yid bzhin dpal ster zhes bya ba bzhugs //
byin rlabs dngos grub phrin las kyi //
'byung gnas gu ru yid bzhin nor //
dad pas spyi bor mchod nas 'dir //
yongs rdzogs gtor ma'i dbang bskur bshad //
dbang bskur byin rlabs mtha' dag gi snying po /
yongs rdzogs gtor ma la brten pa'i dbang bskur 'di nyid gzhung dang grub pa'i rig 'dzin rnams kyis mgrin gcig tu bsngags shing /
'di nyid kyi gzhung las kyang /
shin tu bsdu na gtor ma'i dbang bskur zhing :
de yang gsol 'debs bsam pa lhun grub ma :
yongs rdzogs brjod dang yang na bcu gsum po'i :
sdug bsngal so sor zhi ba'i tshig rkang re :
gcig tu bsdams nas gtor ma'i dbang bskur bya :
yang na le tshan tha ma'i gsol 'debs sam :
khyad par thugs sgrub kun gyi rtsa ba'i gzhi :
rdo rje'i tshig rkang drug   dus gsum sangs rgyas sogs   gis gsol ba gdab :
sngags dbyangs 'ur dir sgrog cing mos gus bskyed :
ces gsungs pa ltar thugs sgrub yid bzhin nor bu'i gtor dbang byin rlabs kyi snying po bgyi ba la gsum /
sbyor ba yo byad kyi bsham /
dbang don sgrub cing mchod pa /
dbang bskur ba'i bya ba dngos so //
dang po ni /
stegs bu'i khar maN+Dal la tshom bu lha grangs mar bkod pa'i dbus kyi stegs la bla ma'i gtor chen ri rab ma rgyan sogs gzab spros can gyi mdun du sman raka gtor gsum /
chu gnyis nyer spyod phreng tshar du bsham /
las bum sngon gtor tshogs kyi yo byad sogs nye bar mkho ba'i yo byad gzhan yang 'du bya'o //
gnyis pa ni /
las byang gzhung bsrangs te gtor chen la lhag par dmigs pa'i dzapa? khang phyes la dzapa? bsnyen ci rigs bya /
chos srung gtor 'bul /
tshogs mchod yod na bsgral bstab yan grub pa dang /
las bum la dmigs te /
las bum nang du rta mgrin rgyal :
dmar nag thod dbyug me zhags 'dzin :
khro bo'i chas rdzogs me dbus rol :
thugs srog sngags kyi phreng ba las :
bdud rtsi'i rgyun byung bum pa gang :
dag byed rdo rje'i bdud rtsir gyur :
ces mos la /
oM ha ya grI ba hU~M phaT:
brgya rtsa brgyad bzlas mthar /
khro bo chen pos bgegs zlog cing las thams cad grub pa'i phrin las mdzad du gsol /
zhes phrin las bcol la rig pa'i me tog dor zhing gnang ba nod do //
gsum pa la /
sdom ni /
khrus bya bgegs phral srung 'khor bsgom //
mtshams sbyar gsol gdab gnang ba sbyin /
rgyud sbyang sdom bzung ye shes dbab /
dbang bskur dngos dang rjes rim mo //
zhes pa ltar bcu gcig yod pa las /
dang po ni /
slob ma rnams las bum gyi chus phyi rol du khrus bya /
gnyis pa ni /
bgegs gtor bshams la /
las byang ltar /
rang nyid dbang chen sku ru gsal :
zhes pa nas byin rlabs 'gugs bsngo bskrad pa rnams brjod cing gu gul yungs thun gyis gzir la /
gsum pa ni /
hU~M:
bdag nyid dpal gyi sogs brjod la srung 'khor brtan por bsgom /
bzhi pa ni /
me tog bkye bsdu byas la /
sems bskyed gsal gdab /
de la 'dir dang po'i sangs rgyas khyab bdag pad+ma bde ba chen po nyid gzhan don du dmigs pa med pa'i thugs rje'i shugs kyis /
gdul bya'i rgyud la byin rlabs 'jug pa'i sgo bsam gyis mi khyab pa zhig
/thabs la mkhas pa'i rnam par 'phrul pa sna tshogs kyis ston par mdzad pa rnams kyi nang nas mchog dang phul du gyur pa ni /
zab lam bla ma sgrub pa'i skor rnams yin cing :
de la'ang phyi nang gsang ba yang gsang de kho na nyid du sgrub pa'i thabs ji snyed cig mchis pa'i nang nas /
snying po bcud du 'dril zhing dus dang skal pa'i khyad par la ched du dgongs pa'i zab chos /
rtsod pa dang bral zhing yongs su grags pa'i 'gro 'dul rig 'dzin rtsal 'chang rnam pa gnyis kyis snyigs ma'i bstan 'gro'i rgud pa 'phrog pa'i gnyen por /
tsit+ta ma Ni'i sgrom chen kha dbye bar mdzad pa thugs sgrub yid bzhin nor bu la smin byed rgyas  'bring bsdus gsum du bzhugs pa las /
skabs 'dir cho ga'i bya ba bsdus kyang dbang bskur byin rlabs thams cad kyi snying por gyur pas /
don gyi smin byed yongs su rdzogs pa bla ma'i gtor chen la brten pa'i dbang bskur sgrub par bgyi ba la /
bdag nyid kyis bgyi bar 'os pa rnams grub /
khyed rang slob ma rnams kyi ngo skal du gyur pa dbang bskur zhu ba'i yon du dmigs te maN+Dal 'bul bar zhu /
zhes mtshams sbyar la maN+Dal 'bul du gzhug
/lnga pa ni /
bla ma dang dkyil 'khor gyi gtso bo tha mi dad pa'i spyan sngar snyim pa me tog dang bcas te thal mo sbyor la gsol ba 'debs pa 'di'i rjes zlos lan gsum mdzod /
'dren pa sangs rgyas kun gyi gtso :
skyob pa bla med thugs rje can :
rig 'dzin 'dus pa'i tshogs kyi mchog :
bde gshegs bla ma dgongs su gsol :
pad+ma gu ru thod phreng rtsal :
bde chen rgyal po'i bdag nyid dang :
dbyer med bdag gis khyod 'tshal bas :
dbang bskur ma lus bstsal du gsol :
lan gsum /
drug pa ni /
de ltar gsol ba btab pas thugs rje yul la 'jug pa'i skabs phyed de gnang ba bstsal zhing spro ba skyed pa ni 'di la gsan 'tshal /
slob dpon dkyil 'khor gyis gtso bo'i nga rgyal gyis rdo rje gdengs shing /
bu khyod skal pa shin tu bzang :
bde gshegs kun gtso bla ma yi :
dkyil 'khor chen por 'jug pa dang :
dbang dang ldan par byed pa ni :
bsod nams tshogs chen bsags las byung :
khyad par lha dang dkyil 'khor rnams :
gzhan du blta bar mi bgyid cing :
bla ma'i sku gsung thugs rdo rje'i :
ye shes tshul bzhin mchod pa ni :
bde gshegs kun gyis yongs su bsngags :
de phyir bdag nyid dkyil 'khor gtso :
mthong nas bka' bzhin bsgrub pa na :
bu khyod bsam pa de yis 'grub :
dga' dang spro ba skyed par gyis :
zhes bsgo
/bdun pa ni /
de nas sangs rgyas pa'i theg pa mtha' dag gi lam gyi gzhi rten skyabs su 'gro ba'i sdom pa bzung ba la 'dun pa 'di bzhin du mdzod /
mchog gsum rtsa gsum dam can srung ma'i tshogs dang bcas pa mkha' khyab kyi 'khor lor bzhugs pa thams cad yid bzhin nor bu bla ma'i dkyil 'khor chen por rdzogs shing /
de'ang rdo rje slob dpon gyi gsang ba gsum dang tha mi dad par shes pa la skyabs kyi mchog tu bzung nas /
bdag gzhan 'gro ba mtha' dag byang chub ma thob kyi bar du snying thag pa nas skyabs su mchi'o snyam pa'i blos 'di'i rjes zlos mdzod /
na mo :
bla ma bde gshegs sogs las byang ltar lan gsum /
theg pa chen po'i lam gyi rmang rdo byang chub mchog tu sems bskyed pa la 'dun pa 'di bzhin du mdzod cig
/mkha' khyab kyi pha ma sems can thams cad kyi don du /
rigs kun 'dus pa bla ma'i dkyil 'khor du zhugs shing lam rim pa gnyis la slob nas gang 'dul phrin las rnam bzhis 'khor ba dong nas sprugs pa'i 'gro don la brtson par bgyi'o snyam pa'i blos 'di'i rjes zlos /
sems bskyed 'gro ba sogs lan gsum /
skyabs yul bla ma'i dkyil 'khor gyi spyan sngar /
rgyud yongs su dag cing tshogs gnyis bde blag tu rdzogs par byed pa yan lag bcu pa tshig gi rjes su don dran pas 'di'i rjes zlos /
bla ma yi dam mkha' 'gro gshegs :
sogs rjes zlos byar gzhug
/brgyad pa ni /
sangs rgyas pa'i theg par 'jug pa la rgyud sdom pa dang ldan par bya dgos pas /
de'i slad du rigs kun khyab bdag bla ma'i dkyil 'khor gyi spyan sngar /
so so thar pa'i sdom pa /
byang chub sems dpa'i bslab pa /
rig 'dzin sngags kyi dam tshig mtha' dag ngo bo gnas 'gyur ba'i tshul gyis rim par blang /
yon tan yar ldan gyi tshul gyis gcig char bsrung /
dus skabs dgos pa tha dad dang bstun te spyad cing bslab par bgyi'o snyam pas 'di'i rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so sor thar dang byang chub sems :
rig 'dzin nang gi dam tshig rnams :
yang dag nying du bzung byas te :
srog gi phyir yang mi gtang na :
bdag la byin gyis brlab tu gsol :
lan gsum /
dgu pa ni /
de nas byin rlabs kyi gzhi 'god pa'i slad du ye shes pa dbab pa la /
khyed rang rnams lus drang por bsrang /
ngag srog rtsol kha sbyor du chings /
yid tshogs drug gi yul la skad cig kyang ma yengs par sgo gsum gyi gnad bcun te dmigs pa 'di bzhin du mdzod cig
/slob dpon gyi thugs ka nas 'od zer 'phros /
khyed rang gi gdos bcas phung khams kyis mtshon pa'i ma dag pa'i snang ba thams cad mi dmigs te stong par sbyangs /
stong pa'i ngang las sa phyogs pad+mo bde ba can gyi bkod pa phun sum tshogs pas spras pa'i dbus su rab tu rgyas pa'i chu skyes dang nyi zla'i dkyil 'khor gyi gdan la /
khyed rang rnams skad cig gis dkyil 'khor kun gyi khyab bdag ma hA gu ru bde ba chen po pad+ma saM b+ha ba sku mdog dkar la dmar ba'i mdangs can mtshan dpe'i gzi byin 'bar zhing ye shes kyi 'od lnga 'phro ba /
zhal gcig zhi zhing 'dzum pa phyag gnyis mnyam gzhag gi steng du ka pA la bdud rtsis gang ba'i rba rlabs baM dkar por 'khyil ba 'dzin pa /
dbu la brjid ldan she'u'i snyan zhu dang /
sku la gsang gos phod ka chos gos za 'og gi ber chen gsol ba /
zhabs rdo rje'i skyil mo krung gis 'ja' zer thig le'i klong na bzhugs pa /
sku yis zhing khams yongs la khyab cing dkyil 'khor rab 'byams sku la rdzogs pa /
rigs kun gyi khyab bdag chen por gsal ba'i gnas gsum du sku gsung thugs rdo rje'i rang bzhin oM dkar AHdmar hU~M mthing gas mtshan par gsal thob cig
/slob dpon yang dkyil 'khor mnga' bdag gu ru bde ba chen por gsal ba la mos gus drag tu bskyed pas /
bla ma'i thugs ka nas rdo rje'i ye shes 'gugs pa'i 'od zer lcags kyu'i rdul phran grangs med pa shar gyis 'phros /
chos dbyings rgyas par gang ba'i sangs rgyas kyi zhing rab 'byams rnams dang /
khyad par lho nub pad+ma 'od kyi gzhal yas khang chen por sgyu 'phrul bkod pa'i rol mo bsam gyis mi khyab par snang ba'i bla ma sku gsum gyi lha tshogs rnams la phog
/thugs dam chen po'i dgongs pa bskul /
thugs rje chen po'i rtsal bskyed de skad cig gis nam mkha'i khyon gang bar spyan drangs nas /
khyod rang rnams la sib sib thim pas rgyud byin gyis brlabs pa'i nges shes skyed cig
/ye shes 'beb pa'i rdzas sbyor gyi dud pa bdug
/thod rnga sogs rol mo'i sgra dang dbyangs bcas las byang ltar /
hU~M hrI:
sngon tshe 'dzam gling 'di dag gi :
sogs spyan 'dren dang sngags drag tu bzlas la dbab /
de ltar dbab pa'i ye shes kyi rgyun khyed rang rnams kyi gnyug ma'i sgo gsum la byang chub ma thob kyi bar du brtan par byas par mos shig
/rdo rje spyi bor rgya gram du bzhag ste /
tiSh+Tha badzra :
zhes brtan par bya'o //
bcu pa ni /
las rdor gyis gtor chen btegs la /
slob dpon gyis /
dngos gzhi byin rlabs gtor ma'i dbang chen bskur ba la dmigs pa 'di bzhin du mdzod /
gtor snod rin chen 'bar ba'i gzhal yas khang 'og min pad+ma drwa ba'i pho brang dang tha dad med pa'i nang du /
rigs kun khyab bdag gu ru bde chen rgyal po /
bsam kun lhun gyis 'grub byed rig 'dzin rtsal 'chang bcu gsum /
bdud 'joms mthar byed chen po bzhi ste dkyil 'khor gyi lha tshogs rtsa gsum dam can srung ma'i tshogs bcas sprin gtibs pa ltar bzhugs pa'i lha tshogs rnams kyi sku gsung thugs las /
ngo bo rdo rje'i ye shes rnam pa bdud rtsi'i 'od zer dkar dmar mthing gsum gyi mdangs can 'char kha'i zer thag lta bu dpag tu med pa 'phros /
khyed rang rnams kyi gnas gsum du thim pas sgo gsum gyi dri ma bag chags dang bcas pa sbyangs /
dbang bzhi'i ye shes rtsol med du skyes /
sku gsung thugs ye shes rdo rje'i dbang dang byin rlabs dngos grub ma lus pa thob byung snyam du bsams la yid ches mos gus rtse gcig tu skyed cig
/ces brda sprad la /
dbang tshig rgyas pa bsam pa lhun grub tshang ma lha dbang gi skabs ltar la /
bar kyi sngags rnams bzhag nas tshigs bcad rnams sbrel ba'i mthar badzra gu ru dang /
thod phreng rtsal gyi dzapa? dbyangs dang bcas te dbang bskur ba'am /
'bring po /
e ma ho :
nub phyogs bde ba can gyi zhing khams su :
snang ba mtha' yas thugs rje'i byin rlabs g.yos :
sprul sku pad+ma 'byung gnas byin brlabs te :
dzam+bu'i gling du 'gro ba'i don la byon :
'gro don rgyun chad med pa'i thugs rje can :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
rgyal po khri srong lde'u btsan man chad nas :
chos rgyal gdung rgyud mtha' nas ma stongs bar :
dus gsum rgyun chad med par byin gyis rlobs :
bod kyi chos skyong rgyal po'i gnyen gcig pu :
rgyal po chos spyod skyong ba'i thugs rje can :
o rgyan\u0f8e
bsam\u0f8e
sku ni lho nub srin po'i kha gnon mdzad :
thugs rjes bod kyi sems can yongs la gzigs :
ma rig log pa'i sems can 'dren pa'i dpal :
nyon mongs gdul dka'i sems can thabs kyis 'dul :
brtse gdung rgyun chad med pa'i thugs rje can :
o rgyan\u0f8e
bsam\u0f8e
dus ngan snyigs ma'i mtha' la thug pa'i tshe :
nangs re dgong re bod kyi don la byon :
nyi zer 'char sdud mdangs la 'chib ste byon :
yar ngo tshes bcu'i dus su dngos su byon :
'gro don stobs chen mdzad pa'i thugs rje can :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
hor sog 'jigs pa'i dmag dpung zlog par shog :
dus min 'chi ba'i bar chad zhi bar shog :
dbul phongs sdug bsngal sel ba'i dbang thob shog :
dngos grub gter la spyod pa'i dbang thob shog :
phyi nang lam sna zin pa'i dbang thob shog :
thogs bcas bdud rnams skrod pa'i dbang thob shog :
'byung bzhi 'khrugs pa'i bar chad kun sel shog :
mi mthun tshogs kun 'ching ba'i dbang thob shog :
bar chad g.yul las rgyal ba'i dbang thob shog :
dbyings rig dbyer med 'pho ba'i dbang thob shog :
'khrul snang rang sar grol ba'i dbang thob shog :
skye shi rtsad nas gcod pa'i dbang thob shog :
sdug bsngal kun sel bsam don lhun grub shog :
ces pa'i mthar badzra gu ru dang thod phreng rtsal gyi dzapa? brjod /
bsdu na /
'gro drug sdug bsngal chen pos nyen pa dang :
khyad par bod kyi rje 'bangs sdug bsngal na :
dad gus mos pa'i gdung shugs drag po yis :
yid gnyis the tshom med par gsol ba 'debs :
gu ru'i thugs rjes 'pho 'gyur med par gzigs :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
zhes sam /
dus gsum sangs rgyas gu ru rin po che :
dngos grub kun bdag bde ba chen po'i zhabs :
bar chad kun sel bdud 'dul drag po rtsal :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
zhes gsol 'debs rdo rje'i tshigs drug dzapa? dbyangs dang bcas pas dbang bskur ro //
bcu gcig pa ni /
gtor rdzas 'chi med tshe'i bdud rtsi dngos grub sna tshogs pa'i rang bzhin can mgrin par myang bas /
'pho med rdo rje'i tshe srog thob /
nad med bde ba'i lang tsho rgyas /
zad med dngos grub rnam pa gnyis yid bzhin du thob par mos mdzod /
ces brjod la gtor rdzas kyi cha shas dang bdud rtsi lhan cig sbyin /
mthar las byang gzhung las 'byung ba lta bu'i shis brjod byas la mnga' gsol /
rjes dam tshig khas blang sogs spyi ltar dang /
rjes kyi las rim yang phrin las gzhung bzhin bya'o //
chos 'dis mtha' chen kun tu khyab //
de snyed 'gro rnams gu ru rje'i //
byin rlabs 'jug pa'i snod gyur nas //
pad+mo bde ba can mtshungs shog
/ces pa'ang rigs kun khyab bdag 'gro ba'i mgon po kun mkhyen rdo rje gzi brjid rtsal gyis bka' yis rjes su gnang ba ltar /
zhal lung zin thun sor bzhag tu snyigs ma'i dge sbyong ltar snang ba pad+ma gar dbang blo gros mtha' yas rtsal gyis dpal spungs yang khrod tsa 'dra rin chen brag gi sgrub gnas su sbyar ba dge legs 'phel //

//
