:

dkon mchog gsum gyi gsang sgrub bzhugs so :
:
rig 'dzin yongs 'dus kyi chos sde'o //
na mo rat+na tra yA ya :
dkon mchog gsum la skyabs su 'gro byas te :
tshad med bzhi yis sangs rgyas sa bon bsgrub :
yan lag bdun gyis tshogs gnyis bsags byas nas :
stong pa'i ngang las glang chen brgyad kyi khri :
rin chen brgyad kyis spras pa'i pad+ma nyi zla'i steng :
rang sems hU~M las rdo rje mthing shun mdog :
de las 'od 'phros sems can sdig sgrib sbyangs :
sangs rgyas mchod de rdo rje la zhugs pas :
rdo rje gnas gyur sangs rgyas mi bskyod pa :
nam mkha'i mdog can sa gnon mnyam gzhag can :
rdo rje rtse lnga g.yon pa'i phyag gi mthil :
gyen du langs shing dar dang rin chen brgyan :
sangs rgyas byang sems rang rigs 'khor gyis bskor :
de yi thugs kar zla steng yi ge lnga :
yongs su gyur pas rigs lnga 'od du gsal :
thugs kar zla steng hU~M la sngags kyis bskor :
gnas gsum 'bru gsum 'od kyis ye shes dgug :
mchod bstod bya ste 'di nyid bzla bar bya :
na mo rat+na tra yA ya :
oM kaM ka ni kaM ka ni :
ro tsa ni ro tsa ni :
tro Ta ni tro Ta ni :
trA sa ni trA sa ni :
pra ti ha na pra ti ha na :
sarba karma pa raM pa rA Ni me swA hA:
zla ba'i 'od ltar dkar bas ngan song sbyong :
kun tu bzang po'i smon lam ji bzhin du :
phyag dang mchod pa yan lag bdun pa bya :
de yi phan yon bstan par bya ba ni :
rtag tu bzlas brjod byas na las kyi mtha':
gcig nas gcig tu brgyud pa'ang dag 'gyur zhing :
dus gsum bzlas brjod byas na las kyi mtha':
gang gis sngon du byas pa'ang byang bar 'gyur :
lan gcig brjod pas ltas ngan rmi lam dang :
bkra mi shis pa'i dngos po bzlog par 'gyur :
lus la bris shing 'chang ste mgul du gdags :
des ni dus min 'chi dang bar chad srung :
gang zhig snying rjes zin pa'i sems kyis su :
ri dwags bya dang mi dang mi ma yin :
gang yang rung ba 'chi ba'i rna lam du :
brjod pa de ni ngan song 'gro mi 'gyur :
shi ba'i dus byas gshin gyi ming smros te :
byams dang snying rjes bzung ba'i yid dga' dang :
bcas te brgya stong 'bum brjod sems can de :
dmyal bar skye ba'i las kyang thar bar 'gyur :
bye ma'am til lam yungs kar chu yang rung :
de la bzlas brjod byas pas rus pa 'am :
shi ba'i lus la gtor ram khrus byas te :
de yi rjes su rig sngags 'di bris la :
lus der btags sam bsreg gam chu bo'i nang :
bskyal bas sems can ngan song skye ba yang :
zhag bdun gyis ni gdon mi za bar thar :
de nas bde 'gro'i 'jig rten skye bar 'gyur :
de yang smon lam dbang gis skye 'gyur zhing :
gang zhig zla ba nya ba'i dus kyi tshe :
khrus byas gtsang sar bsdad de dus gsum du :
gos brjes kha zas mi za sdod pa 'am :
yang na dkar gsum mngar gsum brten byed cing :
sku gdung ldan pa'i mchod rten nyid la ni :
bskor ba byed cing gang gi ming ldan pas :
lan bdun bzlas pas de ni ngan song las :
nges par thar te gtsang ma'i rigs su skye :
sgrub pa po yi mdun du 'ong nas ni :
lha yi mchod rdzas dag gis mchod byed cing :
lus kyang legs par ston cing legs so zhes :
drin gzo ba yi tshig kyang sbyin byas te :
lan gsum bskor nas mi snang bar 'gyur ro :
de yi ming bris gzungs sngags zlos byed cing :
sAts+tsha byas te rab tu gnas byas nas :
mchod pa byas te gdugs dang rgyal mtshan dang :
ba dan la sogs mchod pas mchod byas te :
rgya mtshor 'bab chu'i rgyun la btang byas na :
bsod nams de ni rdul phra rab gang la :
phog pa de dag sems can dmyal ba sogs :
ngan 'gro'i gnas nas thar te sdug bsngal zhi :
yang na de ltar mchod rten byas pa la :
gdugs dang rgyal mtshan ba dan la sogs pas :
legs par mchod la 'phags pa'i dge 'dun la :
chos ston byas la yon yang phul byas te :
legs par mchod la gang dang gang dag gi :
dge ba'i rtsa bar gyur cig 'di kho nas :
bde 'gro'i gnas su skye bar gyur cig ces :
smon lam btab na de nyid lhar skyes nas :
legs pa'i lus kyang ston byas nas :
legs so legs so zhes pa rmi lam du :
sbyin par byas te mi snang bar 'gyur ro :
mtshams med lnga'am dam pa'i chos spangs shing :
'phags pa rnams la skur pa btab kyang rung :
sdig pa tshab chen bsags pa gang zhig kyang :
'chi ba'i dus kyi tshe na gzungs 'di nyid :
rtsig pa'i ngos su bris pa mthong na yang :
gang de'i las kyi sgrib pa kun zad 'gyur :
phan yon bcas pa 'don dang bzung ba dang :
sgrub thabs legs par shes pa de nyid la :
de bzhin gshegs pa sgrub po'i mdun byon nas :
rigs kyi bu khyod nga yi gam du tshur :
shog ces bar dor lung bstan thob par 'gyur :
sa ma ya :
rgya rgya rgya :
gzhan yang de bzhin gshegs pa'i sku gzugs ni :
rgyud bzhin gso sbyong ldan pas bris sku'i mdun :
lce lag byin rlabs gzugs brnyan sbyor ba la :
rang nyid rnam snang sku mdog dkar po zhal :
phyogs bzhir gzigs pa phyag rgya mnyam gzhag can :
bskyed dang byin rlabs dbang bskur lha bsgom pa'i :
thugs kar zla steng chos kyi yi ge las :
'od zer dpag med smin mtshams nas 'phros te :
ngan song gnas pa'i sems can don byas te :
thugs kar thim par bsgom dus sngags 'di bzla :
oM na mo phyag 'tshal lo b+ha ga wa te bcom ldan 'das sarba durga ti ngan song thams cad pa ri sho d+ha ne yongs su sbyong ba'i rA dzA ya rgyal po ta thA ga tA ya :de bzhin gshegs pa ar+ha te :dgra bcom pa samyak+saM bud+d+hA ya :yang dag par rdzogs pa'i sangs rgyas la tad+ya thA:'di lta ste oM sho d+ha ne sho d+ha ne sbyongs sbyongs shud+d+he bi shud+d+he dag pa rnam par dag pa sarba karma a wA ra Na :las dang sgrib pa thabs cad bi sho d+ha ne rnam par sbyongs swA hA gzhi tshugs :
brgya stong la sogs bzlas shing tshe 'das sogs :
sems can rnams kyi ngan song sbyangs par byas :
mchod bstod byas te gtor ma rgya cher btang :
'dis ni dpag tu med pa'i yon tan thob :
sa ma ya :
gzhan yang rang gi mdun du 'od dpag med :
'khor dang bcas pa gsal bar dmigs bya ste :
dkon mchog gsum gyi yon tan dran pa'i mdo :
lan bdun bzlas te yan lag bdun pa bya :
oM na mo b+ha ga wa te :
a pa ri mi ta :
A yur+dz+nyA na su bi nish+tsit+ta te dzo rA dzA ya :
ta thA ga ta ya :
ar+ha te :
samyak+saM bud+d+hA ya :
tad+ya thA:
oM puN+ye puN+ye ma hA puN+ye :
a pa ri mi ta puN+ye :
a pa ri mi ta puN+ye :
dz+nyA na saM b+ha ro pa tsi te :
oM sarba saMskA ra pa ri shud+d+he :
d+harma te ga ga na sa mung+ga te :
swa b+hA wa bi shud+d+he :
ma hA nA ya pa ri wA re swA hA:
brgya'am stong sogs brjod pa'i yon tan ni :
mtshams med lnga dang mi dge bcu sogs byang :
bya dang ri dwags gang gi rna bar yang :
thos sam bsgom dang bzlas pas rgyal ba'i zhing :
bde ba can du skye zhing rgyal po bzhi :
'khor dang bcas pas srung zhing bde legs 'gyur :
de ni rang dang de mthun gzhan la yang :
gsal bar bum pa'i nang du pad+ma'i dbus :
phyogs mtshams bcas pa tshe dpag med kyi sku :
zhal gcig phyag gnyis bum bzang bcud ldan ni :
mnyam gzhag la gnas yon tan longs spyod rdzogs pa'i sku :
spyan drangs dbang bskur mchod bstod sngar ltar bzla :
bum par yang ni de bzhin legs byas te :
mchod sbyin gtor ma btang zhing khrus byas nas :
rang dang gzhan gyis de bzhin gshegs pa las :
chu dang cod pan phyag rgya'i dbang blangs te :
bkra shis smon lam btab cing dam tshig la :
rtag tu gnas byas de yi bsod nams ni :
bskal pa dag gis brjod kyang 'dzad med kyi :
tshe ring nad med sdig sgrib las rgyal 'gyur :
de las gzhan yang mdo sde brjod pa'am :
de bzhin gshegs pa'i gtsug tor las byung ba'i :
gdugs dkar can yang de bzhin bsgom bzlas na :
me chu rims sogs mtshams med sdig las grol :
de bzhin rnam par rgyal ba'i mdo bzhin du :
bsgom dang bzlas dang mchod rten btab byas na :
tshe ring ba sogs mthun pa kun 'grub cing :
nad gdon sdig dang ngan 'gro'i gnas las thar :
dri ma med pa'i mdo las byung ba bzhin :
'od zer mtha' yas bsgom dang bzlas brjod dang :
de bzhin sangs rgyas rnams dang byang chub sems :
gang gi mtshan ni bskal bzang ji bzhin no :
pad+ma dkar po gser 'od dam pa dang :
spang skong ji bzhin bton pa'i bsod nams ni :
mdo las bshad pa de dag thob par 'gyur :
gal te 'dus pa rin chen tog sogs kyi :
sngags dang phyag rgya bsgom dang bzlas pa dang :
stong chen rab 'joms rma bya chen mo dang :
bsil ba'i tshal dang gsang sngags chen mo dang :
so sor 'brang ma bsgom dang mchod bstod ni :
gang gis byas pa de nas bshad bzhin du :
'bras bu ma lus don dang ldan par 'gyur :
khyad par mchog tu rgyal bas rab bsngags pa :
za ma tog dang cho ga sngags kyi mdo :
pad+ma cod pan don yod zhags pa dang :
mtshan brgya rtsa brgyad mtshan brgyad bstan pa dang :
puN+Da rI ka chu klung sna tshogs dang :
seng ge sgra dang gdong pa bcu gcig pa :
yi ge drug pa bcu gcig zhal gyi gzungs :
mi 'khrugs pa dang bde ba can gyi mdo :
de dag rnams la cho ga gang dang gang :
tshul bzhin byas dang bklags pa'i sems can des :
bsod nams de dag rgyal bas gsungs bzhin 'thob :
de lta bas na snyigs ma'i 'gro ba'i don :
phyogs ris med pas rtag tu brtson par bya :
de yi bsod nams rgyal bas brjod mi nus :
dus kyi tha mar nyon mongs sdug bsngal gyis :
rab tu mnar ba'i sems can thams cad la :
sangs rgyas gsung dang rjes su mthun par drongs :
de dag ma lus snying po mchog sa thob :
de yis gang dang gang la phan btags na :
'gro ba bde ba dam pa thob byed pa :
sku gsung thugs kyi man ngag 'di bstan gyis :
nyon mongs dug lnga rang grol chos skur rtogs :
phyi ma'i gang zag rna bar 'di sgrogs la :
sgo gsum srang du tshud pa'i thabs la 'bungs :
sa ma ya :
rgya rgya rgya :
