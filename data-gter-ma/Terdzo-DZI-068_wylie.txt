@#//
rtsa gsum 'od gsal snying tig las /
phag mo dkar mo'i phrin las khrigs su bsdebs pa ye shes snang ba'i rgyan zhes bya ba bzhugs so //
na mo gu ru badzra wa rA hI pa da ya /
de la bcom ldan 'das ma rdo rje phag mo dkar mo shes rab gsal byed kyi phrin las kyi cho ga cung zad spros te nyams su len pa'i tshul la gsum /
sbyor ba /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
dur khrod la sogs pa'i gnas dben zhing zil che bar /
mdun bskyed tshogs rten gyi dbang du byas te /
rdul tshon nam ras bris kyis chos 'byung dkar po bsnol ma dur khrod rdor ra me ri dang bcas pa'i dbus su /
pad+ma 'dab bzhi'i lte bar rdo rje dkar po rtse lnga pa baM yig gis mtshan pa dang /
'dab ma bzhi la 'bum phrag yangs pa'i mkha' 'gro'i thugs srog ha ri ni sa zhes pa'i yig 'bru rnams dgod /
de'i dbus su many+dzi'i steng bde skyong mtshan ldan bdud rtsis gtams pa'i khar sin+d+hu ra'i me long chos 'byung baM yig sngags phreng gis brgyan pa bzhag
/mthar sman gtor rak+ta dang nyer spyod /
gzhan yang tshogs kyi yo byad dang sngon gtor /
rang gi mdun du rdor dril /
thod rnga /
nang mchod sogs 'du bya /
rgyun gyi rnal 'byor la sman gtor rak+ta nyer spyod tsam la brten kyang rung ngo //
gnyis pa cho ga'i sbyor ba la /
skyabs sems tshogs gsag bgegs bskrad srung //
byin dbab mchod pa byin gyis brlab //
ces bdun las /
dang po ni /
bla ma dang gnyis su med pa'i rje btsun rdo rje phag mo'i lha tshogs mdun gyi nam mkhar badzra sa mA dzaHsa tshogs zhing mkha' khyab tu sad pa'i spyan sngar /
na mo :
phyogs dus rgyal ba rab 'byams kyi :
ye shes chen po'i ngo bo nyid :
bla ma rdo rje rnal 'byor mar :
mi phyed gus pas skyabs su mchi :
lan gsum /
gnyis pa sems skyed ni /
ho :
gzung 'dzin 'khrul pa'i 'gro ba rnams :
'od gsal rnam kun mchog ldan dbyings :
'pho 'gyur med par ro gcig phyir :
rdo rje btsun mo bsgom par bgyi :
lan gsum /
gsum pa tshogs gsag ni /
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i bgegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa'i mtha' bzhi dri ma med :
rdzogs pa'i byang chub sems bskyed do :
bde gshegs dbang phyug sems can la :
dgos pa gsum phyir lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
dzaHhU~M baM hoH
tshogs zhing rnams rang la thim par bsam /
bzhi pa bgegs bskrad ni /
rang nyid skad cig gis rdo rje phag mo'i skur gyur par mos la /
bgegs gtor dngos su bshams pa yod na /
raM yaM khaM gis bsang sbyang /
oM AHhU~M hoHsa brlab /
oM sarba b+hU ta a kar+Sha ya dzaHsa mgron bkug
/oM sarba big+h+nAn ba liM ta khA his bsngos la /
gang ltar yang bka' bsgo ba ni /
hU~M:
sku dang ye shes dkyil 'khor 'dir :
tha mal snang zhen gdon bgegs kun :
rig rtsal gnyug ma'i bka' byung gis :
rang bzhin 'od gsal dbyings su dengs :
hU~M hU~M hU~M:
lnga pa srung ba ni /
hrI:
phyi snod thams cad 'od lnga'i zhing :
nang bcud bde chen mkha' 'gro'i sku :
snang grags 'khrul pa'i rtog tshogs kun :
lha sngags chos skur mtshams bcad do :
oM AHhU~M badzra rak+Sha b+h+rU~M a :
drug pa byin 'beb ni /
hrI:
bzhengs shig sku gsum zhing khams nas :
dbyings dang ye shes d+hA ki'i tshogs :
he ru ka yi gnas mchog 'dir :
dbang skur byin phob nyams rtogs spor :
oM AHhU~M sarba dz+nyA na d+hA ki nI sa ma ya A be sha ya hrIM hrIM pheM pheM:
bdun pa mchod rlabs ni /
oM AHhU~M:
yul dang dbang po'i longs spyod kun :
bde ba chen por byin brlabs pas :
phyi nang gsang mchod 'dod yon sprin :
nam mkha' mdzod kyi rgyan du shar :
oM sarba pU dza sa ma ya AHhU~M:
gnyis pa dngos gzhi la /
lha bskyed spyan drang bzhugs su gsol //
phyag 'tshal mchod bstod bzlas pas bsnyen //
zhes bdun las /
dang po ni /
hU~M:
stong pa nyid dang snying rje che :
zung 'jug baM yig dkar po las :
'od 'phros snod bcud dbyings su sbyangs :
tshur 'dus skad cig dran rdzogs su :
rang rig bcom ldan wa rA hI:
zhal gcig phyag gnyis sku mdog dkar :
phyag g.yas rdo rje'i gri gug 'phyar :
g.yon pas thod khrag thugs kar bsnams :
mchan khung kha T+wAM rtse gsum mtshan :
spyi gtsug phag zhal ngur sgra sgrog :
dar dang rin chen rus pas brgyan :
khro 'dzum chags nyams mtshan dper 'bar :
zhabs gnyis brkyang bskum gar stabs kyis :
pad nyi bam ro'i snying gar rol :
gnas gsum oM AHhU~M yig gis :
rdo rje gsum du byin gyis brlabs :
phung po khams dang skye mched kun :
ye shes rigs lngar dbang skur ro :
oM AHhU~M:
oM hU~M trAM hrIHAHa b+hi Shiny+tsa hU~M:
gnyis pa spyan 'dren ni /
slar yang rang gi snying ga'i hU~M las byung ba'i bde ba chen po'i ye shes kyi 'od zer mkha' khyab tu 'phros pas /
sku gsum gyi zhing rab 'byams na bzhugs pa'i rdo rje rnal 'byor ma'i lha tshogs thams cad mdun gyi nam mkhar badzra sa mA dzaH
zhes snyan gsan phab la /
thod rnga 'khrol zhing gdung ba'i shugs bskyed de /
hrI:
bde chen ye shes gcig nyid las :
gang 'dul sgyu 'phrul drwa ba'i tshul :
zhing sngags lhan skyes rnal 'byor ma :
'bum phrag mkha' 'gro'i 'khor dang bcas :
chos sku skye ba med pa las :
skye ba'i cho 'phrul cir yang ston :
sgrub la dngos grub mchog stsol phyir :
thugs rje'i dbang gis gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra dz+nyA na d+hA ki nI sarba sa ma ya dza dza :
hrIM hrIM pheM pheM:
gsum pa bzhugs gsol ni /
hrI:
dam tshig sems dpa' gnyug ma'i dbyings :
rig pa rang snang ye shes lha :
mi phyed bde chen thig le cher :
gnyis med brtan par bzhugs su gsol :
sa ma ya ho :
sa ma ya satwaM:
dzaHhU~M baM hoHtiSh+Than+tu :
bzhi pa phyag ni /
ho :
rdo rje btsun mo'i mkha' dbyings su :
ye shes yon tan rgyan du rdzogs :
dus gsum rgyal kun bskyed pa'i yum :
rnal 'byor ma la phyag 'tshal lo :
a ti pU ho :
pra tIts+tsha ho :
lnga pa mchod pa ni /
oM AHhU~M:
dag pa bde stong mkha' spyod zhing :
rig rtsal ma 'gags mchod pa'i sprin :
phyi nang gsang ba bla med pa :
rdo rje'i longs spyod chen por bzhes :
oM AHhU~M dz+nyA na d+hA ki nI sa pa ri wA ra ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai bid+yA:
shab+da pany+tsa kA ma gu Na pra tIts+tsha swA hA:
ma hA pany+tsa a mr-ita rak+ta ba liM ta dz+nyA na d+hA tu pU dza ho :
drug pa bstod pa ni /
hrI:
gdod nas rnam grol lhan cig skyes pa'i dbyings :
'gags med bde ba chen po'i ye shes sku :
rab 'byams dkyil 'khor 'khor lo'i dbang phyug ma :
kun bzang phag mo yum la phyag 'tshal bstod :
gnas yul dur khrod mkha' 'gro'i zhing rnams su :
sprul pa'i gar mdzad rnal 'byor ma yi tshogs :
snang srid dag pa rab 'byams lha dang sngags :
ye shes chen por shar la phyag 'tshal bstod :
phyi nang gzhan gsum rdo rje'i pho nya mo :
'od gsal dbu ma'i dbyings su ro gcig pas :
bde chen tshogs kyi mchod pa la brten nas :
zung 'jug rnam kun mchog ldan mngon gyur shog :
bdun pa bzlas pa ni /
thugs kar nyi zla kha sbyor dbus :
hrIM mthar sngags phreng g.yon du 'khor :
'od kyis phyogs bcu'i rgyal kun mchod :
khams gsum 'gro ba'i sgrib gnyis bsal :
srid zhi'i shes rab ye shes bcud :
bdud rtsi'i rnam par spyan drangs nas :
lus ngag yid la thim pa yis :
spobs pa'i gter mdzod grol bar gyur :
ces bzlas dmigs gsal btab la /
bzla bya'i sngags ni /
oM baM badzra wa rA hI pra dz+nyA dz+nyA na sarba sid+d+hi hrIM dza :
zhes bzlas pa'i skyon spangs la rtse gcig tu bzla /
dus dang rtags kyi rim pa'ang gzhung las /
bdun phrag gsum du bzlas pa yis :
dngos nyams rmi lam sna tshogs su :
nyi zla shar dang bdud rtsi 'thung :
me tog char 'beb rol mo sgrog :
khrus byas gos dkar gyon pa sogs :
dge zhing shis pa'i rtags mtshan 'byung :
de tshe dngos grub blang bar bya :
zhes pa ltar te /
thun mthar dbyangs gsal rten snying gis sngags kyi lhag chad kha bskang zhing byin rlabs brtan par bya /
mchod cing bstod la yi ge brgya pa brjod /
gsum pa rjes la /
tshogs dang bskul bya dngos grub gsol //
bsdu ldang bsngo smon shis pa brjod //
ces bdun las dang po ni /
ba lA dang mA da na sogs thabs shes kyi brdas mtshon pa'i dam tshig gi rdzas su 'os pa rnams la bsang chu 'thor /
raM yaM khaM:
rang byung pad+ma b+hany+dza'i+i dbyings :
ye shes chen po'i bdud rtsi'i bcud :
dpa' bo mkha' 'gro'i dam tshig rdzas :
tshogs kyi longs spyod chen por gyur :
oM AHhU~M ha ho hrI:
zhes brlab /
tshogs zhing spyan drangs shing 'bul ba ni /
phud rim pa gsum du spros la /
hrI:
ngo bo chos sku'i pho brang nas :
kun tu bzang mo dbyings kyi yum :
rig pa rang snang 'khor dang bcas :
'dir gshegs tshogs kyi mchod pa bzhes :
bde ba chen por thugs dam bskang :
dam tshig nyams chag nyes ltung bshags :
gzung 'dzin 'khrul pa dbyings su sgrol :
dbang skur byin rlobs dngos grub stsol :
rang bzhin longs sku'i gzhal med nas :
lhan skyes ye shes rnal 'byor ma :
rab 'byams zhi khro'i 'khor dang bcas :
'dir gshegs tshogs kyi mchod pa bzhes :
bde ba chen por thugs dam bskang :
dam tshig nyams chag nyes ltung bshags :
gzung 'dzin 'khrul pa dbyings su sgrol :
dbang skur byin rlobs dngos grub stsol :
thugs rje sprul sku'i zhing khams nas :
gnas yul dur khrod mkha' 'gro ma :
'bum phrag yangs pa'i tshogs dang bcas :
'dir gshegs tshogs kyi mchod pa bzhes :
bde ba chen por thugs dam bskang :
dam tshig nyams chag nyes ltung bshags :
gzung 'dzin 'khrul pa dbyings su sgrol :
dbang skur byin rlobs dngos grub stsol :
oM AHhU~M sarba d+hA tu dz+nyA na lo ka d+hA ki nI sa pa ri wA ra ma hA su kha ga Na tsakra pU dza ho :
zhes 'bul zhing yi ge brgya pa brjod /
spro na skong bshags kyi cho ga rgyas pa gzhan yang bya'o //
de nas nang gi tshogs 'khor gyi slad du /
brda dang brda'i 'bul len sngon du 'gro bas /
ho :
snying dbus mi shigs thig le che :
stong gsal 'dus ma byas pa'i klong :
dbyings kyi pho nya 'du 'bral med :
ye shes mkha' 'gro sprin ltar 'phro :
spyi bo dza lan+d+ha ra sogs :
rtsa khams gnas yul dur khrod du :
'gro 'ong rlung gis las kun byed :
bde stong dkar dmar thig le'i gzugs :
dpa' bo dang ni rnal 'byor ma :
'bum phrag yangs pa'i tshogs dang bcas :
til gyi gong bu kha bye ltar :
snang stong 'od skur shigs se shig :
a haM sngags kyi rang sgrar bcas :
bde chen bdud rtsi'i sreg blug rol :
yul dang dbang po gnyis med par :
dgyes mnyam mchog gi mchod pas bskang :
tha mal snang zhen nyams chag bshags :
rtsa rlung thig le'i bar chad sol :
dga' ba bzhi yi ye shes spor :
stong pa bzhi yi 'od gsal skyed :
thams cad ka dag gnyug ma'i ngang :
lhun gyis grub pa'i mchog dbang skur :
badzra d+hA tu dz+nyA na lo ka d+hA ki nI maN+Dal ma hA su kha pU dza ho :
zhes brjod cing bsam la rol /
drod thob pas gsang ba snyoms 'jug gi tshogs kyi 'khor lo bskor na /
rdo rje'i glu gar sngon du 'gro bas bde chen gyi 'du ba la spyod pa'i tshul rgyud dang man ngag dag las 'byung ba ltar bya /
thun mong du mA da na dang zhun mar cung zad kyi bku mnyes snying gar byugs shing /
ho :
shes rab pad+ma e yi dbyings :
thabs kyi rdo rje waM yig gzugs :
snyoms 'jug bde ba'i mchod sprin gyis :
phung khams skye mched ye shes dbyings :
dpa' bo dang ni rnal 'byor ma :
zag med dgyes pa chen po skyed :
snang gsum 'pho ba'i nyams chag sbyongs :
zag bcas thig le'i sred zhen sgrol :
rgyu 'bras gnyis su mi phyed pa'i :
bcu drug dga' ba'i pho nya mos :
lhan cig skyes pa'i ye shes spel :
dwangs ma mi shigs gsum ldan gyi :
'ja' lus rdo rje'i go 'phang la :
mngon par byang chub dngos grub stsol :
ma hA su kha sid+d+hi sa ma ya a haM:
zhes pa'i don bsgoms la mthar thug de kho na nyid dbyings rig dbyer med kyi ngang du mnyam par gzhag
/lhag ma rnams bsdus la bdud rtsis bran /
oM AHhU~M ha ho hrIHsa brlab /
pheM pheM zhes pas mgron bkug la /
b+h+yo :
ye shes dbyings kyi bka' mnyan cing :
phyi 'khor skyong ba'i lhag sdud ni :
ging dang lang+ka pho nya'i tshogs :
ma sring mkha' 'gro shugs 'gro sogs :
rdo rje btsun mo'i pham phab longs :
rnal 'byor bdag cag 'khor bcas kyi :
phyi nang gsang ba'i bar chad sol :
rnam bzhi'i las kun 'grub par mdzod :
sarba sa ma ya ba liM ta khA hi :
zhes 'bul /
ye shes mkha' 'gro'i dkyil 'khor du //
tshogs kyi 'khor lo bskor pa yis //
bdag gzhan 'gro ba ma lus kun //
dkyil 'khor gcig tu 'grub par shog
/ces rdo rje'i rigs gcig tu smon lam gdab bo //
gnyis pa bskul bya ba la /
ye shes pa'i thugs dam bskul ba ni /
hU~M:
ngo bo chos sku'i pho brang nas :
kun tu bzang mo'i thugs dam bskul :
ka dag thig le chen po'i klong :
gzung 'dzin zad pa'i phrin las mdzod :
rang bzhin longs sku'i zhing khams nas :
rdo rje btsun mo'i thugs dam bskul :
lhun grub mngon sum snang ba'i dbyings :
rtsal chen rdzogs pa'i phrin las mdzod :
thugs rje sprul sku'i gnas yul nas :
dpa' bo mkha' 'gro'i thugs dam bskul :
spyod pa gsum gyi rten 'brel gyis :
bde stong rtogs pa'i phrin las mdzod :
tha mal snang zhen zhi ba dang :
lhan cig skyes dga'i ye shes spor :
rtsa rlung thig le dbu mar sdus :
gnyis 'dzin 'khrul pa dbyings su sgrol :
ma hA su kha sa ma ya karma ku ru ho :
srung ma la chad tho bskul ba ni /
hU~M b+h+yo :
kun bzang rdo rje phag mo dang :
gnas yul dpa' bo rnal 'byor ma'i :
bka' nyan chos srung rgya mtsho'i tshogs :
brgyud gsum rig 'dzin bla ma las :
ji ltar khas blangs dam mnos ltar :
sman rag gtor ma'i mchod pa bzhes :
srung dang zhi rgyas dbang drag sogs :
las kyi 'bras bu mchis par mdzod :
ces phrin las bcol /
bshal chus brtan ma mchod cing /
hU~M:
dus sbyor 'pho ba gnas dag pa'i :
rdo rje'i brtan skyong ma dang sring :
bshal chu'i bdud rtsi 'di gsol la :
bod khams bde ba'i phrin las sgrubs :
ma ma hrIM hrIM a mr-ita pU dza ho :
rjes 'brel du las kyi mtha' bsdu ba rta bro ni /
gtor gzhong kha sbubs pa'i steng rdo rjes rgyas btab la /
hU~M:
bdag tu lta ba'i dam sri'i dpung :
bdag med rdo rje'i e dbyings mnan :
rnam thar gsum gyi bro brdungs pas :
dug gsum mtshan ma dbyings su yal :
sarba big+h+nAn satwaM b+ha ya a a a :
gsum pa dngos grub gsol ba ni :
btang rag gi mchod bstod sngon du 'gro bas /
oM AHhU~M:
sku gsum dbyer med ye shes mkha' 'gro'i lha :
dang po bsnyen cing bar du rtse gcig bsgrubs :
deng 'dir gsol zhing bskul ba'i dus lags na :
thun mong mchog gi dngos grub bstsal du gsol :
oM AHhU~M badzra dz+nyA na d+hA ki nI sarba sid+d+hi pha la hU~M:
zhes bskul zhing sgrub rdzas gnas gsum du gtugs la rol /
nongs pa bshags pa'i slad du /
ho :
rnal 'byor ma dpal dkyil 'khor du :
mchod dang ting 'dzin phrin las sogs :
tshul bzhin ma bgyis nongs pa kun :
'od gsal gnyug ma'i ngang du bshags :
a a a :
zhes dang yi ge brgya pa brjod /
bzhi pa nyer bsdu ni /
mdun bskyed rten yod na brtan bzhugs dang /
med na gshegs su gsol /
bdag nyid dam ye dbyer med kyi lha la dmigs te /
a :
rig pa rang snang dam tshig pa :
rang byung ye shes dbyings kyi klong :
'du 'bral med par ro gcig phyir :
zhal phyag mtshan ma dbyings su thim :
a a a :
zhes mnyam par gzhag
/lnga pa lhar ldang ni /
hrI:
slar yang mkha' las 'ja' tshon ltar :
bdag nyid rdo rje phag mo'i sku :
snang grags rtog gsum lha dang sngags :
ye shes chen po'i rol par shar :
oM AHhU~M:
drug pa bsngo smon ni /
ho :
bde chen byang chub sems kyi dkyil 'khor du :
sgo gsum lha sngags chos skur bsgrubs pa'i mthus :
bdag dang mkha' mnyam 'gro ba ma lus kun :
rdo rje btsun mo'i go 'phang myur thob shog :
bdun pa shis brjod ni /
oM:
dgongs brda snyan brgyud rig rtsal 'chang :
rig 'dzin bla ma'i bkra shis shog :
rab 'byams zhi khro'i phyag rgyar snang :
yi dam lha yi bkra shis shog :
rnal 'byor grogs mdzad bde chen spel :
phyi nang mkha' 'gro'i bkra shis shog :
legs nyes stangs 'dzin bar chad sel :
chos srung rgya mtsho'i bkra shis shog :
gnas skabs rnam bzhi'i phrin las kyis :
don gnyis mthar phyin bkra shis shog :
mthar thug 'chi med ye shes sku :
mngon sum 'grub pa'i bkra shis shog :
ces sogs shis pa brjod pa'i tshig gis mtha' brgyan cing me tog gi char sil mar bsnyil bas dge legs su bya'o /
!
/bsnyen pa byed na thun bzhi'i rim pas /
grangs bsnyen 'bru 'bum mam /
'bum phrag bzhi /
dus bsnyen zla ba gsum mam bdun phrag gsum /
mtshan ma'i bsnyen pa rtags mthong ba'i bar du brtson pas dbang po dang skal pa'i khyad par bzhin dngos grub 'thob par 'gyur la /
!
rgyun gyi rnal 'byor la ni /
tshogs gsag tsam sngon du 'gro bas gzhung rtsa ba ltar nyams su blangs pa'i mthar /
lha sku 'od gsal du bsdu /
zung 'jug gi skur ldang /
bsngo smon shis brjod ji ltar rigs pas grub pa yin no //
zhes pa'ang rang gzhung rtsa ba dang mkha' 'gro spyi'i phrin las khrigs su bsdebs te rigs mthun gyi kha skong cung zad dang bcas pa 'di'ang /
dus gsum mkhyen pa pad+ma sam+b+ha ba'i byin rlabs kyis zab mo'i lam 'dir sngon smon gyi spobs pa dge ba mtsho skyes bla ma dgyes pa'i 'bangs 'od gsal sprul pa'i rdo rjes sbyar ba'i dge bas 'gro kun ye shes mkha' 'gro'i go 'phang la myur du reg pa'i rgyur gyur cig
/sarba dA mang+ga laM b+ha ba tu ///
/
