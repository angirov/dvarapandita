mi tra'i tshe dkar dmar gyi brgyud 'debs 'chi med mchog sbyin zhes bya ba bzhugs so //
srid zhi kun khyab 'od mi 'gyur ba'i sku
/ye shes lnga ldan longs spyod rdzogs sku'i bdag
/thugs rje gang 'dul sprul sku tshe dpag med //
gsol ba 'debs so 'chi med dngos grub stsol //
bde ba'i bdag nyid sna tshogs sgyu ma'i sku
/shes rab stong nyid rnam bcas lha mor bzhengs //
'pho med tshe yi yum mchog tsaN+Da lir //
gsol ba 'debs so 'chi med dngos grub stsol //
'chi med rdo rje'i sku brnyes rig pa 'dzin //
zung 'jug ye shes dwangs ma'i 'od skur bzhengs //
grub brgya'i gtsug rgyan mi tra dz+wa ki la //
gsol ba 'debs so 'chi med dngos grub stsol //
'od gsal klong nas sprul pa'i rdo rjer shar //
dri med ye shes 'od brgya'i gzi brjid 'phro //
'gro ba'i mun sel dpal ldan bla ma la //
gsol ba 'debs so 'chi med dngos grub stsol //
thugs tig bka' babs gdams pa'i snyan brgyud 'dzin //
gnas lnga rig pa'i paN chen chos rgya mtsho //
'khor 'das chos kun sna tshogs rang grol la //
gsol ba 'debs so 'chi med dngos grub stsol //
gzhi yi rigs sad rim gnyis rnal 'byor gyis //
rtsa rlung thig le'i snyigs ma kun sel zhing //
'pho med rdo rje'i srog gi ka ba brtan //
tshe dpag med mgon gsang gsum myur 'grub shog
/ces pa'ang 'jam dbyangs chos kyi blo gros pas gsol ba btab pa sid+d+hi rastu ///
/
@#//
mi tra'i tshe sgrub kyi rgyun khyer ye shes grub pa zhes bya ba bzhugs so //
na mo gu ru a pa ri mi ta ye /
rje bla ma 'jam dbyangs mkhyen brtse'i dbang po'i dag snang mi tra'i tshe dkar nyams su blang bar 'dod pas /
dbang bskur nos te dam tshig rnam par dag pas bde ba'i stan la 'dug ste /
sngon du 'gro ba nges 'byung dang /
byang chub kyi sems rin po che yid la byas nas /
mdun mkhar skyabs yul gsal btab ste /
na mo /
bdag sogs 'gro kun byang chub bar //
dkon mchog gsum la skyabs su mchi //
gzhan don sangs rgyas 'thob bya'i phyir //
tshe dpag med mgon bsgom par bgyi //
lan gsum /
rdo rje slob dpon sangs rgyas dpal //
sogs lan gsum /
dngos gzhi bskyed bzlas ni /
a :
stong pa'i ngang las snying rje'i rtsal :
a yig dkar po 'od 'bar las :
rang nyid bcom ldan tshe dpag med :
ston zla'i mdog can zhi zhing 'dzum :
mnyam gzhag phyag rgyas tshe bum 'dzin :
dar dang rin chen rgyan gyis brgyan :
rdo rje'i skyil krung pad zlar bzhugs :
'od zer gzi brjid lam mer gsal :
gnas gsum yi ge'i 'phro 'du yis :
ye shes spyan drangs gnyis med bstim :
oM a pa ri mi ta A yur+dz+nyA na satwa sa ma ya e h+ye hi :
dza hU~M baM ho :
na mo na ma mi :
sarba pU dza ho :
hrI:
phyogs bcu'i sangs rgyas thams cad kyi :
so sor rtog pa'i ye shes sku :
gdod ma'i mgon po snang mtha' yas :
tshe dpag med la phyag 'tshal bstod :
bzlas pa ni /
thugs kar zla steng a yig mthar :
gzungs sngags phreng bas bskor ba las :
'od 'phros srid zhi'i tshe bcud bsdus //
'chi med rdo rje'i srog 'grub gyur :
oM a pa ri mi ta A yur+dz+nyA na sarba sid+d+hi hU~M hrI:
zhes bzla /
oM na mo b+ha ga wa te /
a pa ri mi ta A yur+dz+nyA na su bi nish+tsi ta te dz+wa rA dzA ya /
ta thA ga ta ya /
ar+ha te samyak+saM bud+d+ha ya /
tad+ya thA/
oM puN+ye puN+ye /
ma hA puN+ye /
a pa ri mi ta puN+ye /
a pa ri mi ta puN+ye dz+nyA na saM b+hA ro pa tsi te /
oM sarba saMskAr pa ri shud+d+ha d+harmA te ga ga na sa mut+ga te swa b+hA wa bi shud+d+he ma hA na ya pa ri wa re swA hA/
zhes tshe dpag med kyi gzungs ring yang ci nus dang /
bsnyen sgrub byed na rtsa sngags 'bum phrag bzhi dang /
gzungs ring 'bum phrag gcig tu bzla 'o //
bsnyen sgrub skabs tshe 'gugs zur gsal ltar sbyar /
thun mthar dbyangs gsal ye d+har lan gsum res sngags kyi lhag chad bskang zhing /
mchod bstod dang /
rjes bsdu ldang ni /
lhar snang 'od gsal dbyings su thim :
dbyings rig 'du 'bral med pa'i ngang :

slar yang zung 'jug sgyu ma'i sku :
ye shes chen po'i rol par shar :
dge ba 'di yis myur du bdag
/tshe dpag med mgon 'grub gyur nas //
sogs kyis bsngo smon dang /
'chi med rdo rje mi tra dang //
pad 'byung tshe dpag med pa yis //
byin gyis brlabs pas skye 'chi med //
rdo rje tshe yi bkra shis shog
/ces sogs brjod la spyod lam la 'jug par bya'o ///
/
!
'di yi bsnyen sgrub skabs maN+Dal steng tshom bu bkod /
de steng many+dzi'i khar bum pa tshe rdzas btab pa chu bo rgyun 'bab kyis bkang ba dang /
g.yas su cong zhi /
brag zhun /
'bras bu gsum /
rtsa ba lnga /
dbang lag sor mo lnga pa /
rtag ngu /
bla ma grub thob tshe'i rig 'dzin brnyes pa'i dri chen dri chu rnyed na dang /
ma 'byor tshe bdud rtsi chos sman btab pa'i tshe ril /
g.yon du tshe chang /
rgyab tu tshe mda' sor tshad kyis gzhal ba bkod /
sman kar mchod gtor sogs bshams /
dkar bgegs bsngo ba spyi 'gre sbyor ba dang /
bdag mdun dbyer med kyi bskyed bzlas dang /
thun re'i mthar tshe 'gugs sbyar /
tshogs mchod bya na 'chi med 'phags ma'i tshogs bsdus la kha sgyur phran bu bya'o //
bsnyen tshad grub pa'i thun mthar /
bum lha dang /
ril bu'i lha 'od du zhu ba bdud rtsir gyur ///
/
!
bdag 'jug blang ba la /
bsang chu rta sngags kyis brlabs /
ji ltar bltams pa sogs kyis khrus dang /
sum+b+ha nis bgegs bskrad /
maN+Dal dang /
ye shes chen po tshe yi bdag :
rdo rje slob dpon dgongs su gsol :
bdag cag 'chi med 'thob bya'i phyir :
rig 'dzin tshe yi dbang bskur stsol :
ces lan gsum /
rdo rje slob dpon sogs dang /
a :
stong pa'i ngang las sogs nas /
dzaHhU~M baM ho :
zhes pas ye shes dbab bstim /
tiSh+Tha badzra zhes rdo rje spyi bor 'jog
/tshe 'gugs 'don /
de nas bum pa spyi bor bzhag la /
oM:
bkra shis bum pa'i gzhal yas na :
tshe dpag med mgon lha tshogs bzhugs :
'od zhu bdud rtsi'i dbang bskur bas :
'gyur med rdo rje'i sku thob shog :
kA ya a b+hi Shiny+tsa oM:
bdud rtsi mgrin par bzhag cing sbyin /
A:
rang byung rdo rje'i ka pA lar :
byang chub sems kyi bcud kyis gtams :
bde stong rol pa'i dbang bskur bas :
mi shigs rdo rje'i srog 'grub shog :
wa kA a b+hi Shiny+tsa A:
tshe ril snying gar gtug cing sbyin /
hU~M:
'khor 'das dwangs ma kun bsdus pa'i :
ye shes mchog gi dam tshig rdzas :
ra sa yA na'i dbang bskur bas :
'od gsal rdo rje'i tshe thob shog :
tsit+ta a b+hi Shiny+tsa hU~M:
slar yang tshe 'gugs dang bzlas pa mang du bya /
tshe pra brtag la /
a :
spros pas srid zhir khyab pa'i tshe :
bsdus pas thig le nyag gcig klong :
'pho 'gyur med pa'i rgyas btab pas :
ye shes chen po'i srog 'grub shog :
dz+nyA na badzra rak+Sha rak+Sha :
zhes brjod tshe mda' spyi bor rgya gram du 'jog la shis brjod ci rigs dang /
gtso bos ji ltar sogs dbang rjes rnams bya'o ///
/
!
me mchod bya bar spro na /
rgyas thabs spyi ltar la lte bar pad+ma 'dab bzhir lha tshom dkar po bkod /
bud shing dang /
bsreg rdzas spyi dang khyad par du dUrba sbrang rtsis bsgos pa byas la /
'don cha 'phags ma'i snying thig gi rgyas sbyin la lha bskyed sogs kha bsgyur dang /
sngags /
oM badzra A yu She sarba sid+d+hi swA hA:
zhes pas bsreg rdzas dang /
dUrba 'bul bas grangs gzung ngo //
zhes pa'ang stag tshang gi sgrub grwa rnams la nye bar mkho bas mtshams sbyar nas /
chos kyi blo gros pas bgyis pa 'chi med rdo rje'i sku brnyes pa'i rgyur gyur cig //
/
@#//
tshe dang bsod nams dgug bya'i phyir :
thugs dam bskul ba'i phrin las ni :
spos bsregs rol mo snyan par 'khrol :
mda' dar g.yab cing gdung dbyangs bcas :
a :
gdod ma'i mgon po bcom ldan 'das :
tshe dang ye shes 'od dpag med :
dri med zla ba rgyas pa'i sku :
mtshan dang dpe byad dpal du 'bar :
thugs rje'i gzi brjid lham me ba :
phyogs bcu dus bzhi'i rgyal ba yi :
mkhyen brtse byin rlabs gcig bsdus pa :
tshe yi bdag po dbyings nas bzhengs :
ka dag gnyug ma'i ngang nyid las :
lhun grub snang ba phyogs brgyar spros :
rdo rje tshe yi pho nya mo :
mgyogs ma nyi zer rdul ltar 'khrigs :
phyi snod 'byung ba'i dwangs ma dang :
nang bcud skye 'gro'i tshe bsod stobs :
gsang ba rgyal ba sras bcas kyi :
thugs rje nus stobs yon tan dpal :
bdag gi bla tshe chad nyams bcas :
ye shes chen po'i byin gyis sdus :
bdag dang sgrub pa'i rdzas la stims :
tshe bcud nyams pa gong du gsos :
gnas pa spel la yar pa sdus :
'chi med rdo rje'i dngos grub stsol :
sgrub rdzas ye shes bdud rtsir skyil :
phyi nang gsang ba'i bar chad sol :
lus ngag yid la dbang bzhi skur :
ngo mtshar rtags dang cho 'phrul ston :
thams cad chos nyid gcig gi ngang :
'chi med mgon po'i sku gsung thugs :
ye shes rdo rjer byin gyis rlobs :
oM a pa ri mi ta A yur+dz+nyA na sarba sid+d+hi hrI:
dz+nyA na A yu She hU~M b+h+rU~M nr-i dza :
A be sha ya a A:
dzaHhU~M baM hoHtiSh+Tha b+h+rU~M:
zhes bskul bzlas pa mang du bya :
rten 'brel mda' yi pra la brtags :
bri na tshe nyams sor gsum las :
lhag na tshe yar rim gro bya :
sor gcig nad med gnyis tshe ring :
gsum lhag bsod nams ye shes rgyas :
gu h+ya sa ma ya :
nyer mkho'i ched gter gzhung nas zur du bkol ba'o ///
/
@#//
mi tra'i tshe sgrub tshogs mchod bzhugs /
tshogs snod b+hany+dza sogs yangs shing rgya che ba'i nang thabs shes kyi rdzas ci 'byor pa bshams la /
AH
tshogs snod dbyings kyi ka pA lar //
thabs shes bza' bca' dam tshig rdzas //
raM yaM khaM gis bsregs gtor bkrus //
mi zad nam mkha' mdzod du gyur //
oM AHhU~M ha ho hrIH
lan gsum gyis byin brlabs /
hrIH
sku gsum zhing khams pho brang nas //
bcom ldan mgon po tshe yi bdag
/rig 'dzin grub thob rgya mtsho dang //
yi dam dpa' bo mkha' 'gror bcas //
'dod yon tshogs la spyan 'dren gshegs //
tshe dang ye shes dngos grub stsol //
badzra sa mA dzaH
tshogs phud rim gsum du spros la /
oM AHhU~M/
tshogs mchod 'od phung 'bar ba 'di //
rtsa gsum tshe lha rab 'byams la //
'dod yon lnga ldan mchod pa 'bul //
nyams chag 'gal 'khrul mthol lo bshags //
tshe bdud bar chad dbyings su sgrol //
mchog dang thun mong dngos grub stsol //
ma hA ga Na tsakra pU dza hoH
yig brgya brjod /
tshogs bar pa brda' dang brda' len gyis tshim par rol /
lhag ma bsdus la kha chus bran te /
oM a kA ros brlabs /
hrIM phai /
sngon tshe grub pa'i he ru ka'i //
bka' nyan pho nya lhag sdud sogs //
'dir byon tshogs lhag 'di bzhes la //
bcol ba'i las rnams sgrub par mdzod //
u tsiSh+Ta b+ha liM ta khA hi /
tshe dpag med mgon dkyil 'khor du //
sogs kyi smon lam gdab bo //
zhes rje bla ma'i dag snang mi tra'i tshe dkar gyi tshogs mchod 'di'ang chos kyi blo gros pas sbyar ba'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas dbang lung gi rgyun la zhib rtog dgos pa yin no //
