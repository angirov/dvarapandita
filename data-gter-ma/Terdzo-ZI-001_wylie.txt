@#//
thub dbang gnas brtan bcu drug gi cho ga mchod pa'i sprin phung bzhugs so //
sangs rgyas byang chub sems dpa' dang //
zhi ba chags bral dam pa'i chos //
tshogs mchog 'phags pa'i dge 'dun la //
bdag cag gus pas phyag 'tshal lo //
ra sa 'phrul snang gi gtsug lag khang la 'byung ba chu'i 'jigs pa zlog pa'i phyir du 'phags pa gnas brtan bcu drug gi cho ga'i rim pa ni /
de yang gzhi bzang po'i steng du rdul tshon nam /
ras bris sam /
tshom bu gang yang rung ste /
gzhal yas khang gru bzhi sgo bzhi pa /
phyi 'od zer sna lnga'i phreng bas bskor ba'i dbus su pad+ma 'dab ma bcu drug dang ldan pa /
de'i mthar byang shar du mtshams 'dzin gyi me tog nas gzung ste /
chu gnyis sngon du 'gro ba'i nyer spyod lnga khor yug tu bsham /
gzhan yang mchod pa'i yo byad bsam gyis mi khyab pa ci 'byor bsham /
de'i mdun du gtor ma bla ma dkon mchog la gcig
/'phags pa gnas bcu 'khor bcas la gcig
/gzhi bdag rigs drug lan chags bgegs dang bcas pa la gcig
/de rnams zlum por 'dab bzhis bskor ba dkar gsum mngar gsum gyis brgyan pa bsham /
de nas rang nyid khrus dang gtsang sbra byas la stan bde ba la 'dug ste /
mdun gyi nam mkha' la skyabs gnas dkon mchog gsum dang 'phags pa gnas bcu'i lha tshogs rnams mngon sum du bzhugs par mos la /
dang po skyabs su 'gro ba ni /
bdag gzhan nam mkha' dang mnyam pa'i sems can thams cad bla ma la skyabs su mchi 'o //
sangs rgyas la skyabs su mchi 'o //
chos la skyabs su mchi 'o //
dge 'dun la skyabs su mchi 'o //
'phags pa gnas brtan chen po bcu drug gi lha tshogs 'khor dang bcas pa rnams la skyabs su mchi 'o //
gnyis pa sems bskyed pa ni /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/dbu ma lugs kyi sems bskyed pa ni /
ston pa shAkya'i rgyal po dang //
rgyal ba sras dang bcas pa rnams //
thams cad bdag la dgongs su gsol //
bdag ming 'di zhes bgyi ba yis //
byang chub snying por mchis kyi bar //
sangs rgyas rnams la skyabs su mchi //
chos dang byang chub sems dpa' yi //
tshogs la'ang de bzhin skyabs su mchi //
ji ltar sngon gyi bder gshegs kyis //
byang chub thugs ni bskyed pa dang //
byang chub sems dpa'i bslab pa la //
de dag rim bzhin gnas pa ltar //
bdag kyang 'gro la phan don du //
byang chub sems ni bskyed pa dang //
byang chub sems dpa'i bslab pa la'ang //
rim pa bzhin du bslab par bgyi //
gsum pa mchod pa byin gyis brlab pa ni /
swa b+hA was stong par sbyang /
stong pa'i ngang las A+o~M las byung ba'i rin po che las grub pa'i snod yangs shing rgya che ba rnams kyi nang du /
A+o~M zhu ba las byung ba'i lha rdzas las grub pa'i mchod yon /
zhabs bsil /
me tog
/bdug spos /
mar me /
dri chab /
zhal zas /
gzhan yang rol mo dang 'phan gdugs la sogs pa 'phags pa kun tu bzang po'i rnam 'phrul las byung ba'i mchod pa'i sprin dwangs shing thogs pa med pa nam mkha'i khams thams cad gang bar gyur /
A+o~M badzra ar+g+haM AHhU~M/
A+o~M badzra puSh+pe\u0f8e
A+o~M badzra d+hU pe\u0f8e
A+o~M badzra A lo ke\u0f8e
A+o~M badzra gan+d+he\u0f8e
A+o~M badzra nai bid+yA\u0f8e
A+o~M badzra shab+da AHhU~M/
bzhi pa gzhal yas khang bskyed pa ni /
swa b+hA was stong par sbyang /
stong pa'i ngang las b+h+rU~M las rin po che sna tshogs las grub pa'i gzhal yas khang gru bzhi sgo bzhi rta babs /
drwa phyed dang rin po che'i tog gis mdzes par brgyan pa'i phyi rol 'od zer phreng bas bskor ba 'o //
de'i nang du pad+ma 'dab ma bcu drug pa'i dbus kyi lte ba dkar po'i steng du pad+ma dang zla ba'i gdan la /
yang dag par rdzogs pa'i sangs rgyas bcom ldan 'das thub pa chen po sku mdog gser btso ma lta bu /
phyag g.yas sa gnon dang g.yon mnyam gzhag can /
zhabs skyil krung du bzhugs pa /
na bza' snam sbyar dmar po gsol zhing zhal 'dzum pa'i mdangs dang ldan pa /
mtshan dang dpe byad kyis brgyan cing sku blta bas chog mi shes pa /
dbu'i gtsug tor ltar mi mngon zhing 'od zer dpag tu med pa 'phro ba /
sprul sku'i cha lugs su bzhugs pa 'o //
shar gyi pad 'dab dkar po bzhi la rim pa bzhin du /
gnas brtan chen po sgra gcan 'dzin phyag gnyis ting nge 'dzin dang prog zhu bsnams pa /
gnas brtan chen po lam phran bstan phyag gnyis mnyam gzhag
/gnas brtan chen po b+hA ra d+h+wa dza bsod snyoms len phyag g.yas glegs bam dang g.yon mnyam gzhag gi steng na lhung bzed bsnams pa /
gnas brtan chen po lam bstan phyag g.yas glegs bam dang g.yon chos 'chad mdzad pa 'o //
lho phyogs kyi pad 'dab ser po bzhi la rim pa bzhin /
gnas brtan chen po klu'i sde phyag g.yas bum pa g.yon 'khar gsil 'dzin pa /
gnas brtan chen po sbed byed phyag na glegs bam bsnams pa /
gnas brtan chen po mi phyed pa phyag gnyis thal mo sbyar ba'i bar du byang chub mchod rten bsnams pa /
gnas brtan chen po yan lag 'byung phyag gnyis thal mo sbyar ba'i bar na spos phor dang mchan khung g.yon na rnga yab bsnams pa 'o //
nub phyogs kyi pad 'dab dmar po bzhi la rim pa bzhin /
gnas brtan chen po mi pham pa phyag gnyis mnyam gzhag mdzad pa /
gnas brtan chen po nags na gnas phyag g.yas zhi ba'i sdigs mdzub dang g.yon rnga yab bsnams pa 'o //
gnas brtan chen po dus ldan phyag na gser gyi rna kor bsnams pa /
gnas brtan chen po rdo rje mo'i bu phyag gnyis sdigs mdzub dang rnga yab bsnams pa 'o //
byang gi pad 'dab ljang gu bzhi la rim pa bzhin /
gnas brtan chen po bzang po phyag g.yas chos 'chad dang g.yon mnyam gzhag mdzad pa /
gnas brtan chen po gser be'u phyag na rin po che'i zhags pa bsnams pa /
gnas brtan chen po b+hA ra d+h+wa dza gser can phyag gnyis mnyam gzhag can /
gnas brtan chen po bak+ku la phyag na ne'u le bsnams pa 'o //
sgo bzhir rgyal po chen po bzhi dang /
thub pa gnas brtan bcu'i mdun na 'phags pa'i dge bsnyen d+harma tA phyag na rnga yab dang bum pa 'dzin cing /
ral pa'i thod bcings pa sde snod kyi glegs bam mang po khur ba /
mdun gyi nam mkha' la snang ba mtha' yas bzhugs shing dar zab kyi na bza' pus mgor brdzes nas stag mang po sprul pa dge bsnyen gyi tshogs dang bcas pa 'o //
lnga pa spyan drang ba ni /
byang chub sems dpa' thams cad sprin 'thibs pa bzhin byon par bsam la /
spos dang bcas te 'di skad do //
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
tshul khrims rnam dag shes rab shin tu dag
/dad ldan snying po nyan thos che rnams kyis //
mgon med gyur pa bdag la rjes gzung ba'i //
don mdzad thugs rjes gshegs par mdzad du gsol //
ti se'i gangs la dgra bcom yan lag 'byung :
drang srong ri ngogs shel nags mi pham pa :
lo ma bdun rir btsun pa nags na gnas :
'khor dang bcas pa gnas 'dir gshegs su gsol :
zangs gling dbus na rgyal sras dus ldan bzhugs :
sing+ga la na rdo rje mo yi bu :
chu bo ya mu nA'i gling bzang po bzhugs :
'khor dang bcas pa gnas 'dir gshegs su gsol :
kha che'i yul na thub pa gser be 'u :
nub gling b+hA ra d+h+wa dza gser can mchog :
sgra mi snyan na 'phags pa bak+ku la :
'khor dang bcas pa gnas 'dir gshegs su gsol :
pri yang ku na gnas brtan sgra gcan 'dzin :
bya rgod phung por dge sbyong lam phran bstan :
shar gling b+hA ra d+h+wa dza bsod snyoms len :
'khor dang bcas pa gnas 'dir gshegs su gsol :
sum cu rtsa gsum 'phags pa lam bstan bzhugs :
ngos yangs ri la sdom brtson klu yi sde :
ri rgyal b+hi hu la na sbed byed bzhugs :
'khor dang bcas pa gnas 'dir gshegs su gsol :
gangs ri'i rgyal po la ni mi phyed pa :
byang chub sems dpa'i dge bsnyen d+harma tA:
sgo bzhi skyong mdzad rgyal po chen po bzhi :
'khor dang bcas pa gnas 'dir gshegs su gsol :
dge bsnyen skyabs gsol bden pa'i tshig nyan pa :
dkon mchog gsum gyi zhabs 'bring mchis so 'tshal :
bsod nams rin chen gling du spyan drang gis :
'gro ba'i don phyir mchod kyis gshegs su gsol :
drug pa bzhugs su gsol ba ni /
phyogs bcu'i rgyal ba sras bcas thams cad dang :
shes rab me 'bar nyon mongs mtsho skem zhing :
rnam grol bsod nams zhing du bka' sdod pa'i :
phyogs bcu'i nyan thos dge 'dun bzhugs su gsol :
'gro ba'i mgon po shAkya seng ge yis :
sangs rgyas bstan pa gang gi phyag du bzhag :
gsung rab rin chen sgrom gyi kha 'byed pa :
chos skyong dgra bcom 'khor bcas bzhugs su gsol :
bdun pa khrus gsol gos zung 'bul ba ni /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis sku khrus gsol //
'di ni khrus mchog dpal dang ldan //
thugs rje'i chu ni bla na med //
byin rlabs ye shes chu yis ni //
ci 'dod dngos grub bstsal du gsol //
de dag sku la mtshungs pa med pa'i gos //
gtsang la dri rab bsgos pas sku phyi 'o //
de nas de la kha dog legs bsgyur pa'i //
'jam sdug shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag de dang de dag gis //
thub dbang gnas bcu dge bsnyen d+harma tA//
rgyal chen bzhi la sogs pa brgyan par bgyi //
brgyad pa phyag 'tshal ba ni /
rgyu la brten pa'i mkhas pa bcom ldan 'das //
mtha' gnyis lta ba rtag tu mi mnga' yang //
las kyi rnam smin 'bras bu kho nar gsung //
lta ba'i mun bral khyed la phyag 'tshal lo //
thub pas bka' bsgos bstan pa'i rgyal mtshan 'dzin //
yan lag 'byung dang mi pham nags na gnas //
dus ldan rdo rje mo'i bu bzang po rnams //
'khor dang bcas la gus pas phyag 'tshal lo //
gser be'u b+hA ra d+h+wa dza gser can mchog
/'phags pa bak+ku la dang sgra gcan 'dzin //
lam phran b+hA ra d+h+wa dza bsod snyoms len //
'khor dang bcas la gus pas phyag 'tshal lo //
lam bstan klu'i sde sbed byed mi phyed pa //
'phags pa'i dge bsnyen chen po d+harma tA//
sgo srung bka' sdod rgyal chen sde bzhi po //
'khor dang bcas la gus pas phyag 'tshal lo //
dgu pa mchod pa 'bul ba ni /
rgyal ba'i sku la nyon mongs mi mnga' yang //
sems can nyon mongs bag chags sbyong slad du //
sku gsung thugs la khrus chab 'di gsol bas /
khams gsum gnas pa'i dri ma dag gyur cig
/A+o~M badzra ar+g+haM pra tIts+tsha pU dza me g+ha sa mu dra s+pha ra Na sa ma ye hU~M/
dkyil 'khor kun tu rgyal ba mnyes byed pa'i //
lha rdzas dbyibs legs me tog dam pa 'di //
nam mkha' gang bar sems kyis mngon sprul nas //
gzhal yas khang du sprin bzhin gtibs gyur cig
/A+o~M badzra puSh+pe pra tIts+tsha pU dza me g+ha sa mu dra s+pha ra Na sa ma ye hU~M/
tshul khrims dri ldan spos mchog dam pa 'di //
ting 'dzin sngags dang phyag rgyas byin brlabs nas //
sangs rgyas zhing du spos dri'i ngad ldan pas //
rgyal ba sras dang bcas rnams mnyes gyur cig
/A+o~M badzra d+hU pe pra tIts+tsha pU dza me g+ha sa mu dra s+pha ra Na sa ma ye hU~M/
nyon mongs dug sreg ma rig mun sel ba'i //
shes rab gzi ldan dpal gyi sgron me 'di //
sprin med nam mkhar nyi ma ji bzhin du //
'od zer snang bas phyogs bcur gsal gyur cig
/A+o~M badzra A lo ke pra tIts+tsha pU dza me g+ha sa mu dra s+pha ra Na sa ma ye hU~M/
stong gsum kun tu dri dang ngad ldang ba'i //
spos dang sman sbyar chu gtsang rgyal ba'i khrus //
ye shes sprin phung thugs rje'i char rgyun gyis //
mi gtsang dri ma'i tshogs rnams dag gyur cig
/A+o~M badzra g+han+d+he pra tIts+tsha pU dza me g+ha sa mu dra s+pha ra Na sa ma ye hU~M/
rgyal ba'i sku la bkres pa mi mnga' yang //
'gro ba'i don phyir lha rdzas bdud rtsi'i bshos //
dag cing gtsang mar sbyar te 'bul lags na //
bsod nams zhing gyur rnams kyis bzhes su gsol //
A+o~M badzra nai bid+yA pra tIts+tsha pU dza me g+ha sa mu dra s+pha ra Na sa ma ye hU~M/
dril chen sil snyan rnam grol tshangs pa'i dbyangs //
bsam dag ngag gis bstod de gus mchod 'bul //
sa bcu rim gyis bgrod nas sangs rgyas sar //
tshogs gnyis rdzogs nas chos kyi rgyal por shog
/A+o~M badzra shab+da pra tIts+tsha pU dza me g+ha sa mu dra s+pha ra Na sa ma ye hU~M/
bcu pa bstod pa bya ba ni /
bstan pa'i gtso bo thams cad mkhyen //
btso ma'i gser ltar 'od 'bar zhing //
mtshan dang dpe byad legs brgyan pa //
shAkya seng ger phyag 'tshal bstod //
pri yang+ku yi gling phran na :
nyan thos chen po sgra gcan 'dzin :
dgra bcom stong dang gcig brgyas bskor :
'khor dang bcas la phyag 'tshal bstod :
bya rgod phung po'i ri bo la :
nyan thos chen po lam phran bstan :
dgra bcom stong dang drug brgya yi :
'khor dang bcas la phyag 'tshal bstod :
shar gyi lus 'phags gling chen na :
b+hA ra d+h+wa dza bsod snyoms len :
dgra bcom chen po stong phrag gi :
'khor dang bcas la phyag 'tshal bstod :
sum cu rtsa gsum lha gnas na :
nyan thos chen po lam bstan ni :
dgra bcom chen po dgu brgya yi :
'khor dang bcas la phyag 'tshal bstod :
ri yi rgyal po ngos yangs na :
nyan thos chen po klu yi sde :
dgra bcom stong dang nyis brgya yi :
'khor dang bcas la phyag 'tshal bstod :
ri yi rgyal po b+hi hu na :
nyan thos chen po sbed byed ni :
dgra bcom stong dang bzhi brgyas bskor :
'khor dang bcas la phyag 'tshal bstod :
gangs kyi ri bo chen po na :
nyan thos chen po mi phyed pa :
dgra bcom chen po stong phrag gi :
'khor dang bcas la phyag 'tshal bstod :
gangs ri chen po ti se na :
nyan thos chen po yan lag 'byung :
dgra bcom stong dang sum brgya yi :
'khor dang bcas la phyag 'tshal bstod :
drang srong ri ngogs shel nags na :
nyan thos chen po mi pham pa :
nyan thos dgra bcom mang pos bskor :
'khor dang bcas la phyag 'tshal bstod :
lo ma bdun pa'i ri phug na :
nyan thos chen po nags na gnas :
dgra bcom stong dang bzhi brgya yi :
'khor dang bcas la phyag 'tshal bstod :
'dzam bu gling gi zangs gling na :
nyan thos chen po dus ldan yang :
dgra bcom stong dang gcig brgya yi :
'khor dang bcas la phyag 'tshal bstod :
sing ga la yi gling phran na :
dgra bcom rdo rje mo yi bu :
nyan thos chen po stong phrag gi :
'khor dang bcas la phyag 'tshal bstod :
chu bo ya mu nA gling na :
nyan thos chen po bzang po ni :
dgra bcom stong dang nyis brgya yi :
'khor dang bcas la phyag 'tshal bstod :
kha che'i yul gyi sa mtshams na :
nyan thos chen po gser be 'u :
dgra bcom chen po lnga brgya yi :
'khor dang bcas la phyag 'tshal bstod :
nub kyi ba lang spyod pa na :
b+hA ra d+h+wa dza gser can yang :
dgra bcom chen po bdun brgya yi :
'khor dang bcas la phyag 'tshal bstod :
sgra mi snyan gyi gling na yang :
gnas brtan chen po bak+ku la :
dgra bcom chen po dgu brgya yi :
'khor dang bcas la phyag 'tshal bstod :
gnas brtan rnams kyi zhabs 'bring mchog
/gsung gi dbang phyug las sprul nas //
dge bsnyen tshul la byang sems ldan //
d+harma tA la phyag 'tshal bstod //
zab cing rgya che gzigs pa po //
yul 'khor srung dang 'phags skyes po //
spyan mi bzang dang rnam thos sras //
rgyal chen bzhi la phyag 'tshal bstod //
bcu gcig pa tshogs gsag bya ba ni /
ji snyed su dag phyogs bcu'i 'jig rten na //
zhes sogs yan lag bdun pa tshang bar bya'o //
bcu gnyis pa gtor ma 'bul ba ni /
A+o~M badzra a mr-ita kuN+Da lI ha na ha na hU~M phaT/
A+o~M swa b+hA wa sogs /
stong pa nyid du gyur /
stong pa'i ngang las A+o~M las byung ba'i rin po che las grub pa'i snod yangs shing rgya che ba'i nang du /
gtor ma bdud rtsi'i rgya mtsho chen por gyur /
A+o~M AHhU~M/
lan gsum brjod /
gu ru rat+na sa pa ri wA ra nai bid+yA ba liM ta kha kha khA hi khA hi /
shAkya mu ni sa pa ri wA ra nai bid+yA ba liM ta kha kha khA hi khA hi /
mchod sbyin gyi gtor ma 'dod pa'i yon tan lnga dang ldan pa 'di nyid /
rtsa ba dang brgyud par bcas pa'i dpal ldan bla ma dam pa rnams dang /
thub dbang gnas brtan bcu drug 'khor dang bcas pa rnams la 'bul lo //
sangs rgyas kyi bstan pa dar ba dang /
sems can la bde skyid 'byung ba dang /
khyad par du yang ra sa 'phrul snang gi gtsug lag 'dir 'byung ba chu'i gnod pa zhi ba dang /
gnas 'di nyid du brtan par bzhugs par mdzad du gsol /
sogs brjod /
ces bla ma dkon mchog dang gnas bcu 'khor dang bcas la 'bul /
de nas gong gi byin rlabs dran par byas la /
A+o~M AHhU~M lan gsum brjod /
na maHsarba ta thA ga ta a wa lo ki te A+o~M saM b+ha ra saM b+ha ra hU~M/
gtor ma 'dod pa'i yon tan lnga dang ldan pa 'di nyid /
yul phyogs dang sa phyogs 'di nyid na gnas pa'i gnas bdag gzhi bdag sa bdag 'khor dang bcas pa dang /
'gro ba rigs drug lan chags kyi mgron dang bcas pa la 'bul lo //
gtsug lag khang 'di rnams srung zhing skyob pa dang /
so sor 'dod pa'i don thams cad skong bar gyur cig
/bcu gsum pa phrin las gzhol zhing smon pa bya ba ni /
phyogs bcu na bzhugs pa'i sangs rgyas dang byang chub sems dpa' dang :
'phags pa nyan thos dang gnas brtan chen po bcu drug la sogs pa rgyal ba sras dang bcas pa thams cad dgongs su gsol :
bdag cag la sogs pa'i 'gro ba dpag tu med pas lhag bsam rnam par dag cing :
bsam sbyor dad cing gus pa'i sgo nas :
khyed rnams la phyag 'tshal cing gsol ba btab pa dang :
mchod pa phul pa la sogs pa'i dge ba'i rtsa ba 'di dag gi mthu dang nus pa la brten nas :
sangs rgyas kyi bstan pa rin po che phyogs med du rgyas par mdzad du gsol :
sems can thams cad la phan bde dpag tu med pa 'byung bar mdzad du gsol :
lha dang mi thams cad kyi 'dren pa'i gtsug rgyan dam par gyur pa :
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas shAkya thub pa shAkya'i rgyal po'i zhal skyin du gyur pa 'di nyid :
'gro ba thams cad kyi dpal mgon dang skyabs gnas dam par ji srid 'khor ba ma stongs kyi bar du 'byung ba'i gnod pas mi tshugs par :
ra sa 'phrul snang gi gtsug lag khang 'di nyid du brtan par bzhugs par mdzad du gsol :
bzhugs nas kyang 'gro ba thams cad kyis phyag 'tshal ba dang mchod pa 'bul ba dang gsol ba gdab pa'i dmigs yul du gyur cing 'dren pa dam pa mdzad du gsol :
gzhan yang 'phags pa rang byon lnga ldan la sogs pa'i sku gsung thugs mi zad pa rgyan gyi 'khor lo'i rten mchog khyad par can rnams kyang :
'gro ba thams cad kyi dpal dang mgon dang skyabs gnas dam par ji srid 'khor ba ma stongs kyi bar du 'byung ba'i gnod pas mi tshugs par ra sa'i gtsug lag khang 'di nyid du brtan par bzhugs su gsol :
bzhugs nas kyang 'gro ba sems can thams cad kyis phyag 'tshal ba dang mchod pa 'bul ba dang gsol ba gdab pa'i dmigs yul khyad par du gyur cing 'dren pa dam par mdzad du gsol :
de dag thams cad kyi mthu dang nus pa dang stobs dang bsod nams kyi dpal la brten nas :
'byung ba me dang chu'i gnod pa dang 'tshe ba thams cad nye bar zhi bar gyur cig :
bdag cag la sogs pa'i sems can thams cad bla na med pa'i byang chub chen po tshe 'di nyid la thob par byin gyis brlab tu gsol /
gzhan yang 'jig rten gyi khams 'di la sogs pa yangs pa'i rgyal khams thams cad du char chu dus su 'bab par gyur cig
/lo 'bras rtag tu legs par gyur cig
/'thab rtsod dang 'khrug pa thams cad zhi bar gyur cig
/mi nad phyugs nad thams cad rgyun chad par gyur cig
/bcu bzhi pa bkra shis brjod pa ni /
rgyal mtshan rtse mo'i dbang gi rgyal po ltar //
lhag pa'i lha yi gtsug gi rgyan gyur cing //
sgrub pa po la dngos grub mchog stsol ba'i //
mnyam med bla ma mchog gi bkra shis shog
/spangs dang ye shes phun tshogs sangs rgyas kyang //
gdul bya'i dbang gis nyan thos tshul 'dzin cing /
khyad par can gyi phrin las chos skyong ba'i //
gnas brtan chen po rnams kyi bkra shis shog
/phun sum tshogs pa mnga' ba gser gyi ri bo 'dra //
zhes sogs bkra shis kyi tshigs gcad gang shes bya'o //
bco lnga pa rjes kyi bya ba ni /
rdul tshon tshom bu'i dkyil 'khor ma gtogs rten gzhan med na /
A+o~M/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muHye shes pa gshegs /
dam tshig pa bdag la bsdu 'o //
las kyi rjes mi mngon par bya'o //
gnas bcu'i rten nam ras bris kyi dkyil 'khor yod na 'di skad brjod /
phyogs bcu'i rgyal ba sras dang bcas pa thams cad bdag la dgongs su gsol /
ji srid nam mkha' dang mnyam pa'i sems can thams cad sangs rgyas kyi sa la ma 'khod kyi bar du rgyal ba rnams mya ngan las mi 'da' bar bzhugs su gsol /
bye brag tu yang sku gsung thugs kyi rten 'di dag la bskyed cing spyan drangs pa'i ye shes pa thams cad brtan par bzhugs nas /
bdag sogs sems can thams cad la mchog dang thun mong gi dngos grub ma lus pa bstsal du gsol /
zhes lan gsum brjod la me tog gtor ro //
de ltar bod yul dbus kyi rdo rje gdan ra sa 'phrul snang gi gtsug lag khang 'di nyid 'byung ba chu'i 'jigs pa skyob pa'i lung bstan o rgyan rin po che'i bka' las ji ltar byung bzhin gyi chu zlog rdo rje'i lha khang grub pa dang mthun par /
thub dbang gnas bcu'i cho ga mchod pa'i sprin phung 'di nyid kyang sangs rgyas gling pa'i gter gzhung gi tshig don ci lta bar go rim bsgrigs shing ma tshang ba kha skong dang bcas pa 'di nyid /
rdzogs chen pa gar gyi dbang phyug gis sa pho rta lo dbyug pa zla ba'i dus tshes kyi nyin sbyar ba'i yi ge pa ni gung thang bka' bcu pa chos 'byor dpal bzang gis bgyis pa /
'dis kyang bstan pa dang sems can la phan pa rgya chen po 'byung bar gyur cig
/sarba dA ka l+yA NaM b+ha ba tu ///
/
