@#//
snga 'gyur bstan pa rgyas pa'i smon lam chos rgyal dgyes pa'i zhal lung zhes bya ba bzhugs so //
de yang dus kyi tha mar rtsa gsum lha yi thugs rgyud bskul nas bstan pa'i snying po rin po che rgyas par gyur cig snyam du lan gcig tsam mos pa yang /
bsod nams tshad med pa dang ldan zhing rgyal ba'i sras kyi smon lam yongs su rdzogs nas /
skye ba kun tu rgyal ba'i chos dang chos kyi snying po zab mo'i theg pa dang 'phrad nas 'dzin skyong spel bas myur du rnam pa thams cad mkhyen pa'i ye shes la reg par 'gyur ba'i dgos pa yod pas /
skal bzang rnams kyis dus dus dang /
khyad par tshogs mang gi skabs su 'di ltar smon lam gdab par bya ste /
na mo /
phyogs bcu'i bde bar gshegs pa sras dang bcas /
khyad par mnyam med shAkya'i rgyal po dang //
rgyal sras brgyad dang gnas brtan 'phags pa'i tshogs //
mkhyen brtse'i bdag nyid mchog rnams dgongs su gsol //
phan bde'i 'byung gnas bstan pa rin po che //
ston dang sems dpa' 'phags pa mchog rnams kyis //
yang yang dka' bas btsal cing brnags pa'i don //
mtsho skyes rgyal ba'i bstan pa rgyas gyur cig
/mkhan slob chos rgyal sprul pa'i lo paN dang //
bka' gter rig 'dzin brgyud pa yi dam lha //
ma mgon gza' rdor rgyud gsum dregs pa'i tshogs //
snga 'gyur rtsa gsum lha tshogs dgongs su gsol //
thub bstan mdo dang sngags kyi tshul mtha' dag
/gangs can ljongs su brtse bas drangs gyur pa //
ches cher spel ba'i rdo rje'i dam dgongs nas //
mtsho skyes rgyal ba'i bstan pa rgyas gyur cig
/phyogs dus rgyal ba'i sku gsung thugs rdo rje //
rigs gsum sems dpa'i sgyu 'phrul rol mo yis //
gangs can phan bde'i nyi ma gsal bar mdzad //
mtsho skyes\u0f8e
rgyal dang rgyal sras 'phags pa chen po'i tshogs //
bsam bzhin sprul pa'i zlos gar nyer bzung nas //
dri med rgyal bstan nor bu'i rgyal mtshan sgreng //
mtsho skyes\u0f8e
thun mong thun min gzhung kun rang dbang gis //
ma nor bsgyur zhus gtan la phab pa yis //
gangs ljongs snang ba'i sgo chen thog mar phyes //
mtsho skyes\u0f8e
skal bzang gdul byas mdo dang sngags kyi tshul //
nyams su len la gzhan dring mi 'jog par //
bka' dang dgongs pa 'grel ba'i gzhung kun rdzogs //
mtsho skyes\u0f8e
bden gsung bka' yi rgya mtsho chen po la //
zab mo'i chos gter nor bus mngon par mdzes //
mdo dang sngags kyi lam bzang zung du 'brel //
mtsho skyes\u0f8e
rmad byung za hor mkhan po'i spyod pa dang //
mtshungs med dpal ldan klu yi lta ba gnyis //
zung 'brel brgyud pa'i bka' srol phyag rgyas btab //
mtsho skyes\u0f8e
zab mo'i nang rgyud sde gsum dgongs pa'i bcud //
thun min man ngag gsang ba'i lam mchog nas //
'ja' lus chos skur gshegs pa'i ngo mtshar 'bar //
mtsho skyes\u0f8e
rab 'byams zhi khro khyab bdag sgrub sde brgyad //
bka' babs rig 'dzin so so'i dgongs bcud dang //
kun 'dus pad+ma'i bka' srol gcig tu 'khyil //
mtsho skyes\u0f8e
rgyu dang 'bras bu gsang sngags theg pa che //
tshang la ma nor rig 'dzin brgyud pa'i lung //
DA ki'i zhal gyi drod rlangs tho le ba //
mtsho skyes\u0f8e
rdo rje 'chang gi dgongs don bdud rtsi'i bcud //
mkhas grub bye ba'i zhal nas snyan du brgyud //
rtog ge ngan pa'i rang bzos ma bslad pa //
mtsho skyes\u0f8e
gser zhing nor bus spras pa'i yon gyis kyang //
mi 'gugs dbyings kyi mkha' 'gro'i thugs mdzod chos //
brtse bas rjes 'jug skal pa kho nar bkram //
mtsho skyes\u0f8e
ngo bo ka nas dag pa'i ye shes la //
rang bzhin lhun gyis grub pa'i gdangs shar bas //
blun sgom sems las 'das pa'i rdzogs pa che //
mtsho skyes\u0f8e
yod med phyogs rer zhen pa'i dmigs gtad zhig
/mthar 'dzin lta ba'i 'dzin stangs drungs nas phyung //
gzhi lam 'bras bu snang stong zung du 'jug
/mtsho skyes\u0f8e
dus gsum rgyal ba'i dgongs pa mthar thug don //
zab zhi spros bral 'od gsal 'dus ma byas //
rig stong mi shigs rdo rje grub pa'i mtha'//
mtsho skyes\u0f8e
mang du thos pa lung gi sprin 'khrigs shing //
pha rol rgol 'joms rig pa'i glog phreng 'bar //
man ngag gnad kyi bdud rtsi snying la sim //
mtsho skyes\u0f8e
rmad byung a ti yo ga'i gseng lam nas //
ma lus rgyal ba kun gyi ye shes sku /
khyab bdag 'jam dpal rdo rjer rab bsgrubs pa //
mtsho skyes\u0f8e
yang dag tshad ma gsum gyi nga ro yis //
lta dman ri dwags tshogs rnams skrag mdzad pa //
theg mchog seng ge'i sgra dbyangs sa gsum khyab //
mtsho skyes\u0f8e
rgyal bstan yongs su rdzogs pa'i gos bzang rtser //
'od gsal rdo rje snying po'i tog mdzes pa //
phyogs las rnam par rgyal ba'i rgyal mtshan mtho //
mtsho skyes\u0f8e
bdag sogs deng nas 'gro ba ji srid du //
bstan dang bstan pa'i snying po yongs rdzogs pa //
mkha' khyab zhing du 'dzin skyong spel ba yis //
mtsho skyes\u0f8e
mdor na mkhas btsun grub pa'i rnam thar gyis //
rgyal bstan spel ba'i phrin las mkha' khyab pa'i //
bstan 'dzin dam pas sa steng yongs gang nas //
mtsho skyes\u0f8e
dpal ldan bla ma'i sku tshe rab brtan zhing //
bstan pa'i sbyin bdag mnga' thang dar ba yis //
chos srid mi nub nor bu'i rgyal mtshan sgreng //
mtsho skyes rgyal ba'i bstan pa rgyas gyur cig
/ces rgyal ba thams cad kyi ngo bo dpal ldan sangs rgyas pad+ma skyes 'chi med mtshor 'khrungs rgyal ba'i bstan pa snga 'gyur rnying ma zhes grags pa 'di ni rgyal bstan yongs su rdzogs pa'i phyi mo yin cing /
zab gnad che ba du ma'i khyad chos dang lta sgom rnam par dag pa rgyal ba dgyes pa'i lam bzang ma nor ba yin pa 'di ngo shes nas nor bu rin po che byi dor byas te rgyal mtshan gyi rtse la mchod pa bzhin du /
gang zag skal pa dang ldan pa rnams kyis 'chad rtsod rtsom gsum gyi phrin las rlabs po ches phyogs thams cad du dar zhing rgyas par mdzad pa'i thugs khur bzhes pa dang /
de lta bu'i bzhed pa yid bzhin du 'grub pa'i rten 'brel smon tshig tu rnying bstan la lhag bsam rnam par dkar ba mi pham 'jam dbyangs rnam rgyal rgya mtshos gnas dus rten 'brel dge bar gung thun la shar mar bris pa dge legs 'phel ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
