@#//
brang ti'i dngul bre las drang srong ser skya spun gsum gyi rig gtad kyi cho ga mthong gsal me long zhes bya ba bzhugs so //
bden grub mngon shes mnga' ba yi //
drang srong rnams kyis byin rlabs stsol /
khyad chos gsum ldan pra sgrub kyi //
rig gtad cho ga gsal bar bkod //
bslu med mngon shes thig 'debs kyi man ngag drang srong ser skya spun gsum gyi rig gtad bsgrub par 'dod pas /
gnas gtsang mar maN+Dal zlum po dpang sor bzhi rgyar khru gang pa sngon po dri bzang ba'i rnam lnga gla rtsis byugs pa'i steng du /
rin po che'i bum par 'bru lnga snying po lnga blugs shing dar dkar gyi mgul chings ljon shing gi kha rgyan btsugs pa bkod /
g.yas su rin po che'i par bu nang bzang po drug tsha ba gsum ga pur gi waM tsan+dan /
rdo pha waM long bu /
mdung rtse dkar dmar rnams btsug pa dang gtsags bu /
spra ba'i thum bu zhig kyang bzhag
/g.yon du me long zhig gi steng skyes dar ma grir shi ba'i sre long ba /
rta dang ba lang gi sre long /
pho rog dang 'ug pa'i mig bcas sman pa mkhas pa'i skras dril la bzhag
/de dag sgrub pa'i skabs dngos su 'dzom dgos kyang rig gtad tsam la dngos su gang 'dzom bzhag
/ma 'dzom pa rnams ri mo'i mtshan ma bris pa la kha byang btab ste bzhag kyang rung ngo //
bum pa par bu me long gsum po srad bu sna lngas sbrel /
mdun du dkar gtor pad 'dab bzhi pa gnyis bsgrig nyi zla nor bu'i rgyan ldan sku tsaka btsugs shing dar dkar gyi gdugs phub pa bsham /
'dzom na tsan+dan ar nag bzang drug spos dkar rnams kyi dud pa gtang ngo //
thog mar bgegs gtor gtang /
mtshams bcad /
srung 'khor bsgom pa rnams g.yu snying las byang ltar bya /
de nas skyabs 'gro sems bskyed lan gsum song nas bdag mdun sgrub pa ni /
oM swa b+hA ba sogs /
gnyis snang chos kyi dbyings su bsdus //
ka dag rig pa rten med de //
gsal 'grib med pa'i ngang la bzhag
/slar yang snying rjes kun bslangs nas //
bdag mdun drang srong ser skya ni //
phyag g.yas ye shes gtsags bu bsnams //
'gro ba'i nyon mongs zug rngu 'byin //
g.yon pa bdud rtsi'i bum pa 'dzin //
'chi med rig 'dzin dngos grub ster //
sngon du gcung po sngo skya ni //
phyag g.yas gser gyi skam pa yis //
bdag 'dzin rde 'u dbyung bar byed //
g.yon pa dngul dkar me long bsnams //
snang srid ma 'dres gsal bar ston //
g.yas na khye'u chung dmar skya ni //
phyag g.yas ne tso smra mkhas 'dzin //
nad gdon 'tsho 'chi lung ston byed //
g.yon pa rig pa'i khye'u chung khrid //
snang srid legs nyes thams cad sgrog
/kun kyang gzhon tshul bkrag mdangs rgyas //
'dzum sgeg yid 'ong blta na sdug
/dar dang rin chen rgyan gyis spras //
gnas gsum yi ge gsum mtshan bsgom //
hU~M gi 'od zer spro bsdu yis //
rang bzhin ka dag chos kyi dbyings //
brtan g.yo kun khyab sman gyi ri //
g.ya' gangs mtsho gling phyogs bcu nas //
sman bla rig 'dzin brgyud pa dang //
drang srong ser skya spun gsum la //
mched 'khor sum brgya drug cur bcas //
lha lam chu 'dzin 'khrigs pa ltar //
spyan drangs rten la 'khor bar bsam //
de yi 'od kyis rten rnams ni //
bsangs sbyangs dag pa nyid gyur te //
ngo bo ye shes rnam rol pa //
chos kun gsal 'grib med 'char ba'i //
rnam pa rang rang rdzas kyi tshul //
drang srong 'khor bcas 'dus par gyur //
ces dmigs pa rtse gcig pas /
tad+ya thA/
ma hA bai shaM tse /
rat+na bai shaM dz+ya /
u hA bai shaM tse /
a mr-ita ba la /
sid+d+hi dza hU~M breng hU~M/
pra ti swA hA/
zhes ci nus bzlas mthar /
bdag dang slob ma brgyud par bcas //
gso dpyad kun la mkhas pa dang //
rtsa chu na lugs la sogs pa //
nad rtags gcer mthong gsal ba dang //
mthong bas shes pa la sogs pa'i //
dngos grub ci 'dod bstsal du gsol //
ces 'dod don gsol /
de nas slob ma rnams la bdud rtsi 'khyil ba'i sngags bzlas pa'i chus khrus dang bgegs bskrad bya //
sems bskyed gsal btab la /
de'ang rje btsun g.yu thog mgon po de nyid sngon rgya gar 'phags pa'i yul du slob dpon 'phags pa klu sgrub tu skye ba bzhes pa'i skabs /
drang srong nyi shu rtsa gcig gis sman gyi dngos grub phul te rig 'dzin tshe'i bcud len brnyes /
so so'i pra sgrub kyi gdams pa'ang g.yar dam du phul ba'i nang nas thams cad kyi bcud 'dus pa /
bar chad chung zhing sgrub sla ba /
rdzun med mngon shes thig 'debs kyi gdams pa ni ser skya spun gsum gyi sgrub thabs te /
ji skad du /
rtsa dang chu la ma ltos par //
nad dang gdon la mdzub tshugs yod //
mo dang rtsis la ma ltos par //
'tsho 'chi legs nyes stangs gcod yod //
rgyud 'grel man ngag ma ltos par //
sman dpyad rig pa klong rdol yod //
de 'dra'i khyad chos gsum ldan gyi //
gdams pa yid bzhin nor bu 'di //
las can gcig dang 'phrad par shog
/ces bsngags pa 'di nyid 'phags pa klu sgrub zhabs kyis slob dpon chen po pad+ma saM b+ha ba la bstsal /
des bod du mnga' bdag khri srong lde'u btsan la gnang /
des bsam yas gnam steng ka zhu'i nang du sbas pa brang ti rgyal nye mkhar bus bton te bsgrubs pas 'grub cing rtags phyogs med thon /
de nas rim par brgyud de rje g.yu thog pa chen po la bka' babs pa'i rig gtad kyi cho ga zab mo bsgrub par bgyi ba sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos mdzod /
drang srong sman bla rdo rje 'dzin //
nyam thag 'gro la phan gdags phyir //
mngon shes pra sgrub zab mo yi //
rig gtad cho ga'i bka' drin mdzod //
lan gsum /
khyed rang rnams thugs ma yengs par dmigs pa 'di bzhin du mdzad 'tshal /
a mr-itas bsang /
swa b+hA was sbyang /
stong pa'i ngang las skad cig gis //
slob ma drang srong ser skya ni //
sogs gong ltar brjod la /
spyan drangs khyed rang rnams la thim //
gnyis su med par byin brlabs gyur //
ces dang /
dzaHhU~M baM hoHbrjod cing rol mo 'khrol /
sbyar spos bdug
/de nas bum pa thogs la /
phyi rin po che'i bum pa nang lha dang rig pas byin gyis brlabs pa'i bdud rtsi'i rgyun gyis dbang bskur bar mos shig
/rab mdzes bkra shis dbang gi bum //
dam rdzas bdud rtsi chen pos bkang //
snying gi bu la dbang bskur bas //
log rtog the tshom dri bral shog
/a b+hi Shiny+tsa hU~M/
bum pa spyi bor bzhag la bum chu sbyin /
de ltar dbang bskur pas lus kyi dri ma dag
/'chi ba med pa'i tshe thob /
lus sgrib g.yogs thams cad dang bral bas 'jig rten dang 'jig rten las 'das pa'i gzugs snang thams cad mngon sum du ma sgrib par mthong zhing rig pa'i dbang thob par mos mdzod /
de sku bum pa'i dbang yin no //
de nas slob dpon dang mdun bskyed drang srong mched gsum du gsal ba'i thugs kar sngags phreng gis bskor ba las sngags phreng gnyis pa mched nas byung ba /
khyed rang drang srong ser skya spun gsum du gsal ba'i snying khar 'khod pa'i mos pa dang bcas te 'di'i rjes zlos mdzod byas la /
gong gi bsnyen sngags lan gsum gyis bzlas lung sbyin /
de nas me tog spyi bor bzhag la /
rig sngags 'di ni bzlas gyur na //
gso ba'i shes rab phyogs med 'char /
kha dmar rno thig gtan la 'bebs /
khyod kyis 'gro ba'i don gyis shig
/de ltar bzlas pa'i lung byin pas ngag gi dri ma dag
/dngos med lha dang rig 'dzin thams cad kyis ji skad gsungs pa'i sgra thams cad thos pa'i rna ba'i mngon shes 'char ba'i mos pa mdzod cig
/de ni gzung sngags kyi dbang yin no //
me long bstan la /
'di ltar me long dag pa'i ngos su gzugs brnyan gang yang med kyang rkyen gyi dbang gis gzugs brnyan sna tshogs su 'char zhing snang la snang ba de'ang rang bzhin ma grub pa'i stong pa yin pa ltar /
khyed rang gi sems ngo bo stong pa rang bzhin 'od gsal ba'i ngang du 'du byed kyi rkyen las dran rtog gi snang ba sna tshogs shar yang /
shar ba tsam nas rang bzhin ma grub pa snang stong zung 'jug tu shes par gyis la de'i ngang du cung zad re mnyam par 'jog pa zhu /
rang rig dri bral me long la //
snang srid 'khor 'das chos kun 'char //
bsal bzhag med par shes gyis la //
'khrul pa'i dbang du gtang mi bya //
de ltar sems kyi ngo sprad pas yid kyi dri ma dag
/rang byung ye shes kyi rtogs pa skyes pas snang srid thams cad bkra lam me shes pa'i yid kyi mngon shes 'char ba'i mos pa mdzod /
de thugs me long gi dbang yin no //
de nas sgrub rten gyi rdzas 'di thams cad kyis khyod la dbang bskur zhing gtad pa yin pas /
da phyin chad drang srong spun gsum sgrub pa la brtson par gyis shig
/ces sgrub pa'i lung byin /
de nas dkar gtor sku tsaka btsugs pa thogs la /
gtor ma 'di nyid drang srong chen po ser skya spun gsum dngos su gsal ba'i steng gi cha la rig 'dzin brgyud pa'i bla ma rnams kyang sprin gtibs pa ltar bzhugs nas rgyud byin gyis brlabs par mos mdzod /
gtor ma mgor bzhag la /
bcom ldan 'das sman gyi bla bai DUr+ya 'od kyi rgyal po /
rig pa'i ye shes rnam lnga /
zhu ba'i 'khor sde bzhi la sogs pa drang srong brgyud pa'i bla ma dam pa rnams dang /
drang srong ser skya spun gsum /
gzhan yang mngon shes pra la dga' ba'i lha dang drang srong sman mo 'khor dang bcas pa khyed rnams kyis rdo rje slob ma 'di nyid kyis 'gro ba'i nad gso ba la /
mthong ba yul dang thos pa sgra la sogs pa'i brtags pa la ltos pa med par /
nad kyi ngo bo rgyu rkyen /
gso bya'i sman gyi ngo bo ro nus zhu rjes /
gtar sreg sogs dpyad kyi rigs 'jam rtsub bar gsum gang la gang dgos thams cad blo la wal gyis shar nas /
'gro ba'i nad ltar snang kun brtags gzhan dbang yongs grub thams cad gso ba'i mthu la /
ming thos pa'am mthong ba tsam gyis kyang 'gro ba'i nad kyi sdug bsngal sel nus pa dang phyin chad nad kyi ming tsam yang mi 'byung bar byin gyis rlobs shig
/rdo rje slob ma 'di nyid kyis gang byas lam du 'gro bar byin gyis rlobs shig
/ci byed gzhan don du 'gyur bar byin gyis rlobs shig
/sman pa mang po'i nang nas rgyal mtshan gyi tog ltar 'gyur bar\u0f8e
'brel tshad don dang ldan par\u0f8e
'gro gsum skyabs su 'gyur bar\u0f8e
dug gsum gyi nad gzhi rtsad nas 'byin par\u0f8e
mthar bcud len tshe yi dngos grub la mnga' brnyes nas kun tu bzang po sman rgyal gdod ma'i mgon po'i go 'phang thob ste 'gro ba sems can gyi don nam mkha' dang mnyam par byin gyis rlobs shig
/de ltar gsol ba btab pas steng gi drang srong brgyud pa'i bla ma thams cad 'od du zhu nas ser skya spun gsum la thim /
de gsum 'od du zhu ste khyed rang gi spyi bo'i gtsug tu thim pas thugs rje byin rlabs mngon shes thams cad la drang srong dang mkhyen pa mnyam pa'i mos pa mdzod cig
/dzaHhU~M baM hoH
rten snying dang shis brjod bya /
des drang srong ser skya spun gsum gyi rig pa gtad pa'i cho ga gcig brgyud ma brgyud pa'i phyag bzhes ltar legs par grub pa yin pas /
sgrub rten dang pra sgrub kyi gdams ngag gi sgros tsam yang gzhan la mi smra bar gsang ba chen po'i rgyas 'debs pa sogs dam tshig tshul bzhin du bsrung snyam pas 'di'i rjes zlos /
gtso bos ji ltar sogs dbang rjes spyi ltar bya /
gtor ma bsang sbyang /
'bru gsum dang a kA ros byin brlab /
bsnyen sngags la /
i daM ba liM ta kha kha khA hi khA hi btags pa lan gsum gyis phul /
mchod sbyin gtor ma sogs kyis phrin las bcol /
ma 'byor pa dang sogs kyis nongs pa bshags /
rten yod na brtan bzhugs dang /
med na gshegs su gsol /
bsngo smon dang shis brjod bya /
de lta bu'i tshul gyis dbang bskur ba ni slob ma gzhan phan gyi snying stobs can gyi gang zag la gcig brgyud ma gtogs mi bskur ba'i drang srong bka' rgya dam po yod do //
gzhan la bskur tshe rang gi sgrub pa zhag bdun tsam bskyar la bya bar bshad do //
rdzun med mngon shes thig btab nas //
'gro kun nad kyi zug rngu las //
'gro sgrol drang srong che rnams dang //
mnyam nyid dpal la 'dis 'god shog
/ces pa'ang snying thig dbang chog che chung dang 'brel ba'i cha lag gsal byed karma ngag dbang yon tan rgya mtsho blo gros mtha' yas pa'i sdes de bI ko Ti'i dben khrod du bgyis pa dge legs 'phel //

//
