@#//
tshe khrid rdo rje phreng ba'i nang sgrub kyi phrin las dbang chog dang bcas pa rdo rje pha lam gyi rgyan zhes bya ba bzhugs so //
na mo gu ru A yuHpa ta ye /
'chi med dwangs ma'i lang tsho rgyas pa'i sku
/sor rtog ye shes bcud du 'khyil ba'i mtshan //
thos pas 'chi bdag 'jigs pa 'phrog de nyid //
rdo rje'i slob dpon gzugs su bstan la 'dud //
yang zab tshe yi rig 'dzin myur sgrub thabs //
phyis dus 'chad dang nyams len rgyun dkon pas //
gsal byed tshad ma'i yig cha mkha'i pad+mo //
de phyir lhan thabs lag len cung zad bsdeb //
gzhung 'dir rdo rje phreng bar mtshan gsol ba'i sgrub thabs gsum du bzhugs pa re re bzhin rkang tshugs pa re yin pas phan tshun mi ltos par rang blo dang 'tsham par nyams len byas pas don 'grub pa yin yang /
chos 'di'i gzhung tshugs par byed na phyi sgrub bdag bskyed kho na la brten pa rtsa ba'i bsnyen pa'i tshul /
nang sgrub bdag mdun dkyil 'khor la brten pa spros bcas sgrub pa'i tshul /
gsang sgrub spros med rnal 'byor la brten pa rgyun khyer las sbyor gyi tshul yin pas de dag rim can du nyams su blang dgos shing /
de la phyi sgrub gsang sgrub gnyis la sngon gtor bgegs bskrad skyabs sems bsngo smon sogs sngon rjes kyi chos skabs su babs pa shes na chos spyod yid bzhin nor bu dang thugs sgrub mchod phrin sogs nas sbyor zhing /
ma shes na spyi 'gro btang ba tsam las dngos gzhi gter gzhung kho na 'phri bsnan med par nyams su blangs pas 'thus /
nang sgrub 'di nyid lugs 'di'i bskyed rim gyi rtsa ba yin pa ma zad sgrub mchod dbang bskur ril bu sgrub pa sogs kyang 'di la bsten dgos shing /
de'ang gzhung du bla ma'am gang rigs kyi phrin las gzhung bsrang bar gsungs pas 'dir rat+na rang gzhung kho na nyung gsal du bsdeb par bya'o //
de la gnyis /
tshe'i phrin las bshad pa dang /
dbang bskur ba'i cho ga'o //
dang po sbyor dngos rjes gsum las /
thog mar sbyor ba bkra shis pa'i gnas su yar tshes dus tshod bzang po la /
dkyil 'khor lte ba dmar /
de rgyab pad+ma 'dab bzhi phyogs mdog
/de rgyab 'dab bzhi gnyis rim mdzes tshon /
de rgyab sgo rdzogs dang khor yug zhi dkyil spyi 'gre bya /
ma 'byor na 'bru tshom dbus su gtso 'khor lnga /
de rgyab bzhi nyis rim du bkod pa'i dbus su bum pa dar dmar gyi mgul chings can gyi nang nyer lnga'i rdzas dang bu ram dbang lag mar rtag ngu chos sman rnams sbyar ba'i ril bus bkang bar gsungs kyang ma 'dzom na bum sman de dag btab pa'i chus bkang ba'i khar /
me long la mtshal gyis dbus su hrIH
mtha' skor du bsnyen sngags bris pas bkab pa'i steng gzungs thag rdo rje bzhag
/de steng khri'u la tshe 'brang bum gzugs ma'i khar tshe dpag med kyi sku dang rma bya'i mdongs kyis brgyan pa bzhag
/mdun du sman raka gtor gsum /
phyi mchod bskor bsham /
g.yas g.yon du tshe ril tshe chang /
dbang bskur gyi skabs rdor dril lhan cig pa /
rdo rje dril bu tha dad /
dbu rgyan rnams kyang phyogs spyi ltar bzhag
/sngon gtor /
tshogs kyi yo byad /
mda' dar dmar po sogs nyer mkho rnams 'du bya'o //
gnyis pa dngos gzhi la /
gter gzhung mjug bskyed kyi brgyud 'debs sngon du 'gro bas /
skyabs sems tshogs gsag ni /
mdun gyi nam mkhar bla ma tshe dpag tu med pa la mchog gsum rtsa gsum chos skyong srung ma'i tshogs kyis bskor ba sprin gtibs pa ltar gsal bar gyur /
hrI:
bla ma tshe dpag med pa dang :
tshe dbang rig 'dzin thob rnams la :
sgo gsum dad pas skyabs su mchi :
'gro ba sems can kun don du :
'chi med tshe la dbang ba yi :
rig 'dzin thob par sems bskyed do :
mi 'gyur rtag pa rdo rje'i sku :
tshe bdag rnams la phyag 'tshal lo :
'jig rten dang ni 'das pa yi :
bcud rnams ma lus mchod par 'bul :
srog gcod la sogs mi dge'i las :
nyams chag sdig sgrib mthol lo bshags :
'chi med rig 'dzin sgrub la sogs :
tshogs gnyis rnams la yi rang ngo :
bdag sogs sems can thams cad kyi :
tshe yi bar chad sel bar bskul :
ji srid 'khor ba ma stongs bar :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
lan gsum brjod /
'byung gtor gtang ba ni /
rang nyid skad cig gis rta mchog he ru ka'i skur gyur /
oM badzra kro d+ha ha ya grI ba hU~M phaT:
gtor ma /
a mr-itas bsang /
swa b+hA bas sbyang /
stong pa'i ngang las b+h+rU~M las yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
a kA ro lan gsum gyis byin brlab /
sarba big+h+nAn A kar+Sha ya dzaHsa 'gugs /
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la bka' bsgo ba ni /
hU~M:
thams cad ye nas chos sku'i dkyil 'khor du :
gnyis 'dzin rtog pa'i bgegs tshogs mi dmigs kyang :
byang chub sgrub la bar chad byed pa'i bgegs :
bdud dang log 'dren thams cad phyir dengs shig :
suM b+ha ni sogs kyis bskrad /
mtshams gcod pa ni /
hU~M:
bdag ni dbang chen khros pa'i he ru ka :
steng 'og phyogs mtshams mtshon cha'i me ri 'bar :
khro chung yak+sha mang po skar ltar 'khrugs :
bka' 'das rdul phran bzhin du brlag par 'gyur :
oM hrIHbadzra kro d+ha ha ya grI ba u tsa ta ya badzra rak+Sha rak+Sha hU~M phaT:
byin dbab pa ni /
spos rol dbyangs bcas mda' dar g.yab la /
hU~M:
byin chen ngo mtshar mchog gi gnas :
tshe la dbang ba'i dkyil 'khor 'dir :
bcom ldan mgon po tshe dpag med :
tshe yi lha mo mgyogs ma dang :
pho nya sprul pa yang sprul bcas :
phyogs bcu nam mkha'i mtha' mnyam nas :
'khor 'das kun gyi tshe dang dpal :
bkrag mdangs gzi brjid kun sdus la :
gnas mchog 'di ru byin phob cig :
tshe dang dpal gyi 'od zer 'bar :
dkyil 'khor rdzas la byin chen phob :
rnal 'byor bdag la dbang chen skur :
hU~M b+h+rU~M badzra A yu she hU~M A:
A be sha ya a A:
mchod gtor byin rlabs ni /
hU~M:
snod bcud thams cad phyi nang mchod pa'i sprin :
snang srid gzhir bzhengs mnyam rdzogs chen po'i klong :
phyi nang gsang gsum dpag med ji snyed rnams :
dus gsum rgyal ba mnyes pa'i sprin du gsal :
oM AHhU~M sarba pany+tsa a mr-ita hU~M hrIHthA:
oM AHhU~M ma hA ba liM ta te dzo ba liM ta ba la ba te gu h+ya hrIHshwa sa ma ye hU~M:
oM AHhU~M ma hA rak+ta dz+wa la maN+Da la hU~M phaT:
oM AHhU~M badzra puSh+pe d+hU pe A lo ke gan+d+he ni bid+ya shab+da sarba pU dza oM AHhU~M:
lha bskyed pa ni /
swa b+hA bas sbyang /
stong pa'i ngang las pad+ma dang nyi zla'i steng du bdag nyid tshe dpag med sku mdog dmar po tshe yi bum pa 'dzin la /
rgyan sna tshogs kyis brgyan pa /
gzi brjid dang ldan par gsal ba'i thugs kar zla ba'i steng du hrIHla rtsa sngags kyis bskor ba /
hrIHlas 'od zer 'phros nas bum pa la phog
/b+h+rU~M zhes brjod pas bum pa b+h+rU~M las ye shes kyi gzhal yas khang sgo gru rta babs dang bcas pa phyi gsal nang gsal ba'i dbus su nyi zla pad+ma'i steng du   yi dam tshe dpag tu med pa sku mdog dmar po longs spyod rdzogs pa'i rgyan cha lugs dang ldan pa 'od zer 'jig rten gyi khams thams cad khyab par 'phro ba /
phyag na tshe yi bum pa ye shes kyi bdud rtsis bkang ba pad sdong gis kha brgyan pa bsnams pa la yum pad+ma dbyings phyug ma rgyan dang ldan pa phyag g.yas tshe dar dang g.yon bum pa 'dzin pas 'khril ba'o //
de'i shar du mi bskyod tshe dpag med mthing ga rdo rje dang tshe bum 'dzin pa yum mA ma kI dang 'khril ba /
lhor rin 'byung tshe dpag med ser po rin po che dang tshe bum 'dzin pa yum sangs rgyas spyan ma dang 'khril ba /
nub tu rnam snang tshe dpag med dkar po 'khor lo dang tshe bum bsnams pa yum dbyings phyug ma dang 'khril ba /
byang du don grub tshe dpag med ljang gu rgya gram dang tshe bum bsnams pa yum dam tshig sgrol ma dang 'khril ba /
yum thams cad phyag g.yas tshe'i mda' dar dang g.yon tshe bum bsnams pa /
thams cad kyang rgyan cha lugs gtso bo dang mtshungs pa'o //
de'i phyi rol gyi shar du lA se dkar mo /
lhor mA le ser mo /
nub tu gI tI dmar mo /
byang du nirti ljang gu
/de rnams kyang dar dang rin po che'i rgyan gyis spras pa /
g.yas pa thams cad na tshe'i mda' dar dang /
g.yon thams cad na tshe'i bum pa bsnams pa'o //
de'i phyi rol du tshe'i dbang sdud phyag rgya'i lha mo mgyogs ma bzhi ni /
shar du dkar mo lcags kyu ma /
lhor ser mo zhags pa ma /
nub tu dmar mo lcags sgrog ma /
byang du ljang mo dril bu ma ste bzhi ka'ang g.yas na rang rtags dang tshe mda'/
g.yon pas tshe bum bsnams pa 'khor du sprul pa tshe'i lha mo 'bum 'bum gyis bskor ba'o //
gtso 'khor thams cad kyi spyi bor oM dkar po /
mgrin par AHdmar po /
thugs kar hU~M sngon pos mtshan pa'o //
de'i steng du tshe'i gtor ma mi dmigs pa las /
rma bya brgyad kyis btegs pa'i pad+ma 'dab ma stong ldan nyi zla'i steng na bla ma o rgyan rin po che tshe dpag tu med pa sku mdog dmar gsal pad+ma rA ga'i mdog can /
longs spyod rdzogs sku rin po che'i rgyan thams cad kyis brgyan pa /
mnyam gzhag steng na tshe bum 'chi med kyi bdud rtsis bkang ba 'dzin pa /
mdun na tshe bdag ye shes kyi mkha' 'gro mtsho rgyal dkar dmar mdangs dang ldan pa gzhon nu bcu drug lon pa'i tshul g.yas pas pad+ma dang g.yon pas tshe bum 'dzin pa rin po che dang rus pa'i rgyan gyis spras pa yab dang 'khril ba /
de'i thugs kar zla ba'i steng du hrIHla sngags kyis bskor ba'o //
bdag dang dkyil 'khor gyi lha tshogs rnams kyi thugs ka nas 'od zer kha dog lnga dang ldan pa steng 'og phyogs bcur 'phros pas /
phyogs bcu'i rgyal ba dpag tu med pa dang /
khyad par du ye shes pa rnams mdun gyi nam mkhar spyan drang par gyur /
de nas tshe mda' rol mo dang bcas te spyan 'dren pa ni /
hU~M:
nub phyogs bde chen dag pa'i zhing :
'gyur ba med pa'i pho brang nas :
rigs bdag tshe yi mgon po ni :
tshe yi lha mo mgyogs ma dang :
pho nya sprul pa yang sprul bcas :
rnal 'byor bdag cag sgrub pa pos :
tshe yi dngos grub bsgrub bya'i phyir :
thugs dam dbang gis spyan 'dren na :
thugs rje'i dbang gis byon nas kyang :
dam tshig gsang ba'i dkyil 'khor 'dir :
nyi zla pad+ma'i gdan steng du :
dgyes pa'i tshul du bzhugs nas kyang :
sgrub mchog bdag la dngos grub stsol :
A yuHsarba ta thA ga ta sa ma ya tiSh+Tha lhan :
mdun gyi nam mkhar bzhugs par bsams la phyag 'tshal ba ni /
hU~M:
deng gi gnas mchog dam pa 'dir :
tshe yi lha tshogs 'khor bcas la :
bdag cag lus ngag rab dad pas :
rtag par rgyun gyis phyag bgyi 'o :
a ti pU ho :
pra ti dza ho :
de nas phyi nang sman gtor rak+ta la sogs mchod pa ni /
hU~M:
tshe yi bdag po gtso 'khor la :
me tog bdug spos mar me dri :
zhal zas sil snyan la sogs dang :
gzugs sgra dri ro reg bya chos :
sbyor sgrol tan gaN rmad du byung :
ngo mtshar mchog gi a mr-i ta :
dam rdzas gtor chen 'dod yon tshogs :
dug gsum rak+ta dza gad chang :
mchod pa'i bye brag dpag med ni :
mdzes pa'i lha mo bcu drug gis :
sa gzhi khyab pa'i gar byed cing :
nam mkha' khyab pa'i phyag rgya bsgyur :
rdo rje glu yis bskul nas kyang :
tshe yi dkyil 'khor lha tshogs la :
tshe yi dngos grub stsol phyir 'bul :
a la la ste bzhes su gsol :
oM badzra A yu she :
puSh+pe d+hU pe A lo ke gan+d+he nai bid+ya shab+da pU dza ho :
sarba pany+tsa a mr-ita :
ma hA ba liM ta :
bo d+hi tsit+ta ga Na gu h+ya :
ma hA rak+ta :
ma hA mu dra dz+nyA na sarba pany+tsa pU tsa khA hi khA hi :
bstod pa ni /
hrI:
bcom ldan mgon po tshe dpag med :
nam mkha' mnyam pa'i sku mnga' ba :
sku mchog rnam par dag pa'i sku :
mnyam nyid rdo rje'i sku la bstod :
gsung mchog rnam par dag pa'i gsung :
gsung rab dam pa spros dang bral :
yi ge med cing sgra spangs pa :
spros med gsung la phyag 'tshal bstod :
thugs nyid rnam par dag pa'i thugs :
thugs mchog rnam par rtog pa spangs :
chags med ye shes mkhyen pa ste :
stong nyid thugs la phyag 'tshal bstod :
rigs bzhi yab yum lha mo bzhi //
mgyogs ma bzhi dang sprul 'khor bcas //
tshe yi dkyil 'khor lha rnams la //
sgo gsum gus pas phyag 'tshal bstod //
'dod don gsol gdab ni /
kye :
rje btsun o rgyan rin po che :
rgyal ba'i dbang po tshe dpag med :
'gro ba kun gyi gnyen gcig po :
mgon med bdag la thugs rjes zungs :
bdag la re sa gzhan na med :
skyid sdug re ltos khyed shes pas :
'chi med tshe yi dngos grub stsol :
'byung ba phyi yi bcud sdus la :
rnal 'byor nang gi lus la stims :
rdo rje tshe yi dbang thob shog :
lan gsum /
ye shes pa rnams kyis bdag dang dkyil 'khor gyi lha rnams la sku gsung thugs kyi byin phab :
ye shes lnga'i dbang bskur nas dam tshig la ye shes gnyis su med par thim :
khyad par du bla ma o rgyan chen po dang :
rtsa ba dang brgyud pa'i bla ma dpag tu med pa thams cad kyang tshe dpag tu med pa'i rang bzhin du byon te sku gsung thugs kyi byin phab :
ye shes lnga'i dbang bskur nas dam tshig la ye shes gnyis su med par thim par gyur :
de nas 'dzab kyi 'khrul 'khor ni /
bdag bskyed thugs ka'i sngags phreng las 'od zer 'phros pas dkyil 'khor gyi lha rnams la phog :
thugs dam rgyud bskul bas lha'i thugs ka nas 'od zer phyogs bcur 'phros pas :
phyogs bcu'i sangs rgyas dang byang chub sems dpa' bla ma yi dam mkha' 'gro chos skyong thams cad kyi sku gsung thugs kyi rang bzhin tshe'i bcud thams cad rdo khab len gyis lcags blangs pa ltar du 'ub 'ub bsdus nas :
gzhal yas bum pa'i nang du 'chi med ye shes kyi bdud rtsis dkar chil gyis 'khyil bar gyur :
ces pa'i don la sems rtse gcig tu gtad la /
oM gu ru A yur+dz+nyA na sid+d+hi hU~M:
a mA ra Ni dzI ban d+hi ye swA hA:
zhes bsnyen sgrub gcig dril gyi sngags 'bru nyi shu pa bzla /
grangs tshad ni bye ba gcig dang 'bum phrag bdun no //
thun mtshams su mda' dar dmar po g.yab la tshe 'gugs pa ni /
hU~M:
shar gyi phyogs nas tshe 'gugs ma :
lA se dkar mo tshe yi bdag :
phyag na tshe yi bum pa bsnams :
bum pa'i rang bzhin gzhal yas khang :
bum pa'i kha rgyan dpag bsam shing :
bum pa'i mgul chings le brgan dar :
bum pa'i gzungs thag lu gu rgyud :
lu gu rgyud la pad+mo'i phreng :
shar gyi phyogs nas tshe khug la :
sgrub mchog bdag la dbang skur cig :
hU~M:
lho yi phyogs nas tshe 'gugs ma :
mA le ser mo tshe yi bdag :
phyag na tshe yi bum pa bsnams :
bum pa'i rang bzhin gzhal yas khang :
bum pa'i kha rgyan dpag bsam shing :
bum pa'i mgul chings le brgan dar :
bum pa'i gzungs thag lu gu rgyud :
lu gu rgyud la pad+mo'i phreng :
lho yi phyogs nas tshe khug la :
sgrub mchog bdag la dbang skur cig :
hU~M:
nub kyi phyogs nas tshe 'gugs ma :
gi tI dmar mo tshe yi bdag :
phyag na tshe yi bum pa bsnams :
bum pa'i rang bzhin gzhal yas khang :
bum pa'i kha rgyan dpag bsam shing :
bum pa'i mgul chings le brgan dar :
bum pa'i gzungs thag lu gu rgyud :
lu gu rgyud la pad+mo'i phreng :
nub kyi phyogs nas tshe khug la :
sgrub mchog bdag la dbang skur cig :
hU~M:
byang gi phyogs nas tshe 'gugs ma :
nIrti ljang mo tshe yi bdag :
phyag na tshe yi bum pa bsnams :
bum pa'i rang bzhin gzhal yas khang :
bum pa'i kha rgyan dpag bsam shing :
bum pa'i mgul chings le brgan dar :
bum pa'i gzungs thag lu gu rgyud :
lu gu rgyud la pad+mo'i phreng :
byang gi phyogs nas tshe khug la :
sgrub mchog bdag la dbang skur cig :
hU~M:
'byung ba lnga ni sangs rgyas dngos :
bde chen rigs kyi yum mchog rnams :
'byung ba phyi yi bcud sdus la :
rnal 'byor nang gi lus la stims :
sha yi khams nas tshe nyams na :
rigs kyi lha mo sangs rgyas spyan :
sa yi khams nas bcud sdus la :
'chi med tshe yi dngos grub stsol :
khrag gi khams nas tshe nyams na :
rigs kyi lha mo mA ma kI:
chu yi khams nas bcud sdus la :
'chi med tshe yi dngos grub stsol :
drod kyi khams nas tshe nyams na :
rigs kyi yum mchog gos dkar mos :
me yi khams nas bcud sdus la :
'chi med tshe yi dngos grub stsol :
rlung gi khams nas tshe nyams na :
rigs kyi yum mchog dam tshig sgrol :
rlung gi khams nas bcud sdus la :
'chi med tshe yi dngos grub stsol :
sems kyi khams nas tshe nyams na :
rigs kyi yum mchog kun tu bzang :
nam mkha'i khams kyi bcud sdus la :
'chi med tshe yi dngos grub stsol :
rigs kyi yum gyur khyed rnams kyis :
'byung ba'i tshe srog brtan par mdzod :
hU~M:
shar gyi phyogs nas rdo rje tshe 'gugs ma :
dkar mo mgyogs ma tshe yi bum pa 'dzin :
sku gsung thugs sprul dkar mo mgyogs ma 'bum :
rdo rje tshe mchog 'gugs pa'i las mdzod cig :
hU~M:
lho yi phyogs nas rin chen tshe 'gugs ma :
ser mo mgyogs ma tshe yi bum pa bsnams :
sku gsung thugs sprul ser mo mgyogs ma 'bum :
rin chen tshe mchog 'gugs pa'i las mdzod cig :
hU~M:
nub kyi phyogs nas pad+ma tshe 'gugs ma :
dmar mo mgyogs ma tshe yi bum pa 'dzin :
sku gsung thugs sprul dmar mo mgyogs ma 'bum :
pad+ma tshe mchog 'gugs pa'i las mdzod cig :
hU~M:
byang gi phyogs nas las kyi tshe 'gugs ma :
ljang mo mgyogs ma tshe yi bum pa 'dzin :
sku gsung thugs sprul ljang mo mgyogs ma 'bum :
las rab tshe mchog 'gugs pa'i las mdzod cig :
rgyal ba byin chen rnams kyis byin phob la :
mgyogs ma tshe bdag rnams kyis tshe khug cig :
rnal 'byor skal ldan bdag la tshe dbang skur :
'chi med tshe yi dngos grub bstsal du gsol :
zhes bskul zhing bdag dang bum pa la 'gugs bstim drag tu bya'o :
gal te bsnyen pa byed na 'dir kha skong dbyangs gsal sogs brjod /
kyai :
bla ma tshe dpag med pa dgongs :
bdag ni khyed la rab gus pas :
rtse gcig gdung bas gsol ba 'debs :
phyi nang gsang ba'i mchod tshogs dang :
snang srid snod bcud mchod par 'bul :
mi dge nyams chag thams cad bshags :
gsang ba thugs kyi dkyil 'khor nas :
'chi med tshe yi dngos grub stsol :
ces mchod bstod bya /
'og nas 'byung ba'i smon lam yang gdab nas spyod lam la mjug go
/bsnyen pa dus grangs thems nas las sbyor gyi bsnyen pa 'bru brgyad pa ni /
oM hU~M badzra A yu she hU~M A:
zhes khri tsho gcig bzla'o //
gsum pa rjes kyi rim pa la /
tshogs mchod spro na byin rlabs nas bsgral bstab kyi bar du bya /
skabs 'dir bka' gter srung ma'i gtor ma 'bul /
tshogs la rol zhing lhag ma chad brtan rta bro yan tshe sgrub gsang 'dus las byang 'chi med go cha lta bu gang bdes bya'o //
de nas dngos grub blang ba ni /
oM AHhU~M hrI:
bla ma sangs rgyas rin po che :
tshe dpag med pa 'gro ba'i mgon :
yang gsang thugs kyi ga 'u nas :
mi 'gyur rdo rje tshe yi dbang :
bla med mchog gi rin po che :
mgon pos bdag la bskur du gsol :
zhes gsol ba gdab pas /
o rgyan rin po che tshe dpag med dang yi dam tshe bdag rigs lnga tshe'i lha mo rnams kyi tshe'i bum pa nas 'chi med ye shes kyi bdud rtsi babs pa dang :
sbyor mtshams nas dwangs ma dkar dmar babs pa gnyis dkar na ra ra babs pa rang gi spyi bo nas mar byung bas lus kyi gsang gnas nas spyi bo'i bar du 'chi med kyi bdud rtsis ltem gyis gang bar bsam zhing :
rtsa sngags sham bur /
oM gu ru A yuHsid+d+hi kA ya a b+hi Shiny+tsa oM:
brgya'am nyer gcig bzlas la bum pa spyi bor gtugs /
des 'gres te /
kA ya'i mal du wA ka sbyar la mgrin pa /
tsit+ta snying ga
/sarba lte bar gtugs la /
tshe dpag tu med pa'i sku gsung thugs yon tan phrin las dang bcas pa'i byin rlabs rang rang gi lus ngag yid gsum la thim pas 'chi med rdo rje'i tshe mchog thob par gyur ces mos la nges shes bskyed do //
tshe gtor dngos grub tu rol /
tshe bum gyi bdud rtsi 'thung zhing tshe ril zos la /
rang lus 'chi med ye shes kyi bdud rtsis gang bas dwangs ma'i bcud thams cad snying ga'i nr-iHyig la thim pas bkrag mdangs gzi brjid 'od dang ldan te rtag cing mi 'gyur ba rdo rje'i skur gyur par mos la /
e ma ho :
tshe dpag med pa'i byin rlabs dang :
bsnyen sgrub mthar phyin 'di yi mthus :
bzhi brgya rtsa bzhi'i nad rnams dang :
stong phrag brgyad cu'i bgegs rnams dang :
glo bur dgu bcu rtsa gcig dang :
dus min 'chi ba rnam brgyad sogs :
mi mthun tshe yi bar gcod rnams :
ma lus zhi zhing zlog par mdzod :
ces lan bdun brjod do //
de nas mdun bskyed dkyil 'khor la dmigs te sngags tsam gyis mchod /
bstod par 'os pa sogs kyis bstod /
yig brgya lan gsum dang /
hrIH
ma 'byor lhag chad nyams chag kun //
ye shes lha la mthol lo bshags //
'gal rkyen sgrib par ma gyur cig
/byang dag tshangs pa'i dngos grub stsol //
bskyed rdzogs bsgrubs pa'i dge ba rnams //
'gro don sangs rgyas thob phyir bsngo //
'khor ba'i 'khor lo zhig gyur nas //
mya ngan 'das pa rab thob shog
/bdag gzhan tshe dpal longs spyod chos //
phun sum tshogs pa'i bkra shis shog
/ces nongs bshags dang smon lam bya /
ras bris la dmigs te brtan bzhugs spyi mthun bya /
bdag bskyed 'od gsal du bsdus te rgyun spyod la gzhug pa ni /
hrI:
bdag nyid sgyu ma chu zla 'ja' tshon bzhin :
'gro ba'i don phyir thugs rjes skur bzhengs nas :
stong dang thugs rje'i snying rje zung 'brel bas :
rgyun du 'gro ba 'dren pa'i spyod lam bya'o :
smon lam ni /
rigs bdag bde gshegs rig 'dzin gtso :
brtser dgongs khyed mchod byin rlabs kyis :
nad gdon bar chad rkyen zhi nas :
phyogs dus kun tu bde skyid cing :
bsam pa yid bzhin 'grub pa dang :
myur du sangs rgyas thob par shog :
shis pa brjod pa ni /
bka' brgyud bla ma yi dam lha :
bde gshegs kun 'dus bkra shis shog :
dus gsum rgyal ba'i gshegs shul mchog :
lta sgom spyod pa'i bkra shis shog :
tshe yi bar chad rkyen bzlog nas :
'chi med tshe yi bkra shis shog :
ces brjod la me tog gi char bsnyil lo //
gnyis pa dbang gi cho ga ni /
sbyor dngos gong du bkod pa bzhin bsgrubs la /
'dzab kyi skabs su skul tshig ni /
hU~M:
dbus phyogs 'khor lo'i gzhal yas na :
thabs shes nyi zla 'od kyi dkyil :
ma chags pad+ma ge sar steng :
bcom ldan mgon po tshe dpag med :
sku mdog dmar ser 'od zer 'phro :
phyag na tshe yi bum pa bsnams :
bum pa 'chi med bdud rtsis bkang :
bum pa'i kha rgyan dpag bsam shing :
bum pa'i mgul chings le brgan dar :
phyogs bcu'i sangs rgyas thams cad kyi :
'chi med bdud rtsi'i bcud bsdus nas :
bkra shis bum pa'i nang du bskyil :
dus 'dir skal ldan bdag cag la :
'chi med tshe yi dngos grub stsol :
ces pa tsam mam rgyas par spro na rigs bzhi des 'gres te bskul la thog mar /
oM badzra gu ru A yu she sa ra ha ka ra re sha ra re swA hA:
brgya rtsa brgyad kyis bsnyen mchod bya /
de nas nang sgrub gzhung bsnyen dang /
oM AHhU~M badzra gu ru A yur+dz+nyA na a mA ra Ni dzI ban d+hi ye swA hA:
zhes bsnyen pa'i dngos gzhi yin pas ci 'grub bya /
bzlas pa'i mjug tu 'khor 'das kyi tshe bcud sgrub rdzas la bsdus par mos la las sbyor sngags kyang ci 'grub bzla /
tshe 'gugs grub pa dang tshogs byed na bsgral bstab gter srung gtor 'bul yan grub nas /
las bum sgrub pa ni /
las bum nang du pad nyi'i gdan la khro bo bdud rtsi 'khyil pa ljang ser rgya gram dang sdigs mdzub mdzad pa khro bo'i chas thams cad dang ldan pa gsal bar gyur /
de la dmigs te /
oM a mr-ita kuN+Da lI tshin+d+ha tshin+d+ha hU~M phaT:
brgya rtsa bzla /
lha 'od du zhu bas dag byed kyi bdud rtsi nus pa dang ldan par gyur /
de nas bdag 'jug blang ba ni /
dmigs med stong pa'i ngang nyid las :
rang skad cig gis mgon po tshe dpag med sku mdog dmar po bye ru lta bu rgyan sna tshogs kyis brgyan pa :
phyag mnyam gzhag gi steng na bum pa 'dzin pa :
de'i spyi bor rdo rje sems dpa' yab yum :
mgrin par rin chen 'byung ldan yab yum :
snying gar rnam snang yab yum :
lte bar don yod grub pa yab yum rnams sku mdog rigs kyi kha dog can phyag g.yas thams cad rang rtags g.yon thams cad tshe'i bum pa bsnams pa :
lha de dag gi spyi bor oM:
mgrin par A:
thugs kar hU~M gis mtshan pa'o :
badzra rak+Sha rak+Sha hU~M:
zhes brjod pas /
spyi bor sna tshogs rdo rje rgya gram las rdo rje'i drwa bas lus thams cad go lhubs su gtams par bsam :
bdag gtso bo'i thugs ka'i hU~M las 'od 'phros pas :
phyogs bcu nas ye shes sems dpa' rnams rang rang gi tshul du spyan drangs te :
ye shes pa rnams kyi gnas gsum nas yig 'bru gsum las 'od 'phros te :
bdag dam tshig pa rnams kyi gnas gsum du thim ste bdag la dbang bzhi rdzogs par bskur zhing :
bdag dang ye shes pa'i yig 'bru'i 'od zer gyis ye shes kyi me 'bar nas tshe dpag med kyi tshe'i bum pa las 'chi med kyi bdud rtsi khol bas :
bdag gi spyi bo nas 'khor lo lngar rim gyis khengs nas phyi nang gsang ba'i dbang bzhi rdzogs par gyur te :
khyod kyis 'gro ba dpag tu med pa la dbang skur cig :
ces gnang ba byin nas rdo rje slob dpon du bskos nas bdag dam tshig pa dang gnyis su med par sa bon la thim par bsam :
de nas yab yum rang rang gi sa bon la rang rang gi snying pos bskor bar bsam la :
bzlas pa byas pas de dag las 'od 'phros pas :
bdag gzhan gyi sgrib pa thams cad dag par bsam la /
oM hU~M swA AMHhA:
mUM lAM mAM pAM tAM:
A yuHsid+d+hi pha la hU~M dza :
zhes ci rigs bzla /
sangs rgyas thams cad kyis bdag la dbang skur bar bsam la yan lag rgyas bsdus gang lcogs bya /
rdor dril thog la /
dbang zhu gon la /
hU~M:
bdag ni skal ldan rigs kyi bu :
sangs rgyas kun gyis rab tu bsngags :
rdo rje 'chang gis dbang yang bskur :
hU~M:
nga ni rigs kyi bdag po ste :
sku lnga ye shes lnga yi bdag :
ma rig log rtog 'khrul pa yis :
'khor ba'i rgya mtshor bying ba rnams :
thams cad bdag gis bsgral bar bya :
ma grol ba rnams dgrol bya zhing :
ma bsgral pa rnams bsgral ba dang :
dbugs ma phyung pa dbugs dbyung bya :
hU~M:
nga ni rgyal ba kun gyi sras :
dus gsum rgyal ba'i dbang yang bskur :
rang byung rig pa'i rtsal dbang thob :
'gro ba 'dren par dam bca' 'o :
zhes brjod /
bdag 'jug 'di nyid kyis bdag bskyed kha bsgyur nas dbang bskur spyi la sbyor gnad gal po cher gdams pas rat+na'i gter chos rigs la sbyar grub na shin tu legs so //
de nas slob ma sta gon spro na tshe sgrub gsang 'dus dbang chen las 'byung ba nyid blangs te skabs 'dir sbyor chog kyang da lta phyag len dkyus la mi mdzad pas 'dir ma bris /
sbyin sreg chas stegs gru bzhi'am snod yangs pa'i nang dri bzang gis chag chag gdab la re khA dkar ser gyis ling tshe phyogs bzhi dbus lngar bcad la 'bru tshom re bkod /
dbus su shug pas thab gru bzhi sogs brgyad /
shar du ba lus zlum po /
lhor 'bras bu can gyi shing gis gru bzhi /
nub tu mdzo mo shing gis zla gam /
byang du skyer tsher gyis gru gsum du brtseg
/bsreg rdzas dbus su rin po che'i snod du dar ras sman 'bru rin chen gang 'byor /
shar du dngul snod du 'bras dkar til dkar dkar gsum /
lhor gser snod du 'bru sna sman sna mngar gsum zho zan /
nub tu zangs snod du sha chen dang lan tshwa /
byang du lcags snod du sran ma dang til nag
/thams cad la phye mar sbyar ba dang dpal 'bar rlung g.yab sogs lta gon bya /
de nas dbang dngos la thog mar slob ma rnams langs la /
oM AHhU~M gis gdong g.yogs dmar po bcing /
khyed rang rnams pho brang gi sgo nub tu 'khod de gsol ba gdab par mos la 'di'i rjes zlos mdzod /
rdo rje slob dpon dgongs mdzod cig :
bdag cag ma rig 'khor bar 'khyams :
phyi nang bar chod gdon mang bas :
rig 'dzin tshe yi dbang mchog zhu :
'khor ba'i rgya mtsho las sgrol zhing :
thar pa'i lam du gzhug tu gsol :
lan gsum /
slob dpon gyis /
khyed cag su yin don gnyer gang :
rig 'dzin tshe dbang thob 'dod na :
bsrung bya'i dam tshig khas len cing :
ji srid srog dang bsdo ba yi :
dam bca' ji bzhin bsrung nus sam :
zhes dris pa'i lan du 'di'i rjes zlos :
rdo rje slob dpon dgongs mdzod cig :
lnga brgya snyigs ma'i dus 'di ru :
tshe 'di mi rtag dgra mang bas :
bdag cag 'chi med rdo rje yi :
dbang zhu dam las 'gal mi byed :
dkyil 'khor dal du 'jug par zhu :
zhes bya'o :
rdo rje slob dpon gyis :
e ma khyed rnams skal pa bzang :
rig 'dzin pad+ma thod phreng gi :
phyag bzhes rdo rje'i phreng ba 'di :
skal ldan rnams la bdag gis bskur :
spro dga' dang bcas 'di ru shog :
ces byas la gral du 'khod /
badzra tsak+ShuHpra be sha ya phaT:
ces gdong bsal /
las byang ltar bgegs gtor gtang la mtshams bcad srung 'khor bcas bya /
khyed rang rnams kyi spyi bor pad+ma dang zla ba'i gdan la bcom ldan 'das dpal rdo rje sems dpa' sku mdog dkar po zhi 'dzum dar dang rin po che'i rgyan can /
phyag g.yas rdo rje thugs kar 'dzin cing g.yon dril bu dkur brten pa /
zhabs sems skyil gyis bzhugs pa'i thugs kar zla ba'i gdan la hU~M dkar po'i mthar yi ge brgya pas g.yas su bskor ba la mos gus byas pas sngags phreng dang sku las bdud rtsi'i rgyun ngang nar gyis babs /
khyed rang rnams kyi lus phyi nang thams cad bkrus te sdig sgrib nyes ltung nad gdon thams cad sangs kyis dag nas lus shel gong dri ma med pa ltar gyur pa'i mos pa mdzod la yi ge brgya pa lhan cig tu gsung bar zhu /
zhes yig brgya brjod bzhin du slob dpon gyis las bum chus me long ngos su khrus bya zhing kha bshal khong du btang /
sbyin sreg chas mdun du bzhag la thab bsang sbyang /
stong pa'i ngang las thab khung nyid :
rin chen gzhal yas khang du gyur :
oM ag+ne dz+wa la raM:
zhes me spar /
hU~M hU~M hU~M:
zhes rlung g.yab /
oM:
tshur byon tshur byon 'byung po che :
bar chad thams cad zhi ba dang :
tshe dang bsod nams rgyas byed cing :
snang srid dbang du bsdu ba dang :
gdug pa sde brgyad bsgral ba'i phyir :
drang srong chen po gshegs su gsol :
chibs su ra skyes kham pa bcibs :
me dang rlung gi ba dan bsnams :
gnas 'dir spyan 'dren byon nas kyang :
'bar ba'i gdan la bzhugs su gsol :
bsreg rdzas rnams raM yaM khaM gis bsang sbyang /
stong pa'i ngang las las dang mthun pa'i snod rnams su bsreg rdzas rnams ngo bo zag med kyi bdud rtsi la rnam pa 'dod yon gyi rol mo cir yang 'char bar gyur /
oM AHhU~M/
gsum gyis brlabs /
shar du 'bul la /
oM badzra ag+na ye nad gdon bar chad shAn+tiM ku ru ye swA hA:
lhor 'bul la /
sngags sham du /
tshe dang bsod nams puSh+TiM ku ru ye swA hA:
nub tu 'bul la /
sngags sham du /
lha 'dre mi gsum wa shaM ku ru ye swA hA:
byang du 'bul la /
sngags sham du /
dgra bgegs dam sri mA ra ya phaT:
ces gsum mam bdun re 'bul /
me lha'i lto ba yangs shing rgya che ba'i dbus su bcom ldan 'das mgon po tshe dpag med yab yum /
de'i spyi bor bla ma o rgyan tshe dpag med yab yum /
shar du mi bskyod tshe dpag med yab yum /
lhor rin 'byung tshe dpag med yab yum /
nub tu pad+ma tshe dpag med yab yum /
byang du karma tshe dpag med yab yum /
de rnams la rang rang gi rigs kyi lha mo mgyogs ma pho nya'i tshogs rnams kyis bskor ba skad cig gis gsal ba'i gnas gsum 'bru gsum las 'od 'phros pas ye shes pa badzra sa mA dzaHdzaHhU~M baM hoH
gnyis su med par gyur pa'i zhal du bsreg rdzas bdud rtsi lhan lhan gsol bar gyur /
dbus su 'bul te /
bsnyen sngags mthar /
mchog dang thun mong 'chi med tshe'i dngos grub sarba sid+d+hi pha la hoH
shar sogs la bsnyen sngags mthar sham bu sngar bzhin btags la so sor bdun nam nyer gcig re phul la /
de ltar phul ba'i byin rlabs kyis :
nad gdon bgegs dang bar chad zhi :
tshe dang longs spyod rgyas pa dang :
snang srid thams cad dbang du 'dus :
dgra bgegs gdug pa'i bar chad zhi :
yid la bsam pa de bzhin 'grub :
dgos 'dod char ltar dbab pa sogs :
mchog dang thun mong dngos grub stsol :
oM AHhU~M/
dkyil 'khor pa rnams rang gi thugs kar thim /
badzra muH
me lha rang gnas su gshegs par gyur par mos la thab dang chas bsdu /
me tog bkye bsdu dang sems bskyed gsal btab la /
de'ang o rgyan tshe dpag med nyid kyis bsam yas mchims phur rje 'bangs nyi shu rtsa lnga la rdzogs pa chen po nam mkha' che ka dag gi dbang mo che mdzad pa'i dus su /
chos rgyal khri srong lde'u btsan gyis o rgyan nyid lta bu'i tshe'i rig 'dzin 'grub pa'i thabs dang rgyu rkyen zhus pa la brten nas /
chos rgyal chen po mi yul du dgung lo stong phrag gsum bzhugs pa'i ched brag dmar g.ya' ma lung du 'chi med tshe'i sgrub pa zla ba gcig mdzad pas tshe dpag med dngos su byon nas lung bstan /
rgyal po dbang zhur byon pa bdud blon rnams kyis bshol btab pas bzhed pa bzhin ma byung yang /
slar rten 'brel mdzad pas lo skor gcig gi sku tshe bsrings /
de'i skabs su sgrub pa mdzad pa'i tshe chu cha bsgos te brag dmar 'dzam bu dang zur mkhar rdo'i mchod rten sogs gter gnas du mar tshe'i sgrub thabs zab mo re dang lhan cig ma 'ongs pa'i don du sba bar mdzad /
de'i tshe lho brag mkhar chur tshogs kyi 'du ba chen po'i tshogs dpon du mkha' 'gro rlung gi gshog pa can dang seng ge'i gdong pa can gnyis kyis spyan drangs pa ltar o rgyan yab yum /
nam mkha'i snying po /
shel dkar bza' rnam pa bzhi pheb pa'i skabs su tshe rgyud tan+t+ra bye ba'i rtsa ba rgyud mchog rdo rje phreng ba'i don zab snying por dril ba'i bskyed rdzogs man ngag gi skor rnams dpal gyi phug ring du dpe tshar gsum du bkod nas mkhar chu lcags phur can /
ngo mtshar shel gyi phug pa /
mon rong mtshams kyi gung thang mkhar gsum du sba bar mdzad pa las /
kun gyi yang zab 'di nyid chos rgyal rat+na gling pas rong gsum 'dus pa'i gung thang brag dmar btsan mkhar ri mo can nas spyan drangs pa ste /
de nyid kyi dbang bskur zab mo bsgrub par bgyi ba la sogs mtshams sbyar nas maN+Dal 'bul du gzhug
/snyim pa me tog dang bcas te gsol ba 'debs pa 'di'i rjes zlos mdzod /
dga' chen khyod bdag ston pa ste :
slob dpon khyod ni dgongs su gsol :
byang chub chen po'i tshul ston pa :
mgon po chen po bdag 'tshal lo :
dam tshig de nyid bdag la stsol :
skyabs gsum dag kyang bdag la stsol :
thar pa chen po'i grong khyer du :
mgon pos bdag nyid gzhug tu gsol :
lan gsum /
de ltar gsol ba btab pas ngang tshul dri zhing gnang ba sbyin pa yin te /
bu khyod legs 'ong skal pa bzang :
phyi nang dbang gi rim pa rnams :
dam tshig dag la gnas pa dang :
slob dpon tshul la gnas pa na :
khyed rnams bdag gis rjes su bzung :
rgyud rnam par dag par bya ba'i slad du mdun bskyed dkyil 'khor gyi lha tshogs phyogs dus kyi dkon mchog rtsa gsum dam can dang bcas pa bcom ldan 'das tshe dpag tu med pa'i rnam par sad pa'i spyan sngar skyabs su 'gro zhing sems bskyed pa dang /
gsag sbyong yan lag bdun pa tshul bzhin du bya'o snyam pas 'di'i rjes zlos /
hrI:
bla ma tshe dpag med sogs las byang ltar lan gsum /
gnas gsum du rdo rjes reg la /
oM AHhU~M:
slar bdud rtsi'i thig le bkod la /
khyed rang rnams kyi spyi bor oM dkar po /
mgrin par AHdmar po /
snying gar hU~M sngon pos mtshan pas rdo rje gsum du byin gyis brlabs par mos shig
/sman rag las chu gsum bsres pa'i dam chu sbyin la /
hU~M:
'di ni dam tshig rdo rje'i chu :
khyod kyis dam tshig 'das pa na :
khro bo yak+sha zhes bya ba :
lcags kyi sdig pa mgo dgu pas :
khyod kyi snying khrag 'jibs nas kyang :
las kyis rdo rje dmyal bar ltung :
gal te dam tshig ma nyams na :
ye shes sems dpa' tshon gang ba :
khyod kyi snying la yang dag gnas :
yang dag byang chub thob par 'gyur :
de bas dam la ma 'da' zhig :
badzra sa ma ya na ra kan :
rdo rje spyi bor bzhag la /
hU~M:
khyod kyi he ru ka dpal ni :
rdo rje slob dpon nga yin gyis :
nga yi bka' las mi 'da' zhing :
tshul 'di gzhan la ma smra shig :
gal te gzhan la smras na ni :
dam tshig chen po nyams pa dang :
de ma thag tu dral te gshegs :
de bas tshul 'di ma smra zhig :
ces dam la bzhag
/dbang gi gzhi 'god pa la ye shes pa dbab pa'i slad du dmigs pa 'di bzhin du mdzod /
bsang sbyang /
stong pa'i ngang las pad+ma nyi zla'i gdan gyi steng du khyed rang rnams skad cig gis mgon po tshe dpag tu med pa sku mdog dmar po phyag mnyam gzhag gi steng na tshe'i bum pa bdud rtsis gang ba bsnams pa /
yum pad+ma dbyings phyug ma tshe mda' dang tshe bum bsnams pas 'khyud pa /
longs spyod rdzogs pa'i rgyan thams cad kyis brgyan cing zhabs rdo rje skyil krung gis 'od dang 'od zer dpag tu med pa'i klong na bzhugs pa'i gnas gsum du oM AHhU~M gsum dang thugs kar hrIHsa mtshan pa /
de dag dang slob dpon dkyil 'khor gyi lha tshogs dang bcas pa'i gnas gsum las 'od zer 'phros pas bde ba can sogs sangs rgyas kyi zhing rab 'byams nas /
ye shes pa dpag tu med pa char babs pa ltar byon te khyed rang la thim pas rgyud byin gyis brlabs par mos shig
/spos rol dbyangs dang bcas /
hU~M:
byin chen ngo mtshar sogs las byang gi byin 'beb dang /
snying po'i mjug tu /
badzra A be sha ya a A:
btags pa brjod /
ye shes pa brtan par gyur cig
/oM su pra tiSh+Tha badzrA ye swA hA:
zhes rdo rje rgya gram mgor bzhag
/dngos gzhi tshe'i byin rlabs 'bebs shing dbang bskur ba la dmigs pa 'di bzhin du mdzod /
rang rang spyi gtsug nyi zla'i steng :
bcom ldan mgon po tshe dpag med :
sku mdog dmar po bye ru'i mdog :
skyil krung mnyam gzhag tshe bum 'dzin :
gnas gsum yig 'bru gsum bskyed de :
hU~M las 'od 'phros phyogs bcu yi :
sangs rgyas byang sems tshe longs spyod :
mnga' thang kha rje bsod nams sogs :
thams cad bsdus nas bum par thim :
'chi med bum pa'i bdud rtsi khol :
lud nas bdag gi tshangs bug nang :
'o rgyun bzhin du nar mar babs :
'chi med bdud rtsis lus khengs bsam :
phyogs bcu'i sangs rgyas thams cad kyang :
thib thib byon nas bdag nyid la :
tshe yi dbang bskur mdzad par bsam :
rang gi snying gar g.yung drung nyid :
mi 'gyur lte bar hU~M gis mtshan :
rdo rje rgya gram bsnol ba'i steng :
hU~M dang g.yung drung gnas par bsam :
slob dpon rdor dril dang bcas rnam bum thogs la /
hU~M:
bcom ldan mgon po tshe dpag med :
sku mdog dmar ser tshe bum 'dzin :
pad+ma'i rigs kyi dbang bskur bas :
'chi med tshe yi dbang thob shog :
oM AHhU~M badzra gu ru A yur+dz+nyA na a mA ra Ni dzI ban d+hi ye swA hA:
zhes dbang bskur zhing bum chu sbyin /
'og ma rnams la'ang sngags 'di nyid brjod la 'gre'o //
rdor dril thogs la /
hU~M:
bcom ldan rnam snang tshe dpag med :
dkar gsal rdo rje bum pa 'dzin :
byang chub chen po'i dbang bskur bas :
'chi med tshe yi dbang thob shog :
rdo rje thogs te /
hU~M:
bcom ldan mi bskyod tshe dpag med :
mthing nag rdo rje bum pa 'dzin :
rdo rje rigs kyi dbang bskur bas :
'chi med tshe yi dbang thob shog :
prog zhu thogs la /
hU~M:
bcom ldan rin chen tshe dpag med :
gser dang nor bu tshe bum 'dzin :
rin chen rigs kyi dbang bskur bas :
'chi med tshe yi dbang thob shog :
de nas dril bu thogs te /
hU~M:
don yod grub pa tshe dpag med :
phrin las kun 'dus sku mdog ljang :
rgya gram rdo rje dril bu bsnams :
las kyi rigs kyi dbang bskur bas :
phrin las tshe yi dbang thob shog :
ces bskur zhing sngags brjod /
de ltar tshe bdag rigs lnga so so la brten nas rigs pa'i dbang lnga bskur pas nyon mongs pa lnga dang de'i sgo nas bsags pa'i las kyi sgrib pa thams cad dag
/ye shes lnga rgyud la skyes /
gzhom med sku lnga'i tshe mchog 'grub pa'i skal pa can tu byas pa yin no //
slar rigs lnga gcig 'dus kyi ngo bo bum pa'i dbang bskur bas phung po lnga sgrib bral du byas /
rigs bdag 'chi med mgon po dang dbyer med pa rdo rje'i rigs mchog 'dzin pa'i go 'phang du mnga' gsol bar mos shig
/rnam bum gyis dbang bskur la /
hU~M:
ye shes lnga ldan sku lnga'i bdag :
bde gshegs rigs lnga tshe dpag med :
kun 'dus tshe yi rdo rje mchog :
rigs bdag lnga yi dbang thob shog :
oM hU~M swA AMHhA b+h+rU~M trAM hrIHsarba A yuHsid+d+hi pha la a b+hi Shiny+tsa hU~M:
yum lnga'i ngo bo tshe'i 'brang rgyas kyis dbang bskur bas khams lnga'i bcud kyi dwangs ma rgyas /
sha khrag drod dbugs sems kyi tshe nyams pa sor chud /
'byung ba lnga sgrib bral yum lnga'i rang bzhin du byang chub pa'i mos pa mdzod /
zan bum thogs la /
hU~M:
'byung ba lnga nyid sku lnga'i bdag :
mi 'gyur g.yung drung lha mo ni :
dkar ser dmar ljang mthing ga'i mdog :
thams cad tshe yi bum pa bsnams :
bum pa'i kha rgyan dpag bsam shing :
bkra shis bum pa'i tshe thogs la :
nam mkha' dbyings dang sangs rgyas spyan :
mA ma gos dkar dam tshig sgrol :
de bzhin tshe bdag yum lnga yi :
yongs su rdzogs pa'i dbang thob shog :
oM hU~M mUM lAM mAM pAM tAM A yuHsid+d+hi a b+hi Shiny+tsa hU~M:
tshe ril byin la /
'khor 'das kyi dwangs bcud thams cad bsdus pa'i bcud len gyi ril bu dang :
'chi med bdud rtsi la rol pas lcags la gser 'gyur gyi rtsis thebs pa ltar snyigs ma'i phung khams skye mched rdo rje'i lus su gyur par mos :
hU~M:
rtsa khams dag pa lus kyi gnas :
dam rdzas tshe yi ril bu 'dis :
'byung ba phyi yi bcud rnams bsdus :
rnal 'byor nang gi lus la bstim :
skye shi med pa'i tshe thob nas :
'gyur ba med pa'i don rtogs shog :
ces drangs tshe chang byin la /
hU~M:
rtsa khams dag pa lus kyi gnas :
dam rdzas tshe yi bdud rtsi 'dis :
'byung ba phyi yi bcud rnams bsdus :
rnal 'byor nang gi lus la bstim :
skye shi med pa'i tshe thob nas :
'gyur ba med pa'i don rtogs shog :
ces rim par drang ngo //
de nas las byang ltar /
khyed rang gi lus 'chi med ye shes kyi bdud rtsis gang bas sogs smon lam dang bcas pa'ang brjod la /
mtha' rten du spro na bkra shis rdzas brgyad sogs spyi ltar sbyor chog
/gang ltar zhal nas gsungs pa'i tshigs su bcad pas thog drangs shis brjod rgyas par bya /
de ltar o rgyan tshe dpag med kyi thugs bcud zab cing byin rlabs chen po dang ldan pa rdo rje phreng ba'i dbang bskur legs par thob pa yin pas /
de'i dam tshig tu /
rtsa ba rdo rje'i gsung las /
rjes kyi dam tshig bslab bya ni :
rgyas par spyi dang mthun pa las :
sgos ni rku 'phrog gsod gcod rdeg :
des gos nye ba'i phyogs rnams spang :
srog 'don sbyin gtong dge sems kyis :
sAts+tsha gdab dang mchod rten bzhengs :
bsod nams lam bcos zam pa gso :
gnyis pa gsang lam 'di bzhin bcad :
snying po sngags dang phyag mtshan sogs :
gzhan la mchu sgor dbyung mi bya :
bla ma la mos mched la gdung :
rang ma khrel ba dam tshig yin :
zhes gdams par mdzad pa'i don rnams nyams 'og tu chud par bgyi'o snyam pas 'di'i rjes zlos /
gtso bos ji ltar sogs dang /
gtang rag 'bul /
lus longs spyod 'bul ba /
dge bsngo spyi ltar bya /
slob dpon gyis gong du ma grub na bka' srung gtor ma gtang zhing /
slar las byang ngam tshe bsnyen bzlas pas nus pa gsos la dngos grub blang ba nas shis brjod kyi bar yang phrin las ltar bya'o //
srog las gces pa'i nor mchog ni //
'khor ba'i gnas 'dir yod pa min //
de nyid rtag cing brtan pa'i thabs //
ches zab 'di nyid dang du longs //
dus min 'chi ba'i 'phrang las thar //
tshe dang sgrub pa mnyam pa yis //
lam bzang mthar phyin 'chi med mgon //
mngon gyur don gnyis lhun grub shog
/ces pa'ang zab chos 'di'i zhabs tog tu dmigs pa'i 'dun sems kyis drangs /
rang 'dra'i blo dman gyis byung rgyal du mi spyod pa'i ched du pad+ma gar dbang phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas thugs dam lha khang 'chi med dga' ba'i tshal du nyi ma byang bgrod kyi thog ma'i dkar tshes rgyal ba gsum pa 'chi med grub pa'i sbyor ba dang ldan pa'i dus bzang por grub par sbyar ba dge legs 'phel //

//
