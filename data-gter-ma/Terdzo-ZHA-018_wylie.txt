@#//
'od dpag med ye shes sems dpa'i dkyil 'khor du 'chi med tshe'i dbang bskur ba rin chen 'khor lo'i las rim gsal bar byed pa bdud rtsi'i za ma tog ces bya ba bzhugs so //
na mo gu ru a mi ta b+hA ya /
zhing khams rgya mtshor mtshan tsam grags pas kyang //
sangs rgyas phrin las mdzad pa'i smon lam stobs //
dus gsum rnam 'dren bye bas mi bsgrun pa //
bde ldan zhing gi mgon por lan brgyar 'dud //
de sgrub mchog gyur bla med sngags //
yi dam dgongs pa 'dus pa'i bcud //
grol ba bzhi ldan shul lam 'dir //
zhugs nas bde chen grong 'jug 'tshal //
bcom ldan 'das 'od dpag med kyi dkyil 'khor chen por tshe'i dbang mchog rin po che'i 'khor lo bgyi bar 'dod pas /
yar ngo gza' skar sbyor byed bzang po'i dus su bkra shis pa'i gnas khang gtsang ma rgyan gyis spras par /
sku gsung thugs kyi rten gang 'dzom bzhugs pa'i mdun du stegs bu la ras bris kyi dkyil 'khor gzhung mthun nam /
ma 'dzom na maN+Dal la dri bzang gi thig le dang tshom bu lha grangs gtso 'khor phyed par bkod pa'i steng du dbus dang phyogs bzhir khri'u la bum pa nyer lnga'i bcud ldan mgul chings dkar mthing ser dmar ljang gu can kha rgyan gzungs rdor dang bcas pa bkod /
de lnga'i mdun du mar zan las bcos pa'i tshe bum rigs lnga'i phyag mtshan dang sa bon gyis mtshan pa lnga bzhag
/gtso bum gyi rgyab phyogs su rtsa gtor ni rin po che'i snod du pad+ma 'dab brgyad gyen langs 'khor rtsibs kyi rnam pa'i steng du rin chen zur brgyad /
de'i steng nyi zla'i ga'u kha sbyar /
de steng bla gtor pad 'dab bzhi pa gdan gyi pad+ma 'dab brgyad steng zlum gtor brgyad dang bar mtshams ril bu brgyad sems dpa' yab yum mtshon byed rgyan spros gang mdzes byas pa bzhag
/tshe dpag med yab yum /
rigs lnga yab yum /
sems dpa' sems ma /
thub drug
/sgo ma bzhi rnams kyi tsakli gtso bum gyi mdun du bkod /
de rgyab tshe 'brang zan zlum po'i steng gtor zlum ldir po rtse leb pad 'dab bzhi ldan gyi rtse drang por mda' dar chung ngu dkar ser dmar ljang bzhi btsugs pa la rwa dbus ma byas te mar gyi rdo rje phyed pas brgyan pa bzhi phyogs bzhir bkod /
mtshams bzhir ral gri bzhi btsugs /
tshe chang mar gyi zed kha can dang /
dam rdzas sman sna bsres pa'i tshe ril /
shel rdo'am me long rdo rje /
rgyal srid /
rtags brgyad /
rdzas brgyad kyi tsakli rnams kyang ci bder bkod /
sman raka gtor gsum /
chu gnyis nyer spyod sogs spyi ltar bsham /
las bum /
mig dar me tog
/dam chu /
mda' dar /
las byang la mkho ba'i gtor tshogs rnams kyang 'du bya'o //
'di la tshe sgrub chen mo dang 'brel ba'i bca' gzhi rgyas pa byed na gzhi stegs la dkyil 'khor bkram /
de steng 'khrul stegs bang rim can la gong gsal dbang rdzas rnams dang mtha' skor brgya mchod rgyas par bsham pa'i phyag srol yod pa dang /
mgyogs dbang lta bur shin tu bsdu na /
bum pa tshe gtor re re tsam dang /
mda' dar /
tshe ril chang tsam la brten chog pa gter gzhung du dngos su gsal ba ltar ro //
de nas bdag mdun sgrub pa ni /
brgyud 'debs /
sngon gtor cha gnyis pa'am /
snying po don sbyor las 'byung ba'i dkar gtor gtang /
las byang gser phreng gi bka' bsgo nas mchod pa byin rlabs bar song nas /
rta mgrin yi ge drug pa'i las byang bstod pa'i bar gyis bdag bskyed bya /
mdun bskyed las byang snga ma'i 'phros ting 'dzin rnam gsum nas bstod pa'i bar gyis dkyil 'khor bskyed bstim yan lag bcas song nas /
spyi la phyi sgrub kyi bum bskyed dang /
tshe sgrub la nang sgrub skabs 'dir sbyar nas bzlas dmigs dang bzlas pa phyogs su mdzad srol yod kyang /
dbang bskur dkyus 'gre la bzlas dmigs spyi mthun tsam dang /
bum pa /
tshe zan rnams la'ang rigs lnga skad cig gis gsal btab cing spro bsdu'i dmigs pa spyi ltar byas la /
gtso sngags /
bdag bskyed sngags /
mtshan sngags rnams cha mnyam dang /
'khor gyi lha tshogs rnams kyi gzungs snga ma'i phyed cha /
dag byed /
bdag mdun sbrel ma /
gzungs sngags gsum po skabs 'dir ci 'grub re bzlas pas chog
/skabs 'dir mdun gyi tshe rdzas rnams la srid zhi'i tshe bcud bsdu ba'i dmigs pa bcas zur gsal tshe 'gugs rgyas pa sbyar na legs par sems so //
mthar dbyangs gsal yig brgya rten snying gis kha bskangs sgrub thabs pad+ma'i sdong po ltar spyan 'dren nas bstod pa'i bar gtang srol yod kyang mi nus na stong tshigs mchod bstod spyi 'gre phul /
bum lha 'od zhu dang las bum du rta mgrin nam rdor sems bskyed bzlas bya /
bka' srung gtor 'bul /
tshogs byin rlabs nas bsgral btab bar du gtang /
rig pa'i me tog dor la gnang ba nod /
dkyil 'khor la yol ba btang ngo //
dbang bskur ba la gsum /
'jug pa dang dngos gzhi rjes so //
dang po ni /
slob ma rnams yi ge brgya pa'i khrus nas phyung gos rgyan gsar pa bgos nas gral du 'khod pa la /
slob dpon gyis /
ma gyur 'gro ba nam mkha'i mtha' dang mnyam pa thams cad mgon po 'od dpag tu med pa'i go 'phang la 'god par bya /
de'i ched du bla na med pa'i dkyil 'khor chen po 'dir 'jug cing lam nyams su blang bar bgyi'o snyam pa'i thugs bskyed gsal btab nas gsan 'tshal /
de la gsan bya chos kyi rnam grangs zab cing rgya che ba mtha' yas pa zhig mchis pa las /
'dir bdag cag gi ston pa shAkya'i dbang po'i rgyal tshab bla med nges gsang rdo rje theg pa'i bstan pa yongs kyi mnga' bdag slob dpon chen po pad+ma 'byung gnas de nyid /
gangs can bod kyi yul du chos rgyal chen pos spyan drangs nas lha srin gdug pa can rnams btul /
skal ldan mchog rnams la rdo rje theg pa'i smin grol gyi chos 'khor rgya chen bskor /
khyad par du yi dam dgongs 'dus rta mchog rol pa'i rgyud lung man ngag mtha' dag skal ldan rnams la so sor bstsal pa'i tshe a nu yo ga'i skor 'di rnams gzho stod ti sgro'i gnas su jo mo mtsho rgyal la bstan cing phyis bsam yas mchims phu dang dbu rtse'i pho brang du rje 'bangs bcu bdun la chos bka' yongs rdzogs kyi smin grol mdzad cing /
ma 'ongs las 'phro ldan pa'i gang zag rnams kyi ched du re zhig dga' ba tshal gyi gnas su gter du sbas pa dus phyis Ar+Ya smra seng blo gros kyi rnam 'phrul rig 'dzin chen po stag sham nus ldan rdo rjes spyan drangs pa'i 'od dpag med kyi chos skor las /rin po che'i 'khor lo zhes bya ba'i tshe dbang zab mo bskur ba la bdag nyid kyis bgyi bar 'os pa rnams grub pa lags /khyed rang slob ma'i ngo skal du gyur pa zhing khams 'bul bar zhu /
zhes brda sbyar la maN+Dal 'bul du gzhug
/sngon chad dkyil 'khor gnyan po 'dir ma zhugs pa'am zhugs kyang bskyar nas 'jug pa'i mtshon byed ras yug dmar po kha tshar ma nyams pas gdong g.yogs par mos mdzod /
oM AHhU~M/
zhes mig dar /
lha dang mjal ba'i phyag rten du me tog gsar pa'i phreng ba re thogs par mos shig
/A khaM bI ra hU~M/
zhes me tog sbyin /
bla ma dkyil 'khor gyi gtso bo gnyis su med pa la mi phyed dad pa'i gdung shugs drag pos thal mo me tog bcas gsol ba 'debs pa 'di'i rjes zlos mdzod /
kye :
bla ma mgon po tshe dpag med :
'od dpag med pa mgon po'i sku :
bdag la gsan cing dgongs su gsol :
bdag cag phongs pa'i sems can rnams :
bar chad bdud las skyob pa dang :
'chi bdag dgra las rgyal ba'i phyir :
bdag cag rnams la tshe dbang stsol :
lan gsum zhu /
zhes gsol ba btab pas thugs rje 'jug pa'i yul du gyur pa la /
dam tshig gi nges pa dri ba 'di la gsan 'tshal /
ho :
gsang ba tshe yi dkyil 'khor du :
zhugs pa'i dam ldan shin tu dkon :
khyed rnams lus srog zhig gyur kyang :
dam tshig mnos pa srung nus sam :
zhes dris pa'i lan du ji skad bsgos pa'i dam tshig rnams tshul bzhin bsrung bar dam 'cha' ba 'di'i rjes zlos /
rdo rje slob dpon dgongs su gsol :
bdag ni snod ldan dam tshig can :
las dang skal par ldan pa lags :
gsang ba'i dbang mchog bstsal du gsol :
ces lan gsum zhu /
ma gus log lta spang ba sogs bla ma'i sku'i dam tshig gtso bor lus kyi sgo nas bsrung bar gyis shig
/rdo rje mgor bzhag la /
ho :
de ring phyin chad bu khyod kyi :
he ru ka dpal nga yin gyis :
nga yis bsgo ba'i bka' 'di las :
khyed kyis nyams par ma byed cig :
gal te nyams na rdo rje 'dis :
khyod kyi lus gzhig thal bar 'gyur :
kA ya sa ma ya badzra hU~M:
bsnyen sgrub bzlas brjod la brtson pa sogs yi dam gsung gi dam tshig gtso bor ngag gi sgo nas bsrung bar gyis shig
/bdud rtsi'i mna' chu sbyin la /
ho :
dam tshig bdud rtsi'i chu 'di ni :
bsrung na ye shes bdud rtsir 'gyur :
sdig pa dag nas sangs rgyas thob :
nyams na dmyal ba'i chu yin te :
myos nas na rag gnas su skye :
wA ka sa ma ya a mr-ita hU~M:
gsang bcu mchu sgor mi dbyung ba sogs mkha' 'gro thugs kyi dam tshig gtso bor yid kyi sgo nas bsrung bar gyis shig
/rdo rje snying gar bzhag la /
ho :
bdag gi ye shes sems dpa' 'di :
khyod kyi snying la yang dag zhugs :
dam tshig tshul bzhin bsrung gyur na :
myur du sangs rgyas sa la bkod :
gal te dam tshig nyams gyur na :
lcags kyi sdig pa mgo dgur 'gyur :
snying khrag btung nas brlag par byed :
de bas dam tshig tshul bzhin srungs :
tsit+ta sa ma ya dzaHhU~M:
de ltar khyed rang rnams sku gsung thugs kyi dam tshig la rim pa bzhin du bzhag pa des da phyin chad dam tshig rnams tshul bzhin du bsrung na myur du bla na med pa'i ye shes mngon du gyur nas dngos grub mchog 'thob par 'gyur la /
dam tshig ma bsrung na dam nyams pa'i nyes pas lus ngag yid gsum zhig ste rdo rje dmyal ba'i sdug bsngal chen po nyams su myong bar 'gyur bas bag yod par mdzod cig
/ces pa gdams la spro na dam tshig gi bslab bya rgyas par bshad do //
bla ma dkyil 'khor gyi lha tshogs phyogs bcu'i sangs rgyas sras dang bcas pa sprin gtibs pa ltar bzhugs pa'i spyan sngar /
bdag gzhan sems can thams cad byang chub ma thob kyi bar skyabs su 'gro snyam pas 'di'i rjes zlos /
oM AHhU~M:
'gro rnams bsgral 'dod sogs las byang ltar lan gsum /
'khor ba sdug bsngal gyi rgya mtshor bying ba'i 'gro ba mtha' dag rnam grol gtan gyi bde ba sangs rgyas kyi sa la 'god par smon pa dang /
de'i ched du smin grol gyi rim pa la tshul bzhin 'jug par sems bskyed de 'di'i rjes zlos /
shes rab snying rje sogs gsum /
de ltar rgyud rnam par dag par gyur nas ye shes kyi dkyil 'khor chen por gzhug par gsol ba 'debs pa 'di'i rjes zlos /
e ma ho :
bdag cag dam tshig yid du 'ong :
rdo rje tshe yi dkyil 'khor du :
bdag sogs bar chad bsal ba dang :
nyon mongs bdud las thar slad du :
dkyil 'khor chen po bstan du gsol :
lan gsum mthar yol ba phye /
de ltar gsol ba btab pas khyed rang rnams las kyi slob dpon gyis rdo rjes lam sna khrid nas /
dkyil 'khor gyi shar sgo nas nang du zhugs te lha tshogs rnams la spos dang me tog phul nas phyag 'tshal ba'i mos pas 'di'i rjes zlos mdzod /
e ma ho :
lnga ldan rdo rje 'bar ba'i dkyil 'khor du :
rdo rje 'du 'bral med pa'i lha tshogs la :
rang rig dag pa'i me tog maN+Dal 'bul :
skabs 'dir me tog 'bul ba'i tshul tsam bya /
dngos su mi 'bul ba 'og ma gsum la'ang 'gre
/bla mas dkyil 'khor shar phyogs pa'i lha ngo sprad cing de'i sras su dbang bskur bar mos shig
/gsang ldan rdo rje rigs kyi dkyil 'khor ltos :
rdo rje 'dus pa'i sras su dbang bskur ro :
slar khyed rang rnams sgo de nas phyir thon te g.yas skor gyis lho sgo nas nang du zhugs te lha tshogs rnams la spos dang me tog phul nas phyag 'tshal ba'i mos pas 'di'i rjes zlos /
hU~M:
lnga ldan rin chen 'bar ba'i dkyil 'khor du :
rin chen 'du 'bral med pa'i lha tshogs la :
rang rig dag pa'i me tog maN+Dal 'bul :
zhes zhu /
bla mas dkyil 'khor lho phyogs pa'i lha ngo sprad cing de'i sras su dbang bskur bar mos shig
/gsang ldan rin chen rigs kyi dkyil 'khor ltos :
rin chen 'dus pa'i sras su dbang bskur ro :
yang sgo de nas phyir thon te g.yas skor gyis nub sgo nas nang du zhugs te lha tshogs rnams la spos dang me tog phul nas phyag 'tshal ba'i mos pas 'di'i rjes zlos /
hU~M:
lnga ldan pad+ma 'bar ba'i dkyil 'khor du :
pad+ma 'du 'bral med pa'i lha tshogs la :
rang rig dag pa'i me tog maN+Dal 'bul :
zhes zhu /
bla mas dkyil 'khor nub phyogs pa'i lha ngo sprad cing de'i sras su dbang bskur bar mos shig
/gsang ldan pad+ma rigs kyi dkyil 'khor ltos :
pad+ma 'dus pa'i sras su dbang bskur ro :
yang sgo de nas phyir thon te g.yas skor gyis byang sgo nas nang du zhugs te lha tshogs rnams la spos dang me tog phul nas phyag 'tshal ba'i mos pas 'di'i rjes zlos /
hU~M:
lnga ldan ral gri 'bar ba'i dkyil 'khor du :
karma 'du 'bral med pa'i lha tshogs la :
rang rig dag pa'i me tog maN+Dal 'bul :
zhes zhu /
bla mas dkyil 'khor byang phyogs pa'i lha ngo sprad cing de'i sras su dbang bskur bar mos shig
/gsang ldan karma rigs kyi dkyil 'khor ltos :
ral gri 'du 'bral med pa'i dbang bskur ro :
yang sgo de nyid nas phyir thon te shar sgo nas nang du zhugs te lha tshogs rnams la spos dang me tog 'bul zhing phyag 'tshal ba dang /
khyad par du sngon tshe gang la sbyangs pa'i rigs gang yin pa de la bab par gyur cig snyam pas me tog gi phreng ba ltos med du 'dor zhing rjes zlos mdzod /
hU~M:
lnga ldan 'khor lo 'bar ba'i dkyil 'khor du :
bde gshegs 'du 'bral med pa'i lha tshogs la :
rang rig dag pa'i me tog maN+Dal 'bul :
zhes brjod la me tog dkyil 'khor dngos sam 'grim dkyil du 'dor bcug
/cod pan slar spyi bor bzhag la /
bla mas dkyil 'khor dbus phyogs kyi lha'i ngo sprad cing de'i sras su dbang bskur bar mos shig
/gsang ldan bde gshegs rigs kyi dkyil 'khor ltos :
bde gshegs 'dus pa'i sras su dbang bskur ro :
zhes brjod la gsang mtshan shar sogs rim bzhin /
rdo rje 'dus pa rtsal :
rin chen dngos grub rtsal :
pad+ma bde gshegs rtsal :
karma nus ldan rtsal :
bde gshegs tshe dbang rtsal zhes gdags shing las dang dngos grub mthar rigs so sor 'tshang rgya ba'i tshul lung bstan pa'am /
spyi tsam du /
dkyil 'khor pa thams cad gtso bo 'od dpag med kyi ye shes rol pa las rang rgyud tha dad du grub pa med pas khyed rang rnams kyi gsang ba'i mtshan du bde gshegs tshe dbang rtsal zhes bya bar zungs shig
/me tog shar lho nub byang dbus kyi lha gang la phog pa de dang mthun par zhi rgyas dbang drag mchog gi dngos grub 'grub cing /
mthar de bzhin gshegs pa rigs lnga'i ngo bor 'tshang rgya bar 'gyur ba yin no //
zhes brjod /
slob dpon gyi thugs ka nas ye shes 'od zer gser gyi thur ma lta bus ma rig pa'i sgrib g.yogs mig dar dang lhan cig bsal bar mos /
pra be sha ya hoH
zhes mig thur gyis gdong bsal /
dbang gzhung 'dir slob ma lha bskyed dang ye shes dbab pa ma gsungs kyang spyir bla med kyi dbang rnams tha mal pa la bskur du mi rung bas lha bskyed nges par gal che ba dang /
ye shes pa dbab pa dang dngos gzhi'i dbang bskur ba don gcig pas zur du ma byas kyang chog rung /
yi dam dgongs 'dus spyi dang bye brag chos skor 'di'i spyi chings sgrub thabs pad+ma'i sdong po las dmigs bsal du gsungs pa nyid 'dir yang nges par sbyor dgos pas de ltar na /
dbang gi gzhi 'god cing ye shes pa dbab pa yin pas sgo gsum gyi gnad legs par gcun te dmigs pa 'di bzhin du mdzod /
las sngags dang las chus bsang /
swa b+hA bas sbyang /
stong pa'i ngang las khyed rang gang du gnas pa'i go sar pad+ma nyi ma'i gdan la skad cig gis khyed rang dbang chen rta mgrin dmar po khro 'dzum chags pa'i nyams can /
phyag g.yas pas rdo rje'i thod dbyug gdengs shing g.yon pas bdud rtsi'i thod pa thugs kar bsnams pa /
dbu gtsug rta zhal 'tsher zhing dur khrod rol pa'i chas dang gar dgu'i nyams kyis brjid pa /
zhabs g.yas bskum g.yon brkyangs pas 'gying ba'i pang du yum phag mo dmar mo khro mo'i chas can gri gug dang thod khrag 'dzin pas 'khyud pa /
yab kyi thugs kar pad zla la 'od dpag med dmar po sprul sku'i cha lugs can phyag mnyam gzhag lhung bzed bdud rtsis bkang ba 'dzin pa /
spyi bor pad+ma saM b+ha ba rab byung chas can rdo rje thod pa 'dzin pa /
gnas gsum 'bru gsum gyis mtshan pa dang slob dpon dkyil 'khor pa'i thugs ka nas kyang 'od zer gyi drwa ba chos dbyings khyab par 'phros pas /
sangs rgyas kyi zhing rab 'byams rgya mtsho na bzhugs pa'i rgyal ba sras dang bcas pa rnams dang /
khyad par nub phyogs pad+ma bde ba can gyi zhing khams nas tshe 'od snang ba mtha' yas kyi thugs rgyud bskul te sku gsung thugs kyi byin rlabs thams cad /
phyag rgya yig 'bru phyag mtshan gyi rnam par char bab pa ltar byon nas sib sib thim par mos shig
/zhi drag sbrel ma'i sngags mthar /
dz+nyA na badzra A be sha ya a AH
zhes bzla zhing spos dang rol mo'i sgra sbyar /
ye shes pa'i rgyun de nyid ji srid byang chub kyi bar khyed rang rnams la brtan par byas par mos shig
/tiSh+Tha badzra zhes rgya gram mgor bzhag
/de dag gis sngon 'gro 'jug pa'i rim pa rnams legs par grub pa lags /
dngos gzhi'i dbang bskur gyi rim pa rnams zhu ba'i yon du maN+Dal phul /
khyad par gyi gsol ba 'debs pa 'di'i rjes zlos mdzod /
hrI:
dus gsum sangs rgyas kun gyi ngo bo nyid :
dus gsum rgyal ba kun gyi thugs kyi sras :
'gro la 'chi med stsol ba'i thugs rje can :
gu ru pad+ma rigs 'dus tshe dpag med :
bdag gi lus ngag yid gsum byin gyis rlobs :
rigs lnga ye shes lnga yi dbang skur cig :
lan gsum /
dbang dngos gzhi la sku gsung thugs kyi dbang gsum rim par 'byung ba'i thog ma sku dbang lus la bskur ba yin /
de la'ang bum pa /
lha sku
/tshe 'brang gi dbang gsum du yod pa'i dang po tshe'i bum pa rigs lngas dbang bskur ba yin pas dmigs 'dun 'di bzhin du mdzod cig
/bum pa rgyan stug po bkod pa'i gzhal yas khang so sor bum bcud rigs lnga'i rgyal ba yab yum snyoms par zhugs pa'i bdud rtsi'i rgyun gyis khyed rang rnams tshe 'od dpag tu med par gsal ba'i gnas lngar dbang bskur bas /
spyi bo la sogs pa'i gnas so sor rnam par snang mdzad yab yum la sogs pa rim pa bzhin du gsal bas sku gsung thugs yon tan phrin las kyi sgo nas byin gyis brlabs shing tshe dbang dngos grub thob pa'i mos pa mdzod /
gtso bum spyi bor bzhag la /
oM:
spyi gtsug nyi zla'i dkyil 'khor du :
bcom ldan rnam par snang mdzad dang :
yum chen kun tu bzang mo gnyis :
gnyis med sku yi dkyil 'khor nas :
tshe dbang dngos grub bstsal du gsol :
oM bai ro tsa na a b+hi Shiny+tsa oM/
nub kyi bum pa mgrin par bzhag la /
hrI:
lce steng pad+ma 'dab brgyad la :
bcom ldan snang ba mtha' yas dang :
yum chen na bza' dkar mo gnyis :
gnyis med gsung gi dkyil 'khor nas :
tshe dbang dngos grub bstsal du gsol :
oM pad+ma d+he wa a b+hi Shiny+tsa hrI:
shar gyi bum pa snying gar bzhag la /
hU~M:
snying ga 'khor lo rtsibs brgyad steng :
bcom ldan rdo rje sems dpa' dang :
yum chen sangs rgyas spyan ma gnyis :
gnyis med thugs kyi dkyil 'khor nas :
tshe dbang dngos grub bstsal du gsol :
oM badzra satwa a b+hi Shiny+tsa hU~M:
lho'i bum pa lte bar bzhag la /
trAM:
lte ba rin chen zur brgyad nas :
bcom ldan rin chen 'byung ldan dang :
yum chen mA ma kI dang gnyis :
gnyis med yon tan dkyil 'khor nas :
tshe dbang dngos grub bstsal du gsol :
oM rat+na saM b+ha ba a b+hi Shiny+tsa trAM:
byang bum gsang gnas su bzhag la /
A:
gsang gnas bde byed dkyil 'khor nas :
bcom ldan don yod grub pa dang :
yum chen dam tshig sgrol ma gnyis :
gnyis med phrin las dkyil 'khor nas :
tshe dbang dngos grub bstsal du gsol :
oM karma sarba a mo g+ha a b+hi Shiny+tsa A:
de nas phyogs bzhi'i bum chu gtso bum du bsdus /
des gnas lngar dbang bskur la /
bla ma dkyil 'khor gyi lha tshogs rnams kyis rnam rgyal bum pa rigs 'dus mgon po tshe 'od dpag med kyi dkyil 'khor /
rten dang brten par bcas pa'i rang bzhin can gyis dbang bskur bas 'chi med bdud rtsi'i rgyun gyis lus thams cad khengs /
dag rdzogs smin pa'i phrin las mthar phyin du byas /
tshe dbang ye shes dngos grub chen po bde blag tu thob par mos shig
/hU~M:
bcom ldan mgon po 'od dpag med :
rigs 'dus ye shes tshe dpag med :
rigs lnga bde gshegs sangs rgyas dang :
rigs lnga lha mo 'khor dang bcas :
sems dpa' dang ni sems ma dang :
bde gshegs yab yum 'khor dang bcas :
dbang bskur gnas 'dir gshegs su gsol :
dbang bskur gnas 'dir gshegs nas kyang :
snod ldan 'di la dbang zhig skur :
longs spyod rdzogs ldan rdo rje'i sku :
tshe yi dbang mchog bskur du gsol :
dkyil 'khor chen po'i lte ba la :
bcom ldan mgon po tshe dpag med :
sku la rin chen 'od zer 'phro :
phyag na tshe yi dngos grub 'gyed :
zhal nas tshe yi dzapa? zer 'phro :
tshe dang longs spyod rgyas par byed :
skal ldan 'di la tshe dbang skur :
bdag gi dkyil 'khor brtan par mdzod :
mi mtha' chu bas ring ba dang :
mi 'phel 'bras bas che ba dang :
mi 'bru gser bas bzang gyur cig :
mi srog brag bas sra ba dang :
mi tshan nags pas 'thug gyur cig :
oM AHa mi d+he wa hU~M:
hrIHpad+ma d+hA ri hrI:
oM bud+d+ha A yur+dz+nyA na b+h+rU~M:
hU~M badzra A yur+dz+nyA na hU~M:
trAM rat+na A yur+dz+nyA na swA:
hrIHpad+ma A yur+dz+nyA na A:
AHkarma A yur+dz+nyA na hA:
zhes bskur la bum chu so sor sbyin /
de nas lha dbang brda'i dbang bskur ba la dmigs pa 'di ltar du mdzod /
slob dpon dang dkyil 'khor gyi lha tshogs gnyis su med pa las ye shes kyi phyag rgya gnyis pa 'phros nas khyed rang la thim pas ma dag pa'i phung khams skye mched thams cad dag pa ye shes chen po'i 'khor lor gyur par mos shig
/tshe dpag med yab yum spyi bor bzhag la /
hrI:
bcom ldan mgon po 'od dpag med :
sprul pa sku yi rang bzhin las :
longs sku tshe dpag med du shar :
gsang ba yum dang gnyis su med :
phyag rgya gsang ba'i brda rtags te :
tshe dpag med kyis dbang bskur bas :
phyag rgya tshe yi dbang thob shog :
oM a mA ra Ni dzI wan ti swA hA:
a b+hi Shiny+tsa A:
rnam snang yab yum thogs la /
oM:
sangs rgyas sku yi rang mdangs las :
phyag rgya gsang ba'i brda rtags te :
ye shes 'khor lo'i dbang bskur bas :
mu dra'i sku yi dbang thob shog :
oM bud+d+ha mu dra a b+hi Shiny+tsa oM:
snang ba mtha' yas thogs la /
hrI:
sangs rgyas gsung gi rang mdangs las :
phyag rgya gsang ba'i brda rtags te :
ye shes pad+ma'i dbang bskur bas :
phyag rgya gsang ba'i dbang thob shog :
oM pad+ma mu dra a b+hi Shiny+tsa hrI:
rdo rje sems dpa' yab yum thogs la /
hU~M:
sangs rgyas thugs kyi rang mdangs las :
phyag rgya gsang ba'i brda rtags te :
ye shes rdo rje'i dbang bskur bas :
phyag rgya thugs kyi dbang thob shog :
oM badzra mu dra a b+hi Shiny+tsa hU~M:
rin chen 'byung ldan yab yum thogs la /
trAM:
sangs rgyas yon tan rang mdangs las :
phyag rgya gsang ba'i brda rtags te :
ye shes rin chen dbang bskur bas :
phyag rgya yon tan dbang thob shog :
oM rat+na mu dra a b+hi Shiny+tsa hU~M:
don grub yab yum thogs la /
hU~M:
sangs rgyas phrin las rang mdangs las :
phyag rgya gsang ba'i brda rtags te :
ye shes ral gri'i dbang bskur bas :
phyag rgya phrin las dbang thob shog :
oM karma mu dra a b+hi Shiny+tsa hU~M:
sems dpa' brgyad kyi sku thogs la /
hU~M:
sangs rgyas kun gyi tshogs brgyad las :
phyag rgya byang chub sems dpa' brgyad :
tshogs brgyad dag pa'i dbang bskur bas :
rnam shes tshogs brgyad gnas dag cing :
sems dpa' brgyad kyi dbang thob shog :
na mo bo d+hi sarba ka pa tsa wa kha pa tsa ya a b+hi Shiny+tsa A:
sems ma brgyad kyi sku thogs la /
hU~M:
sangs rgyas kun gyi ye shes las :
phyag rgya sems ma brgyad du gsal :
yul snang dag pa'i dbang bskur bas :
tshogs drug yul snang gnas dag cing :
sems ma brgyad kyi dbang thob shog :
puSh+pe 
d+hU pe 
A lo ke 
gan+d+he 
nai bid+ya 
shab+da 
ar+g+haM 
pAd+yaM 
ka b+ha ra dz+nyA pha ga la dzaHa b+hi Shiny+tsa A:
thub drug thogs la /
hU~M:
sangs rgyas kun gyi thugs rje las :
phyag rgya thub pa drug tu gsal :
rigs drug don mdzad dbang bskur bas :
'khor ba ma lus stongs gyur nas :
thub pa drug gi dbang thob shog :
mu ne k+ShaM ye hU~M hU~M trAM tri ma :
nr-i hU~M trAM dzaHa b+hi Shiny+tsa A:
sgo ma'i sku thogs la /
hU~M:
sangs rgyas kun gyi phrin las las :
phyag rgya sgo ma bzhi ru shar :
phrin las bzhi yi dbang bskur bas :
'gug 'ching sdom dbye'i las 'grub cing :
sgo ma bzhi yi dbang thob shog :
dzaHhU~M baM hoHa b+hi Shiny+tsa mAM:
ho :
dus gsum sangs rgyas thams cad kyi sku gsung thugs yon tan phrin las yongs su rdzogs pa'i dbang dang ldan par gyur cig :
de nas tshe 'brang gtor mas dbang bskur ba yin pas dmigs pa 'di ltar du mdzod /
tshe'i 'brang rgyas lnga po rigs lnga so so dang tshe gtor rigs 'dus 'od dpag med gtso 'khor gyi rang bzhin gyis khyed rang gi gnas so sor dbang bskur bas /
gnas lngar dpa' bo 'bru lnga las byung ba'i phyag mtshan lnga po sa bon so so bcas pa /
snying gar gser gyi rgya gram /
lte bar mchong gi bum par srog rten b+h+rU~M yig 'od 'bar ba rnams kyis rgyas btab pas sku gsung thugs yon tan phrin las mi zad pa rgyan gyi 'khor lo'i tshe dbang la mnga' brnyes pa'i mos pa mdzod /
dbus kyi tshe 'brang spyi bor bzhag la /
oM:
ji snyed sangs rgyas thams cad kyi :
nam mkha' gsang ba'i oM las byung :
'khor lo oM gyis dbang bskur bas :
sku yi dbang mchog chen po sbyin :
oM bud+d+ha ka lA sha a b+hi Shiny+tsa oM:
nub kyi tshe gtor mgrin par bzhag
/hrI:
ji snyed sangs rgyas thams cad kyi :
pad+ma gsang ba'i hrIHlas byung :
pad+ma hrIHyis dbang bskur bas :
gsung gi dbang bskur chen po sbyin :
hrIHpad+ma ka lA sha a b+hi Shiny+tsa hrI:
shar gyi tshe gtor thugs kar bzhag la /
hU~M:
ji snyed sangs rgyas thams cad kyi :
rdo rje gsang ba'i hU~M las byung :
rdo rje hU~M gis dbang bskur bas :
thugs kyi dbang bskur chen po sbyin :
hU~M badzra ka lA sha a b+hi Shiny+tsa hU~M:
lho'i tshe gtor lte bar bzhag la /
trAM:
ji snyed sangs rgyas thams cad kyi :
rin chen gsang ba'i trAM las byung :
rin chen trAM gis dbang bskur bas :
yon tan dbang bskur chen po sbyin :
trAM rat+na ka lA sha a b+hi Shiny+tsa trAM:
byang gi tshe gtor gsang bar bzhag
/A:
ji snyed sangs rgyas thams cad kyi :
karma gsang ba'i AHlas byung :
ral gri AHyis dbang bskur bas :
phrin las dbang bskur chen po sbyin :
AHkarma ka lA sha a b+hi Shiny+tsa A:
gtso bo'i gtor ma spyi bor bzhag la /
oM AHhU~M:
ji snyed sangs rgyas thams cad kyi :
tshe dpal gsang ba'i b+h+rU~M las byung :
bum pa b+h+rU~M gyis dbang bskur bas :
tshe yi dbang bskur chen po sbyin :
b+h+rU~M A yur+dz+nyA na ka lA sha a b+hi Shiny+tsa b+h+rU~M:
des snang stong lha'i dkyil 'khor la brten nas sku phyag rgya'i dbang bskur pa thob /
lus kyi nad gdon sgrib gnyis bag chags dang bcas pa byang /
lam mtshan bcas bskyed rim bsgom pa la dbang /
'gyur med sku'i rdo rje mngon du 'gyur ba'i skal pa can du byas pa yin no //
gnyis pa gsung dbang ngag la bskur ba la dmigs pa 'di bzhin du mdzod /
slob dpon dkyil 'khor pa'i thugs ka nas snying po dang gzungs sngags kyi phreng ba byung /
zhal nas thon /
khyed rang lhar gsal ba'i zhal du zhugs /
snying ga'i sa bon hrIHyig gi mthar 'khod par mos la 'di'i rjes zlos mdzod byas la las byang gi snying po dang gzungs sngags rnams lan gsum gsum rjes zlos byar bzhug
/de nas tshe chang dang tshe ril slob ma'i mdun du bkod la /
las byed sgo ma bzhi'i ngo bo phyogs bzhi'i tshe 'brang dang mda' dar rnams rim par thogs nas mda' dar g.yab pas /
srid zhi brtan g.yo'i tshe bcud dwangs ma thams cad bdud rtsi 'od zer gyi rnam par bsdus nas tshe ril dang tshe chang la sib sib thim pas 'chi med rdo rje'i bcud len du gyur par mos shig
/shar gyi 'brang rgyas mda' dar btsugs pa thogs /
rjes dbang bskur ba bzhi kar 'gres te /
hU~M dza :
shar phyogs zhi ba'i dkyil 'khor nas :
rdo rje yid 'phrog lcags kyu ma :
thugs rjes 'khor ba gnas 'dren ma :
nad gdon sdig sgrib zhi nas kyang :
mi shigs rdo rje'i tshe dbang bskur du gsol :
tshe mda' 'di la rten byas nas :
tshe dar 'di yis mdangs bskyed de :
zhal dkar 'di yis mthun sbyar nas :
tshe rdzas 'di la sid+d+hi stims :
tshe chang 'di la bcud phob la :
tshe spel g.yang spel srog sdoms shig :
hU~M hU~M:
lho phyogs rgyas pa'i dkyil 'khor nas :
rin chen yid 'phrog zhags pa ma :
snying rjes zhe sdang 'ching bar byed :
tshe dbang bsod nams rgyas nas kyang :
mi zad rin chen tshe dbang bskur du gsol :
tshe mda' 'di la rten byas nas :
tshe dar 'di yis mdangs bskyed de :
zhal dkar 'di yis mthun sbyar nas :
tshe rdzas 'di la sid+d+hi stims :
tshe chang 'di la bcud phob cig :
tshe spel g.yang spel srog sdoms shig :
hU~M baM:
nub phyogs dbang gi dkyil 'khor nas :
pad+ma yid 'phrog lcags sgrog ma :
byams pas log rtog 'joms mdzad ma :
khams gsum srid gsum dbang sgyur nas :
mdangs ldan pad+ma'i tshe dbang bskur du gsol :
tshe mda' 'di la rten byas nas :
tshe dar 'di yis mdangs bskyed de :
zhal dkar 'di yis mthun sbyar nas :
tshe rdzas 'di la sid+d+hi stims :
tshe chang 'di la bcud phob cig :
tshe spel g.yang spel srog sdoms shig :
hU~M ho :
byang phyogs drag po'i dkyil 'khor nas :
karma yid 'phrog dril bu ma :
bdud bzhi'i ru dra 'dul mdzad ma :
bar chad dgra bgegs tshar bcad nas :
rgya gram las rab tshe dbang bskur du gsol :
tshe mda' 'di la rten byas nas :
tshe dar 'di la mdangs bskyed de :
zhal dkar 'di yis mtshams sbyar nas :
tshe rdzas 'di la sid+d+hi stims :
tshe chang 'di la bcud phob cig :
tshe spel g.yang spel srog sdoms shig :
de nas tshe ril dang tshe chang drangs shing /
dpon slob thams cad kyis dngos grub kyi tshul du rol la /
oM AHhU~M:
A li ro mnyam bcud kyi mchog :
kA li bde ba shes rab mchog :
thabs dang shes rab dkar dmar rdzas :
rtsa rlung thig le'i bde drod spel :
tshe dang bsod nams 'byung ba lnga :
zla ba yar ngo ji bzhin du :
gong nas gong du 'phel gyur cig :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
bden tshig smon lam gdab pa 'di'i rjes zlos /
oM 'grub par gyur cig :
tshe dbang du gyur cig :
dbang ye shes su gyur cig :
mi shigs pa rdo rje lta bur gyur cig :
mi 'gag pa tshangs dbyangs lta bur gyur cig :
mi 'khrul pa sangs rgyas kyi thugs dang gnyis su med par gyur cig :
sa ma ya sid+d+hi pha la a la la ho :
zhes brjod /
des grags stong gsung gi dkyil 'khor la brten nas gsung sngags kyi dbang bskur pa thob /
ngag gi nad gdon sgrib gnyis bag chags dang bcas pa byang /
lam mtshan yod rdzogs pa'i rim pa bsgom pa la dbang /
'khrul med thugs kyi rdo rje mngon du 'gyur ba'i skal pa can du byas pa yin no //
gsum pa thugs dbang sems la bskur ba brda 'di dag gis mtshon nas /
dbyings stong nyid skye ba med pa las /
rtsal 'gag med kyi rol pa cir snang thams cad gdod nas 'pho 'gyur med pa'i sku dang ye shes su lhun gyis grub pas /
skye 'chi'i mtshan ma dang bral ba gzhom med rdo rje lta bu'i ting nge 'dzin gyi ngang bskyang mdzod /
shel rdo'am rdo rje dang bcas pa'i me long snying gar bzhag la /
hU~M:
tshe dang ye shes snang gsal las :
lhun grub rdzogs pa sgom du snang :
tshe dang ye shes rgyas pa'i sku :
mi 'gyur tshe yi dngos grub ste :
rdo rje tshe rnams rdzogs pa che :
'gyur med tshe yi dbang thob shog :
des rig stong chos nyid kyi dkyil 'khor la brten nas thugs ye shes kyi dbang bskur pa thob /
yid kyi nad gdon sgrib gnyis bag chags dang bcas pa byang /
lam zung 'jug rdzogs pa chen po bsgom pa la dbang /
'khrul med thugs kyi rdo rje mngon du 'gyur ba'i skal pa can du byas pa yin no //
de rnams kyis dngos gzhi'i dbang bskur ba grub nas /
rjes mtha' rgyas mnga' gsol rgyas gdab kyi rim pa 'byung ba yin pas 'dun pa 'di ltar du mdzod /
dkyil 'khor mtshams kyi ral gri bzhi rim par phyag tu gtad pas bdud bzhi dang skye rga na 'chi'i dgra las rgyal te gtsang rtag bde ba bdag dam pa'i pha rol du son par mos shig
/shar lho'i ral gri gtad la /
hU~M:
skye 'chi rtsad gcod ral gri 'dis :
snod ldan bu la dbang bskur bas :
skye med chos sku'i dbang thob cing :
'chi med rdo rje'i don rtogs shog :
ma hA puN+ye a pa ri mi ta :
A yur puN+ye a b+hi Shiny+tsa oM AHhU~M:
lho nub ral gri gtad la /
hU~M:
nyon mongs rtsad gcod ral gri 'dis :
snod ldan bu la dbang bskur bas :
nyon mongs 'khor ba'i rgyun dag nas :
mi zad rin chen dbang thob shog :
dz+nyA na pra b+ha ba tsa ya ka ri ni a b+hi Shiny+tsa oM AHhU~M:
nub byang ral gri gtad la /
hU~M:
dug gsum rtsad gcod ral gri 'dis :
snod ldan bu la dbang bskur bas :
sku gsum rang ngo gcig thog sprad :
mdangs ldan pad+ma'i dbang thob shog :
oM ru ru s+phu ru tiSh+Tha a b+hi Shiny+tsa oM AHhU~M:
byang shar ral gri gtad la /
hU~M:
'khor ba rtsad gcod ral gri 'dis :
skal ldan bu la dbang bskur bas :
ma rig bdag 'dzin dag nas kyang :
mi 'gyur tshe yi dbang thob shog :
oM sarba swasti ni :
shaM ka ri :
shaM ka ri :
sha ta ka ra swA hA:
du re du re du re swA hA:
oM AHhU~M a b+hi Shiny+tsa oM AHhU~M:
brtan g.yo 'khor 'das kyi tshe bcud dwangs ma thams cad snying dbus mi shigs pa'i thig ler 'dus te rdo rje'i lu gu rgyud kyis 'gyur med bde ba chen por bcings /
gzhom gzhig bral ba'i phyag rgya bcus rgyas btab pas skye 'chi'i mtshan ma spangs pa 'chi med rtag pa dam pa'i go 'phang las mi g.yo bar gyur pa'i mos pa mdzod /
hU~M hrI:
chos dbyings dag pa'i rang mdangs las :
kha dog lnga ldan lu gu rgyud :
'od lnga 'byung ba'i tshe bcud 'di :
snying po A yur+dz+nyA na b+h+rU~M:
thig le mi shigs rdo rje che :
ye shes lnga ldan rigs lnga ste :
bde ba chen po yum chen lnga :
bde stong dbyer med zung du 'jug :
gsal stong rang dag ngo bo 'di :
stong pa nyid kyi dbyings su rgya :
gcig pa thig le nyag gcig rgya :
gnyis ni thabs dang shes rab rgya :
gsum pa sku gsung thugs kyi rgya :
bzhi pa tshad med rnam bzhi'i rgya :
lnga pa ye shes lnga yi rgya :
drug pa thugs rje drug gi rgya :
bdun pa sangs rgyas bdun gyi rgya :
brgyad pa byang chub sems dpa'i rgya :
dgu pa mi shigs rdo rje'i rgya :
bcu pa khro rgyal bcu yi rgya :
rgya bcu'i phyag rgyas rgyas btab nas :
chos kyi dbyings su gter du sbas :
sangs rgyas mkhyen pas mi gzigs na :
bgegs chen gtum pos ga la mthong :
dmigs med thig le skye ba med :
'gag med rang shar rdo rje'i sku :
dbyer med ngang du rgyas btab bo :
kA ya gab rgya :
wA ka gab rgya :
tsit+ta gab rgya :
badzra mu :
rgya rgya rgya :
zhes brjod cing rdo rje dang mda' dar gyis gnas rnams su rgya gram du btab pa'i tshul bya /
mtha' rten du rgyal srid chen po rnam pa bdun /
bkra shis pa'i rtags rdzas rnams kyis mnga' gsol bas srid zhi'i phun tshogs tshe dang ye shes kyi dpal 'byor chen po las nam yang nyams pa med pa'i rtag khyab dge legs kyi snang ba rab tu rgyas par mos shig
/rgyal srid gtad la /
hU~M:
'khor lo rin chen dbang bskur bas :
chos kyi 'khor lo bskor gyur cig :
nor bu rin chen dbang bskur bas :
bsam pa yid bzhin 'grub gyur cig :
btsun mo rin chen dbang bskur bas :
chos kyi rgyal srid brtan gyur cig :
glang po rin chen dbang bskur bas :
theg chen byang chub thob gyur cig :
blon po rin chen dbang bskur bas :
'dod dgu phun sum tshogs gyur cig :
rta mchog rin chen dbang bskur bas :
sa bcu'i zhing khams bgrod gyur cig :
dmag dpon rin chen dbang bskur bas :
'khor ba'i g.yul las rgyal gyur cig :
rtags brgyad sbyin la /
swasti :
gser gdugs 'di la brten byas nas :
skyob pa mthar phyin dbang thob shog :
gser nya 'di la brten byas nas :
mthong snang ma 'gags dbang thob shog :
dung dkar 'di la brten byas nas :
sgra dbyangs 'gag med dbang thob shog :
pad+ma 'di la brten byas nas :
yan lag drug cu'i dbang thob shog :
bum pa 'di la brten byas nas :
chos rnams rang byung dbang thob shog :
rgyal mtshan 'di la brten byas nas :
bstan pa mi nub dbang thob shog :
dpal be'u 'di la brten byas nas :
gsal ba 'od ldan dbang thob shog :
'khor lo 'di la brten byas nas :
yon tan myur mgyogs dbang thob shog :
rdzas brgyad gtad la /
hU~M:
nyon mongs skyob pa'i chos dung dang :
bdud dpung 'joms pa'i yungs dkar dang :
nad rnams 'joms pa'i gi waM dang :
'gro ba dbang sdud mtshal chen dang :
bsod nams stobs 'phel zho dang ni :
tshe ring bdud 'dul ku sha'i gdan :
snang srid kun gsal me long dang :
bkra shis phun tshogs bil wa dang :
bkra shis rdzas brgyad dbang bskur ro :
zhes dang me tog 'thor zhing shis brjod gang 'os bya /
de ltar yi dam dgongs pa 'dus pa'i chos sde las byon pa bcom ldan 'das 'od dpag med kyi dkyil 'khor du tshe dbang rin po che'i 'khor lo rgyas par grub pa yin pas sogs kyis mtshams sbyar nas dam tshig khas blang /
gtang rag maN+Dal /
lus longs spyod 'bul ba /
dge bsngo byas la slob ma rang gnas su gyes /
slob dpon gyis tshogs rol lhag chog phyin phrin las dkyus su gsal ba ltar la /
dngos grub len chog rjes gtang rag mchod bstod mdor bsdus bya /
nongs bshags phyin chad kyang dkyus su snyegs pas 'grub bo //
gnas skabs 'chi med tshe yi dbang brnyes shing //
mthar thug sdug bsngal bral ba'i zhing mgon gyis //
mi gnas byang chub chen por lung bstan te //
tshe 'od dpag tu med pa'i mchog 'grub shog
/'di la rje kun mkhyen chos kyi 'byung gnas kyis mdzad pa'i mtshams sbyor snang yang phyag len mi gsal zhing tshig sna bsdus ches pas /
nag 'gros kyi tshul du pad+ma gar dbang blo gros mtha' yas kyis yang khrod tsa 'dra rin chen brag 'chi med bdud rtsi'i klung rgyun gyis brgyan pa'i ngogs su bgyis pa dge legs 'phel //

//
