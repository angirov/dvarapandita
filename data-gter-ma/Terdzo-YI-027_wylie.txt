@#//
'jam dpal gshin rje gshed king kang nag po'i dgra brub kyi lag len gsal byed las kyi rlung dmar bzhugs so //
na mo many+dzu g+ho ShaHya /
sangs rgyas kun dngos bla ma'i tshogs rnams dang //
'jam dbyangs khros pa'i lha la phyag 'tshal te //
'jig rten dgra tshogs mtha' dag brlag byed pa'i //
king kang lag len las kyi rlung dmar bri //
de la thog mar sgrub pa po ni 'di nyid kyi glegs bam ya ma king kang slob dpon pad+mas bsgyur pa bka' mar bzhugs pa chen mo'am /
bai ro tsa nas rgya nag nas bsgyur pa gang rung gi dkyil 'khor du dbang thob pa /
yang na gshin rje gshed gang rung gi dkyil 'khor du dbang bskur ba thob cing /
de dag gi lung nos /
lag len shes /
spyi dang bye brag gi dam tshig la gnas pa ni rten gyi gang zag gi mtshan nyid do //
de nas dang po sgrub pa'i bca' gzhi bstan pa dang gcig
/rang dang yon bdag la nyes chag dang byad ka srung zhing las
mkhan bka' nyan par bya ba'i phyir bdag bskyed cing srung 'khor bsgom pa dang gnyis /
'brub khung bskyed cing ling+ga la dgra bo'i rnam shes dgug cing lha dbye ba dang gsum /
dgra bgegs gzir zhing srog rtsa gcod pa'am gnan pa bya ba'i phyir mdun bskyed yab yum 'khor dang bcas pa bskyed cing las kyi rim pa bya ba dang bzhi /
bye brag gi dmigs rim spyi bor gshog pa'i 'khor lo dang /
sbrul gyis zos bsad gtubs te bshang lam nas phyi rol du thon pa rnams za byed bgegs rigs stong phrag brgyad cus zos dmigs dang /
snying dbus su tshe dang srog la za ba'i gshin rje rnams res mos su bsgom pa dang lnga /
gsod na bla khug rtags bstan nas mdun bskyed las gshin du bsgyur nas 'khor lo bsnol ba'i dmigs pa dang gsad sngags sbrel ba dang drug
/tshe rabs kyi lan chags yod na mthu rang la ldog pas sbyin gtor changs ril gyi man ngag dang bdun /
dgra bo'i bsod nams gzhom pa'i phyir phyag 'tshal thub pa'i zhal shes bstan pa dang brgyad /
rtags 'byung tshul dang dgu /
zhal gdams snyan brgyud bstan pa dang bcu /
gnan thabs dang mnan zin nas sngags dang dmigs pa'i gnad bstan pa ste /
de ltar spyi don bcu gcig gis ston pa las /
dang po bca' gzhi ni /
phung shul gyi sa dang /
mi bsad pa'i shul gyi sa dang /
g.yul pham pa'i sa /
dur khrod kyi sa la sogs pa la 'brub khung rgyar khru gang dpangs khru phyed pa /
bang rim gsum pa /
phyi ro sol dang nang dug khrag gis byugs /
bang rim 'og ma la rtsang nyer gcig gzug
/nang zur du za byed kyi zhal dang mda' gzhu la sogs pa spyi mthun du bya /
de'i nang du ling+ga du yod dpe'u chung ltar gan rkyal mgo rang la bstan nas bcug ste /
de yang spyi bor rdo rje rgya gram rwa gdengs pa /
dpral bar rus /
mi shes na kung keg 'u ji shang /
lo khams shes na re re dang mi shes na rdzogs par bri /
rkang lag sgrog tu bcug pa /
sbrul gnyis sna bug nas zhugs pa /
dpung pa g.yas su dzaH
g.yon du hU~M/
gnyis ka la yum she
/pus mo g.yon par baM/
g.yas su hoH
brla gnyis la bla dwags bri ma shes na bla srog mA ra ya dzaHnan /
bri /
byin pa gnyis la pi /
ngar gdong gnyis la du /
'doms su tsha dang phaT/
rkang mthil gnyis la yaM re re bri /
snying gar dzaHkha sprod bar du nri /
bgegs yin na tri /
mtha' skor du mdun nas brtsam ste
mA ra ya rbad yig mgo phyir bstan phyogs bzhir 'god /
de'i mthar yig mgo nang du bstan te ming gi mthar lus ngag yid gsum satwa b+ha ya nan /
bri /
gsod na /
mA ra ya sod sod dmod mo gang 'os bri /
phyi rol du sbrul gnyis sna bug tu chud pa'i mthar sngags ring dmod byang dang bcas pa yig mgo nang bstan gyi mjug nang du chud pas bskor /
rang gi dri ma sa chu me rlung rtsa dud kyis bsang /
dgug gzhug byed cing lha dang phral la brub khung du bcug
/'brub khung gi kha re ba'am dur g.yam rdo rje rgya gram bris pas bcad /
dgug gzhug dang thun rdeg dus su khebs bsal lo //
de'i steng du lcags sgye+ed dam khri 'u'i steng du gta' gtor zur gsum khru gang pa 'khor bzhi dang brgyad /
mdun du e ka tsA ti'i dpal gtor mtheb kyu dang sha khrag gis brgyan pa dar nag gi gur can rnam pa dgra bgegs kyi sha khrag la ngo bo bdud rtsi'i rgya mtshor byin gyis brlabs la rtags ma byung gi bar du mi 'bul te /
'di chos skyong las byed cing rtags myur du 'byung ba'i gnad yin no //
gzhan yang yugs sa'i slang nga /
stegs kyi dur rdo gsum /
ro g.yam 'tsham pa gcig la dbus su ri rab gling bzhi gling phran /
g.yas su zla ba la lo dang zla ba la dgra dar ba nan /
g.yon du nyi ma la zhag dang za ma la dgra dar ba nan /
bri /
ngos gcig la rdo rje rgya gram bri /
gnan dus bcas kyi steng du rdo rje 'og dang gling bzhi steng du 'ong zhing /
shar la sogs pa phyogs ma log par bya /
re ba dang /
rtsang /
tshon skud sna lnga /
la cha rnams dang /
glang ru la sogs pa sta gon bya'o //
!
//spyi don gnyis pa rang dang yon bdag la srung 'khor bsgom pa ni /
skyabs 'gro sems bskyed sngon du 'gro bas /
swa b+hA was sbyang /
stong pa'i ngang las skad cig gis rang lus gnam lcags kyi rdo rje rtse dgu pa lto ba stong gsum dang mnyam pa'i lto bar b+h+rU~M las gzhal yas khang gi nang du sems kyi ngo bo 'jam dpal mthing nag zhal gsum phyag drug pa /
zhal g.yas dkar g.yon dmar dbus mthing ba /
rngam zhing khro la gtum pa /
phyag g.yas pa gsum na lcags kyu dgra satwa tho ba /
g.yon gsum rgyu zhags lcags sgrog thong gshol bsnams pa /
gang la bya ba'i dgra bgegs dang ma he nyi zla pad+ma'i gdan la zhabs skyil krung du bzhugs pa /
dur khrod kyi chas brgyad dpal gyi chas bcus spras shing ye shes kyi me dpung 'bar ba'i klong du bskyed /
de'i thugs kar nyi ma'i steng du hU~M gi mthar hrIHSh+Ti'i sngags dang bcas pa gsal /
mtha' skor du bsrung bya pho mo rnams mdun dang /
nor rdzas g.yas /
yul mkhar g.yon /
phyugs la sogs pa rnams rgyab tu bsgom /
de'i phyi rol du gser gyi 'khor lo rtsibs bcu pa'i rtsibs steng rnams su khro bo stobs po che sku mdog ser po skyabs sbyin gyi phyag rgya mdzad pa bcu /
zhal nang du gzigs nas bdag dang bsrung bya la bar du gcod byed mi dang mi ma yin pa'i gnod pa thams cad las skyob cing mi 'jigs pa sbyin par byed pa sems skyil gyis bzhugs pa /
rtsibs mchan bcu la khro bo bdud rtsi 'khyil pa bcu nag po dang mthing nag dang ljang nag rnams spel bas bzhengs stabs kyis zhal phyir gzigs te phyag g.yas rlung g.yab g.yabs pas god kha 'chi thal mi kha byad kha dgra kha dang 'dre dmag la sogs gnod pa thams cad dgra la sgyur ba /
g.yon pas rang phyogs rgyal rtags kyi ba dan phyar ba re bsgom /
de'i phyi rol du gnam lcags kyi 'khor lo rtsibs stong dang ldan pa 'od zer tsha zhing rtsub pa phyir 'phro ba /
nang reg bya 'jam zhing phyi rab tu rtsub par bsam la /
hrIHSh+Ti brgya stong la sogs pa longs skabs dang sbyar la bzla 'o //
!
//spyi don gsum pa brub skyed 'gugs dbye bya ba ni /
a mr-itas   (zhing bcu sgrol ba'i /)bgegs bsang /
swa b+hA was sbyang /
stong pa'i ngang las rang nyid kyi gong gi lha de'i thugs ka nas k+Sha nag po zhig mched de zhu ba las /
'brub khung nag po lcags kyi khang pa zur gsum pa /
kha dog pa /
gting zab cing yangs pa /
rkan gnyer gsum dang ldan zhing /
phyi la zhe sdang gi me 'bar ba /
nang na gti mug gi mun pa 'thibs pa /
zur la 'dod chags khrag gi rba klong 'khrug cing 'bab pa /
mthil dang logs su stag so gzings 'dra'i mtshon cha'i tshogs 'khrigs pa /
nad rigs bzhi brgya rtsa bzhi'i na bun 'tshubs pa /
bdud dang za 'dre dang bgegs rigs stong phrag brgyad cu'i rgyu srang chen por gyur par bsam la /
k+Sha raM phaT//
e raM phaT/
dz+wa la raMM phaT/
ces pas gsal btab pa de'i nang gi ling+ga mi dmigs pa las nri dang tri las dgra bgegs gang yin de kha nas khrag 'dzag pa /
mig nas mchi ma 'byin pa /
sna nas chu ser 'dzag pa /
lus 'dar zhing rid pa /
yan lag sgrog tu bcug pa /
mya ngan gyis gdung zhing kyi hud kyi sgra 'byin par gsal la /
sgo ma bzhi'i phyag rgya dang /
dzaHhU~M baM hoH
grangs med pa ras bal rlung gis gtor ba ltar stong gsum 'jig rten thams cad khyab par spros pa pho nya'i tshogs su gyur te /
dgra bo dbang med du bkug ste ling+ga la bstims par bsam zhing bden stobs brjod de /
lan gsum la sogs pas yid ches par bkug la /
spros pa la dga' na /
hU~M/
bskal pa me ltar 'bar ba yi //
'od zer 'phro 'du'i klong dkyil na //
bdag nyid 'jam dpal gshin rje gshed //
dus gsum rgyal ba 'dus pa'i sku /
khrag 'thung rngams pa'i dpal chen po //
dbu yis tshangs pa'i 'jig rten brgal //
zhabs kyis na rag sa gzhi mnan //
ba spu'i bu ga re re nas //
nyi ma 'bum gyi 'od zer 'phro //
'od zer re re'i rtse mo las //
'bar ba'i khro bo mi bzad pa //
sras dang sprul pa bye ba 'phro //
de dag so so rang rang las //
yang sprul nyis sprul sum sprul dang //
pho nya bsam mi khyab par 'phro //
'jigs pa'i las mkhan skar ltar 'khrug
/srid par gtogs pa'i 'jig rten khams //
steng 'og bar snang thams cad khyab //
kun kyang mi bsrun gdug rtsub can //
sku mdog gcig tu ma nges te //
dkar ser dmar ljang mthing smug 'bar //
mun pa dmar nag me stag 'phro //
rngam brjid dur khrod chas kyis brgyan //
glog ltar myur ba'i rdzu 'phrul can //
drag rtsal ri rab klad la bskor //
stong khams 'jig rten pang par 'degs //
bskal pa skad cig ma ru sgyur //
skad cig ma yang bskal par sgyur //
gar yang sgyur ba'i cho 'phrul can //
cir yang sgyur ba'i mtshon cha thogs //
gang ltar bcol ba'i phrin las sgrub //
nam mkhas gar khyab 'jig rten khams //
thams cad nga yi gzhal yas khang //
steng 'og phyogs mtshams ma lus pa //
sras 'khor sprul pa mi bsrun pa //
bu yug 'tshubs pa lta bur khyab //
chos dbyings nam mkha'i mthas gtugs par //
nga yi sprul pas yongs su gang //
las ngan gdug pa'i dgra bgegs khyod //
bros pas thar sa 'dug gam soms //
dzaH
dpal chen thugs srog hU~M gi 'od rtse las //
dzaHyig grangs med phyogs bcur skar ltar 'phros //
'gugs byed pho nya rdo rje lcags kyu can //
pho mo grangs med byung nas stong gsum gang //
las ngan sdig can dam nyams dgra bo 'di //
snying kha phug la nri yig lcags kyus zungs //
rang dbang med par skad cig yud kyis drongs //
dmigs rten ming byang ling+ga 'di la phob //
hU~M//
dpal chen thugs srog hU~M gi 'od rtse las //
hU~M yig grangs med phyogs bcur skar ltar 'phros //
'ching byed pho nya rdo rje zhags pa can //
pho mo grangs med byung nas stong khams gang //
las ngan sdig can dam nyams dgra bo 'di //
mgul bar zhags pas chings la dam du sdoms //
drag po'i gnas 'dir da lta khrid la shog
/dmigs rten ming byang ling+ga 'di la phob //
baM/
dpal chen thugs srog hU~M gi 'od rtse las //
baM yig grangs med phyogs bcur skar ltar 'phros //
sdom byed pho nya rdo rje lcags sgrog can //
pho mo grangs med byung nas stong khams gang //
las ngan sdig can dam nyams dgra bo 'di //
yan lag sgrog gis sdoms la rengs su chugs //
'brub khung khams gsum 'khor ba'i btson khang du //
gzugs phung gru gu thum ril skyur la shog
/dmigs rten ming byang ling+ga 'di la phob //
hoH
dpal chen thugs srog hU~M gi 'od rtse las /
hoHyig grangs med phyogs bcur skar ltar 'phros //
'beb byed pho nya rdo rje dril bu can //
pho mo grangs med byung nas stong khams gang //
las ngan sdig can dam nyams dgra bo 'di //
'go ba'i lha phrol za 'dre gshed dang sprod //
dril bus rgyab nas phul la dong du skyur //
dmigs rten ming byang ling+ga 'di la phob //
hU~M/
dpal gyi pho nya bsam gyis mi khyab pa //
sprul pa yang sprul nyis sprul sum sprul bcas //
las la myur mgyogs pho rgyud mo rgyud tshogs //
dam can srung ma snang srid sde brgyad bcas //
rang rang sde bcas mthu dang dpung skyed la //
sdig can dam nyams 'di yi lce nas sdus //
ljang sngon rlung gi dkyil 'khor steng du zhog
/myur mgyogs rlung gi shugs kyis da drongs la //
dam nyams 'di yi bla tshe rten la phob //
'go ba'i lha dang srung ma yongs dang phrol //
sgro do thag pa chad nas lhung ba ltar //
gru gu hril hril 'brub khung gting du skyur //
dmigs rten ming byang ling+ga 'di la phob //
dzaH
dam nyams sdig can las ngan dgra bo 'di'i //
bla 'khyams mi ru brdzus nas 'ong ba na //
dpal chen khro rgyal sprul pa gdug rtsub can //
pho nya rdo rje srin po 'jigs pa dgu //
spros te thar sa med pa'i gnas su chugs //
bla 'khyams sha bar brdzus te 'ong ba na //
pho nya gser gyi stag mo ngar ma dgu //
spros te thar sa med pa'i gnas su chugs //
bla 'khyams g.yag tu brdzus nas 'ong ba na //
pho nya rdo rje mchong gi gzig mo dgu //
spros te thar sa med pa'i gnas su chugs //
bla 'khyams gnyan dang dgo bar brdzus 'ong na //
pho nya lcags kyi dom bu nag po dgu //
spros te thar sa med pa'i gnas su chugs //
bla 'khyams lug tu brdzus te 'ong ba na //
pho nya rdo rje lcags kyi spyang mo dgu //
spros te thar sa med pa'i gnas su chugs //
bla 'khyams rta ru brdzus nas 'ong ba na //
pho nya rdo rje bse yi bse ru dgu //
spros te thar sa med pa'i gnas su chugs //
bla 'khyams ra ru brdzus nas 'ong ba na //
pho nya rdo rje byi ru'i khyi mo dgu //
spros te thar sa med pa'i gnas su chugs //
k+Sha las byung ba'i mthing nag gru gsum e //
phyi rol zhe sdang drag po'i me dpung 'bar //
dug gsum sgrol byed rtsang dmar nyi shu gcig
/rab tu rno ba srin mo 'gros su btsugs //
nang na gti mug mun pa'i smag rum 'thibs //
zur la 'dod chags khrag gi rba klong 'khrugs //
stag so gzings 'dra'i sna tshogs mtshon cha'i so //
nad dang dug gi na bun sprin du 'khrigs //
bdud dang 'chi bdag gshin rje 'du ba'i gnas //
za 'dre gshed 'dre mang po rgyu ba'i gling //
'brub khung khams gsum 'khor ba'i btson khang du //
nam yang thar sa med par gnas 'chos shig
/ces rten la bstim zhing dgra bo'i bla 'gugs pa'i sngags 'di brgya rtsa brgyad bzla 'o //
dgra bo'i bla sha re ma ti 'grim 'grim /
sha ma ru ti thum thum /
myogs myogs /
yed yed //
sha ma ru ti khug ling /
myogs ling /
shaM ling thun dzaH
mun mun b+h+yo /
zhes so //
de nas lha dang dbye ste gu gul sbyar ba'i dud pa dang /
bya rog 'ug pa'i dang ru g.yas g.yon 'thab cing /
hU~M/
kha kha mu kha mthu mo che //
mthing nag chen mo bya rog mgo
/hu lu mu kha mthu mo che //
ser nag chen mo 'ug pa'i mgo
/rtog med zas su sha za zhing /
khyed gnyis nyin mtshan med par rgyu //
dgra dang dgra lha phrol la shog
/gnyen dang nye ba phrol la shog
/phu bo nu bo phrol la shog
/pho lha phrag pa g.yas nas phrol //
yul lha phrag pa g.yon nas phrol //
dgra lha spyi bo'i gtsug nas phrol //
srog lha snying gi dkyil nas phrol //
zhang lha lte ba'i dkyil nas phrol //
ma lha gsang ba'i gnas nas phrol //
bang lha mdzod tshang nang nas phrol //
ma ma trag ru trag mA ra ya phyes phyes /
zhes brgya rtsa la sogs pa bzla /
kho'i lha dang srung ma bya rog rdos bskrad pa ltar byer bar bsam mo //
!
//spyi don bzhi pa mdun bskyed ni /
ling+ga dgra bgegs gang yin dngos su gsal ba'i snyir gar gshin rje king kang nag po sku smad gnam lcags kyi phur pa zur gsum pa me'i tshwa tshwa 'phro ba /
dgra bo du yod gan rkyal du brtsegs pa'i snying gar gzer btab pa ltar zug pa /
khro zhing gtum pa /
dpal gyi chas dang ldan pa /
phyag gnyis kyi phur pa smin mtshams su gsor ba /
de'i rgyab tu yum e ka dzA Ti ma nag mo rngam zhing 'jigs pa /
khro mo'i chas rnams rdzogs pa /
sku smad gnam lcags kyi phur pa me stag 'phro ba dgra bgegs kyi lte bar zug pa /
phyag gnyis kyis phur pa gsang gnas su gsor ba /
phur rtse bzhi kas dgra bgegs gang yin gyi lus phug nas gser gyi sa gzhi la thug par bsam /
'khor bskyed pa ni /
g.yas su a wa glang mgo shal ma li'i sdong po 'dzin pas dgra bo gzer zhing skrag par byed pa /
rgyab na chos kyi rgyal po khram shing 'dzin pas dgra bo khram la 'debs pa /
g.yon na rak+Sha phag mgo gnam lcags kyi sog les dgra bo'i srog rtsa khrag rtsa thams cad myal myal gcod pa /
mdun na 'char ka nag po mchod rten thogs pas dgra bo'i lus ngag yid gsum gnan pa'i las byed pa /
de'i phyi rol du bdud dang gshin rje ma mo lha ma srin sde brgyad bsam gyis mi khyab pa /
snying rje med cing gsod la dga' ba /
sha la dga' zhing khrag la rngams pa srog dbugs za bar byed par bsgom mo //
de nas bdag bskyed dang mdun bskyed kyi ye shes pa drangs shing mchod pa la sogs las kyi rim pa bya ste /
dang po spyan drang ba ni /
hU~M/
khyab gdal chos dbyings dag pa'i klong yangs nas //
dus gsum rgyal ba'i yon tan rdzogs pa'i lha //
'jigs byed 'jigs mdzad khro rgyal gshin rje gshed //
'khor bcas 'dir gshegs 'bar ba'i gdan la bzhugs //
hU~M b+h+yo /
gnyis med ye shes dbyings su ro mnyam yang //
ru dra gdul dka' 'dul phyir khros pa'i lha //
king kang srid gsum gnas pa'i dgra bo'i gshed //
'jam dpal khros pa'i rgyal po gshegs su gsol //
stong gsum dgra bo'i srog rtsa 'byin mdzad ma //
mi bsrun srin mo khros pa'i gdong pa can //
gnam zhal dbyings phyug e ka dzA Ti ma //
'khor 'das kun gyi mnga' bdag gshegs su gsol //
gnan gzir khram 'debs gcod pa'i las mdzad pa'i //
skye 'gro'i srog len 'chi bdag ma rungs pa //
'char ka glang mgo chos rgyal phag gdong can //
drag shul can rnams 'khor bcas gshegs su gsol //
oM ya mAn+ta ka ya ma king kang e ka dzA ti sa pa ri wA ra badzra sa ma ya dzaH
zhes spyan drangs /
hU~M/
mi bzad 'khor lo rtsibs stong 'bar ba'i dbus //
gnam lcags rdo rje 'bar ba'i gzhal yas su //
dgra bgegs chu glang nyi zla pad+ma'i steng //
bcom ldan 'jam dbyangs 'khor bcas bzhugs su gsol //
mthing nag gru gsum srid pa'i btson khang du //
gdug pa gan rkyal bsgyel pa'i gnas bzhi ru //
sgrol byed drag po'i phur pas gzer thobs la //
las 'bras mchis kyi bar du bzhugs su gsol //
sa ma ya tiSh+Tha lhan /
gyis bzhugs su gsol /
a ti pU hoH
pra ti dzaHhoH
zhes pas phyag 'tshal /
mchod yon me tog bdug spos dang //
snang gsal dri chab zhal zas dang //
gdugs dang rgyal mtshan rol mo'i sgras //
'jam dpal gshin rje'i lha tshogs mchod //
ar+g+haM sogs nas /
shab+da pU dza hoH
dgra bgegs snying khrag bskyil pa'i yon chab dang //
dbang po'i me tog sha chen gsur gyi spos //
zhun chen mar me mkhris pa'i dri chab dang //
sha tshil nang khrol spungs pa'i zhal zas tshogs //
gsang ba'i rnge'u chung rkang gling rol mos mchod //
ma hA rak+ta king ni ri ti ma hA pany+tsa pU dza hoH
sgrib pa'i dri ma kun spangs shing //
rtog pa kun las rnam grol ba //
bla na med pa'i byang chub sems //
bde ba chen pos mnyes gyur cig
/bo d+hi tsit+ta ga Na gu h+ya pU dza hoH
dman pa'i yul las rab 'das shing //
rgyal ba kun gyi dam tshig mchog
/dngos grub kun gyi gzhir gyur pa //
bdud rtsi mchog gis mchod par bgyi //
sarba pany+tsa a mr-ita khA hi /
stong gsum b+han+d+ha'i snod yangs su //
dam nyams bsgral pa'i mAM sa dang //
rak+ta'i rgya mtsho chen po ni //
bsad khrag rba klong 'khrug pas mchod //
ma hA rak+ta khA hi /
dam nyams bsgral pa'i dmar chen po //
sha rus ri rab spungs pa la //
rak+ta'i zham chu rgya mtshor 'khyil //
don snying nang khrol bcas pa yi //
dmar chen gtor ma'i mchod pa ni //
mngon spyod phrin las rdzogs phyir bzhes //
ma hA ba lin ta khA hi /
hU~M/
ma rtogs 'khrul pa'i dgra bgegs rnams //
gnyis med rol pa'i hom khung du //
rigs rgyal 'jam dpal bden pa yis /
khug cig A kar+ShA ya dzaH
bstan pa 'jig pa'i dgra dang bgegs //
drag po e yi 'brub gnas su //
rdo rje ral gris gtub byas na //
sangs rgyas bsod nams mthu yang 'jig
/dgra dang bgegs la smros ci dgos //
sarba shA trUM nri tri mA ra ya rbad /
shin tu gdug cing gtum pa la //
zhi bas phan par mi 'gyur bas //
mi rtag mtshan nyid bstan pa'i phyir //
sha khrag srog dbugs zhal du bstab //
ma hA mAM sa tsit+ta rak+ta ba su ta go ro tsa na king ni ri ti kha kha khA hi khA hi /
de nas bstod pa ni /
hU~M/
rab 'bar gnam lcags 'khor lo'i lte ba na //
stong gsum gang ba me yi rdo rje'i dbus //
rang snang ye shes dag pa'i gzhal yas su //
dgra bgegs chu glang nyi zla pad+ma'i steng //
thog ma'i rgyal ba 'jam dpal gshin rje gshed //
mthing nag rngam pa zhal gsum phyag drug pa //
sna tshogs mtshon chas dgra bgegs thal bar brlag
/mi bzad drag gtum 'bar ba'i sku la bstod //
'jam dpal rang bzhin chos rnams kun gyi dngos //
srid dang zhi ba rtog bral rnam par rtog
/gnyis med thun mong ma yin khyab pa'i sku //
'jigs byed gshin rje gshed la phyag 'tshal bstod /
khyod kyi rang bzhin chags sdang rnam bral kyang //
zhi bas mi thul gdug pa'i sems can la //
kun nas rngams khro 'jigs byed gtum pa'i sku //
gshin rje 'joms mdzad khyod la phyag 'tshal bstod //
stobs bcu'i stobs kyis bdud kyi stobs 'joms shing //
sred med bu yi stobs kyang zil gyis gnon //
mi 'jigs dpal ster 'jigs skyob phyag rgya can /
khro rgyal stobs chen bcu la phyag 'tshal bstod //
dus las mi 'da' gdug pa 'dul bar mdzad //
bgegs 'joms dgra 'dul rang rtags ba dan 'phyar //
rlung gi g.yab mos nyam nga dgra la 'bod //
bdud rtsi 'khyil pa bcu la phyag 'tshal bstod //
brjod bral dag pa'i dbyings las ma g.yos kyang //
thugs rje rol pa'i thabs kyis 'gro ba 'dul //
'jam dbyangs drag po'i gar mdzad hU~M sgra can //
gtso 'khor sprul par bcas la phyag 'tshal bstod //
hU~M/
yon tan rdzogs pa'i khro rgyal gshin rje gshed //
mthing nag 'bar ba me lce'i 'phro 'du can /
khong nas khros pas drag po'i phur bu 'debs //
dgra bgegs gdug pa 'dul la phyag 'tshal bstod //
rab 'bar rkan sgra tog pa'i zhal gdangs can //
glog dmar 'khyug 'dra'i ljags 'dril snying khrag 'thung //
zang yag mche ba rnon pos klad khrag za //
rngam drag gtum pa khyod la phyag 'tshal bstod /
khrag 'dzag mi mgo rlon pa'i do shal 'phyang //
dpa' brjid dur khrod 'bar ba'i chas kyis bklubs //
che btsan dpe med khams gsum dgra las rgyal //
rig 'dzin srog shing khyod la phyag 'tshal bstod //
b+h+yoH
dus mtha'i me ltar 'bar ba'i klong dkyil nas //
sgrol ba'i yum mchog e ka dzA Ti ma //
nam mkha'i lus can gar yang thogs pa med //
'dod dgur bsgyur ba'i gzugs can 'phrul mo che //
rnal 'byor dam tshig can gyi dgra bla mo //
dam nyams dgra bo zhing bcu yongs kyi gshed //
gang tshe khyod la gtad pa'i dgra dang bgegs //
chags sred zhe la brnags pas 'chor mi srid //
skye rgyud rtsad gcod snying 'byin mgo lus phral //
dal yams nad gtong dgra bo'i grong khyer 'joms //
sngags srung nag mo khyod la phyag 'tshal bstod //
hU~M/
'jigs byed yab yum bka' las mi 'da' ba'i //
mdun na las byed nag po mthu bo che //
'char ka nag po phyag na ri rab thogs //
dbu la dar nag cod pan 'jigs pa'i sku //
pha ni bdud rgyal nag po bkrag med de //
ma ni klu mo de phyir klu yi tsha //
klu bdud dregs pa'i rgyal po mthu bo che //
lha srin sde brgyad sgrol ba'i drag rtsal can //
nag po khyod ni las la bskul ba'i tshe //
gnam sa bar snang thams cad 'gul zhing 'degs /
khyod kyi thugs kar 'khor lo bskor ba ni //
rten 'brel bcu gnyis 'khor ba ru nas zlog
/srid pa gsum po khyod kyi lto na gnas //
zas skom dam nyams dgra yi sha khrag rol //
las la mi g.yel bcol na gang yang sgrub //
sprul pa pho nya ma gshin las la 'gyed //
dam rdzas rgyan gyi gtor ma 'di bzhes la //
'jam dpal gshin rje gshed kyi bka' byung gi
/sangs rgyas bstan pa 'jig pa'i dgra bo 'di //
rab tu skrag cing gzir ba'i las mdzod la //
lus ngag yid gsum ldang du med par gyis //
rig sngags drag pos grol ba med par chings //
byas pa'i las dang nus mthu bstan nas sod //
rtag tu thar sa med pa'i gnas su chugs //
hU~M/
g.yas na las byed gshin rje mthu bo che //
'jigs byed chen po a wa glang mgo can //
phyag na shal ma li yi sdong po thogs //
dgra bo ma lus gzir zhing skrag par byed //
zas su mi sha rlon pa kham kham za //
skom du mi khrag dron mo 'thung byed cing //
rbad na dgra bo'i tshe srog yud kyis len //
dam rdzas rgyan gyi gtor ma 'di bzhes la //
'jam dpal gshin rje gshed kyi bka' byung gi
/sangs rgyas bstan pa 'jig pa'i dgra bo 'di //
rab tu skrag cing gzir ba'i las mdzod la //
lus ngag yid gsum ldang du med par gyis //
rig sngags drag pos grol ba med par chings //
byas pa'i las dang nus mthu bstan nas sod //
rtag tu thar sa med pa'i gnas su chugs //
hU~M/
rgyab na las byed gshin rje mthu bo che //
gshin rje chos kyi rgyal po chen po ni //
bzhugs pa'i gnas ni rgya mtsho'i 'gram na bzhugs //
bse mkhar smug po bse sgo'i nang shed na //
'khor ni las kyi gshin rje stong gis bskor //
las su legs nyes zhal lce gcod par byed //
rbad na dgra bo ma lus khram la 'debs //
bstan pa 'jig pa'i dam nyams dgra bo rnams //
nag po khyod kyis dus 'dir khram la thobs //
dam rdzas rgyan gyi gtor ma 'di bzhes la //
'jam dpal gshin rje gshed kyi bka' byung gis //
sangs rgyas bstan pa 'jig pa'i dgra bo 'di //
rab tu skrag cing gzir ba'i las mdzod la //
lus ngag yid gsum ldang du med par gyis //
rig sngags drag pos grol ba med par chings //
byas pa'i las dang nus mthu bstan nas sod //
rtag tu thar sa med pa'i gnas su chugs //
hU~M/
g.yon na las byed gshin rje mi bsrun pa //
srin po'i gzugs can mi sdug phag mgo can //
phyag na gtub pa'i gnam lcags sog le thogs //
dgra bgegs srog rtsa mgo lus dmyal thag gcod //
rnal 'byor bdag gis khyod la bos tsa na //
mchi ma thul thul yud kyis mi 'byon nam //
sangs rgyas bstan pa gnyan la dgra dar gyis //
nag po khyod kyi thugs dam dus la babs //
dgra bo mgo lus srog rtsa dum bur gtubs //
dam rdzas rgyan gyi gtor ma 'di bzhes la //
'jam dpal gshin rje gshed kyi bka' byung gis //
sangs rgyas bstan pa 'jig pa'i dgra bo 'di //
rab tu skrag cing gzir ba'i las mdzod la //
lus ngag yid gsum ldang du med par gyis //
rig sngags drag pos grol ba med par chings //
byas pa'i las dang nus mthu bstan nas sod //
rtag tu thar sa med pa'i gnas su chugs //
hU~M/
'khor du gtogs pa'i shan pa'i tshogs rnams dang //
ma gshin ging bdud srog bdag lha srin brgyad //
kun kyang gshin rje gshed kyi bka' byung gis //
dam rdzas rgyan gyi gtor ma 'di bzhes la //
'jam dpal gshin rje gshed kyi bka' byung gis //
sangs rgyas bstan pa 'jig pa'i dgra bo 'di //
rab tu skrag cing gzir ba'i las mdzod la //
lus ngag yid gsum ldang du med par gyis //
rig sngags drag pos grol ba med par chings //
byas pa'i las dang nus mthu bstan nas sod //
rtag tu thar sa med pa'i gnas su chugs //
de nas thugs dam bskul ba ni /
hU~M/
gshin rje 'joms mdzad 'jam dpal bshes gnyen dang //
gtsug lag dpal dge bal po nor 'dzin zhabs //
sangs rgyas ye shes yon tan rgya mtsho dang //
pad+ma dbang rgyal jo sras 'jam dpal dang //
yum mchog so gad lha rje ye shes gzung //
dar rje jo dar chos rgyal rgya hor dang //
dbang gzhon chos seng lha rje bkra shis dar //
chos seng seng dar ye shes rgya mtsho dang //
sangs rgyas rdo rje kun dga' bsod nams dpal //
mtsho skyes phun tshogs bla ma rtsa brgyad pa //
bla chen chos dpal bkras bzang mthu stobs rgyan //
blo gros bzang po pad+ma dbang gi rgyal //
ngag dbang rig 'dzin gar gyi dbang phyug rtsal //
blo gros rgyal mtshan gzhan phan rdo rje dang //
nam mkha' rdo rje rtsa ba'i bla ma sogs //
rig 'dzin brgyud pa'i bla ma de rnams kyis //
bsgrubs shing bsten nas gsol zhing mchod pa'i lha //
slob dpon rgyud kyi srung ma dam tshig can //
skyabs mgon lha ltar lus dang grib bzhin 'brang //
ma sring bu ltar brtse gdung rgyun chad med //
chos skyong bzhin du rtag par srung skyob byed //
grogs ltar snying nye bran ltar bkol sla ba //
lha yi lha mchog 'jam dpal khros pa'i sku //
dgra bla chen po dgra 'dul mthu rtsal can //
sngon chad khyod bsten sgrub cing gsol mchod pas //
drag sngags nag po mthu yi lcags ri yis //
chos kyi bstan pa dkar po'i btsan mkhar bsrungs //
log lta'i dgra bgegs sder bcas cham la phab //
'jig rten gsum du snyan pa'i ba dan gyis //
nag po'i phyogs rnams rtsal nyams sems khong chud //
bstan 'dzin dam pa thams cad dbugs dbyung ste //
sa 'di dge ba'i dpal gyis kun tu gang //
bstan pa nyi 'od bdal pa ji bzhin gsal //
sems can zhi bas 'dul bar mi nus pa //
'dul phyir drag por khros pa'i khro rgyal tshogs //
de dag gis kyang 'dul bar ma nus pa'i //
dmu rgod ngan pa'i yid can ma rungs pa //
'gro ba'i tshe srog phan bde 'joms byed rnams //
thams cad thal ba bzhin du khyod kyis byas //
de phyir mthu stobs dbang phyug lha yi lha //
rig 'dzin dam ldan yongs kyi dgra bla che //
sangs rgyas bstan pa srung ba'i mnga' bdag mchog
/bar chad bdud dang dgra 'dre kun gyi gshed //
srid zhi'i g.yul las rgyal ba'i dpa' bo che //
yab yum bka' sdod 'khor dang bcas pa rnams //
phyi nang gsang ba'i mchod sprin rgya mtsho dang //
rmad byung dam rdzas 'dod yon gtor tshogs dang //
dgra bgegs bsgral pa'i sha khrag srog dang dbugs //
sman raka dza gad spyan gzigs yo byad tshogs //
dngos 'byor sprul pa nam mkha'i khyon bkang ste //
sngar bcol legs pa'i gtang rag gnyan por 'bul //
da bcol las kyi gsal 'debs dran gsor bzhes //
'khor rnams srung zhing rkyen rnams zlog pa dang //
mtha' dmag la sogs dgra dang gnod pa'i bgegs //
bdud dang bar du gcod pa rnam mang po //
thams cad rdul phran bzhin du rlog par mdzod //
bstan pa rgyas pa'i las 'di khyod kyis sgrubs //
lam la gnas pa'i rig pa 'dzin pa bdag
/bden pa'i stobs 'chang nus pa'i brtul zhugs can //
gsang sngags mchog 'dzin dgra bla khyod nyid kyis /
khams gsum gnas pa'i dgra las rgyal bar mdzod //
snga dgra lag bdar da dgra glo bur bsdo //
ma 'ongs sdang ba'i yid 'chang dgra bo rnams //
ming tsam med par yud kyis gzhom nas kyang //
nam yang ldang ba'i go skabs med par mdzod //
'dir yang smras kyang ci 'tshal khyod sngon gyi //
dam bca' brtan po gang yin dran mdzod la //
thub pa'i bstan dang bstan 'dzin skyong ba dang //
bstan pa rgya mtsho'i spyi dgra brlag par mdzod //
ces phrin las bcol /
de nas dmigs pa brtan pos sngags bzla ste /
oM king kang kha thun hU~M/
dgra thum nri myogs sgribs /
wA ka satwam+b+ha ya nan /
big+h+nan /
dgra thum de sho de sham /
byur brubs /
dgra sri brubs /
bi sha tsakra /
ha la ha la /
hab ta hab ta /
hal ta hal ta hU~M/
sa ma ya sgribs hring /
dgra bo satwam+b+ha ya rak+sha mA ra ya hU~M hU~M laM laM/
thuM laM thuM laMM/
satwam+b+ha ya nan /
mA ra ya nan /
yab kyi sngags so //
oM ru ru raka mo yak+sha te dzaH
khrag snying la rbad /
thuM ril dgra bo mA ra ya dzaHdzaH
la li pra ma ni kro d+ha kA li ya /
rbad rbad dzaHdzaH
yum gyi sngags 'di med na dmag mi mtshon cha med pa dang 'dra 'o //
'di phyi dro yab kyi sngags la btags la bzla zhes byung yang chun dril du bzlas na nus pa che 'o //
de nas thun mtshams su nyungs dkar /
lan tshwa /
g.yer ma /
ri chen po'i rbab rdo'i dum bu rnams la bsngags shing /
ling+ga la thun 'phangs te dmod pa 'di skad brjod do //
lo dang zla ba la dgra dar ba nan /
zhag dang za ma la dgra dar ba nan /
dus tshod tshes grangs la dgra dar ba nan /
srog lus dbang thang la dgra dar ba nan /
klung rta sde bzhi la dgra dar ba nan /
snga dgra lag gis bdar pa nan /
phyi dgra yid la sems pa nan /
da dgra glo bur du ldang ba nan /
za lam du dug g.yo ba nan /
'gro lam du rtsang 'dzug pa nan /
bsam pa ngan pa sems pa nan /
sbyor ba rtsub mo shom pa nan /
khram la 'debs pa nan /
rgyab nas ded dgos zer ba nan /
mdun nas sgug dgos zer ba nan /
zur nas gcod dgos zer ba nan /
e thub e non zer ba nan /
kha 'o ma bas 'jam pa nan /
snying tsher ma bas rtsub pa nan /
kha 'jam la zhe sdang byed pa'i dgra bo nan /
brgya kha ye re re byed pa nan /
stong kha me re re byed pa nan /
lo keg dang zla keg dang zhag keg thams cad nan /
ye 'drog sum brgya drug cu nan //
bgegs rigs stong phrag brgyad cu nan /
nad rigs bzhi brgya rtsa bzhi nan /
'byung ba'i gshed 'thab ngan pa nan /
bya nyes chag che thams cad nan /
gnod byed sdang sems log par lta ba thams cad nan /
mi kha bra mchu thams cad nan /
bya byed ngan pa thams cad nan /
mdor na chag che ba /
nyam nga ba /
rmi lam ngan pa /
mtshan ma ngan pa /
nyes par gyur pa thams cad mA ra ya nan /
satwaM b+ha ya nan /
ma ldang zhig
/ma gnod cig
/ma 'gul cig
/che ba'i che sri /
chung ba'i chung sri /
rgan pa'i rgan sri /
sgo'i god sri /
pho sri mo sri thams cad mA ra ya nan /
satwaM b+ha ya nan /
zhes thun gyis brab bo //
thun 'jog mtshams yin na 'dod don gsol /
bzod par gsol /
las 'di la rtags ma phyin bar du 'brub khung 'di nyid du dgra bo'i steng du brtan par bzhugs nas gzir zhing tshar gcod pa'i phrin las mdzad du gsol /
zhes brjod do //
!
//spyi don lnga pa bye brag gi dmigs rim bstan pa ni /
ling+ga'i spyi bor rdo rje rgya gram kha gdengs pa rno ba ngar dang ldan pa zhig g.yas skor du drag tu 'khor bas skra dang sha lpags rus pa klad khrag thams cad tho ro ro 'thor bas de dag las kyi gshin rje gnyis kyis zos pas lhag ma med par bsgom /
yang /
bdag bskyed kyi sna bug nas rlung cung zad bus pas /
dug sbrul khab tsam pa gnyis su gyur nas dgra bo'i sna bug gnyis su zhugs /
nang khrol ma lus par zos pas cher song ba bshang lam las byung ste /
yang zhe sdang drag po skyes nas slar yang sna bug nas zhugs te zos /
kha rlangs dgra bo'i rnam shes mar me 'da' la khad pa de la phog pas nag thum gyis bsad par bsam la /
yang /
skabs su sbrul gnyis gnam lcags kyi sog le gnyis su gyur nas nang khrol thams cad gtubs te bshang lam nas thon pa rnams bgegs rigs stong phrag brgyad cus zos par bsgom /
yang /
bdag bskyed kyi thugs ka'i hU~M la rtsa sngags kyis bskor ba'i hU~M las ya cig mched pas /
dgra bo'i snying ga'i nri mig gi nang du las kyi gshin rje 'jigs su rung ba zhig tu gyur nas nri de zos par bsam /
nri'i steng na tshe'i sa bon a dkar po gcig yod pa'ang zos par bsgom /
'di dag gang zag rab kyis dus gcig la bsgom /
ma nus na res mos su bsgom /
thun rdeg dus su mi bsgom pa gnad yin no //
!
//spyi don drug pa gsad pa'i las ni /
bla khug rtags brtan par byung nas /
mdun bskyed kyi king kang las gshin du bsgyur te /
de yang sku stod khro bo chen po rgyan med pa /
g.yas thod dbyug g.yon zhags pa 'dzin pa /
sku smad phur pa mgar gyi sol me nas phyung ba lta bu dgra bo'i snying gar btab pas gser gyi sa gzhi la thug gi bar du gzer ba 'o //
sbrul la sogs pa gzhan dmigs pa rnams mi bsgom /
rang gi thugs ka nas b+h+rU~M ser nag cig mched pas ling+ga'i rked mtshams su gser gyi 'khor lo rtsibs stong dang ldan pa steng nas g.yas su 'khor /
lcags kyi 'khor lo rtsibs stong dang ldan pa 'og nas g.yon du 'khor bas rked pa bcad /
de bzhin du res mos kyis 'khor te rtsa 'khor lnga rim bzhin gtubs /
srog rtsa khrag rtsa snying rtsa thams cad bcad nas bsad par bsam /
yab yum gyi sngags la gsad sngags sbrel la bzla 'o //
!
//spyi don bdun pa lan chags sbyang ba ni /
dur rdo'i sgyed pu gsum gyi steng du yugs sa'i slang nga'i nang du dgra gzugs ngar mi skye mched dod pa mtho gang ba zhig byas la 'gugs gzhug bya zhing dgra bo dngos su bsam /
changs ril dgra bo'i lo grangs sam /
yang na brgya rtsa brgyad du byas la chang gis blugs /
'dod yon lngar byin gyis brlab /
saM b+ha ra'i sngags bdun gyis bsngo /
de bzhin gshegs pa bzhi'i mtshan brjod la /
mchod sbyin gyi gtor ma 'dod pa'i yon tan lnga dang ldan pa 'di dgra bo khyod la 'bul lo //
lan chags med do //
bu lon khyer ro //
sha mkhon dag par gyur cig
/ces lan gsum bsngos la /
slang nga sa la phab nas lan gsum phyir log tu bskor bas /
kho glad yu 'khor nas kha rje bsod nams dbang thang thams cad skyugs /
de nas je chung je chung la song nas /
mthar sa 'og tu nag thul gyis thim par bsgom mo //
!
//spyi don brgyad pa phyag 'tshal thub pa'i zhal shes ni /
gong gi slang nga'i dgra gzugs de la dgug gzhug bya ba ni rgyun du yin la /
dang po dang tha ma ni 'brub khang gi ling+ga la'o //
rang nyid rgyal ba shAkya thub pa 'khor sangs rgyas stong rtsa gnyis kyi bskor bar bsgom la /
dgra bo de la mos gus byed cing phyag 'tshal lo //
phyag 'tshal dus dbu skra ring ba rnams ral gri dang spu gri /
thung ba rnams sog le la sogs par gyur nas /
de dag gis dgra bo'i sha khrag dmar thor thor btang bar bsam mo //
!
//spyi don dgu pa rtags kyi rim pa ni /
rdzong bzung ba /
go khrab gyon pa /
mtshon cha bzang po thogs pa /
dar phyar ba /
dung 'bud pa /
g.yag bsad pa'am bcing pa /
bya snyi la bzung ba /
sgong nga bcag pa /
sho dang cho lo dang mig mang rtse ba la sogs pa rang rgyal ba /
'thab pas bdag nyid rgyal ba /
dud 'gro ra ba dang lhas su bcug pa /
btson bzung ba /
gzhu chag pa rnams ni dgra thub pa'i rtags so //
gzhan yang bzang rtags phal cher spyi dang mthun no //
bsad pa'i rtags ni /
shing chen bsgyel ba /
brag bshig pa /
ri dwags la sogs pa'i sems can bsad pa /
mgo snying dang sha khrag ster ba /
sgrub khang du gshin dri dang sha rul gyi dri mnam pa la sogs drag sngags spyi dang 'dra ba 'byung ngo //
!
//spyi don bcu pa snyan brgyud zhal gdams lhug par bshad pa ni /
thun rdeg dus su sbrul gyi dmigs pa mi sgom /
spyir du thun de dug dang nad dang mtshon cha'i char gyis dgra bo'i lus srog gtubs par bsam zhing /
king kang yab yum yang ling+ga'i steng phyogs su byon nas de lta bu'i mtshon cha'i char 'beb par bsam mo //
thun rdeg zin nas dgug gzhug byas nas /
sngar bzhin snying ga dang lte bar bskyed cing /
dgra bo'i bla 'gugs sngags nyer gcig la sogs pa'am /
bla khug pa gal che bas brgya rtsa brgyad la sogs pa gang 'grub long skabs dang sbyar /
mi mang po yod na gcig gis rgyun du bla 'gugs pa'i sngags bzlas /
thun mgo la lha dbye re'ang byed /
changs ril byin tshar ba dang slar dgug gzhug bya 'o //
'di gnyis la dgug gzhug sngags nyer gcig re bzla dgos /
de tshar nas 'brub khung gi ling+ga la slar yang dgug gzhug byed /
dgra thub rtags byung nas yab yum gyi sngags la thun mong gi spu gri 'di btags la zhag gcig brub ste /
ya mAn+ta ka ya ma rA dza /
dgra bo che ge mo'i lus ngag yid gsum oM laM hU~M laM satwaM b+ha ya nan /
mA ra ya nan /
zhes rtags bzang na ma grub kyang chog
/gsad pa la bla rtags byung nas sngags ring gi oM laM 'bru brgyad dor la /
mA ra ya sod /kyi mjug tu /
gsad sngags /
tad+ya thA/
du shan du shan yak+sha yak+sha dgra bo mA ra ya rbad /
dgra bo'i snying rtsa srog rtsa khrag rtsa la 'dus 'dus rbad rbad sod sod /
dgra bo'i snying rtsa la hring hring 'dus 'dus rbad rbad sod sod /
dgra bo'i srog rtsa snying rtsa chod chod mA ra ya sod sod /
a ya ma du ru tsa sha na dgra bo'i srog rtsa la mA ra ya rbad dzaHdzaH
ya ma rA dza dgra bo'i tsit+ta nri hur thums mA ra ya rbad sod /
ces btags nas zhe sdang drag po bskyed la bzla 'o //
gtso 'khor rnams kyis phyi rol 'brub khung nang gi g.yas su gshin rje'i dmag tshogs bye ba sa ya dgra la 'gyed pa /
g.yon du ma mo'i dmag tshogs bye ba sa ya dgra la 'gyed pa /
mdun du bdud dmag bye ba sa ya dgra la 'gyed pa /
rgyab tu btsan dmag bye ba sa ya dgra la 'gyed par bsgom /
sgrub pa ma thon gyi bar du /
sgrub pa po rnams kha 'thab tsam dang /
nang du zhe gnag tsam yang mi 'grub pas sgrims la spang /
slob dpon gyis thun 'phang zhing dmod pa brjod dus grogs rnams kyis kyang thal mo brdab /
skabs skabs su mchil ma pho zhing /
mnan pa zin nas rnam 'joms dang byad bkrol la sogs pas rang nyid gso zhing tshe chog bya /
bsnyen grangs tshang yang rtags med cing khro tshig byung na /
king kang gi phyag g.yas kyi phur pa dgra'i gru tshugs g.yon du gzer ba /
g.yon gyi phur pa gru tshugs g.yas su gzer ba /
yum dmar nag gis phyag gi phur pa pus mo gnyis la gzer bar bsam /
rang nyid b+h+rU~M las rin po che sna tshogs las grub pa'i mchod rten dkar po'i nang du /
gzhung ltar srung 'khor gyi lha bsgom zhing bzlas pa rim bzhin bya /
gnan pa yin na yum sngags gzhung rkyang gis chog
/gsad pa la /
kro d+ha kA li'i rjes su /
dgra bo'i srog rtsa la rbad rbad /
snying rtsa la 'jibs 'jibs /
sha rus khrag rtsa la gnur gnur /
zhes pa 'di yin te /
thun mong gi spu gri la sogs pa gdag go
/rtags byung nas thun gtor phyir dgra phyogs su 'phang /
de yan chad la nang du 'bul /
thun 'jog dus su 'brub khung gi kha re bas bcad la de ri rab tu bsam /
thun gyi mgo mjug tu gtor ma re 'bul zhing /
bstod bskul shar ma re bya /
tsha ba thon 'phral la lan chags gtor ma slang nga bskor 'ded byed /
srod thun gyi gong der phyag 'tshal thub pa'i zhal shes re byed do //
!
//spyi don bcu gcig pa gnan pa bya ba ni /
ling+ga shi lteb ces pa mgo bo pus mo'i bar bltabs la /
de nas mtha' nas lteb ste dbus su dril /
tshon skud sna lngas rgya gram du bcings la thod pa dang glang ru la sogs par gzhug
/thod pa yang /
dge slong la ngang pa'i thod pa /
spyir sngags pa la bya rog gi thod pa /
mi dpon la glang thod dam glang ru /
mi skya phal pa la phag thod /
bon po la khyi thod /
bud med la ra thod /
bgegs la phag thod bsngags so //
spyir dgra la glang ru mes ma bshur ba /
chus ma btsos pa /
mgo las rang bzhin gyi thabs kyis phyung pa shis so //
bgegs yin na thod pa shis so //
ma khengs na mi kha'i rdzas blugs /
bgegs yin na thal chen blugs /
gnyis ka la thal 'dag gis kha bcad de re bas btum /
rtsang bres te kho la lha nye mi nus pa dang sa la mi reg pa'i don yang yin /
tshon skud kyis rgya gram du bcing /
la chas bkag la rlan mi 'chor ba bya /
thod pa tshon skud phyir bkal gyi mthur
mda' thur du drangs la gnan /
thod pa gad brdar byas te dpral bar /
rgan pa'i rgan sri nan /
gzhon pa'i gzhon sri nan /
bri'o //
'gram pa g.yas la /
pho'i pho sri nan /
'gram pa g.yon la /
mo'i mo sri nan /
bri'o /
kha thur du bstan la gnan dgos /
bgegs yin na lam rgya gram dang /
lam po cher mnan pas mi mang pos brdzis pas bgegs nus nyams 'gro bar phur pa nas bshad /
lam phyogs gar gnon yang lto 'phye brtags te /
de yang lto bar gtad na dgra la thebs /
mgo la thebs na bu smad 'chi /
rgyab tu gtad na rang la ngan /
mjug mar gtad na yon bdag la ngan /
dpyid kyi stag yos 'brug gsum byang du mgo
/rgyab shar /
lho ru mjug ma gnas pas nub tu gnan /
dbyar sbrul rta lug gsum la nub tu mgo
/byang du rgyab /
shar du mjug ma /
lho ru gnan /
ston sprel bya khyi gsum lho ru mgo
/nub tu rgyab /
byang du mjug ma /
shar du gnan /
dgun byi phag glang gsum la shar du mgo
/lho ru rgyab /
nub tu mjug ma gnas /
'di dus byang du gnan pa bya'o //
mchod rten dang them 'og yin na brtags mi dgos so //
de la khru gang yan chad sa ro yin /
de nas sor brgyad bdud kyi gnas /
sor bcu drug pa la ma mo'i gnas yin pas /
de nyid gang yang rung bar gru gsum bcos la gnan /
de steng gong gi ro g.yam ri mo can des gnan /
sa rdos byibs /
de nas yugs sa'i slang nga'i nang gi gzugs dang changs ril rnams blugs la khyi la sogs pas mi rnyed par legs par tshags bsdam /
de yang dang po 'jor rdeg dus /
rang nyid las kyi gshin rje 'jigs su rung ba zhig gis gnam lcags kyi 'jor sa la bsnun pas 'og gzhi rgya mtsho la thug
/de'i nang du dgra bo rnams bskyur bas /
klu bdud chu srin gyi mgo can kha gdangs pa zhig gi gre bar chud par gyur te nam yang thar pa'i dus med par bsgom /
ri rab gling bzhi'i steng du glang po che sa la rab brtan gyis mnan par bsam /
de'i steng du gshin rje'i pho brang btab pas bskal pa ma stongs bar du mi thar bar bsam la /
zhes dgra bo me khams pa rta sbrul gyi lo pa yin na chu blugs /
shing khams te stag yos lo pa yin na lcags dum gcig gis gnan /
lcags khams bya sprel yin na me gtang /
chu khams byi phag yin na sa ser btab la gnan /
sa khams glang 'brug lug khyi'i lo pa yin na shing sna dang bcas pas gnan no //
de'i steng gta' gtor rdeg cing /
gtor ma la bya khyi yun ring du bsrung zhing dmod pa rnams brjod /
sngags 'di brgya rtsa brgyad bzla 'o //
dgra bgegs ts+tshin+d+ha ts+tshin+d+ha /
ts+tshin+d+ha ya ts+tshin+d+ha ya /
b+hin+d+ha b+hin+d+ha /
b+hin+d+ha ya b+hin+d+ha ya /
tA Da tA Da /
tA Da ya tA Da ya /
mA ra mA ra /
mA ra ya mA ra ya /
satwaM b+ha satwaM b+ha /
satwaM b+ha ya satwaM b+ha ya /
mA ra ya mA ra ya /
ha sa nA ya /
b+h+ya brta na ya /
ma tsi ra na /
mA ra ya nan /
satwaM b+ha ya nan /
ces so //
cung zad byin chung ba 'dra na /
de'i steng du don yod grub pa'i pho brang btab par bya ste /
steng du khro bo bcu zhabs bgrad pas dgra bgegs de mnan /
de la rdo rje brjid non gyi bsam gtan gyis gnan par bya ste /
khro bo rnams kyi spyi bo bsdus pa'i steng du hU~M mthing nag las rdo rje rgya gram ljang gu me lce'i phreng bas bskor ba'i yi ge suM ser po las gser gyi sa gzhi mdog ser por bsam /
oM badzra su me ru hU~M hU~M sa ma ya satwaM/
gser gyi ri rab dpag tshad bye ba drug
/zheng dpag tu med par gyur pa'i steng du /
bcom ldan 'das don yod grub pa sku mdog ljang gu dbu gsum phyag drug pa /
phyag g.yas 'khor lo phyar te bsnams pa /
g.yon dang po rdo rje rgya gram thugs kar brten pa /
lhag ma'i phyag na phyag mtshan ci rigs pa bkod la /
g.yas bar ma na rtse gsum /
tha ma na dgra satwa /
g.yon bar ma na thod khrag
/tha ma na phur bu yin te gab pa'i don to //
'khor dpag tu med pa dang bcas pas pho brang btab par bsgom /
khro bo rnams kyang sngon du mi g.yo ba bsgom /
las sgrub nas bskal pa'i mtha'i bar du yang mnan par bsam /
lag pa gnyis rgyab sbyar nas mthe'u chung gnyis gcig la gcig 'khyud mdzub mo gnyis kha 'gram g.yas g.yon gnyis su sgreng ste cung zad gug tsam byas /
lhag ma rnams nang du bcang ste /
mdzub mo gnyis mche ba ltar byas la /
rkang pa g.yon pas dgra bgegs kyi snying gar mnan par bsam la sngags 'di lan bdun bzla 'o //
oM badzra yak+sha kro d+ha kha kha ha ha ha hU~M hU~M phaT phaT/
las ngan pa'i sems can khyod la rdo rje gnod sbyin gyi sngags dang phyag rgyas mnan cing gzir bas phrin las kyi bdag po don yod grub pa /
'khor dpag tu med pa'i pho brang btab pas /
byang chub kyi sems ma skyes kyi bar du /
bskal pa'i mtha' la thug gi bar du yang ldang ba'i dus med par gyur cig
/ces lan gsum brjod cing rig pa ngar bskyed do //
!
//da ni 'di'i phan yon brjod par bya ste /
de ltar zhag bdun sgrub na lo gsum du dgras mi sdang ba nges pa yin la /
zhag gsum du sngags khri bzlas na lo gcig la dgra med do //
de gnyis gang rung sngon du song bas nyin gcig byas kyang 'phral rkyen zlog nges shing /
gzhung gzhan las ni /
mngon rtogs sngags byang dmod pa gsum gcig tu dril nas ngag mtshams nyin mtshan lnga byas na /
du ru ka'i dmag kyang zlog thub /
ces byung /
spyir na 'di dgra sri /
god sri /
dar sri /
rgan sri /
chung sri /
byur dang 'byung po'i gnod pa la sogs pa la bsngags la /
dgra bo satwam+b+ha ya rak+sha nan sogs la /
chung sri la sogs pa'i ming spel te bsgrubs pas /
dgra 'dre la sogs pa gang yin them bu bkag pa ltar 'gro ba myong bas grub bo //
gnubs sangs rgyas rin po che'i zhal nas kyang /
mgon skyabs chos skyong dang 'dra ste gtor ma mi dgos /
rno ba btsan dug dang 'dra ste dam rdzas mi dgos /
zhes gsungs /
'o na 'dir gtor ma smros pa ci zhe na /
gnubs pa rnams gtso bor yi dam gyi lha gshin rje la mdzad pas de'i khongs su 'du la /
gtor ma zur pa dang dam rdzas sger pa ma dgos pa yin gyi /
gtan nas ma bshad pa ni ma yin la /
'dir ni rgyun gtor gyis lha mnyes te rang la
snying nye bkra shis /
gta' gtor gyis las myur ba'i dgos pa yod pa ste /
bla ma'i man ngag dang ldan pa rnams kyi spyod yul yin no //
!
//da ni snyan brgyud mchog tu gsang ba'i man ngag bshad de /
'di la thog mar sgab 'dre gnan pa gces te /
pha gnod sbyin sbrang chags dang ma sa sri nag mo gnyis kyi bu gnod sbyin sbrang chags spun gsum po 'di /
ya mAn+ta ka gang sgrub rjes su 'brang /
rnal 'byor pa'i tshe la gnod /
'khor la sgab ngan par byed /
longs spyod dang srid la gnod pas gnan par bya'o //
thar med kyi gting rdo /   khro lcags /
'di yang bla ma'i zhal las shes te /
grol med kyi chings /   shi skra /
btang med kyi mun pa /   phug rdugs kyi sa /
sdom byed kyi chings /   tshon skud /
sna 'dren gyi mi dgu /   ram bu'i mi dgu /
mi rgan mgo skya dgu /   sbang mi'i mi dgu /
ngo dmar sgab ser zha bo gsum /   spre'u phyi ba pho mo'i spu /
nag po chen po'i steng gnon /   mi nag bse phor can /
hom khung ro g.yam /
'di dag bla ma'i zhal las shes pa'i don ni grog po phug rdugs la 'brub khung bya /
nang du ling+ga dpe'u chung ltar bris pa bcug la dgug gzhug bya /
snying kha nas tri yig ma dral bar yugs sa'i khab bam zangs khab kyis shi skra drangs la skud sna phur pa'am steng gi gtor ma la gtod /
'brub khung gi mthar sbang zan gyi mi dgu
/ram bu'i mi dgu rnams la mi kha'i rdzas grod skogs /
ltag skor rus pa /
ra ru /
lte phye /
sbang skam /
ram bu /
btsod ro /
sha skogs /
bra bo /
sran ma /
sgog pa /
phye ngan la sogs pa rgyab tu khur bcol /
mi nag bse'i phor pa khur ba gcig la'ang rdzas de tsho bskur la 'brub khung gi mdun zur du bzhag go
/ling+ga dgug gzhug mi byed dus ro g.yam rdo rje rgya gram bris pas kha gcad /
rang gshin rje gshed du bsgoms la /
dang por king kang gi sngags la /
gnod sbyin sbrang chags spun gsum khug cig ang ku sha dzaHdzaH
zhes pa dgug gzhug tshar rjes su brgya rtsa brgyad bzlas la bstims /
de nas rang lha'i nga rgyal gyis sngags 'di drag tu bzla 'o //
oM ya mAn+ta ka ya ma rA dza gnod byed byur mi spun gsum dzaHhU~M baM hoH
ma hA de wa dgra bo nri mA ra ya rbad nan /
a ya ma du ru tsa sha na sa ma ya e dzaHtri nri b+h+yo dzaH
rbad dza khug dza ang ku sha dzaH
zhes pas khro chu dang nyung dkar bsngags la thun gyis brab bo //
rtags ni /
bu chung g.yang la sgril ba dang /
khang pa 'od kyis gang ba dang /
chag phye phyi la 'jal ba rmis na 'grub rtags yin pas /
ling+ga spre'u dang phyi ba pho mo'i spus dril la shi lteb bya /
khyi lug phag gsum gyi ltag pa'i rus pa'ang rnyed na lhan cig re bas dril la tshon skud sna lngas bcing /
ra ru la sogs par bcug la /
lam po che'i gzhi mdo la sogs par lto 'phye brtags la gnan no //
ling+ga ni khyi lug phag gi mgo can la lus mi yan lag bcings pa spyi 'gro ltar bri /
de'i mtha' la sngags kyis bskor ro //
sgab 'dre gnan thabs shin tu zab bo //
king kang yab yum 'jig rten las ma 'das pa'i lhar 'dod pa ni phyogs 'di la goms 'dris chung ba'i skyon no //
!
//gzhan yang 'di'i sgo nas dmag zlog par 'dod na /
dud 'gro mgo 'thom phog pa'i khrag dang klad pa dang dug snas nyi ma ldog pa'i dus kyi tshe dgra bo'i dmag dpon dmag mi dang bcas pa'i ling+ga ci tsam 'byor pa bris la 'brub khung du gzhug
/dgra bo dmag mi sde dang dpung dang bcas pa rnams kyi klad khung du mun pa'i g.yung drung nag po glog ltar 'khyug pa che ba zhig bsam /
de'i steng du hU~M dmar po tsha la rtsub pa gcig bsgom /
de las 'od zer 'phros pas dgra bo sde tshan dmag mi dang bcas pa'i snying dkyil du phog ste /
rnam shes dran rig dang bcas pa bsdus te hU~M la thim /
hU~M yongs su gyur pa las bdag nyid ya ma rA dza dmar nag zhal gcig phyag gnyis pa /
gcer bu rgyan med pa /
g.yas mun pa'i g.yung drung bskor ba bsnams pas dgra bo'i dmag mi rnams kyi mgo dang rnam shes thams cad sgor ro ro g.yas su bskor ba /
g.yon pas re ba nag po'i g.yab mo brdab pas dmag mi dang bcas pa thams cad kyi rnam shes tshogs drug nag 'thibs btang nas myos par bsam /
oM many+dzu shrI ya mAn+ta ka ya ma rA dza dgra bo che ge mo'i dbang po rnam shes thams cad dzaHhU~M baM hoHkhug cig skor cig
/ces thun mgo la brgya rtsa brgyad bzlas la dgug gzhug bya'o /
oM king kang kha thun hU~M/
dgra bo thum nri myogs sgribs /
wA ka satwam+b+ha ya big+h+nAn dgra bo thum /
de sho de sham byur brubs /
bi sha tsakra /
ha la ha la /
hab ta hab ta /
hal ta hal ta /
hU~M sa ma ya sgribs hring /
dgra sri satwam+b+ha ya rak+sha nan /
hU~M hU~M laM laM/
hU~M laM thuM laM/
dgra bo dgra sri satwaM b+ha ya nan /
mA ra ya byur nan /
hrIHSh+T-i wi krI ta na na Sh+T-i b+ha ta ya rbad sod /
mA ra ya rbad nan /
dgra bo dgra sri b+han+d+ha b+han+d+ha khug dza dzaH
zhes bzla zhing /
dgra bo sde tshan dmag dang bcas pa rnams kyi dbang po rnam par shes pa thams cad mun pa'i g.yung drung gis bskor bas mig long /
rna ba 'on /
lce dig
/tshor ba 'gags nas myos 'thibs 'thibs byas nas sa rim pa dgu'i 'og tu song /
de'i steng du 'byung ba rim pa lnga brtsegs nas mnan par bsam /
dgra dang dmag rnams rang gar 'dug pa'i sa phyogs dang yul grong thams cad du 'ong ba med cing lcags kyi drwa bas phar la btum /
pha rol po gar 'gro cha med mgo dang dbang po dran rig thams cad nag 'thibs song nas lam nor te /
sa rim pa dgu'i 'og nas nam yang thar pa'i dus med par bsam mo //
thal mo brdab cing dmod pa gzhung ltar brjod /
'di ni ma yengs brtson pas bsgrub pa na /
pha rol dmag tshogs rnams kyi mgo 'khor /
bsam pa bsgyur /
nga rgyal zhi /
lus myos pa dang nad sna tshogs 'byung zhing /
'khru skyugs drag pos 'chi ba dang /
bzlog par 'gyur ro //
'di'i ling+ga'i dpral bar rus dang /
lus kyi rnam shes satwam+b+ha ya nan /
ske la che ge mo'i ngag satwam+b+ha ya nan /
snying gar nri dza kha sprod kyi mthar ming dang /
blo phung du chugs shig
/dmag phung du chugs shig
/ces sogs dmod mo bri /
'doms su srog lus dbang thang klung rta
satwam+b+hu ya nan /
mtshan ma la /
che ge mo'i skye ba satwam+b+ha ya nan /
brang ka g.yas pa'i thad du /
che ge'i 'du shes satwam+b+hu ya nan /
g.yon du /
'du byed satwam+b+hu ya nan /
lag mgo g.yas su /
che ge'i lag pa satwam+b+ha ya nan /
g.yon du /
che ge mo'i 'dod pa satwam+b+ha ya nan /
lag ngar g.yas g.yon du yum she chings /
dpung pa g.yas su /
che ge'i rmi lam satwam+b+hu ya nan /
g.yon du /
che ge'i dpung pa satwam+b+ha ya nan /
rkang ngar gnyis la /
che ge mo'i rkang ngar satwam+b+ha ya nan /
g.yas su /
lo dang zla ba la langs pa'i dgra bo satwam+b+hu ya nan /
g.yon du /
zhag dang za ma la langs pa'i dgra bo satwam+b+hu ya nan /
mdun du /
srog lus dbang thang klung rta sde bzhi la langs pa'i dgra bo satwam+b+ha ya nan /
rkang mthil du yaM/
mtha' mar sbrul /
de'i phyir sngags dang dmod pas bskor /
de'i mthar dza dang khram gyis bskor ro ///
/dpal ldan gshin rje gshed po king kang gi
/dgra brub lag len dmar khrid rab gsal ba //
snyan brgyud gsang bar gdams pa bdag gis bsdebs //
gang zhig mthong ba tsam gyis rtogs pa 'di //
gzhan la lhag pa'i bsam pa bzang pos bkod //
'di la bdag blo'i nyes pas gos pa med //
man ngag ji bzhin gsal bar bkod pa 'dis //
sangs rgyas bstan dgra thal bar brlag gyur cig
/'jam dpal gshin rje gshed king kang gi dgra brub lag len gsal byed las kyi rlung dmar zhes bya ba /
sangs rgyas dngos dang mtshungs pa'i bla ma rnams kyi gsung gi 'od zer las blo'i snang ba thob pa /
gdong gi btsun pa (sog zlog pa /)   blo gros rgyal mtshan dpal bzang pos zin bris su bkod pa'o //
dge bas bstan pa'i dgra bo thal bar brlag par gyur cig
/sarba mang+ga laM/
shu b+haM///
/
