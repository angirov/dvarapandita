\u0f01\u0fad\u0f83:
bla ma dang slob ma'i brtag dpyad bzhugs so :
bdag 'dra u rgyan pad+ma 'byung gnas kyis :
phyi rabs skyes bu dad pa can rnams la :
snyigs ma lnga bdo'i bstan pa'i mar zhabs su :
dus 'chug zog pos lung pa gang ba'i dus :
lung med mi yis chos bshad byed pa'i dus :
bka' med mi yis dbang bskur byed pa'i dus :
mkhas pa bas kyang rmongs pa brin pa'i dus :
nyams len med par kha lta mtho ba'i dus :
su phrad zog pos dad can bslus dogs nas :
bla ma brtag pa'i mtshan nyid dbye ba bshad :
phyi rabs bu yis 'di bzhin nyams su longs :
sa ma ya :
rgya rgya rgya :[ \u0f88\u0f88\u0f88 ]spyir gyi thos bsam sgom gsum byed pa la dal 'byor gyi mi lus thob dgos :
mi lus la dad pa dgos :
de la brtson 'grus dgos :
de rnams 'dzoms dus gsang sngags nyams su len dgos :
de smin grol dbang dang gdams par 'dus :
de gnyis ston pa la bla ma mtshan nyid ldan pa gcig dgos pas :
dang por bla ma yang rigs kyi che ba rje rigs yin pa :
spobs pa che ba :
rtsom pa bzang ba :
go blo che ba :
chos la mkhas pa gcig dgos so :
de yang rgyud las :
gsum ldan bla ma gal che 'o :
zhes gsungs pas :
theg pa mtho dman gang yang blor shong ba :
slob ma blo che chung gang yang bsten shes pa :
theg pa kun la mkhas kyang :
rang rgyud dul bas sems can 'dren pa la mkhas pa :
thugs rje che bas ma dag pa'i sdig can 'dren pa'i thabs la mkhas pa gcig dgos te :
rgyud las :
khong yangs rgyud 'dul thugs rje che :
zhes gsungs so :
dad pa can dang :
sdig can rigs chad blo dman dang :
sems can nyon mongs can rnams la brtse ba'i sems dang ldan pa :
rang snang 'khrul pa med pas gzhan gyis log pa byas kyang thugs mi 'khrug par slar thugs rjes 'dzin pa :
thos pa'i shes rab che ba :
bsam pa'i shes rab che ba :
sgom pa'i shes rab che ba :
rig pa'i gnas lnga la mkhas pa :
bum gsang ye shes tshig gi dbang gi chu bo bzhis smin pa :
dbang po lnga dwangs shing yid du 'ong ba'o :
de ltar yang rgyud las :
brtse ba'i sems ldan rang snang dag :
shes rab rgyud smin dbang po dwangs :
zhes gsungs so :
dbang gi yo byad dang :
ngo sprod kyi yod byad dang :
rten rdzas dang :
sa rgyan gnam rgyan 'dzoms pa :
mchod pa dang :
rol mo'i yo byad 'dzoms na gnas skabs su sems can gyi snang ba 'gyur ba'o :
spyir gyi theg pa'i bye brag brgyad khri bzhi stong kun la mkhas pa'o :
sgos su gsang sngags kyi sbyor sgrol la mkhas pa :
yang sgos su rgyud sde'i don ngo sprod la mkhas pa gcig dgos :
de'ang rgyud las :
yo byad rdzas 'dzoms snang ba 'gyur :
gsang sngags rgyud sde'i don la mkhas :
zhes gsungs so :
sangs rgyas bstan pa'i rtsa ba yin cing :
gdul bya las dag par bya ba'i phyir 'dul khrims gtsang zhing :
slob ma snyoms las can 'khrid par bya ba'i phyir :
dben gnas bsten pa'o :
lus lha :
ngag sngags :
sems chos nyid dang mi 'bral ba'i phyir yi dam lha'i zhal mthong zhing :
zhi rgyas dbang drag gi las gang yang mnga' snyems pa'o :
khyad par a ti chen po 'di nyid kyi don la mkhas shing :
zhi gnas lhag mthong zung 'brel gyis gang shar chos skur 'byongs shing :
stong nyid snying rje rkyen dbang du mi 'chor ba :
thod rgal snang ba bzhi mthar phyin pa :
dge bcu phra mo nas sgrub cing :
sdig pa phra mo nas spong ba :
spyod pa zhib mos sems can rnams thabs kyis blo brid nas chos la 'dzud pa'o :
de ltar yang rgyud las :
'dul khrims gtsang zhing dben pa bsten :
yi dam lha dang 'du 'bral med :
dkyil 'khor gsum dang mi 'bral ba :
khyad par a ti'i don la mkhas :
dge sdig 'dzems shing spyod pa zhib :
de lta bu nyid btsal bar bya'o :
zhes gsungs so :
de lta bu rnyed nas mi mnyes pa skad cig kyang mi bya :
lus ngag yid gsum longs spyod dang bcas pa phul la :
rim gyis gdams pa rnams rdzogs par zhu'o :
de nyid ni dgos 'dod thams cad 'byung ba dpag bsam gyi shing dang 'dra 'o :
thar pa'i skam sar skyel bas rta mchog dang 'dra 'o :
'khor ba'i rgya mtsho sgrol ba'i gru dang 'dra 'o :
nyon mongs pa'i gcong nad 'byin pas sman pa dang 'dra'o :
theg dman ma lus zil gyis gnon pas seng+ge dang 'dra'o :
rigs drug gi nang nas khyu mchog tu gyur :
ma rig pa'i ling tog sel bas mig mkhan dang 'dra ste dgos 'dod 'byung ngo :
de yang rgyud las :
de bsten 'dod pa'i don kun 'grub :
dpag bsam rta mchog gru sman pa :
seng+ge khyu mchog mig mkhan 'dra :
zhes gsungs so :
de bsten tshul mang yang :
spyir gyi dam tshig sa ma ya 'bum sde'i sgo nas bsten :
sgos su'ang dgos 'dod 'byung ba'i nor bur bsam ste bsten :
drin che ba pha ma lta bur bsam ste bsten :
nad 'don pa sman pa lta bur bsam ste bsten :
shin tu phangs pa srog lta bu :
gces par byed pa mig 'bras lta bur bsam ste bsten pas dgos 'dod 'byung :
'khor ba'i chos rnams myang 'das su grol ba'o :
de ltar yang rgyud las :
yid bzhin nor bu lta bu 'am :
pha ma sman pa srog mig tu :
bsam ste bsten pas 'khor 'das grol :
zhes gsungs so :
log pa'i bsam pa thams cad spang ste :
bla ma 'di rigs ngan snyam pa'am :
rang bas na gzhon snyam pa'am :
bya ba 'chol snyam pa spangs te :
sku gsung thugs kyi dam tshig ma nyams par bsten dgos :
log lta skad cig kyang srog dang bsdos la spang ngo :
de ltar yang rgyud las :
rigs ngan na gzhon bya ba 'chol :
log lta srog dang bsdos la bsrung :
zhes gsungs so :
sa ma ya :
rgya rgya rgya :
bla ma ngan pa'i mtshan nyid ni :
chos kyi don mi shes shing :
gzhan la nga rgyal chen po 'don zhing :
nyams len myong ba med par gzhan gyi tshig phyir 'breng ba :
gsang sngags snod dang ldan pa ma rtogs pa kun la gsang zhing :
snod ldan 'ga' la sbyin rgyu la bab chol du spyod pa :
lta ba stong pa phyang chad du song ste :
spyod pa log pa'am :
ya ma zung du song zhing mdo sngags gang dang yang mi mthun pa'o :
de yang rgyud las :
mi shes nga rgyal tshig phyir 'breng :
gsang sngags 'chol dkrugs lta spyod log :
ces gsungs so :
yon tan med par khengs pa'i tshig gis gzhan sun 'byin pa'o :
khyim pa'i tshul gyis 'jig rten gyi bya ba la 'jug pa dang :
thos pa med par skor le gcig la a 'thas pa dang :
dris pa'i lan 'brel pa dang bcas pa mi shes pa dang :
gsang sngags sba ba yin pa la nor ngor btang nas bon bzhin khrom du gyer ba dang :
zong bzhin bsams nas kun la 'tshong ba rnams so :
dam tshig 'chal bar song bas rang mi bsrung zhing :
gzhan la srungs shig zer ba rnams yin te :
rgyud las :
khengs tshig khyim pa'i tshul bzung nas :
thos chung dris pa'i lan mi thebs :
gsang sngags bon gyer zong du 'tshong :
dam tshig 'chal par gyur pa ste :
zhes gsungs so :
de yang dper na :
mi gtsang ba'i bum pa dang 'dra :
bum pa phyi legs kyang nang mi gtsang ba'i bcud kyis bkang ba'am :
dug gis bkang nas btung na 'chi :
de bzhin du phyi bzang bzang 'dra yang de rnams tshang na skyon gcig nam phugs cis kyang yong ste :
dmyal bar rdo bor ba bzhin 'gro :
gnas skabs su'ang lha dang mkha' 'gro 'khrug :
nad dang mi mthun pa sna tshogs 'byung ngo :
skad cig ma gcig bsten yang dmyal bar bskal par tshud ngo shes so :
de yang rgyud las :
mi gtsang ba yi bum pa yin :
skad cig bsten par mi bya 'o :
de bsten mi rung sna tshogs 'byung :
zhes gsungs so :
dang po nas chos kyis mi 'brel te :
lo gsum gyi bar du brtag par byas la :
bzang rtags mtshan nyid dang ldan mi ldan dbye ba bya'o :
sa ma ya :
rgya rgya rgya :
de yang rdo rje'i rtsa 'bras las :
bla ma ngan dang phrad pa na :
be sbrel g.yang la lhung ba 'dra :
long bas long khrid ji bzhin no :
zhes gsungs so :
bla ma brtag pa'i thabs kyi gnad gnas lugs :
sa ma ya :
rgya rgya rgya :
de nas gsang sngags zab mo 'di lta bu'i gdams ngag bcud ston pa la snod brtag dgos te :
dang po rtsa ba yin pas :
dper na dang po snod rwa shing ngan par bcud bzang blug tu mi btub pa dang 'dra ste :
dang por rtsa ba'i dam tshig srog dang bsdos nas srung ba gcig dgos te :
dam tshig med na yon tan brgya dang ldan yang skyon yod de :
kun la dag pa'i snang ba 'byongs pa :
phrag dog chags sdang med pa :
dug lnga bags kyis chung zhing :
kun gzhi legs pa :
'jig rten 'di nyid la zhen pa log ste :
pha ma nye 'khor la mi chags pa :
dad pa che bas bla ma ma yin pa gzhan mi sems pa :
dman pa kun la snying rjes skyong ba :
bla ma'i phyogs su lus longs spyod thams cad gtong phod pa :
sdig pa phra mo tsam la'ang 'dzems shing :
dbang po gang la sbyangs kyang rno ba'o :
de ltar yang rgyud las :
dam tshig gtsang zhing dag snang che :
dug lnga'i shugs chung zhen blo log :
dad ldan snying rje gtong phod che :
rgyud 'dul sdig 'dzems dbang po rno :
zhes gsungs so :
gsang bar 'os pa'i gnyer gtad thub pa gcig dgos te :
nyams su len pa la brtson pa :
skabs su brtul zhugs kyi spyod pa che ba :
skyo shas che zhing zhen log che bas ri khrod 'grims pa :
sdug sran che bas dka' thub dang ras rkyang thub pa :
snying rus che bas chos min yid la mi bsam pa :
rang rgyud bags kyis 'dul zhing snying rje che ba'o :
de ltar yang rgyud las :
gsang thub nyams len brtul zhugs che :
skyo shas sdug sran snying rus ldan :
rang rgyud 'dul zhing snying rje che :
zhes gsungs so :
shes rab che bas gang la bslab cing sbyang yang rung ba :
nor dang dngos po la 'dzin chags chung ba :
bla ma la bkur sti rem pa :
gsang sngags blor shong ba :
sems rnam par mi g.yeng ba :
dam tshig srog la babs kyang srung ba :
kha 'jam pas kun gyis yid du 'ong ba :
khong drang pas spyod pa zhib cing rang mos kyi bla ma'i phyogs su bsgyur ba :
chang dang bud med gnyid gsum po dge sbyor nyams len pa'i dug yin pas phyogs tsam du'ang mi 'jog pa :
de ni bcud mchog 'di nyid kyi snod yin zhing :
rang mos rang don 'grub pas 'khor ba sgrol ba'i gru dang 'dra ste :
gzhan don dpag tu med pa 'byung ngo :
de lta bu la dbang bzhi rdzogs dang :
lo gsum brtags la rim gyis sbyin par bya'o :
slob ma rab kyi mtshan nyid brtag pa'i rim pa'o :
sa ma ya :
rgya rgya rgya :
yang snod ngan pa dang phrad na :
snod kyang chag la bcud kyang bo ste :
shes rab chung zhing :
lag len med pa'i kha gsag tu gtong ba :
kha mkhas shing lag dam pa :
g.yo sgyu che ba :
bla ma'i gsung la khyad du gsod pa :
zhabs tog dang yon tan dum re la drin du rtsod pa :
yon tan brgya stong mi mthong bar bla ma'i skyon gcig la rtog cing log lta skye ba :
gsang sngags thabs mchog gis gdams pa 'bru ba :
gsang sngags la the tshom zhing yid gnyis kyis sgrub pa phyi bshol du g.yel ba :
dad pa mi rtag cing 'gyur ldog che ba :
de lta bu ni snod ngan yin te :
bcud blug tu mi rung ste :
de ltar yang rgyud las :
shes chung kha gsag gdong ltas che :
bla ma'i gsung gcog drin du rtsod :
yon tan mi mthong skyon rnams 'don :
tshul lam thabs kyis gdams pa 'bru :
the tshom yid gnyis sgrub la g.yel :
snod ngan rdza shing rwa dang 'dra :
zhes gsungs so :
de ni sbal bu rma can dang 'dra ste :
gcig gis rgya mtsho chen po'i sems can 'chi zhing rul nus :
me thigs gcig dang 'dra ste :
yul khyim sreg nus :
dam tshig nyams pa gcig gis zhing khams gcig dmyal bar ltung nus pa'o :
de yang rgyud las :
sbal bu rma can ji bzhin du :
me thigs gcig gis yul khams sreg :
ces gsungs so :
de 'dras yul 'khor nor 'bangs dang bcas pa phul nas zhus kyang :
chu srin gyi gre ba na yid bzhin gyi nor bu yod pa bskal par mi mngon pa ltar bsdam par bya'o :
de ltar yang rgyud las :
man ngag gdams pa 'di nyid ni :
chu srin gre ba bzhin du bsdam :
zhes gsungs so :
e ma bdag 'dra pad+ma 'byung gnas kyis :
gsang sngags zab mo 'di nyid ston pa la :
snod bcud rten 'brel ma 'dzoms don mi 'grub :
de phyir bla ma slob ma'i brtag pa bshad :
skal ldan bu yis 'di bzhin shes par gyis :
sems kyi bu gcig rgyud la 'dris par shog :
sa ma ya :
rgya rgya rgya :
zhus dag go :
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
