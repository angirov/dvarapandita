@#//
'bu srin gdug pa kha sgyur gyi bsang yig bzhugs so //
na mo gu ru pra wa kA ra ye /
snyigs dus 'gro la bka' drin zla med pa //
gu ru rin po che la phyag 'tshal lo //
thams cad mkhyen pa pad+ma 'byung gnas kyis //
ma 'ongs lnga brgya dus kyi tha ma la //
nad mug mtshon gyis 'gro ba nyam thag cing /
khyad par tshe lo sum cu kha ral dus //
'bru dkon mu ge'i bskal pa 'byung lung bstan //
mu ge'i bskal pa 'byung bar byed pa'i rgyu //
char chu dus su mi 'bab than pas mnar //
dus min kha char che bas gnod pa byed //
btsa' rigs bzhi dang sad dang ser ba dang //
'bu srin du mas lo thog phung bar byed //
de dus sems can rnams la phan pa'i phyir //
bdud rtsi bum chung la sogs char 'bod skor //
rdo rje pha lam la sogs bca' srung skor //
nA ga 'brug sgrog la sogs sad srung skor //
me yi bya khyung la sogs ser srung skor //
gdug pa 'bu sgyur la sogs 'bu srung
skor //
char mi 'beb dang sad ser rlung gis byed //
de phyir rlung gnon ri rab 'od 'phro sogs //
gter kha du ma lo la phan pa'i thabs //
rgyas bsdus che phra dpag tu med pa gsungs /
khyad par 'bu srung gdug pa kha sgyur las //
shing sna dang ni ba ni dmar skya yi //
lci ba'i dud pa gtang bar gsungs pa'i don //
'gro la phan phyir bdag gis gsal 'god bya //
tsher nag khyi shing ma gtogs shing sna tshogs //
ba ni dmar skya'i lci bas me bus spar //
phye mar 'bru sna zas phud sna tshogs mchod //
'o zho ja chang chu gtsang gang 'byor bran //
'di ltar 'don sgom sbrags la bsang bya 'o //
gzhi dang mchod pa bshams sogs mi dgos so //
na mo /
dkon mchog kun 'dus pad+ma 'byung gnas la //
bdag dang 'gro kun zhing bdag skyabs su mchi //
'gro kun mu ge'i 'jigs las skyob pa'i phyir //
bdag gis lo rim bsang mchod 'bul bar bya /

/stong pa'i ngang las skad cig dran rdzogs su //
bdag nyid rdo rje gro lod sku mdog smug
/zhal gcig spyan gsum mche bas ma mchu mnan //
dbu skra thor tshugs dar dmar cod pan 'phur //
sku la phod kha chos gos se ral kha //
phyag g.yas rdo rje g.yon pas phur pa 'dril //
stag mo drus ma'i steng na brkyang bskum bgrad //
thugs srog hU~M mthing ye shes sems dpa'i tshul //
dam ye dbyer med hU~M sgra 'brug ltar sgrog
/hU~M las 'od zer lcags kyu lta bu 'phros //
bsang mgron thams cad skad cig yud tsam la //
nam mkhar spyan drangs badzra sa mA dzaH
hrIH
gdod nas rnam dag sku gsum zhing khams nas //
'jig rten 'das dang ma 'das bsang mgron rnams //
glog ltar myur ba'i shugs kyis 'dir gshegs la //
nam mkha' bar snang sa gzhi so so la //
yid sprul gtso 'khor 'tsham pa'i gdan la bzhugs //
dngos 'byor bsang dang yid las sprul pa yi //
zag med kun bzang mchod sprin rgya mtshos mchod //
rang rang che ba'i yon tan rgya mtsho la //
gus shing dang ba'i yid kyis phyag 'tshal bstod //
raM yaM khaM gis bsang rdzas mi gtsang sbyang /

/aH
stong pa'i ngang las d+hAM yig las byung ba'i //
du ba'i lha mo mthing mdog lang tsho rgyas //
rab mdzes dar dang rin chen du mas spras //
phyag g.yas khrus bum zhing lha'i nyams grib 'khru //
phyag g.yon sman gyi gzhong pa spos kyis bkang //
sman gyi dud sprin rab 'byams 'jig rten khyab //
spos kyi 'khri shing ra bas zhing khams khyab //
du ba'i cha shas zegs ma re re las //
'dod yon lnga dang rgyal srid rin chen bdun //
bza' btung longs spyod dpag med char bzhin 'beb //
badzra d+hU pe hU~M gis byin gyis brlabs //
de 'dra'i ngo mtshar yid sprul bsang mchod 'dis //
'jig rten 'das dang ma 'das lha rnams bsang //
kyai /
bsang gi rgyu byung gang nas byung //
kun tu bzang mo'i mkha' dbyings nas //
yum chen lnga yi sprul pa las //
dbang chen 'byung ba rim lnga chags //
'byung ba'i dwangs ma shing du 'khrungs //
sur dkar dung lo zhi ba'i shing //
stag pa ser po rgyas pa'i shing //
tsan+dan dmar po dbang gi shing //
shug pa g.yu lo drag po'i shing //
'om bu skyer pa se ba gsum //
a bar skyur gsum sman gyi shing //
thang shing sur nag spen ma gsum //
nag po klu rigs dga' ba'i shing //
nya sbrid smya ga byi tsher gsum //
sa bdag phra mo dga' ba'i shing //
ba shing gla rkang a ga ru //
klu dang lha srung mnyes pa'i shing //
sna tshogs shing sna mang po dang //
phye mar 'bru sna zas phud dang //
ja chang 'o zho'i phud la sogs //
dmar skya'i ba lci'i me la bsregs //
gtsang ma'i chab kyis bran byas te //
bzang shing phye mar spos sprin 'dis //
lha srin gdug pa 'dul mdzad pa //
gu ru pad+ma 'byung gnas bsang //
sku gsum sku lnga mtshan brgyad bsang //
lo thog rnams la gnod byed pa'i //
'bu srin gdug pa zhi bar mdzod //
'bu srin la sogs gdug pa can //
thams cad zhi mdzad thugs rje can //
phyag stong spyan stong mnga' ba bsang //
lo thog rnams la gnod byed pa'i //
'bu srin gdug pa zhi bar mdzod //
lo thog gnod pa zhi mdzad pa'i //
'bru rnams 'phel mdzad thugs rje can //
byang sems sa yi snying po bsang //
'bu srin gnod pa zhi ba dang //
lo chu legs par byin gyis rlobs //
bcom ldan pad+ma badzra rtsal //
man+dA ra ba yum dang bcas //
dgongs pa 'dus pa'i lha tshogs bsang //
'bu srin gdug pa kha sgyur cig
/'bru rnams 'phel ba'i dngos grub stsol //
'bu srin gdug pa zlog mdzad pa'i /
khro bo sme ba brtsegs pa bsang //
'bu srin gdug pa zlog pa dang //
lo thog srung zhing skyob par mdzod //
snang srid dregs pa 'dul mdzad pa'i //
dbang drag pad+ma'i lha tshogs bsang //
lo thog rnams la gnod byed pa //
'dre ngan sa srin tshar chod cig
/klu rgyal sangs rgyas bcom ldan 'das //
sngags bdag ye shes klu brgyad bsang //
shing sna phye mar gsur gyis mchod //
'bu srin gnod pa ma gtang zhig
/rgyal rigs rje'u rigs bram ze dang //
dmangs rigs gdol pa nag po sogs //
klu rigs ma lus thams cad dang /
khyad par yul 'di'i klu rnams bsang //
shing sna phye mar gsur gyis mchod //
lo thog zhing la gnod byed pa'i //
tshag pa la sogs 'bu srin gyi //
za kha 'thung kha gzhan du sgyur //
lo legs 'bru rnams 'phel bar mdzod //
'jig rten khams 'di skyong ba'i lha //
dpal mgon bdun cu rtsa lnga bsang //
bsang shing phye mar dud pas mchod //
'bu srin gnod pa zhi ba dang //
'jig rten bde zhing lo legs mdzod //
'jig rten 'di na dbang che ba //
dregs pa'i sde dpon sum cu bsang //
shing sna phye mar gsur gyis mchod //
tshag pa la sogs 'bu srin gyi //
gnod 'tshe cho 'phrul ma gtang zhig
/'jig rten khams na drag rtsal che //
sngags bdag dregs chen bco brgyad bsang //
g.yu shug phye mar gsur gyis mchod //
lo thog rnams la gnod pa yi //
'bu srin gdug pa zlog tu gsol //
kye /
thang lha yar bzhud la sogs pa'i //
rje yi mgur lha bcu gsum dang //
dge bsnyen nyi shu rtsa gcig bsang //
bod yul gzhi bdag gnyan po rnams //
kun kyang mi dkar rta dkar can //
ba dan dkar po gnam la g.yug
/g.yas kyi stag dong khra bo la //
lha mda' leb ma skar ltar 'khrugs //
g.yon gyi gzig shubs thig le la //
lha gzhu glog 'od khyugs se khyug
/rked kyi dngul shubs ser bkra la //
shes rab ral gri glog ltar 'khyug
/dbu yi dung rmog gtsug tor la //
bya phod ldem dar nyi ltar shar //
re re'i 'khor la gnyan dmag stong //
ku bswo cha sgra dir ri ri //
go cha sra la mtshon cha rno //
gangs can bod kyi gzhi bdag rnams //
'dir gshegs bsang dang mchod pa bzhes //
shing sna phye mar gsur gyis mchod //
tshag pa la sogs 'bu srin gyi //
gnod pa'i cho 'phrul ma gtang zhig
/lo legs 'bru rnams 'phel bar mdzod //
kye /
rdo rje sman gcig la sogs pa'i //
bod khams brtan ma bcu gnyis ni //
lhab lhub na bza'i rgyan dang bcas //
sil snyan rol mo'i sgra dang bcas //
bran g.yog mang po'i 'khor dang bcas //
re re'i 'khor la sman phran 'bum //
glu len bro rdung khrigs se khrig
/dri zhim ngad pa chil li li //
'dir gshegs bsang dang mchod pa bzhes //
g.yu shug phye mar gsur gyis mchod //
lo thog rnams la gnod byed pa'i //
tshag pa la sogs 'bu srin gyi //
gnod 'tshe cho 'phrul ma gtang zhig
/lo legs 'bru rnams 'phel bar mdzod //
lha chen in+d+ra'i gtsor byas pa'i //
shar phyogs gnas pa thams cad bsang //
g.yu shug phye mar gsur gyis mchod //
'bu srin za kha 'thung kha ni //
shar phyogs dri za'i yul du sgyur //
ya ma ya yi gtsor byas pa'i //
lho phyogs gnas pa thams cad bsang //
g.yu shug phye mar gsur gyis mchod //
'bu srin za kha 'thung kha ni //
lho phyogs gshin rje'i yul du sgyur //
ba ru NA la sogs pa yi //
nub phyogs gnas pa thams cad bsang //
klu shing phye mar gsur gyis mchod //
'bu srin za kha 'thung kha ni //
nub phyogs klu yi yul du sgyur //
ku be ra la sogs pa yi //
byang phyogs gnas pa thams cad bsang //
bzang shing phye mar gsur gyis mchod //
'bu srin za kha 'thung kha ni //
byang phyogs gnod sbyin yul du sgyur //
ag+ne rA dza la sogs pa'i //
shar lhor gnas pa thams cad bsang //
bzang shing phye mar gsur gyis mchod //
'bu srin za kha 'thung kha ni //
shar lho me lha'i yul du sgyur //
n+y+yai+-i ti la sogs pa yi //
lho nub gnas pa thams cad bsang //
shing rtsi phye mar gsur gyis mchod //
'bu srin za kha 'thung kha ni //
lho nub srin po'i yul du sgyur //
ba ya be la sogs pa yi //
nub byang gnas pa thams cad bsang //
bzang shing phye mar gsur gyis mchod //
'bu srin za kha 'thung kha ni //
nub byang rlung lha'i yul du sgyur //
i shwa ra la sogs pa yi //
byang shar gnas pa thams cad bsang //
bzang shing phye mar gsur gyis mchod //
'bu srin za kha 'thung kha ni //
byang shar dbang ldan yul du sgyur //
tshangs pa nyi zla gza' skar sogs //
steng phyogs gnas pa thams cad bsang //
g.yu shug phye mar gsur gyis mchod //
'bu srin za kha 'thung kha ni //
steng phyogs lha yi yul du sgyur //
sa gzhi yongs la mnga' mdzad pa'i //
sa bdag rdo rje dbang chen ni //
gser mdog zhal gcig phyag bzhi pa //
ra ba bzhi yis dbu la brgyan //
phyag gnyis thugs kar thal mo sbyar //
'og mar ljon shing ri rab 'dzin //
sku smad gdug pa sbrul du 'khyil //
'dir gshegs bsang dang mchod pa bzhes //
g.yu shug phye mar gsur gyis mchod //
btsun mo sa yi lha mo ni //
gser mdog rin chen rgyan gyis brgyan //
phyag na mche ba bum pa 'dzin //
chibs su sa phag ser po 'chib //
'khor du sa bdag 'bum dang bcas //
bsang ngo sa yi lha mo bsang //
g.yu shug phye mar gsur gyis mchod //
dpag tshad brgyad khri'i 'og rol nas //
sa bcud thams cad 'dir sdus la //
'bu srin gnod pa zhi ba dang //
lo legs 'bru rnams 'phel bar mdzod //
sras po sa 'dzin lag pa dang //
sa bdag chen po lto 'phye dang //
rje blon bcu bdun la sogs pa'i //
sa bdag gnyan po thams cad bsang //
g.yu shug phye mar gsur gyis mchod //
'bu srin gnod pa zhi ba dang //
lo legs 'bru rnams 'phel bar mdzod //
gangs gnyan dung seng g.yu ral can //
brag gnyan gser sprel thor tshugs can //
shing gnyan gzig gi mjug ma can //
mtsho gnyan nya chen gser mig can //
phyogs bzhi'i gnyan chen sde bzhi dang //
gnyan phran bzhi bcu rtsa gnyis rnams //
'dir gshegs bsang dang mchod pa bzhes //
rtsi shing phye mar dud pas mchod //
'bu srin gdug pa'i cho 'phrul zlogs //
lo legs 'bru rnams 'phel bar mdzod /
!
/kye /
shar phyogs gangs ri rtse rgyal nas //
mdo khams sgang drug kun gyi bdag
/gnyan rje rma chen spom ra ni //
mdog dkar dngul gyi dbu zhu gsol //
dpa' bo stag gi sham thabs can //
ber dkar steng na bswe khrab mnabs //
phyag na sba lcag nor bu bsnams //
stag 'phru khyung ldem nyi zlas brgyan //
stag ral gzig shubs 'khor gsum bskor //
dung rta ri logs tsam la 'chib //
steng na khyung chen bya rgod lding //
rgyab na stag g.yag seng ge khrid //
rma sman 'bum dang rma sras dgu
/rma rigs sum brgya drug cu dang //
lha 'khor stong dang rma sman 'bum //
sgang drug gzhi bdag kun gyis bskor //
'dir gshegs bsang dang mchod pa bzhes //
g.yu shug phye mar gsur gyis mchod //
'bu srin gdug pa'i cho 'phrul zlogs //
tshag pa la sogs 'bu srin gyi //
za kha spang ri'i ngos la sgyur //
lo legs 'bru 'phel rma g.yang phob /[ <!TCC Tibetan character 4,37 undefined in unicode!> ]/kye /
zangs ri 'bar ba'i rtse dgu nas //
zal mo sgang rgyud kun gyi bdag
/btsan gyi mgon po beg tse can //
sgrol ging yam shud dmar po ste //
ngo bo sku rgyal she ne ni //
mi dmar zangs kyi khrab rmog can //
'khor gsum bskor nas mdung dmar 'phyar //
mtshal bu rting dkar chibs su 'chib //
nang blon zhang btsun rdo rje 'bar //
phyi blon btsan chen dmar po dang //
bar blon btsan shwa ngar ba sogs //
btsan 'khor sum brgya drug cu dang //
yang 'khor btsan dmag 'bum dang bcas //
'dir gshegs bsang dang mchod pa bzhes //
g.yu shug phye mar gsur gyis mchod //
tshag pa la sogs 'bu srin gyi //
gnod 'tshe cho 'phrul ma gtang zhig
/'bu srin gdug pa'i za kha ni //
rdza ri g.ya' ri'i ngos la sgyur //
lo legs 'bru rnams 'phel bar mdzod //
kye /
ngom du rung ba'i yul gyi bdag
/skyes bu ngom rgyal mtsho bkra ni //
dung rmog bya phod ldem dar can //
ber dkar bswe khrab sku la gsol //
mdung dar phyar zhing 'khor gsum bskor //
dung rta g.yu rngog rlung gshog 'chib //
btsun mo gnyis dang bla mchod gnyis //
ru 'dren gnyis dang blon po gnyis //
mdzod 'dzin sgo srung las mkhan sogs //
sprul 'khor sum brgya drug cur bcas //
'dir gshegs bsang dang mchod pa bzhes //
g.yu shul phye mar gsur gyis mchod //
lo thog rnams la gnod byed pa'i //
tshag pa la sogs 'bu srin gyi //
za kha brag ri'i logs la sgyur //
lo legs 'bru rnams 'phel bar mdzod //
rmo rgyal gtam rgyal la sogs pa'i //
ngom gyi rgyal chen bco brgyad rnams //
'dir gshegs bsang dang mchod pa bzhes //
g.yu shug phye mar gsur gyis mchod //
'bu srin gdug pa'i za kha ni //
sgang gi rtsi thog rnams la sgyur //
dbyis do mtsho nag la sogs pa'i //
ngom gyi mtsho nag spun gsum bsang //
g.yu shug phye mar gsur gyis mchod //
tshag pa la sogs 'bu srin gyi //
za kha ne'u gseng thang la sgyur //
rgyal mo ri phyug la sogs pa'i //
ngom gyi rgyal mo mched bzhi bsang //
'bu srin ngan pa'i za kha ni //
bkrag gsal me tog rnams la sgyur //
spyi 'byam yor rgyal khra tshang ma //
dkyil ri dbyig bu brag dmar sogs //
dmar po btsan gyi sde tshogs rnams //
'dir gshegs bsang dang mchod pa bzhes //
g.yu shug phye mar gsur gyis mchod //
lha brag dkar po 'brog rdzong dang //
seng ge spun gsum po ti dang //
'grab rgyal dkar 'dzong la sogs pa'i //
dkar po lha yi sde tshogs rnams //
'dir gshegs bsang dang mchod pa bzhes //
g.yu shug phye mar gsur gyis mchod /
khra yu gnam mtsho dbyi dbro dang //
thod rgyal ti dbro sgas phrom sogs /
khra bo gnyan gyi sde tshogs rnams //
'dir gshegs bsang dang mchod pa bzhes //
g.yu shug phye mar gsur gyis mchod /[ <!TCC Tibetan character 4,37 undefined in unicode!> ]khyad par yul phyogs 'dir gnas shing //
ming dang mtshan nas ma thon pa'i //
yid kyi gzugs can thams cad bsang //
pha ri g.yas dang tshu ri g.yon //
nyin dang srib la gnas pa bsang //
mdun ri rgyab ri g.yas ri dang //
g.yon ri rnams la gnas pa bsang //
brtan pa mkha' la g.yo ba rlung //
'bab pa chu la gnas pa dang //
skye ba shing dang 'gro ba lam //
sra ba brag la gnas pa bsang //
ljon shing ni'u gseng chu mig dang //
sa skor 'di la gnas pa bsang /
khyad par zhing la gnas pa yi //
zhing lha tshangs pa 'khor bcas bsang //
g.yu shug phye mar gsur gyis mchod //
thams cad mnyes shing tshims gyur cig
/kye /
snang srid lha 'dre gzhi bdag rnams //
bsang mchod dam pa 'di bzhes la //
sngon tshe slob dpon pad+ma yi //
bka' dang dam las ma 'da' bar //
tshag pa la sogs 'bu srin gyi //
gnod 'tshe cho 'phrul zhi bar mdzod //
lo thog rnams la ma gnod cig
/tshag pa la sogs 'bu srin gyi //
za kha spang ri'i ngos la sgyur //
me tog mdzes pa'i tshal du sgyur //
ri sgog shwa mang steng du sgyur //
rtswa sngo ldum sman steng du sgyur //
shing lo shing shun steng du sgyur //
rtsi thog sgang rtsi'i steng du sgyur //
'gro ba'i gso sbyin lo thog la //
gnod cing 'tshe ba ma byed cig
/lo thog bsrung zhing bskyab par mdzod //
snang srid lha srin sde brgyad dang //
yul lha gzhi bdag khyed rnams la //
lo thog 'di nyid bsrung bcol lo /
khyed rnams mthu rtsal ci 'dug blta //
tshag pa la sogs 'bu srin gyi //
gnod pa zhi zhing zlog par mdzod //
'bu srin gdug pa'i za kha rnams //
'di ru ma gnod gzhan du sgyur //
rnal 'byor bcol pa'i phrin las mdzod //
lo chu legs pa'i kha 'dzin mdzod //
skya rnams rgyal ba'i kha 'dzin mdzod //
'bru rnams 'phel ba'i kha 'dzin mdzod //
bang mdzod 'bru yi dngos grub de /
khu ye phywa dang g.yang du len //
mchod rdzas 'bag btsog song ba sogs //
thugs dang 'gal pa bzod par gsol //
mgron rnams so so'i gnas su gshegs //
rtag tu byams pa'i thugs kyis dgongs //
'jig rten bde dang lo legs pa'i //
bkra shis deng 'dir bkra shis shog
/'di ltar bsang mchod phul pa'i dges //
'bu srin gtsor byas sems can kun //
bla med byang chub myur thob shog
/oM mang+ga laM sid+d+hi pha la hoH
zhes brjod bsang ras bsdus la nang du btab //
de nas ba dmar skya yi lci ba btab //
dud pa cung zad 'ong bar byas la bzhag
/'bu yis gar gnod zhing mur de ltar bya //
gzhan yang bye ma chu sogs bsngags pa ni //
gnyis ka sbrags na nges par phan par gsungs //
'di ni lo rim yin pas gal che 'o //
'di bris dge bas 'gro kun dbul phongs zhi //
longs spyod rgya mtsho bzhin du zad med mdzod //
'di bris nyes bshags dge ba byang chub bsngo'o //
zhes a rA gas so //
sarba mang+ga laM///
/
@#//
'bu srin gnod pa zhi byed kyi bsang mchod bsdus pa bzhugs //
shing sna dang ni ba dmar skya'i //
lci ba'i dud pa gtang bar gsungs pa'i don //
'gro la phan phyir shin tu bsdus pa ni //
shing sna gang 'dzom bsang rdzas ba lci ni //
zhing mur bsreg cing 'di ni 'don pas 'thus /
na mo /
dkon mchog kun 'dus pad+ma 'byung //
bdag sogs 'gro kun skyabs su mchi //
'gro kun 'jigs las skyob pa'i phyir //
lo rim bsang mchod 'bul bar bya //
bdag nyid rdo rje gro lod nyid //
dam ye dbyer med thugs ka nas //
thugs srog hU~M las 'od 'phros pas //
bsang mgron nam mkhar spyan drangs gyur //
dngos 'byor yid sprul mchod pa 'bul //
raM yaM khaM gis bsang rdzas sbyangs //
dud pa'i lha mo mthing mdog ldan //
phyag gnyis bum pa sman spos dris //
zhing kun khyab pa'i mchod sprin 'khrigs //
badzra d+hU pe oM AHhU~M/
hrIH
rang bzhin gdod nas rnam par dag
/'das dang ma 'das bsang gi mgron //
'dir gshegs bsang gi mchod pa bzhes //
dad pa'i yid kyis phyag 'tshal bstod //
yum chen lnga yi sprul pa las //
dbang chen 'byung ba rim lnga chags //
'byung lnga'i dwangs ma shing du 'khrungs //
zhi rgyas dbang drag shing la sogs //
klu gnyan lha srung mnyes pa'i shing //
sna tshogs 'bru sna phye mar dang //
ja chang zho dang 'o ma dang //
dmar skya'i ba lci me la bsregs //
bsang gi dud sprin mchod rdzas kyis //
pad 'byung sku gsum sku lnga dang //
gdug pa zhi mdzad thugs rje can //
phyag stong spyan stong mnga' ba bsang //
'bru rnams 'phel ba'i thugs rje can //
byang sems sa yi snying po bsang //
bcom ldan pad+ma badzra sogs //
dgongs pa 'dus pa'i lha tshogs bsang //
'bu srin gdug pa zhi ba dang //
'bru rnams 'phel ba'i dngos grub stsol /
khro rgyal sme ba brtsegs pa dang //
dbang drag pad+ma'i lha tshogs bsang //
gnod byed 'bu srin zlog pa dang //
'dre srin gdug pa tshar chod cig
/klu rgyal sangs rgyas bcom ldan 'das //
sngags bdag ye shes klu brgyad bsang //
'bu srin gnod pa ma gtang zhig
/rgyal rigs rje'u rigs bram ze dang //
dmangs rigs gdol pa'i rigs la sogs //
klu rigs ma lus thams cad bsang /
khyad par yul 'di'i klu rnams bsang //
shing sna phye mar gsur gyis mchod //
tshag pa la sogs 'bu srin gyi //
za kha 'thung kha gzhan du sgyur //
lo legs 'bru rnams 'phel bar mdzod //
'jig rten khams 'di skyong ba'i lha //
dpal mgon bdun cu rtsa lnga bsang //
dregs pa'i sde dpon sum cu dang //
sngags bdag dregs chen bco brgyad bsang //
tshag pa la sogs 'bu srin gyi //
gnod 'tshe cho 'phrul ma gtong zhig
/gnyan chen thang lha yar bzhud sogs //
rje yi mgur lha bcu gsum dang //
dge bsnyen nyi shu rtsa gcig sogs //
bod yul gzhi bdag gnyan po rnams //
'dir gshegs bsang dang mchod pa bzhes //
tshag pa la sogs 'bu srin gyi //
gnod 'tshe cho 'phrul ma gtong zhig
/lo legs 'bru rnams 'phel bar mdzod //
rdo rje sman gcig la sogs pa'i //
bod khams skyong ba'i brtan ma rnams //
re re'i 'khor du sman phran 'bum //
'dir gshegs bsang dang mchod pa bzhes //
g.yu shug phye mar gsur gyis mchod //
lo thog rnams la gnod pa yi //
tshag pa la sogs 'bu srin gyi //
gnod 'tshe cho 'phrul ma gtong zhig
/lo legs 'bru rnams 'phel bar mdzod //
lha chen in+d+ra ya ma ye //
ba ru NA dang ku bai ra //
ag+ne rA dza n+y+yai+-i ti //
wa ya we dang i shwa ra //
tshangs pa nyi zla la sogs pa //
phyogs bcur gnas pa thams cad bsang //
g.yu shug phye mar gsur gyis mchod //
'bu srin gdug pa'i za kha rnams //
phyogs bcu rang rang yul du sgyur //
sa gzhi yongs la mnga' mdzad pa'i //
sa bdag rdo rje dbang chen dang //
btsun mo sa yi lha mo dang //
'khor du sa bdag 'bum dang bcas //
g.yu shug phye mar gsur gyis mchod //
dpag tshad brgyad khri'i 'og rol nas //
sa bcud thams cad 'dir sdus la //
'bu srin gnod pa zhi ba dang //
lo legs 'bru rnams 'phel bar mdzod //
sras po sa 'dzin lag pa dang //
sa bdag chen po lto 'phye dang //
rje blon bcu bdun la sogs pa'i //
sa bdag gnyan po thams cad bsang //
g.yu shug phye mar gsur gyis mchod //
'bu srin gnod pa zhi ba dang //
lo legs 'bru rnams 'phel bar mdzod //
gangs gnyan dung seng g.yu ral can //
brag gnyan gser sprel thor tshugs can //
shing gnyan gzig gi mjug ma can //
mtsho gnyan nya chen gser mig can //
phyogs bzhi'i gnyan chen sde bzhi dang //
gnyan phran bzhi bcu rtsa gnyis rnams //
'dir gshegs bsang dang mchod pa bzhes //
rtsi shing phye mar dud pas mchod //
'bu srin gdug pa'i cho 'phrul zlogs //
lo legs 'bru rnams 'phel bar mdzod /
!
/kye /
shar phyogs gangs ri rtse rgyal nas //
mdo khams sgang drug kun gyi bdag
/gnyan chen rma rgyal spom ra ni //
rma sman 'bum dang rma sras dgu //
rma rigs sum brgya drug cu dang //
lha 'khor stong dang rma sman 'bum //
sgang drug gzhi bdag kun gyis bskor //
'dir gshegs bsang dang mchod pa bzhes //
g.yu shug phye mar gsur gyis mchod //
'bu srin gdug pa'i cho 'phrul zlogs //
tshag pa la sogs 'bu srin gyi //
za kha spang ri'i ngos la sgyur //
lo legs 'bru 'phel rma g.yang phob /[ <!TCC Tibetan character 4,37 undefined in unicode!> ]/kye /
zangs ri 'bar ba rtse dgu nas //
zal mo sgang rgyud kun gyi bdag
/btsan gyi mgon po beg tse can //
sgrol ging yam shud dmar po ste //
ngo bo sku rgyal she ne ni //
mi dmar zangs kyi khrab rmog can //
nang blon zhang btsun rdo rje 'bar //
phyi blon btsan chen dmar po dang //
bar blon btsan shwa ngar ba sogs //
btsan 'khor sum brgya drug cu dang //
yang 'khor btsan dmag 'bum dang bcas //
'dir gshegs bsang dang mchod pa bzhes //
g.yu shug phye mar gsur gyis mchod //
tshag pa la sogs 'bu srin gyi //
gnod 'tshe cho 'phrul ma gtong zhig
/'bu srin gdug pa'i za kha ni //
rdza ri g.ya' ri'i ngos la sgyur //
lo legs 'bru rnams 'phel bar mdzod //
kye /
ngom du rung ba'i yul gyi bdag
/skyes bu ngom rgyal mtsho bkra ni //
dung rmog ber dkar shel khrab can //
btsun mo gnyis dang bla mchod gnyis //
ru 'dren gnyis dang blon po gnyis //
mdzod 'dzin sgo srung las mkhan sogs //
sprul 'khor sum brgya drug cur bcas //
'dir gshegs bsang dang mchod pa bzhes //
g.yu shug phye mar gsur gyis mchod //
lo thog rnams la gnod byed pa'i //
tshag pa la sogs 'bu srin gyi //
za kha brag ri'i gseb tu sgyur //
lo legs 'bru rnams 'phel bar mdzod //
rmo rgyal gtam rgyal la sogs pa'i //
ngom gyi rgyal chen bco brgyad bsang //
dbyis do mtsho nag la sogs pa'i //
ngom gyi mtsho nag spun gsum bsang //
rgyal mo ri phyug la sogs pa'i //
ngom gyi rgyal mo mched bzhi bsang //
g.yu shug phye mar gsur gyis mchod //
'bu srin gdug pa'i za kha ni //
rtsi thog me tog rnams la sgyur //
dmar po btsan dang dkar po lha /
khra bo gnyan gyi dmag tshogs rnams //
'dir gshegs bsang dang mchod pa bzhes //
g.yu shug phye mar gsur gyis mchod /[ <!TCC Tibetan character 4,37 undefined in unicode!> ]khyad par yul phyogs 'dir gnas pa'i //
ming dang mtshan nas ma thos pa'i //
yid kyi gzugs can thams cad bsang //
pha ri g.yas dang tshu ri g.yon //
nyin dang srib la gnas pa bsang //
mdun ri rgyab ri g.yas ri dang //
g.yon ri rnams la gnas pa bsang //
brtan pa mkha' dang g.yo ba rlung //
'bab pa chu la gnas pa bsang //
skye ba shing dang 'gro ba lam //
sra ba brag la gnas pa bsang //
ljon shing ne'u gseng chu mig dang //
sa skor 'di la gnas pa bsang /
khyad par zhing la gnas pa yi //
zhing lha tshangs pa 'khor bcas bsang //
g.yu shug phye mar gsur gyis mchod //
thams cad mnyes shing tshims gyur cig
/kye /
snang srid lha 'dre ma lus rnams //
bsang mchod dam pa 'di bzhes la //
sngon tshe slob dpon pad+ma yi //
bka' dang dam la ma 'da' bar //
tshag pa la sogs 'bu srin gyi //
za kha spang ri'i ngos la sgyur //
me tog mdzes pa'i tshal du sgyur //
rtswa sngo ldum sman steng du sgyur //
shing lo shing shun steng du sgyur //
rtsi thog sgang rtsi'i steng du sgyur //
'gro ba'i gso sbyin lo thog la //
gnod cing 'tshe ba ma byed cig
/lo thog bsrung zhing bskyab par mdzod //
snang srid lha 'dre sde brgyad dang //
yul lha gzhi bdag khyed rnams la //
lo thog 'di nyid bsrung bcol lo /
khyed rnams mthu rtsal ci 'dug blta //
tshag pa la sogs 'bu srin gyi //
gnod pa zhi zhing zlog par mdzod //
skya rnams rgyal ba'i kha 'dzin mdzod //
'bru rnams 'phel ba'i kha 'dzin mdzod //
bang mdzod 'bru yi dngos grub de /
khu ye phywa dang g.yang du len //
thugs dang 'gal pa bzod par gsol //
mgron rnams so so'i gnas su gshegs //
'jig rten bde zhing lo legs pa'i //
bkra shing deng 'dir bkra shis shog
/'di ltar bsang mchod byas pa'i dges //
'bu srin gtsor byas sems can kun //
bla med byang chub myur thob shog
/oM sid+d+hi pha la hoH
bsang ras bsdus la me nang btab /
de nas ba dmar skya'i lci ba btab /
dud pa cung zad 'ong bar byas la bzhag
/'bu yis gang gnod zhing mur de ltar bya //
gzhan yang bye ma chu sogs bsngags pa ni //
gnyis ka sbrags na nges par phan par gsungs //
'di ni lo rim yin pas gal che 'o //
zhes a rA gas so ///
/

@#//
'bu srung bsang mchod ni /
kye /
'bru sna phye mar zas phud dang //
bzang shing bsregs pa'i dud sprin 'khrigs //
d+hU pe hU~M gis byin brlabs nas //
lha dang srung ma thams cad bsang //
'phags pa yid bzhin 'khor lo bsang //
gu ru rdo rje gro lod bsang //
sa yi lha mo brtan ma bsang //
mgur lha brtan ma dge bsnyen bsang //
ngom rgyal mtsho bkra 'khor bcas bsang //
gtam rgyal dbyis do dge bsnyen bsang //
dbyi bro che chung 'khor bcas bsang //
so rgyal rnis tsho 'khor bcas bsang //
glang dkar dgye ri gur rna bsang //
dbyi zor la sogs yul 'di yi //
sa bdag klu gnyan thams cad bsang //
bsang dang mchod pa la 'di bzhes la //
bsrung byar gyur pa'i zhing rnams la //
tshag pa'i gnod pa ma gtang zhig
/tshag pa'i za kha 'thung kha ni //
spang ljongs me tog rnams la sgyur //
lo legs 'bru rnams 'phel ba yi /
khu ye phywa dang g.yang du len //
zhing gi lo thog 'di rnams la //
tshag pa'i gnod pa thub par srungs //
lha srin yul lha khyed rnams la //
mthu rtsal nus pa ci gda' blta //
bcol pa'iphrin las ma g.yel cig
/ces pa'ang a rA gas sbyar ba'o ///
/

@#//
'bu srung gdug pa kha sgyur la /
byang chub sems dpa' sa yi snying po'i mtshan bton na lo thog gi gnod pa thams cad zhi zhing lo legs par sa yi snying po'i mdo las gsungs /
dgongs 'dus lugs dang /
sme brtsegs las tshogs dang /
bcu gcig zhal gyi las tshogs dang /
yi dam spyi'i las tshogs kyis /
'bu srung cung zad sngags yod pas /
chu mang po'i steng du sngags chu 'di phar blugs /
mgo gtsang gis blangs pa'i bye ma la bsres la /
nyog mgo gtsang gis zhing khyab par gtor /
chu shug los 'debs pa dang /
bye ma sa bon ltar 'debs /
'debs dus bkra shis gang shes shig brjod mi yod na bzang /
zhing mu na khyi shing tsher nag min pa'i shing sna rnyed tshad dang /
ba dmar skya'i lci bas dud pa btang /
yang de la phye mar 'bru sna 'o zho'i phud mchod nas /
'bu srung bsang yig cig yod pa bton na legs /
de tshun ser bsang 'di bton na yang chog
/bsang yig gzhan 'don mi dgos /
yang bsang 'di 'don nas /
ser ba ma gtang zhig zer sa der tshag pa ma gtang zhig
/zhes ni sgyur kha gyis dang lo //
jo rgyun ma thon na /
rang rang khyim na 'ur 'don byed nas /
nangs nub dus bsang 'di gal che /
bsang thon tshe bsang ras nang du bsdu /
ba dmar skya'i lci ba blugs nas du ba lang long byed nas bzhag
/bsang khang re la yi ge 'di tshar re 'don /
gzhan bsang yig mi dgos /
nyin re la de 'dra'i bsang chung mang po du thon thon /
zhing mu skor skor na byed /
dgong kha red kyang bzod /
bsang byed chog
/spring yig 'di skad chen pos tshar gsum 'don nas bltabs la gro gas gcum /
phying pas g.yogs nas /
yo ge ring po'i mgo na btsug
/bsang yig 'di rjes sor byams pa skyabs la gtod /
ces rA ga a s+yas so ///
/

@#//
'bu srung gdug pa kha bsgyur gyi zin bris gzhung mang don bsdus bzhugs so //
na mo gu ru d+he ba DA ki nI hU~M/
rtsa ba gsum gyi zhabs la gus btud nas //
'bu srung man ngag lag len zin ris brjod //
rtsa ba gsum gyi bka' yis gnang ba stsol //
yi dam gang rung bsnyen sgrub rtags thon pas //
'di nyid bya yi gzhan gyis grub pa min //
chu dang bye ma 'debs pa la sogs ni //
'bru gzhi zug dang myu gu rdzogs pa na //
'bu nyid 'ong la khad dang lan gsum du //
byas na nges par thub par gsungs na yang //
de 'dra byed mkhan mi yong dkon pa'i phyir //
'bu nyid byung tshe sngags pas thub dka' ste //
de la brtson 'grus byas na phan par snang //
zhing mthar chab gtor mang du gtang gsungs kyang //
zhing rgya che phyir de yang dka' ba'i phyir //
rang gis chab gtor ci nus btang bya zhing /
khyad par klu gtor mang du btang byas la //
rang gis gang bsrung zhing gi rim gror dmigs //
gtor chu sngags chu la ni bsre bar bya //
bzang shing sna tshogs ba dmar lci ba yi //
dud pa zhing gi mtha' ru btab gsungs pa //
de dag bsang yig nyung ngu mchod rdzas bcas //
zhing bdag rnams la so sor byed bcug cing //
rang gis bsang chen gcig btang bka' bsgo bya //
gzhan yang sde brgyad yul lha gzhi bdag la //
dkar gtor byin la bka' bsgo bcol gtam bya //
rab ni phyag rtags rdo rje gzhung ltar bri //
deng phyin chad mi nor gang la yang /
zhes pa'i mal der sa cha zhing gi ming //
yang na bdag po 'di yi zhing rnams la //
tshag pa la sogs 'bu srin ma gtang bri //
bsdu na dpa' bo gcig sgrub rgyud chen las //
gsungs pa'i spring yig dpe'u ris ltar bris la //
bsang gi skabs su lan gsum bklag byas la //
yi ge lung pa'i phyogs su re re btsug
/byis pa 'am ni bu mo mgo gtsang ba //
pha ma 'dzom zhing dbang po tshang ba yis //
sha chang sgog pa ma zos snga dro la //
chu chen 'gram nas mi khyis ma 'gom pa'i //
bye ma mi lag ma brgyud len gcug gsungs //
de bzhin chu bo rgyun 'bab bye ma blang //
ga pur gla rtsi tsan+dan phye ma btab //
bye ma'i nang du zhi ba drag po yi //
sbyin sreg thal ba bsre rgyu yod na bzang //
de nas rang nyid yi dam gang rung ste //
gtso cher bsnyen pa gang thon rung na yang //
dgongs 'dus sam ni gu ru zhi drag mchog
/yi dam ting 'dzin gsal bar bsgoms byas la //
sha chang sgog tsong spangs la smra ba gcad //
tad+ya thA:
satwam+b+ha 'bu dza :
bI te d+ha 'bu dza :
go g+ha ni re d+ha 'bu dza :
me ru 'bu dza :
ga ru pa 'bu dza :
hU~M hU~M a ni pA 'bu dza :
sma ra 'bu dza :
sma ra a pa ra ta 'bu dza :
ni b+ha 'bu dza swA hA:
khri phrag gcig bzlas bye ma thams cad ni //
rin po che yi phung por bsgoms byas la //
legs par steng 'og dkrugs shing thams cad sngags //
de la khri phrag gcig ni gsungs na yang //
dus kyi dbang gis bzhi khri 'don dgos kyang //
rnal 'byor gcig gis de tsam thon dka' bas //
rang nyid yi dam bye ba 'bum phrag tsam //
gsal bar bsgoms la de dag thams cad kyis //
sngags bzlas bsgoms la sngags pas 'gyur de thob //
de yan 'bu srung gdug pa kha bsgyur ro //
!
//yang ni dgongs 'dus la sogs yi dam spyi'i //
las tshogs gsang sngags zab pa'i man ngag ni //
o rgyan la sogs yi dam gang yin bsgom //
yi dam gang yin de ni rung na yang //
dus kyi dbang gis o rgyan mchog tu shis //
oM AHhU~M badzra gu ru pad+ma sid+d+hi hU~M hrIHma ha ri ni sa ra tsa hri ya theng theng nad la theng /
ba la ta ta te te tso la ni swA hA/
khong khong nad la khong /
chum chum nad la chum /
gum gum chum chum shag shag swA hA/
stong phrag dag gis bye ma sngags pa rab //
'di ni sngags grangs nyung zhing zab pa yin //
!
//yang ni rang nyid 'phags pa spyan ras gzigs //
dkar po de la shel dkar gos zung gsol //
phyag g.yas shel phreng g.yon pas bum pa 'dzin //
bye ma shel dkar phreng ba'i 'od zer gyis //
lo thog gnod byed 'bu srin gzhan du bskrad //
phyag g.yon bum pa bdud rtsi'i chu rgyun gyis //
lo la gnod byed 'bu srin gnod pa bsdus //
lo thog thams cad phun sum tshogs par byas //
zhing rnams rda \u0f7crje pha lam rang bzhin can //
'bu srin gnod byed rnams kyis mi tshugs gyur //
yul khams sam ni zhing gi mtha' skor du //
rdo rje pha lam ra ba gur du gyur //
gnod byed 'bu srin gang yin mi tshugs gyur //
rang gi thugs las 'od zer 'phros byas pas //
po Ta la nas 'phags pa spyan ras gzigs //
rang 'dra dpag med char bzhin bab gyur nas //
lo thog la thim gnod pa zhi bar gyur //
oM hrIH
trai lokya bi dza ya /
a mo g+ha pA sha a pra ti ha ta hrIHta hU~M phaT swA hA/
rak+Sha rak+Sha man lo thog la tshag pa'i gnod pa srung du gsol srung du gsol swA hA/
zhes brjod chu dang bye ma ci nus sngags //
nangs nub srung ba'i dmigs pa de yang gzung //
!
zhing gi thad kyi bar snang khams su ni //
byang chub sems dpa' sa yi snying po ni //
sku mdog dkar po zhal gcig phyag gnyis pa //
phyag g.yas ljang bu g.yon pas dril bu 'dzin //
dar dang rin chen rgyan ldan phyed skyil bzhugs //
pad+ma zla ba'i gdan la bzhugs pa yi //
thugs kar zla steng k+ShiM yig sngags kyis bskor //
de las 'od 'phros mngon dga'i zhing khams dang //
rgya nag wa wu shan gyi gnas mchog nas //
ye shes spyan drangs gnyis su med par gyur //
zhing bdag zhing dang bcas pa skyabs zhu zhing //
myu gu lo thog zhing bcas mchod par 'bul //
sngon gyi thugs bskyed smon lam rjes dgongs la //
lo thog la gnod srin bu zlog mdzad nas //
'bru rnams phun sum tshogs par byin gyis rlobs /

/byang chub sems dpa' sems dpa' chen po sa yi snying po la phyag 'tshal lo //
srin bu tshag pa'i gnod pa zhi bar mdzad du gsol /
oM k+ShiM hi rA tsa ya swA hA/
tshag pa'i gnod pa srungs shig rak+Sha /
zhes brjod chu dang bye ma sngags bya zhing //
sems dpa' 'od zhu bye ma chu la thim //
nangs nub dmigs pa dang bcas mtshan de dang //
sngags brjod sems dpa' zhing la thim par bsgom //
mtshan de zhing bdag rnams kyis 'don pa'am //
yang na jo rgyun byed bcug rim gro mchog /
!
rang sems hU~M las sme brtsegs sku mdog ljang //
g.yas sngo g.yon dkar zhal gsum khro chas rdzogs //
phyag drug dang pos thugs kar sdigs mdzub bsnol //
bar pas rdor dril tha mas lcags kyu zhags //
gnas gsum 'bru gsum 'od kyis ye shes bstim //
thugs kar hU~M ljang sngags kyis bskor ba las //
'od zer dang ni me dpung tshwa tshwa 'phros //
zhing la gnod byed 'bu srin zlog par gyur //
oM b+hurkuM ma hA pra ma Na ye /
b+hurtsi b+hurki bi ma le u tsuSh+ma kro d+ha hU~M phaT swA hA/
oM b+hurkuM ma ri li shu thar sha hur+shi bi ma le u tsuSh+ma kro d+ha hU~M phaT/
tshag pa 'bu srin gyi gnod pa srungs shig rak+Sha rak+Sha swA hA/
tshwa dang yungs dkar bsres la sngags brgya sngags //
bye ma la ni bsres te 'debs bcug pas //
tshag pa ma byung byung dogs zhing mtha' bskor //
byung tshar na ni rlung kha phar gyu dus /
khol tshe ma lus phyogs gcig phar la btab //
de yis tshag pa la sogs 'bu srin bros //
!
rang nyid skad cig gu ru drag po rtsal //
dmar nag khro bo'i chas rdzogs 'dor stabs can //
phyag g.yas gnam lcags rdo rje nam mkhar 'phyar //
g.yon pas sdigs mdzub zhing gi phyogs la gzir //
dam ye dbyer med ye shes me klong bzhugs //
phyag g.yas sdigs mdzub rtse la bskal pa yi //
me rlung 'tshub ma chen po rab tu 'phros //
zhing la gnod byed 'bu srin gang yin dang //
de nyid gnod byed gdon bgegs 'byung po rnams //
rang dbang med par gzhan du zlog par gyur //
sdang mig blta zhing phur pa'i sdigs mdzub kyis //
gang bsrung zhing gi phyogs su gzir bya zhing //
oM AHhU~M artsig nir tsig na mo b+ha ga wa te hU~M hU~M phaT:
a hU~M hU~M phaT:
bdud pra mA ra ya rbad nan :
kha la dza ma li rbad nan :
rA tsa du ling shag rbad nan :
shig shig dum dum rbad nan :
tshal pa tshal pa rbad nan :
khrom khrom b+h+yo rbad nan :
rmugs rmugs rbad nan :
tir tir rbad nan :
tshal ba tshal ba rbad nan :
chu dang bye ma la yang sngags btab cing //
dgong mo dmigs pa thun re bzung byas la //
sngags ni bdun yan brgya man ci 'grub bzla //
sbrang bu srin bu yan chad 'ching bar 'gyur //
dkar gtor gcig ni dkar phyogs rnams la bsngo //
dmar gtor gcig ni nag phyogs rnams la bsngo //
bka' bsgo byas la gur drag chad mdo 'don //
de ltar thams cad byas par gyur na ni //
nges par thub 'gyur the tshom med pa yin //
rdzas ma tshogs dang sngags grangs ma them dang //
chu dang bye ma len mkhan ma gtsang dang //
rang nyid bsnyen sgrub tshul bzhin ma byas dang //
bsang dang bka' bsgo chu gtor ma byas sogs //
ji bzhin ma byas pa ni ma gtogs so //
gzhung mang don bsdus lag len khyer bde ba //
'gro la phan phyir rA ga a s+yas bris //
'gal ba mchis bshags dge ba byang chub bsngo ///
/
@#//
gu ru rdo rje gro lod ye shes kyi khro bo bcu dang bcas pa'i bka'/
shrI ma hA kA la lcam dral gyi lung /
bka' snang zhing srid pa'i lha 'dre klu dang sa bdag thams cad dang /
khyad par du yang gzhi bdag che ge mo zhes bya ba rnams la spring pa /
yul che ge zhes sam /
grong che ge zhes sam /
dud che ge
/zhes bya ba'i zhing thams cad ces sam /
zhing che ge la srin bu tshag pa'i gnod pa ma gtang zhig
/srin bu tshag pa'i za kha spang ljongs nags tshal rnams la sgyur cig
/bdag gis bsrung ba'i zhing 'di thams cad la gnod pa ma byed cig
/bdag gis bsrung ba'i zhing 'di thams cad khyed rnams la srung bcol bas thub par srungs shig
/mthu rtsal nus pa ci 'dug blta'o //
gal te bka' dang dam las 'das na rdo rje me rab tu 'bar bas mgo bo 'gem /
gnam lcags kyi sdig pas snying khrag 'jib /
rdo rje gnod sbyin gyis chad pa gcod /
bya khyung ga ru Ta'i gzan du 'gyur /
tshe'i dus byas nas rdo rje dmyal ba chen por ltung bar 'gyur bas /
don chung ngu la nyen chen po ma bor cig
/deng phyin chad zhing 'di rnams la srin bu tshag pa'i gnod pa ma gtang zhig
/ces chos kyi dbyings nas bris pa'i yi ge'o //
zhes dpung yig med par phrin yig gi tshul du bris la phying pas g.yogs byas la lung pa 'am ni phyogs mthon po zhing rnams mthong ba'i sa ru btsug
/ces pa 'di yang man ngag dam pa ste //
yi dam bsnyen sgrub thems pas bya ba yin //
gzhan gyis byas kyang byis pa'i rtsed mo 'dra /[ \u0f88\u0f88\u0f88\u0f88]
