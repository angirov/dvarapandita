@#//
chos dbang gter byon bla sgrub cha rkyen rim lnga'i khrid yig zab don snying po bzhugs so //
na mo gu ru badzra d+ha rA ya /
gsang 'dus bla ma o rgyan rdo rje 'chang //
blo mchog rdo rje'i ngo bor lhun grub pa //
mngon sum rang ngo shes pa'i yid ches kyis //
ma yengs dran pas bskyang ba 'dir phyag yin //
mtha' yas chos phung brgyad khri'i brjod bya kun //
man ngag rgyud chen gsang ba 'dus pa'i rgyud //
rjod byed rdo rje'i tshig tu rab bshad pa'i //
brjod don thugs sgrub bla ma'i sgrub par bsdus //
de lta'i rdo rje'i gsung gi rtsa 'grel dang //
bsdus don bcas te rab bshad nyams len phyir //
go bde las ldan don du 'dir 'bri na //
chos srung mkha' 'gror bcas pas gnang ba stsol //
de la 'dir chos dbang rin po che'i zab gter bla ma sku gsum bsgrub pa'i cha rkyen gser gyi 'phyong drug gi ma hA yo ga'i rdzogs rim lta sgom gyi chos thams cad rim pa lngar bsdus te /
rim lnga gdan thog gcig tu bsgom pa'i man ngag ni /
yongs rdzogs man ngag gi rgyud chen gsang ba 'dus pa'i le'u bcu drug pa las /
sngags sems lus dang 'od gsal dang :
zung 'jug dag ni bsgom par bya :
zhes dang /
gser 'phyong rtsa bar /
sngags dang sems dang lus dang ni :
rnam dag tu ni zung 'jug ste :
stan thog gcig tu bsgom par bya :
zhes don lngar bshad pa'i dang po sngags kyi rdzogs rim rdo rje'i bzlas pa dang /
gnyis pa sems dben dmigs pa'i rdzogs rim dang /
gsum pa sgyu lus bsgom pa'i rdzogs rim dang /
bzhi pa 'od gsal bsgom pa'i rdzogs rim dang /
lnga pa zung 'jug rdzogs pa'i rim pa ste lnga'o //
de rnams stan thog gcig tu ji ltar bsgom pa'i tshul bshad pa la /
gang zag ji lta bus nyams su len pa ni /
rtsa bar /
bskyed pa'i rim pa la gnas shing :
rdzogs pa'i rim pa 'dod rnams kyis :
zhes gsungs pas /
bla ma mtshan nyid dang ldan par /
brgyud pa'i phyag bzhes ma nyams pa'i rgyu dus kyi dbang gi chu bo ma nub pa thob cing lam dus su nyams len gyi chu bo rgyun ma chad par nyams su len pa /
dam tshig dang sdom par ldan la lha khrid thob cing nyams su blangs pas bskyed rim gyi gsal snang thon pa /
rdzogs rim 'di nyams su len par 'dod pas so //
de la tshul ji ltar bsgom pa ni lnga las /
dang po sngags kyi rdzogs rim rdo rje'i bzlas pa nyams su blang ba la /
'grel par /
dang por bdag nyid yi dam gang yin dran rdzogs su spyi bor gu ru dang bcas pa bskyed :
ces gsungs pa la /
bsgom rim bsdus don las /
stan bde ba la sems bde bar 'dug ste rta mgrin nam yi dam lha gang yang rung ba zhig gis lha spros bcas sam spros med dam :
shin tu spros med gang la mos pa zhig gsal bar bsgom ste 'dir brtan pa thob mi dgos te de ni bskyed pa'i rim pa'o :
zhes gsungs pas bla ma gsang 'dus kyi nyams len dang 'brel bar bsgom na rab yin la /
de ltar ma yin pa'i tshe bka' brgyad dang phur pa rta mgrin lta bu yi dam gyi lha gang rigs kyi thun mtshams lha'i rnal 'byor dang ldan pa'i spyi bor bla ma dang gnyis su med pa'i gsang 'dus bla ma rdo rje sems dpa' lta bu'am gu ru phyi sgrub lta bu gang rung zhig gsal btab la /
bla ma'i bzlas pa gsang sgrub thod phreng rtsal lam phyi sgrub badzra gu ru lta bu ci rigs bzlas la /
de yang dbang po tha mas spros bcas lha'i rnal 'byor gyer sgom dang sbrags pa'am /
dbang 'bring spros med thun mtshams kyi lha'i nga rgyal lam /
dbang rnon shin tu spros med skad cig gis chu las nya ldang ba ltar rig pa lha skur wal gyis bskyed cing sngags bzla'o //
de'i ngang las rdzogs rim rdo rje'i bzlas pa ji ltar bya ba ni /
rtsa bar /
de la rdo rje'i bzlas pa ni :
srog rtsol ba ni bdag nyid rlung :
'jug dang gnas dang btang ba gsum :
yi ge gsum gyi rnam par bsam :
gnas pa AHla nan tan bskyed :
sku gsung thugs dang dbyer mi phyed :
rdo rje'i bzlas pa zhes bya'o :
zhes gsungs pas dbugs rang babs su gnas pa'i ngang nas rdo rje'i bzlas pa bya ste /
rlung nang du rngubs pa srog yi ge A+oM gyi rnam par 'jug pa /
dbu ma'i nang du AH'i rnam par gnas pa /
phyir 'byin pa rtsol ba hU~M gi rnam par rgyu ba'am 'bud pa la sems bzung zhing de yang nang du rgyun ring du bskyil zhing mnan /
'grel par /
lan gsum mam lnga'am bcu'i bar du bzlas so :
zhes gsungs mod kyang lan mang du bya zhing khyad par gnas pa la gtso bor bya dgos te /
yongs rdzogs rim lnga gdan rdzogs las /
de yang gnas pa la rgyun bsring pa gnad che :
zhes dang /
rtsa bar /
gnas pa AHla nan tan bskyed :
ces dang /
rgyud gsang 'dus las /
gnas la rgyun bsring dbu mar 'jug :
ces gsungs pa'i phyir /
'grel par /
de la rdo rje'i bzlas par 'jog pa ni :
sku gsung thugs dbyer mi phyed pas na rdo rje'i bzlas pa yin no :
bde bar gshegs pa thams cad kyi sngags der 'dus par thag bcad do :
zhes dang /
bsdus don las /
de nas bskyed pa'i rim pa la skyo bas sngags bzlas te :
de yang sgra grags stong du shes par bya'o :
de ni rdo rje'i bzlas pa'o :
zhes gsungs /
gnyis pa sems dben gyi rdzogs rim ni /
rtsa bar /
gnyis pa sems la dmigs bya'i phyir :
snying gar pad+ma 'dab brgyad la :
dgod par bya ba'i yi ge rnams :
dngul dkar lugs su blugs pa bzhin :
bsam ste phyi yi gsal byed la :
dmigs pas snang ba'i ye shes skye :
rtags ni nyi ma'i 'od zer 'dra :
de rjes dbyangs yig bcu drug la :
dmigs pas rnam par mched pa yi :
ye shes skye ste zla ba yi :
'od zer lta bu'i rtags yod do :
dbus kyi a la dmigs pa yis :
snang ba nyer thob ye shes skye :
rtags ni mun nag lta bu 'o :
zhes gsungs pa'i don bsgom pa ni :
rang lha'i gsal cha ma 'gag pa'i snying dbus su pad+ma dmar po 'dab ma brgyad pa lte ba mu khyud dang bcas pa de'i dbus su a dkar po dang /
'dab ma brgyad la mdun nas brtsam ste g.yas bskor gyis shar du /
a A/
mer i I/
lhor u U/
bden bral du r-i r-I/
nub tu l-i l-I/
rlung du e ai /
byang du o au /
dbang ldan du aM AH
ste shes rab kyi yig 'bru bcu drug dang /
phyi'i mu khyud la /
ka kha ga g+ha nga /
tsa tsha dza dz+ha nya /
Ta Tha Da D+ha Na /
ta tha da d+ha na /
pa pha ba b+ha ma /
ya ra la wa /
sha Sha sa ha k+ShaH
ste thabs kyi yig 'bru so bzhi yig 'bru thams cad kyang dngul dkar lugs su blugs pa lta bu dkar phrom me ba shin tu gsal ba la mgo gyen bstan no //
gzhung las gsal ba ma byung yang thabs kyi yig 'bru rnams zhal nang bstan dang /
shes rab kyi yig 'bru rnams zhal phyir bstan te thabs shes kha sbyor gyi rnam par bsgom na legs sam snyam zhing don la mi 'gal bar mthun /
de ltar gsal thebs pa dang /
dang po mu khyud kyi gsal byed so bzhi'i yi ge rnams la sems gtad de ka dag gi ngang du mnyam par gzhag cing bsgom pas /
snang mched thob gsum las dang po snang ba'i ye shes 'char bar gsungs la /
g.yo ba'i nyams nyi ma'i zer gyi 'od lta bu'i snang ba 'char te /
'grel par /
phyi gsal byed kyi yi ge la dmigs tsam na snang ba'i ye shes 'char bar gsungs la :
g.yo ba'i nyams nyi ma'i zer gyi 'od lta bu'i rtags 'ong ngo :
zhes dang /
rim lnga gdan rdzogs las /
g.yo ba'i nyams dang mig dbang du rtags ni nyi zer gyi 'od dang 'dra ba'i dag snang 'byung ngo :
zhes dang /
rgyud gsang 'dus las /
gsal byed phyi la dmigs pa gtad :
snang ba'i byang chub sems skye ste :
rtags ni nyi zer 'od 'dra 'byung :
zhes gsungs pa'i phyir /
de nas pad 'dab kyi dbyangs yig bcu drug gi yi ge la sems gtad de ma bcos par mnyam par gzhag pas /
gnyis pa snang ba mched pa'i ye shes 'char la /
de'i nyams rtags zla ba'i 'od zer lta bu'i snang ba 'char te /
'grel par /
dbyangs yig bcu drug la dmigs tsam na rnam par mched pa'i ye shes skye ste zla ba'i 'od zer lta bu'i rtags 'ong ngo :
zhes dang /
rim lnga gdan rdzogs las /
nang gi dbyangs yig rnams la dmigs te bsgom na snang ba mched pa'i ye shes skye ste rtags ni zla ba'i 'od zer 'dra ba 'byung ngo :
zhes dang /
rgyud las /
dbyangs yig nang la dmigs gtad na :
snang ba mched pa'i ye shes skye :
de rtags zla 'od zer lnga 'byung :
zhes gsungs pa'i phyir /
de nas dbus kyi a yig dkar po de la sems cher gyis gtad de rang babs su mnyam par gzhag pas /
gsum pa snang ba nyer thob kyi ye shes 'char la /
de yi rtags ni du ba 'tshub pa'am mun rub pa lta bu'i mi rtog pa 'byung ste /
'grel par /
dbus kyi a la dmigs tsam na snang ba nyer thob ye shes skye ste mun pa lta bu'i rtags 'ong :
zhes dang /
rim lnga las /
dbus kyi a dkar la dmigs pas sgom na snang ba nyer thob kyi ye shes skye ste :
rtags ni du ba'am mun pa lta bur 'byung :
zhes dang /
rgyud las /
dbus kyi a dkar la dmigs na :
snang ba nyer thob ye shes skye :
rtags ni mi rtog mun lta bu :
bde stong nyid 'char sems dben yin :
zhes gsungs pa'i phyir /
de dag la sems dben zhes pa'i rgyu mtshan ni /
rtsa bar /
bdag sems bde stong la dmigs pas :
de phyir sems la dmigs par brjod :
rtog pa'i sems la dmigs pa'i phyir :
sems dben zhes ni brjod par bya :
zhes dang /
'grel par /
de la sems dben du 'dogs pa ni rtog pa'i sems las dben pa'o :
sems la dmigs par 'jog pa ni :
dag pa'i sems bde stong la dmigs pa'o :
zhes dang /
bsdus don las /
de'i dus su chos thams cad sems su shes par bya'o :
sems nyid dag pa'i sems gsal ba la dmigs pa'am dag pa'i sems stong pa la dmigs pa'o :
de ni sems dben no :
zhes gsungs so :
don 'di ni gal po che ste 'chi kha ma'i tshe dmar lam gyi snang ba 'char dus /
da lta gsal byed kyi yig 'bru la sems sbyangs pa'i nyams rtags snang ba'i ye shes nyi 'od lta bu de ngos zin /
dkar lam gyi snang ba 'char dus da lta dbyangs yig la sems sbyangs pa'i nyams rtags mched pa'i ye shes zla 'od lta bu de ngos zin /
nag lam gyi snang ba shar dus da lta a yig la sems sbyangs pa'i nyams rtags mun pa lta bu shar ba'i tshe mi rtog pa nyer thob kyi ye shes ngos zin pas 'chi ba 'od gsal chos skur grol bar the tshom med pas bar do dang por 'tshang rgya ba'i man ngag shin tu zab pas nyams su longs shig
/gsum pa sgyu lus bsgom pa ni /
rtsa bar /
gsum pa sgyu lus bsgom pa ni :
snying kha'i a las 'od 'phros pas :
rang lus dag ste rlung sems gnyis :
'dres pa'i rdo rje sems dpa'i sku :
mdog dkar 'od lnga 'bar ba la :
sgyu ma rmi lam bzhin du bsam :
snang ba rang bzhin med pa dang :
mi rtag pas na sgyu lus yin :
zhes dang /
'grel par /
snying kha'i a las 'od zer dkar po byung bas rang gi lus dag nas rlung sems 'dres pa'i gzugs 'od zer lnga 'bar ba :
kha dog dkar po rdo rje sems dpa'i rnam par blta ba yin no :
de la sgyu lus su 'jog pa ni mi rtag pas na sgyu lus yin no :
zhes bsdus te gsungs la /
sgom tshul rgyas pa rgyud las /
sgyu lus bsgom pa'i rim pa ni :
snying nang a las 'od dkar 'phros :
rang lus sgrib dag rlung sems 'dres :
rdo rje sems dpa' sku mdog dkar :
g.yas pas rtse lnga g.yon dril bu :
seng khri pad zla nyi steng na :
skyil krung 'od lnga'i rgyab yol mdzes :
sgyu ma rmi lam 'ja' ltar bsgom :
snang ba bden par ma grub pas :
bden snang mi bden sgyu lus yin :
zhes gsungs pas ji ltar bsgom tshul ni /
snying dbus kyi a de las 'od zer dkar po zla ba shar ba'i 'od ltar sa le 'phros pas lus mgo mjug thams cad khyab /
lus sgrib dang dngos zhen gyi bag chags dag nas rnam smin gyi phung po sgyu ma'i lus de nyid kyang sbyangs te rlung sems 'dres pa'i rang gzugs kyi 'od sku shel dag pa'i mdog lta bu'i rdo rje sems dpa' sku mdog dkar po g.yas gser gyi rdo rje rtse lnga thugs ka dang /
g.yon dngul dkar gyi dril bu dkur brten pa /
zhabs rdo rje'i skyil krung gis seng khri pad+ma nyi zla'i gdan la bzhugs shing 'od zer lnga'i rgyab yol can sku las dag pa'i 'od zer kha dog sna lnga'i phung po rab tu 'bar ba snang stong zung 'jug chu nang gi zla ba lta bu /
snang la rang bzhin med pa me long nang gi gzugs brnyan lta bu /
dwangs gsal sgrib g.yogs med pa sgyu ma dang rmi lam lta bu /
bar snang gi 'ja' tshon ltar snang la ngos bzung med pa /
dngos po dang gdos par ma grub pa mi rtag mi bden sgyu ma lta bur rang bzhin med pa'i chos nyid kyi ngang du lhod kyis klod la yun ring du mnyam par gzhag go
/bsdus don las /
de'i dus su rang lha'i nga rgyal bya ste de nyid dper na sgyu ma'i dpe bcu gnyis dang 'dra bar snang la rang bzhin med pa :
gsal la rtog pa med par bsgom ste sgyu lus so :
zhes gsungs pa'i sgyu ma'i dpe bcu gnyis ni /
rgyud gsang ba 'dus pa las /
sgyu ma smig rgyu rmi lam gzugs brnyan dang :
dri za'i grong khyer brag cha chu zla dang :
chu bur mig skyon sprul pa la sogs te :
zhes gsungs pa ltar rtag brtan ther zug gi 'dzin stangs drag po bshig phyir sgyu ma'i dpe bcu gnyis dang 'dra bar snang la 'dzin med gsal stong gi rang bzhin shes pa'i sgyu lus kyi ting nge 'dzin sgom pa gnad du che'o //
'dis bden rdzun gyi mtha' las 'das pa'i sgyu ma lta bu'i ting 'dzin mngon du byed par 'gyur nges te /
rim lnga gdan rdzogs las /
bden rdzun 'jig pa'i rdzogs rim mo :
zhes gsungs pa'i phyir nan tan du bya ba gces so //
bzhi pa 'od gsal bsgom pa'i rdzogs rim ni /
rtsa bar /
bzhi pa 'od gsal bsgom pa ni :
sgyu lus dpral par a dkar bsam :
a las 'od dkar 'phros pa yis :
sgyu lus 'od kyi phung por zhu :
sems la thim pas sems nyid ni :
sems las byung thim sems byung de :
stong par thim nas shes pa nyid :
stong pa'i ngang la gnas par bya :
rtags kyi ming ni rtags can las :
gzhan te 'od gsal sgom pa las :
rtags ni du ba lta bu 'byung :
sgyu lus 'od gsal dbyer med pas :
zung du 'jug pa'i sku yin no :
zhes dang /
'grel par /
sgyu lus kyi dpral bar a bsams la :
a las 'od zer dkar po byung bas sgyu ma'i lus 'od du zhu nas 'od kyi gong bu sems la thim :
sems sems byung la :
sems byung bde stong la thim nas shes pa stong sa le 'jog pa yin no :
de la 'od gsal du 'jog pa ni :
rtags kyi ming rtags can la bzhag pa yin te 'od gsal stong pa la bsgoms pas :
rtags 'od dang du ba la sogs pa 'byung ngo :
zhes gsungs pa ji ltar bsgom tshul ni /
rang rdor sems snang stong zung 'jug gi sku de'i dpral bar a dkar po 'od 'tsher ba zhig bsgom /
de las 'od zer dkar po dpag tu med pa 'phros te sgyu lus rdor sems su gsal ba de'i sku thams cad la khyab pas snang stong zung 'jug gi lha sku de yang 'od du ltem gyis zhu nas sems kyi rang bzhin a dkar po de la thim /
sems nyid a dkar de yang sems byung stong pa chen por thim /
sems byung gi stong pa bde stong dbyer med de yang dmigs pa med pa'i tshul gyis ci yang yid la byar med pa blo 'das kyi rang bzhin du lhug ge bzhag go
/de ltar bsgom pas rtags ming rtags can la bzhag pa'i rtags su 'od breng breng ba dang /
du ba yal ba lta bu dang /
sprin med pa'i bar snang ston gnam g.ya' dag pa lta bu'i nyams 'char ro //
rgyud las /
'od gsal bsgom pa'i rim pa yang :
rdor sems dpral bar a dkar bsam :
a las 'od dkar lus khyab 'phros :
sgyu lus 'od zhu a la 'dus :
a ni skye ba med pa'i sems :
sems las sems byung sems nyid don :
stong par thim nas 'od gsal gnas :
rtags ni du 'dra rang bzhin med :
ces dang /
rim lnga gdan rdzogs su de nyid lhug par gsungs pa ltar /
rtsa 'grel du skabs 'di cung zhig mi gsal ba rgyud dang rim lnga gdan rdzogs kyis gsal bar phye nas bris so //
don ni /
bsdus don las /
de yang sgyu lus de'i rang bzhin don dam stong par shes par bya ste snang yang dpyad na ma grub pa'o :
snang ba rang gi 'khrul pa yin :
'khrul pa kun rdzob kun rgyu ma rig pa las byung ba yin :
ma rig pa spang bya yin :
spong byed stong pa yin :
chos thams cad gdod ma nas stong pa yin pa la yin par ngo shes par bya ste lha'i rang bzhin stong par bsgom mo :
de ni 'od gsal lo :
zhes gsungs pa ltar gyi don la brtags shing dpyad de mnyam gzhag la bogs dbyung ngo //
lnga pa zung 'jug gi rdzogs rim bshad pa ni /
rtsa bar /
snang ba'i cha nas sgyu lus la :
rang bzhin cha nas 'od gsal lo :
ji ltar chu klung dwangs pa la :
nya dag myur du 'phar ba bzhin :
thams cad stong pa'i 'od gsal las :
zung 'jug sku ni 'byung bar 'gyur :
mnyam gzhag de ltar bsgom par bya :
zhes dang /
'grel par /
de nas zung 'jug bsgom ste :
'od gsal zung 'jug dbyer med du bsgom pa zung 'jug gi sku yin te :
snang ba'i cha las sgyu lus :
rang bzhin gyi cha nas gsal stong ngo :
'od gsal dang gsal stong bsgom pas zung 'jug gi skur ldang ba yin te :
chu las nya 'phar ba bzhin no :
zhes gsungs /
bsdus don las /
de nas sgyu lus lhar snang ba de dang 'od gsal stong pa nyid dbyer med du shes par bya ste lhar snang ba de rang yang stong pa nyid ma yin :
de nyid las gzhan nas kyang stong pa nyid 'od gsal btsal du med :
snang ba tsam nyid na stong pa nyid do :
de ni zung 'jug go :
zhes dang /
rim lnga gdan rdzogs las /
snang ba lhar gsal ba'i cha nas sgyu lus la :
rang bzhin stong pa'i cha nas 'od gsal ba gnyis tha mi dad zung 'jug dbyer med kyi sku yin pas :
stong pa nyid las gzugs gzhan zhig gud na rang rgyud du grub pa med do :
dper na nam mkha'i 'ja' tshon nam sprin bzhin du shes pa ni zung 'jug mnyam gzhag gi rdzogs rim mo :
zhes gsungs pa rnams ji ltar bsgom pa'i tshul ni /
rnam par snang ba'i cha nas sgyu lus /
lhar gsal ba de nyid rang bzhin gyi cha nas 'od gsal stong pa yin la /
de gnyis me dang me'i tsha ba ltar dbyer med zung 'jug tu gyur pa'i mnyam gzhag dang /
rjes thob chu las nya ldang ba ltar zung 'jug gi skur 'grub cing /
de yang /
gzugs las kyang stong pa nyid gzhan ma yin no //
stong pa nyid las kyang gzugs gzhan ma yin no //
zhes gsungs pa ltar nam mkhar sprin dang 'ja' tshon gyi dpe ltar zung 'jug gi don shes shing go bar byas la nyams su blang ngo //
'di ni bar dor zung 'jug la ldang ba'i tshe phan nges pa'i nyams len yin no //
de yang rgyud las /
rnam pa'i cha nas sgyu lus dang :
rang bzhin cha nas 'od gsal gnyis :
zung 'jug dbyer med sku yin te :
stong pa nyid las gzugs gzhan med :
gzugs las gud na stong pa med :
nam mkha'i sprin las 'ja' tshon bzhin :
zung 'jug mnyam gzhag de ltar bsgom :
zhes gsungs so //
de ltar rim pa lnga po de dag stan thog gcig tu ji ltar nyams su len na /
bsdus don las /
hril gyis dril bas 'di ltar bsgom :
ngag dang lus dang sems dang ni :
rnam dag dang ni zung 'jug don :
lha bsgom gcig la tshang bya na :
rlung dang shes pa 'dres pa las :
lha rnams gsal ba sgyu lus yin :
rtog pa'i sems kyis dben pa ni :
mnyam sbyor bde chen sems dben te :
rang bzhin stong pas 'od gsal yin :
rnam pa gsal dang rang bzhin stong :
dbye ru med pas zung 'jug go :
ji srid skyo bar ma gyur bar :
de srid bar du rnal 'byor bsgom :
skyo na sngags bzlas grags stong bsgom :
rim pa lnga po stan gcig la :
bsgom pa yi ni gdams ngag 'di :
dus gsum rgyal ba'i thugs gter yin :
zhes gsungs pas /
stan thog gcig tu thun gcig la rim lnga gdan rdzogs kyi tshul du bsgom na /
dang po ngag rdor bzlas ni /
rang yi dam dang spyi bor bla ma bsgom la 'byin 'jug gnas gsum gyi rdor bzlas ci rigs dang /
gnyis pa sems dben ni /
snying dbus kyi thabs shes kyi yig 'bru a dang bcas pa la rim bzhin sems bzung ste snang ba mched pa nyer thob kyi ting nge 'dzin bsgom /
gsum pa sgyu lus ni /
snying ga'i a dkar po'i 'od kyi 'phro 'dus lus sbyangs te rlung sems kyi rang gzugs rdor sems sgyu ma lta bu la sems bzung ste sgyu ma'i dpe bcu gnyis la bslab cing sgyu ma lta bu'i ting nge 'dzin la blo sbyang /
bzhi pa 'od gsal ni /
rdor sems kyi dpral ba'i a'i 'od kyis lus sbyangs te sems kyi rang bzhin a la thim /
a de yang sems byung stong pa dang stong pa 'od gsal du bstims la mnyam par gzhag
/lnga pa zung 'jug ni /
de rnams kyang gsal stong zung 'jug chen po'i ngang nas chu las nya ldang gi tshul ltar lha sku dang /
de yang stong nyid bzhi sbyor gyi tshul du blo bzhag pa ni /
mnyam gzhag thun gcig la ji ltar bsgom pa'i tshul mdor bsdus te bshad pa'o //
des skyo na rjes kyi spyod lam ni /
rtsa bar /
rjes spyod lha yi spyod lam gyis :
zhes dang /
'grel par /
de ltar lam rim lnga po de stan thog gcig tu bsgoms la :
rjes spyod lam gyi dus su yi dam lha'i nga rgyal du gyur la spyod lam bya'o :
zhes dang /
bsdus don las /
rjes shes la :
ji ltar snang yang gzhal yas khang :
su dang 'phrad kyang yi dam lha :
de bzhin rjes shes gzhan la yang :
chos rnams sems su shes par bya :
snang ba sgyu mar shes par bya :
rang bzhin stong par shes par bya :
de gnyis dbyer med shes bya ste :
o rgyan bdag gi man ngag go :
zhes gsungs pas /
mnyam gzhag las langs te thun mtshams kyi lha'i rnal 'byor gyi nga rgyal gyis snang ba thams cad gzhal yas khang dang skye 'gro thams cad yi dam gyi lhar shes shing /
de dag kyang sems /
sems kyang snang ba /
snang ba yang sgyu ma lta bur rang bzhin med par dran shes kyis bskyangs pas mnyam rjes dbyer med du 'gyur ro //
de ltar skyang tshul yang bsdus don las /
de yang lha gzhan zhig gam yang na gang zhig sgom yang :
de rnams rang gdan du shes na rim lnga gdan thog gcig tu bsgom pa yin la :
'bras bu yang nges par thob ste :
de ltar ma shes na stan thog gcig tu bsgom pa nyi tshe bar song nas 'ching ba'i rgyu ru 'gro'o :
des na o rgyan bdag gis rim gyis bsgom par bshad de dgongs pa can yang dag pa'o :
de yang mnyam gzhag dang rjes thob bsres la bsgom ste :
bskyed rim gtso bor bsgoms nas gzhan tsho la'ang mos pa tsam bya'o :
zhes gsungs pa ltar ro //
de ltar bsgoms pas thob bya'i 'bras bu ni /
rnal 'byor ba skyes nas 'chi kha'i bar gyi skye gnas bar do 'dir bskyed rdzogs kyi rnal 'byor nyams su blangs shing khyad par sems dben gyi rdzogs rim zab mo la brtan pa thob pas dbang po rab 'da' kar chos nyid 'od gsal gyi bar dor 'khrul snang dag ste chos nyid bar dor snang mched thob gsum rang ngo 'phrod pas chos skur grol /
de'i ngang las sgyu lus sbyangs pa'i goms stobs las bar dor dbang po 'bring zung 'jug longs spyod rdzogs skur ldang zhing /
'od gsal dang zung 'jug bsgoms pa'i mthu dang smon lam gyi stobs kyis tha ma rang bzhin sprul pa'i skur 'tshang rgya zhing 'gro don rgya cher 'byung nges pa yin te /
rtsa bar /
dbang po rab ni tshe 'di la :
'tshang rgya 'bring po 'chi kha ru :
'byung lnga thim nas 'tshang rgya 'o :
tha ma bar dor 'tshang rgya ste :
'chi ba 'od gsal bde ba las :
bar du zung 'jug skur langs te :
sangs rgyas byang chub sems dpa' yis :
gdams ngag bstan nas 'tshang rgya 'o :
zhes dang /
'grel par /
de bzhin du bsgoms pas dbang po rab yin na tshe 'dir 'tshang rgya :
'bring 'chi khar sa chu la thim :
chu me la thim :
me rlung la thim :
rlung rnam par shes pa la thim :
rnam shes 'od gsal la thim nas 'tshang rgya'o :
dbang po tha ma yin na bar dor 'tshang rgya ste bar ma dor 'chi ba 'od gsal bde ba zung 'jug gi skur langs nas gnas pa las :
sangs rgyas dang byang chub sems dpas gdams ngag bstan nas bar ma dor phyir mi ldog pa'i sa thob nas 'tshang rgya'o :
zhes dang /
rim lnga gdan rdzogs las /
rim lnga thun bzhir bsgoms pa'i rnal 'byor pa la thob bya'i 'bras bu ni :
'da' kar chos nyid 'od gsal du 'khrul pa dag nas chos sku yongs rdzogs la bar dor zung 'jug longs spyod rdzogs pa'i skur bzhengs nas :
thugs rje nyi 'od smon lam stobs kyis sprul sku 'bum phrag sa yas 'gro don yongs su rdzogs par mdzad pa rgyud las gsungs pa nges pa can no :
de phyir gsang sngags rgyud sde rgya mtsho rnams kyi bcud nyams su blang thabs kyang rim lnga'i rdzogs rim 'di yin no :
zhes dang /
rgyud las ji ltar gsungs na /
rgyud gsang 'dus las /
rim lnga bsgom pa'i rnal 'byor pas :
'da' ka chos dbyings 'od gsal gyi :
bar dor zung 'jug longs skur bzhengs :
smon lam stobs kyis 'gro don 'byung :
gsang sngags rgyud sde rgya mtsho yi :
bcud mchog nyams len rim lnga yin :
zhes gsungs pa'i phyir ro //
yongs rdzogs gsang 'dus man ngag rgyud chen las //
snying po'i bcud bsdus bla sgrub cha rkyen gyi //
rim lnga'i nyams len smar khrid spar bcangs su //
bris 'dir dam can tshogs rnams phrag ma dog
/'di ni rmad byung rgyud sde'i nyams len kun //
snying por dril ba'i zab don nyid yin phyir //
mnog chung tshe 'di'i bya ba ring bor nas //
nyams su blangs na grol bar gdon mi za //
dpal ldan gsang ba 'dus pa'i rim lnga sogs //
phyi nang 'od gsal ldang tshul bshad yams la //
'gram chu mi ldang tshig nyung don 'dril ba //
o rgyan rdo rje 'chang de'i gsung tshad ma //
rdo rje'i ngag bzlas bskyed rim kun gyi gnad //
sems dben rdzogs rim snang mched thob gsum mo //
rlung sems gnyis 'dres dag pa'i sgyu lus mchog
/'od gsal rdzogs rim blo 'das nyams len mthil //
zung 'jug mnyam gzhag bar do rnam gsum chod //
de ltar rim lnga stan thog gcig rdzogs pa'i //
mnyam rjes dbyer med nyams len chu rgyun ltar //
skyong ba'i rnal 'byor skyid nyal cis mi 'thad //
a ho 'di 'dra'i zab don zin bris su //
'dri bar phangs kyang nye bar gnas pa'i grogs //
dge slong sman mchog 'bad pas bskul ba yi //
ngo ma chog par zab gnad lhug par bkod //
dge 'dis bdag gzhan 'gro kun zab lam gyis //
dal 'byor don yod bgyid pa'i skal thob nas //
'khrul snang srid pa'i lam ring myur lam 'dir //
legs bgrod sku gsum lhun gyis grub gyur cig
/de ltar bla sgrub cha rkyen rim lnga'i zab khrid spar bcangs su bris pa 'di yang nye bar gnas pa'i dad can dge slong sman mchog gis 'bad pa chen pos bskul ba la brten nas /
bya bral rgan po pad+ma phrin las kyis rang lo nga lnga par thub bstan yang rtse dus 'khor phug tu bris pa'i dge bas 'gro kun sku gsum rdo rje 'chang o rgyan bla ma'i go 'phang thob par gyur cig //
/
