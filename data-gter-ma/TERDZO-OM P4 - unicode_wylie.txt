A+o~M swasti /
bde chen khyab bdag he ru kaH
stong nyid dbyings phyug mar rol pa'i //
sems kyi rdo rje thod phreng rtsal //
der btud sgrub thabs snying po bshad //
'dir gsang 'dus bla sgrub dang 'brel ba thun mong gi dbang bka' gtor dbang gnad kyi shog gcig mar grags pa'i tshul la gsum ste /
sbyor ba yo byad kyi gshom dang /
dngos gzhi sgrub thabs dang /
dbang gi cho ga'o //
dang po yo byad kyi bsham ni /
rdul tshon gyi maN+Dal bcas pa'am /
'bru tshom pad+ma 'dab bzhi'i rnam par byas pa'i steng du /
ka pA la'am rin po che'i snod du gtor ma rin chen 'bar ba bza' bca' sna tshogs kyis brgyan pa la sku rten tsakli dang dar gyi rgyal mtshan btsugs pa bkod /
de'i g.yas su sman phud /
g.yon du rak+ta /
rgyab tu bka' srung gi gtor ma /
gzhan yang mchod pa'i bye brag rnams rgyas par bsham mo //

//gnyis pa dngos gzhi sgrub thabs ni /
mtshams gcod nas gzung bstod bskul yan chad gsang 'dus las byang gi gzhung bzhin du bya'o //
!
//gsum pa gtor dbang gi cho ga ni /
bsham dang sgrub mchod sngar bzhin dang /
ting nge 'dzin gyi dbang blang ba rnams bya'o //
slob mar bya ba ni /
khrus byas /
bgegs bskrad /
me tog bkye bsdu byas te 'khod pa la /
chos bshad rgyas bsdus ci rigs pa las /
khyad par tshes bcu'i skabs don dang 'brel ba lta bu la /
zlum po bzhi dbang gi mtshams sbyor /
nga mthong sangs rgyas thams cad mthong :
nga ni bde gshegs 'dus pa yin :
zhes gsungs pa ltar gu ru rin po che nyid bsgrubs shing mchod pas rgyal ba thams cad bsgrubs shing mchod pa'i bsod nams thob par 'gyur la /
de nyid mchod pa'i dus kyi khyad par ni tshes bcu kho na yin te /
spyir bde mchog sogs rnal 'byor ma rgyud rnams nas sdig sgrib sbyong ba dang dngos grub sgrub pa'i dus khyad par can du gsungs pa yang 'di kho na yin par bde mchog rtsa ba'i rgyud las /
rang 'dod las la rnal 'byor pas //
cho ga ji bzhin sbyin par bya //
mar gyi ngo yi tshes bcu dang //
zla ba yar ngor gang gyur la //
myur du 'bad pas mchod bya ste //
zhes gsungs pa dang /
de yang thog mar rtsom pa ni dgun zla 'bring po'i tshes bcu zhig nas brtsam dgos pa rnal 'byor ma kun spyod las /
dgun 'bring la sogs zla ba yi //
bcu pa la ni rab tu mchod //
zhes pa'i dgun 'bring ni rgyal gyi zla ba ste /
rgyal gyi zla ba sogs brtsams nas //
bcu pa la ni gus pas mchod //
zhes pa'ang dus de nyid lo'i thog mar bzhag pa'i dbang gis te /
mkha' 'gro rgya mtshor /
ma rig chu srin ro hi ta //
zhes chu srin gyi khyim nas rten 'brel bcu gnyis kyi dang por brtsi ba'i phyir ro //
des na dus kyi thog ma de nyid nas sogs khongs kyi 'dren tshig gis zla ba gzhan thams cad la yang mchod par gsungs pa yin te /
kun mkhyen chos rjes kyang /
tshes bcu yar ngo mar ngo'i nyin dang mtshan //
bsnyen sgrub tshogs mchod bskang bshags 'bad par bya //
zhes gsungs pas dus de dag la phyi'i gnas yul rnams su mkha' 'gro rnams rgyu zhing nang du rtsa rlung khyad par can 'du bas nye ba'i 'du ba zhes bya ba yin no //
de yang yar ngo'i nyin mo dang mar ngo'i mtshan mo khyad par du yang dngos grub myur bas dus der bsnyen sgrub bskang bshags sogs la 'bad par bya zhing /
mchod tshul kyang kun spyod las /
dam pa'i skye bo kun 'dus la //
dngos po dam pa thams cad dbul //
zhes sogs rgya cher gsungs par ma zad /
o rgyan gyi slob dpon chen po pad+ma saM b+ha wa nyid kyis zhing 'dir ngo mtshar mdzad pa'i gtso bo rags pa rnams bstan pa'ang dus chen 'di nyid yin pa dang /
rjes 'jug gi gdul bya rnams la thugs rje'i gzigs pa khyad par du 'jug par zhal gyis 'ches pa'i dus chen kyang 'di nyid yin te /
gsang 'dus thems med zhal gdams las /
dbang chen sprel zla'i tshes bcu dang :
dus kyi tshes bcu thams cad la :
sprul pa 'dzam gling khyab par 'gyed :
mchog thun dngos grub nga yis ster :
mi tshe bla ma sgrub pa la :
bskyal na tshe yi dus byas tshe :
o rgyan nga yi thugs kar thim :
zhes pa dang /
sgrub thabs gang byed bskyed rim ni :
gsal bar sgom pa'i dus na yang :
nga nyid de yi drung na gnas :
maN+Dal mchod rdzas gtor ma yi :
bca' gzhi bsham pa'i dus na yang :
nga nyid the tshom med par 'byon :
zhes dang /
sha med 'od kyi gzugs can ni :
pad+ma 'byung gnas sku ru bsgom :
de dus che ba'i nga rgyal bskyed :
srog gi snying po thod phreng rtsal :
brag kha dag nas chu 'bab bzhin :
drag po bar mtshams med par sgrongs :
nga nyid rang dbang med par 'byon :
o rgyan pad+ma bdag nyid la :
mos gus gdung shugs drag po yis :
gsol ba drag tu btab pa'i tshe :
nga nyid de yi drung du 'byon :
zhes dang /
legs nyes skyid sdug mtho dman dang :
gshin gson tshe 'di phyi ma sogs :
gnas skabs mthar thug thams cad du :
skyid sdug re ltos khyed shes pas :
bdag la re sa gzhan na med :
o rgyan mkhyen no snyam pa yi :
blo ni yang yang gtad par bya :
zhes sogs gsungs pa las ci rigs par brjod pa'i mthar /
de ltar phan yon chen po bsam gyis mi khyab pa dang ldan pa'i 
dus bzang tshes bcu'i mchod pa'i cho ga dang rjes 'brel 
bla sgrub thun mong gi dbang bka' kun 'dus sgron me'am gtor dbang gnad kyi shog gcig mar grags pa 'di nyid sgrub par byed pa yin la /
de la slob dpon gyi bya ba rnams sngon du song sogs kyis mtshams sbyar la /
slob ma'i bya ba maN+Dal phul te tsak+Shur+b+han+d+has mig dar bkab /
A khaM bI ras me tog gtad nas /
ho :
bla ma rdo rje slob dpon dgongs :
rtsa ba gsum gyi dkyil 'khor du :
bdag cag 'jug cing bsnyen sgrub spro :
gus pas 'jug 'dod bstan du gsol :
gsum /
slob dpon gyis /
e ma skal ldan rigs kyi bu :
rtsa ba gsum gyi dkyil 'khor 'dir :
sems bskyed dam la mi gnas na :
bstan kyang mi thob de bas na :
'dir 'jug sems bskyed dam tshig srungs :
zhes bsgrag
/skyabs 'gro sems bskyed sdom pa gzung ba rnams gong bzhin dang /
yan lag bcu pa ni /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag sdig sgrib mthol lo bshags :
gsang sngags sgrub la rjes yi rang :
smin grol gsang sngags chos 'khor bskor :
lhun gyis grub par bzhugs su gsol :
snying po sems can don du bsngo :
yang dag rdo rje'i don rtogs shog :
ces byas la /
dzaHhU~M baM hoHsa yol ba'i nang du bcug
/badzra yak+ta thaM:
zhes pas dam chu byin /
des kyang sa ma ya i dan na ra kan :
zhes myang /
slob ma lhar gsal ba'i snying gar zla ba yaM yig ha ri ni sa rnams gsal btab la /
bla ma rig 'dzin mkha' 'gro'i tshogs dpag tu med pa spyan drangs nas slob ma la bstims par mos shing snying po'i mthar dz+nyA na A be sha ya AHzhes pas ye shes phab /
badzra tsak+ShuHpra be sha ya phaT:
mig dar phye /
pra ti pU dza ho :
zhes me tog 'bul lo //
gtor dbang dngos gzhi la gtor ma shes pa gsum ldan du bshad pa ste /
dang po mchod rdzas su shes pa /
gnyis pa lha dbang du shes pa /
gsum pa dngos grub tu shes pa dang gsum gyi /
dang po la mtshon tshul dang /
byin rlabs /
mchod thabs dang gsum /
mtshon tshul ni gtor ma'i snod bcud snang srid gzhir bzhengs te /
snod lcags ri mu khyud /
gtor ma ri rab gling bzhi /
sman raka rgya mtsho chen po /
dam rdzas bcud kyi sems can /
gtor rgyan 'dod yon gyi lha mo kun bzang mchod sprin chen por mtshon pa'o //
gnyis pa byin rlabs dang gsum pa mchod thabs ni slob dpon gyis sngon du byas pas khyab /
gnyis pa lha dbang du shes pa la /
bskyed pa /
mchod pa /
dbang bskur ba gsum las /
dang po bskyed pa ni /
slar yang gsal 'debs pa ste /
gtor ma 'byung lnga rim brtsegs rin chen 'bar ba'i gzhal yas khang gi dbus su pad+ma nyi zla'i gdan la bla ma rdo rje 'chang mthing ga rdo rje dang dril bu 'dzin pa /
rnal 'byor ma dmar gsal gri thod 'dzin pa dang mnyam par sbyor ba /
gnyis ka'ang rin po che dang rus pa'i rgyan gyis spras pa'i yab kyi spyi bo mgrin pa snying ga lte ba rnams su A+o~M dkar po AHdmar po hU~M mthing ga hrIHdmar ser rnams kyis mtshan par bsam mo //
gnyis pa mchod pa ni /
gtor ma'i lha la phyi nang gsang ba'i mchod pa rnams spros la /
gu ru de ba DA ki nI badzra puSh+pe /
d+hU pe /
A lo ke
/gan+d+he /
nai bid+yA/
shab+da pU dza hoH
gu ru de ba DA ki nI ma hA pany+tsa pU dza hoH
gu ru de ba DA ki nI bo d+hi tsit+ta ga Na gu h+ya pU dza hoH
zhes mchod /
gsum pa dbang bskur ba dngos la zhu yul zhu mkhan skur thob dngos dang gsum las /
zhu yul ni bla ma rdo rje 'chang o rgyan dngos su mos pa'o //
zhu mkhan ni slob ma dpa' bo rta mgrin du gsal ba'i gnas bzhir A+o~M AHhU~M hrIHzhes pas mtshan par bsam pa'o //
bskur thob dngos ni maN+Dal phul la /
rdo rje slob dpon 'dren pa'i gtso :
bdag cag las 'phro skal bar ldan :
rang gzhan don kun bsgrub bya'i phyir :
dbang chen yongs rdzogs bskur du gsol :
zhes lan gsum gyis gsol ba gdab /
dbang ni rdzas dbang lus la bskur ba /
tshig dbang rna bar blug pa /
chos dbang sems la bstim pa /
dbang don ngo sprad pa dang bzhi las /
dang po ni gtor ma gnas bzhir bzhag nas dam rdzas ster bar 'gyur ba nyid yin /
gnyis pa tshig dbang rna bar blug pa ni bsgrag tshig gsan pas khyab /
gsum pa chos dbang sems la bstim pa ni gtor ma gnas bzhir bzhag tshe gtor ma'i lha'i gnas bzhi'i yig 'bru bzhi las de 'dra ba'i yig 'bru bzhi 'phros /
slob ma'i lus kyi sa bon bzhi la gsal bar chags pas dbang bzhi yongs su rdzogs pa thob par mos su bcug la /
e ma ho :
ngo mtshar rmad du byung ba'i dbang :
bla ma rnams dang gcig pa la :
yi dam lha dang dbyer med cing :
mkha' 'gro dbang du bsdu ba'i phyir :
dam rdzas gtor ma'i dbang bskur bas :
rtsa ba gsum gyi byin rlabs kyis :
sku gsung thugs dbang yongs rdzogs pa //
skal ldan 'di la bskur thob shog :
rtsa sngags kyi mthar gu ru de ba DA ki nI kA ya a b+hi Shiny+tsa A+o~M:
wA ka a b+hi Shiny+tsa A:
tsit+ta a b+hi Shiny+tsa hU~M:
kA ya wA ka tsit+ta gu Na karma a b+hi Shiny+tsa A+o~M AHhU~M hrI:
kA ya wA ka tsit+ta rak+Sha rak+Sha ku ru ye swA hA:
zhes dbang bskur te /
mthar gtor ma'i bla ma nyid slob bu'i spyi bor byon nas 'bral med du bzhugs par bsam zhing /
A+o~M AHhU~M badzra gu ru pad+ma sid+d+hi hU~M:
zhes bzla ste /
bla ma rgyal ba rgya mtsho'i sku gsung thugs yon tan phrin las yongs su rdzogs pa'i dngos grub thob pa yin no //
bzhi pa dbang don ngo sprad pa ni gtor chen gnas bzhir bzhag ste dbang bskur pas /
dbang bzhi thob /
lam bzhi sgom par nus /
sgrib pa bzhi byang /
dngos grub rnam pa bzhi thob /
sa bon bzhi byang chub sems kyi rang bzhin du gnas pas dbang bzhir nges pa bskyed /
snang grags thams cad dag pa'i snang bar rgyas thebs /
sku bzhi thob pa'i rten 'brel 'grig
/de ltar dbang zhu yul zhu mkhan bskur thob thams cad rang sems rig pa'i cho 'phrul 'dzin med khyab brdal chen por rang grol ba ni gtor ma'i brda don du nges par bya ste gtor chen lte bar 'jog pa dang 'brel ba yin no //
gsum pa gtor ma dngos grub tu shes pa la dngos dang rjes gnyis las /
dang po dngos la rdzas dang dmigs pa sngags gsum las /
dang po rdzas ni gtor ma dngos grub kyi bza' ba dang bcas pa g.yas dang /
btung ba bdud rtsi'i ka pA la g.yon du bkod pa'o //
gnyis pa dmigs pa ni rang rig las mchod yul logs su med par thag bcad nas /
bdag nyid lhar gsal ba'i spyi bor bla ma /
rtsa khams dpa' bo rnal 'byor mar dag pas /
gtor ma dngos grub bdud rtsir 'khyil pa de rol pas dngos grub rnam gnyis thob par bsam pa'o //
gsum pa sngags ni /
A+o~M AHhU~M hrIHbadzra gu ru de ba DA ki nI sarba sid+d+hi hU~M a la la ho :
zhes lan gsum brjod de rol lo //
gnyis pa rjes brgyud pa gtod pa ni /
dus 'di phyin chad rgyal ba'i sras :
khyod kyis 'gro ba 'dul bar gyis :
de ltar dbang bskur pa thob pa'i dus 'di phyin chad rgyal ba'i gdung 'tshob ste rgyal ba'i sras su gyur pas 'gro ba'i don gyis shig par gdams la /
rjes slob mas dam tshig khas blang maN+Dal yon 'bul rnams byas la /
gtor ma gtong ba /
gtang rag gi mchod bstod bzod gsol nyer bsdu /
smon lam shis brjod rnams bya'o //
'di ni dbang rang rkya thub par bskur ba'i lugs su byas pa yin la /
tshes bcu'i dngos grub len pa dang 'brel chags su byed pa la ni mtshams sbyor skabs su gang babs nas gtor dbang dngos gzhi'i gtor ma shes pa gsum ldan du bshad pa man chad 'brel bsdebs nas zhus pas chog go
/pad gling nor rgyam rab 'byams bka' dbang dang yang lha sngags tshig don mtshungs pa'i phyir brgyud pa gnyis 'dres su 'gyur ro //
mi 'a~Xgyur zag me~Xd mchog gi dngos //
bde chen rdo~X rje~X 'dzin dbang sar //
'khrid byed bla sgrub snying po'i bcud //
gnam skas zab gter gdams pa 'o //
bla ma gsang ba 'dus pa'i thun mong gi dbang bka' gtor dbang gnad kyi shog gcig mar grags pa'i le tshan no ///
/
