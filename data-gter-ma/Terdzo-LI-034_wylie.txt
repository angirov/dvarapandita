rdzogs chen snying po hU~M skor las :
zhi byed rin chen phra bkod bzhugs :
gegs sel yid bzhin nor bu :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]rig pa skye med sprin bral nam mkha' la :
rtog pa'i rang rlung rang sar shar yal zhing :
chu rlabs rang sangs rtog med rang grol ba :
gegs sel yid bzhin nor bu de la bstod :
'dir rnal 'byor pa nyams su len pa 'bad rtsol dang bcas pa drags pos nyams su blang ba rnams la :
lam gyi snang ba 'phel 'grib sel ba'i thabs la :
rnam rtog bying ba dang :
rgod pa gnyis yin te :
bying ba la gnas kyis bying ba dang :
grogs kyis so :
gnas kyis bying pa ni :
mdze sprang ngam :
dam nyams kyis bslad pa'am :
rang bzhin gyis gnas 'thib pa dang :
nam zlas 'thib pa'o :
de la gnas mtho ba'am :
gangs mtho ba'am :
ne'u sing ngam :
brag gi rtse la bsgoms pas sel lo :
grogs ni :
dam nyams sam :
sdom nyams sam :
bsam ngan nam :
sdig can nam :
gdon can dang 'grogs pas ting nge 'dzin 'grib pa dang :
lus ldang mi nus pa dang :
btang snyoms dang le lor lus pa 'byung ngo :
de la skong gso bya :
bshags pa bya :
'chi ba bsam :
gsol ba gdab :
smra ba gcad :
'phrul 'khor bya :
des sel lo :
rgod pa la'ang gnas dang :
grogs so :
gnas kyis rgod pa ni :
gnas dwangs ches pas rig pa ma non pa'o :
de la spyi bor bla ma bsgom :
grogs kyis g.yeng ste rgod pa la smra ba gcad :
zhen pa bskyung :
blo kha nang du log la snying rus bskyed de :
lar gyis khams 'dus pa dang :
rkyen drag po dang :
sdug bsngal 'byung ba'i dus su :
'o da res nga la dge sbyor gyi gsal 'debs bla ma gcig byung :
re dga' snyoms las su gyur pa sngar lan :
khams gsum sems can pha ma dang bcas pa'i mi 'dod pa'i sdug bsngal thams cad nga la shog cig :
nga'i sdig sgrib thams cad dus 'dir smin par gyur cig :
mi kha dang :
gleng brjod mi mthun pa thams cad nga la shog cig :
dus 'dir shog cig :
skad cig ma la shog cig bya'o :
zhes khar yang brjod :
rgyud la'ang bkal la gsol ba phur tshugs su btab pas :
de'i steng du gtad med du phyal phyal :
nyams dga' ya le ba :
rgyang glu rtse re ba gcig 'ong ste :
de las kyis las dag pa bya ba yin no :
dper na yul gcig tu 'phrang ngam :
lam dog po gcig byung na de brgal ma thag tu yul gzhan gcig 'ong ngo shes pas :
de dang 'dra ba bzhin bsgoms pa'i rjes la :
nyams kyi 'phel 'grib re byung dus :
rjes la rtogs pa rkyang pa gcig mi skye mi srid pa yin no :
de ltar ma rig pa'i 'phel 'grib thams cad kyang rgyu ma rig pa :
ngo bo bdag tu 'dzin pa :
mtshan nyid ma nges pa'o :
dbye na :
bdag la brten te byung ba dang :
gzhan la brten te byung ba dang :
gnyis ka la brten te byung ba dang :
shes rab bya ltar lding ba'o :
bdag la brten pa ni :
nga dang bdag tu 'dzin pa'i nyon mongs pa rnams so :
gzhan gyi phyi rol gyi gdon rnams rang gi snang ba la zhen pas dug lnga rgyas pa'o :
gnyis ka la brten pa ni :
gzung 'dzin gyi rnam par rtog pa'o :
shes rab bya ltar lding ba ni :
chos mang po shes shing rloms sems su gyur te :
blo dred khyer ba'o :
bying rgod la lus kyi 'byung ba 'khrugs pa'i gnyid dang :
ched du gos dang :
mal du btsas pa dang :
ngal dub dang :
chang las byung ba'o :
rgod pa la rang bzhin gyis rgod pa dang :
glu gar rol rtsed dang :
nyon mongs pas dkrugs pa rnams yin no :
de rnams gang las byung brtags pas gzhi med :
gang la gnas 'dug bltas pas rtsa ba dang bral :
ngo gang du sprad :
rig pa rten med du ngo sprad do :
dpe 'dus ma byas kyi nam mkha' dang 'dra :
ci ru bsre :
'od gsal bde ba rang stong du bsre :
dus ci tsam na da lta nyid kyi shes pa 'di las ma yengs par ro :
ngar cis 'dogs :
rlung gis 'dogs :
rlung la shes pas 'dogs :
rang byung gi ye shes hrig ge rjen ne ba'o :
rtags ci tsam 'byung :
zhen chags dang bral ba 'byung :
'bras bu lta ba bden med chos sku 'thob bo :
'gyu ba stong par ngo shes :
gang na gnas :
snang ba la gnas :
ngo rang grol du sprad :
dpe ci :
bar snang gi 'ja' dang 'dra :
de ci ru bsre :
phan gnod med pa rang snang shar grol du bsre :
dus ci tsam na skad cig gnyis pa rang gsal yul bral 'di rang :
ngar cis 'dogs :
tshogs drug sgo yan :
rkyen bla ma :
rtags ci 'byung na :
'chi ba la nyam nga med pa 'byung :
'bras bu snang ba rang gsal du shes pas longs sku thob :
dbyings dang ye shes gnyis su med par ngo shes :
gang na gnas :
rnam rtog snga ma sang :
phyi ma ma skyes pa'i bar na gnas :
ngo bde stong du sprad :
dpe spra ba la me mched pa bzhin du sprad cing bstan :
blang dor dgag sgrub med par bsre :
dus skad cig ma gsum pa gang snang la bzo med bzhin du gsal :
gsal bzhin du zhen pa med :
med bzhin ma 'gags par rgya bskyed de :
gra yam me :
khra shig ge :
bde phyam me :
rjen lhang nge ba'i dus 'di na'o :
ngar cis 'dogs na :
snang ba'i dngos po rten can dang :
rten med gang gis kyang 'dogs so :
dbyings snang 'brel rgyun chod :
'khor ba chus bshal :
'khrul pa rtsad nas chod do :
rtags 'chi ba la brod pa thob :
'bras bu cir snang sprul pa'i sku thob pa yin no :
ci yang mi dmigs had por bsgoms na nam mkha' mtha' yas su gol 'gro :
nam mkha' sems dang sems las byung ba'i tshul du sgom pa ni rnam shes mtha' yas su gol :
gcig dang du mas gzhig nas ci yang med pa bsgoms pas cung zad med pa'i skye mched du gol :
de yang dpe nam mkha' don rig pa :
tshad sna rtse'i bar snang sang nge ba :
ngo bo sal le :
hrig ge :
bun ne :
phyad de :
'bol le ba 'di 'o :
'di nyid mig gi yul du gzugs snang stong dbyer med :
rna ba'i yul du sgra grags stong dbyer med :
sna la dri :
lce la ro :
lus la reg bya :
yid la bde sdug gang snang yang gsal stong rjen par khres se :
yin lugs kyi ngang du skyongs shig :
dus bzhi ste :
snga dro dang phyi dro :
srod dang :
tho rangs so :
'gro ba dang 'dug pa :
za ba :
smra ba'i dus su mi 'bral bar bya'o :
de lta bu snang ba grogs su khyer bas :
mnyam rjes mnyam por 'dres :
snang ba grogs su shar :
rkyen ngan bla mar shar :
stong nyid rang rtsal 'byongs :
chos sku rgya ltar 'byams pa la spyod cig :
dang po zhi gnas kyi dus su nyams gzhon nu mas bde ba myong ba lta bur 'char :
'bras bu mig gi mngon shes 'byung :
rjes thob kyi dus su sgom mi sgom gyi tha snyad dang bral ba 'byung :
'bras bu sna tshogs pa'i mngon shes 'byung :
thams cad la ma zhen par mnyam rjes 'dres dus dngos por 'dzin pa ci yang med :
'bras bu pha rol gyi sems shes :
rtsal 'byongs pa'i rtags ni :
ma rig pa nyid rig par shar nas :
rang sems rang mtshang rig ste :
lus gzhan du sprul shes :
'bras bu sngon gyi gnas rjes su dran pa 'byung :
de nas nyin snang dang mtshan snang phyed 'dres tsam gyi dus na sems kyi ngo bo rig par grol te :
skye ba mi len :
'bras bu 'chi 'pho dang :
skye ba'i mngon shes 'char ro :
nyin mtshan 'khor yug tu 'dres pa'i ting nge 'dzin nyi ma dang 'dra :
rang don chos sku thob :
ka dag rang sa zin :
'khrul par ldog mi srid :
gzugs sku gnyis nyi zer lta bus 'khor ba ma stongs kyi bar sems can gyi don byed cing :
'bras bu zag med kyi mngon shes 'char ro :
e ma :
lta ba bltar med rig pa'i pho rgod ltos :
sgom pa sgom bral ye sgom ngo bo gsal :
spyod pa spyod bral snang ba thug phrad gyes :
'bras bu thob med ming 'das brjod bral longs :
gnad 'di sus shes sangs rgyas zang thal ngang :
o rgyan nga yi brgyud 'dzin dam pa 'o :
sdug bsngal dang sgom gegs thams cad rig pa'i klong du zhi ba'i zhi byed rin chen phra bkod ces bya ba 'di rdzogs so :[ \u0f80]atsha :
sa ma ya :
rgya rgya rgya :
gter rgya :
sbas rgya :
zab rgya :
dam rgya'o :
:
