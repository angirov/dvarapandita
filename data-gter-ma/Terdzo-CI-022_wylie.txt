@\u0f7f
srog sgrub snying gi thig le las /
gtum mo bde chen pad+ma'i gru gzings zhes bya ba bzhugs so //
e waM hoH[ \u0f88]
oM a mA ra Ni dzI wan+ti ye swA hA/
tshe zab mo rlung du sgrub pa'i 'bar 'dzag zab khyad kyi gtum mo gsang ba'i rdzogs rim bskyed rdzogs thams cad kyi yang snying zab pa las kyang ches cher zab pa'i rim pa yang dag pa skal pa dang ldan pa rnams la bstan pa ni /
phyi ltar bskyed rim lha'i rnam par gsal ba /
nang ltar gtum mo tsaN+Da lI sgom pa /
gsang ba rdzogs rim 'od gsal gyi thig le 'ja' lus rdo rje'i sku sgrub pa dang gsum las /
dang po bskyed pa'i rim pa ni /
rnam snang chos bdun gyi ngang nas /
rtog med du dar gcig bzhag ste /
nyon mongs rnam rtog gi dri mas ma gos pa'i rang babs kyi shes pa rjen pa /
lhing pa ma bcos par bzhag
/rlung ro lan dgu 'bud /
skad cig dran rdzogs su 'byung ba lnga'i dwangs ma las grub pa'i ye shes lha yi gzhal yas 'chi med tshe'i sgrub gzhung las byung ba ltar bskyed pa'i /
phyi 'khor sdig pa dmar nag gi kha nas me lce dmar nag tu 'khrugs pa'i mtha' ma lcags kyi pho brang /
de'i mtha' skor du lcags 'khor nag po rtsibs stong du 'khor zhing /
sdig pa'i me dpung gi lcags khang dang lcags 'khor tsha ba'i ngar dang ldan pas /
me stag dang mtshon cha mang po bu yug ltar 'ur 'ur chem chem du 'phro ba /
gnam lcags las grub pa'i khro bcus rang rang gi gdon tshogs las kyi phyag mtshan dang ldan pas thal ba'i rdul du rlog cing tshe'i bar chad 'byung po gang gis glags mi rnyed par bsgom zhing /
de nyid kyi nang ye shes lnga ldan gyi 'ja' zer rab tu 'khyil ba'i klong du ngo bo tshe dpag med yin pa la /
snang cha sgyu ma'i rol pa tsam du /
sprul pa'i dur khrod chen po brgyad /
de la gnas pa'i dpa' bo mkha' 'gro rnal 'byor grub thob zhing skyong la sogs pa dang /
de'i nang 'khor du pad+ma 'dab ma stong dang ldan pa la /
mchod pa'i lha mo dang /
tshe 'gugs par byed pa'i rdo rje'i pho nya mo rigs lnga'i phyogs mdog dang mthun pas /
tshe bum mda' dar 'dzin pa dpag tu med pa bzhugs shing /
'dod pa'i snam bu la mchod pa'i lha mo bcu drug mchod pa'i sprin phung du ma 'bul zhing tshe rgyas par byed pa /
de'i nang du pho brang gru bzhi sgo bzhi gzhal yas khang gi bkod sprin phun sum tshogs pa /
dbus phyur bur pad+ma rA ga'i 'khor lo 'bar ba'i gtsug tu rgyu de nyid las grub pa'i rdo rje rtse lnga pa 'od zer stong gsum kun tu 'phro ba /
de nyid mdzes par byed pa'i rgyan cha srid pa gsum na phul du gyur pa'i nor bu'i rigs dang /
mchod pa'i bye brag phun sum tshogs pas kun nas gzi brjid du 'bar ba /
de'i nang pad+ma 'dab ma stong dang rtsa gnyis la bskal bzang gi sangs rgyas stong dang rtsa gnyis /
de'i nang pad+ma 'dab ma brgyad la sprul pa'i gu ru mtshan brgyad /
de'i nang pad+ma 'dab ma bzhi la /
mgon po tshe dpag med rigs bzhi /
de'i dbus su pad+ma nyi zla'i gdan la /
tshe dpag med yab yum /
sgo bzhi la rnam rgyal /
gshin rje /
rta mgrin /
bdud rtsi 'khyil ba /
yum lcags kyu /
zhags pa /
lcags sgrog
/dril bu ma dang sbyor zhing /
lha tshogs de dag thams cad kyang gtso bo'i rang mdangs las rmi lam sgyu ma thugs rje'i rol pa'i rten 'brel tsam du /
shar gyi lha tshogs thams cad me long ye shes kyi rang mdangs sku mdog dkar po /
lho mnyam nyid ye shes kyi rang mdangs ser /
nub sor rtog ye shes kyi rang mdangs dmar /
byang bya grub ye shes kyi rang mdangs ljang /
mtshams rnams su ye shes lnga ldan gyi rang 'od 'khrugs pa /
tshe dpag med rigs lnga rnams longs spyod rdzogs sku'i cha lugs /
sprul pa mtshan brgyad kyi lha tshogs rnams sgrub gzhung spyi dang mthun zhing /
bskal pa bzang po'i sangs rgyas stong dang rtsa gnyis ni dbu la gtsug tor /
zhabs la 'khor lo sogs sprul pa sku'i cha byad na bza' chos gos gsum dang ldan zhing /
gtso bo'i rang mdangs 'od lnga'i sku mdog can /
lha tshogs de dag thams cad kyi phyag g.yon bum pa /
g.yas mda' dar 'dzin pas srid pa'i tshe yi bcud thams cad 'gugs pa /
snang cha ma 'gags pa lha dang sku mdog so sor gsal tsam /
'dzin cha ma grub pa /
gtso 'khor gnyis su med pa /
snang stong skye med brjod bral gyi rang bzhin /
ye shes 'od lnga'i me dpung las grub pa'i dbus kyi mgon po tshe dpag med longs spyod rdzogs sku'i cha byad can /
de'i rtsa 'khor lo bzhi dang gtso bo gsum bskyed pa'i g.yas ro ma dkar ba /
g.yon rkyang ma dmar ba /
dbus dbu ma mthing ba /
de'i spyi bor lnga ldan ye shes kyi 'od zer gyi sbubs na /
rdo rje dpa' bo dang mkha' 'gro yab yum /
snying khar sangs rgyas dpa' bo dang mkha' 'gro yab yum /
dbu ma'i mar sna la pad+ma dpa' bo yab yum sku mdog dmar ba /
yab yum kun kyang phyag mtshan gri thod 'dzin pa /
bde drod me dpung 'bar ba zhig tu bsgoms la /
rlung ro phyir 'phul bas phyi'i lha tshogs thams cad dwangs ma me dpung du 'ur 'ur song bar bsgom /
nang du rngubs pas dbu ma'i mar sna na bzhugs pa'i pad+ma dpa' bo yab yum snyoms par zhugs pa'i bde drod kyis thugs ka dang /
yar sna spyi bo'i lha tshogs gnyis kyi bde stong gi rgyud bskul rlangs pa 'od zer gyi tshul du spyi bo la yar 'phros /
rig 'dzin chen po bud+d+ha thod phreng rtsal yab yum la rtsa brgyud kyi bla ma thams cad 'dus par bsgoms la /
rlung bum pa can gang mang gzung /
pho bskor brdab chung ha sprug sogs bya /
khrid gzhung gi maN+Dal phul /
gsol 'debs dbang blang /
spyi bo'i bla ma yab yum sbyor ba mdzad de /
bde drod kyis 'od phung du zhu /
dbu ma'i yar sna'i rdo rje dpa' bo yab yum la thim /
yang bum can nyer gcig gzung /
snying khar sangs rgyas dpa' bo yab yum gyi skur thim /
yang nyer gcig gzung /
lte 'og sor bzhi'i pad+ma dpa' bo yab yum la thim /
de dag zag pa med pa'i bde ba chen po rnam kun mchog dang ldan pa'i stong pa nyid ro gcig tu gyur pa'i ngo bo smra bsam brjod bral ka dag rdzogs pa chen po'i ngang du ci gnas su bzhag
/phyi nang rlung gi rgyu ba rang 'gags su btang /
'phrul 'khor rdo rje'i chig rdzogs gsang ba gnad kyi gal mdo la 'bad /
slar yang skad cig dran rdzogs su pad+ma nyi ma ro yi steng du /
mkha' spyod rgyal ba 'dus pa'i yum chen rdo rje phag mo /
rgyan cha lugs yongs su rdzogs pa bskyed /
de nyid kyi rtsa dbu ma mtshan nyid bzhi dang ldan pa'i /
lte 'og sor bzhi na a shad me'i dbyibs can /
yar snar haM dkar po mgo thur du bstan pa /
snying ga na tshe dpag med kyi thugs srog hrIHdmar po 'chi med tshe'i bdud rtsi phrom phrom 'bab pa zhig tu sgoms /
aHshad las me 'bar snying kha'i hrIHla phog yid kyis hrIHhrIHzhes bzlas pa dang /
dwangs ma'i 'od zer spyi bo'i haM la phog pas haM las zag med byang chub sems kyi rgyun babs /
byang sems dkar dmar hrIHyig gi dwangs mar 'dres te /
dbu ma'i nang thams cad 'ja' 'od kyis si li li gang bar bsgom /
de nyid rgya che ba chos kyi dbyings dang chung ba rta rnga brgyar gshags pa'i tshad tsam res mos su sgoms /
bskyed rim yang lha dang dkyil 'khor nam mkha'i khams gang ba'i dmigs pa'i 'phro 'du dang /
thig le nA da tsam phra mo zhig bsgom pa res mos bya /
don gnyis rang byung lhun grub kyi ye shes rgya chad phyogs lhung dang bral ba /
dag pa rab 'byams chen po 'di nyid kyis gzung 'dzin shes bya'i sgrib pa phra mo tsam sbyong ba'i rten 'brel sgyu ma tsam du bstan pa las /
lha dang 'dre zhes rtag brtan ther zug che chung /
mang nyung /
sku mdog phyag mtshan sogs du mar bstan pa ni /
zhen pa sbyong byed du gsungs la /
zhen phyir gsungs pa ma yin pas /
zhen par gyur na gzugs dang gzugs med 'dod pa'i khams su gol ba las /
srid pa las grol bar dka'/
skye mched rnam pa bzhi sogs srid pa'i 'phrang las thar bar 'dod pa dag gis rdzogs par bsgoms kyang sprul pa'i bskyed rim gyi mthar thug yang dag pa'i gnas lugs yin /
gnas lugs de'i rang ngo ma 'gags lhun gyis grub pa bskyed rim yin /
stong pa nyid gzugs su shar ba la mi chags /
gzugs stong pa nyid du grol ba la mi sdang /
don snang stong bde stong gsal stong rig stong chen po gnyis med kyi rang bzhin la mi rmongs par /
ma lus mtha' bral klong yangs /
babs sam gshis kyi gnas lugs su /
chos thams cad chos nyid yangs pa chen po'i klong 'byams su /
ye grol yongs dag
/ngang yin ye yin gyi rig pa bcos bsgyur gyis lhad ma zhugs pa ni /
gnyis med don dam rdo rje'i gtum mo zhes /
'bum phrag DA ki'i zab gsang dgongs bcud kyi yang snying /
rdo rje btsun mo'i thugs kyi spyod yul yin pas ye babs rang bzhin rdzogs pa chen po'i klong du bzhag pa dang /
lhun grub ye shes 'khor lo'i bskyed rim skad cig dran rdzogs su gsal ba /
gnyis med kyi ngang dbyings su 'jog pa ni rjes kyi bsdu chog go
/de nas rang lus rtsa gtso 'khor thams cad dpa' bo DA ki yab yum du gsal ba sogs /
gzhan lus su rgya cher bstan pa bzhin nyams su blang bar bya'o //
gtum mo bde chen pad+ma'i gru gzing zhes bya ba rdzogs so //
sa ma ya /
rgya rgya rgya /
bka'i srung ma drag po sde lnga dang /
dge bsnyen chen po thang lhas bka'i bya ra mdzod cig
/zab chos 'di la log par lta zhing khyad gsod byed pa rnams kyi snying khrag dga' ston du rol cig
/'bras gshong lha ri rol pa'i dag snang ma'o /
!
/tshul 'dis 'chi med tshe yi rig 'dzin 'grub /
bskyed rdzogs kyi sgyu 'phrul la brtan pa thob /
lus la bde drod /
ngag la nus pa /
sems la ting nge 'dzin 'phel ba dang /
snang ba dbang du 'dus /
dam sri dang rgyal 'gong gi srung 'khor gyi mchog yin /
dam tshig tu dpa' bo'i chas dang /
ras rkyang dang mi 'bral ba gal che /
!
'di yi byin brlab me dbang gi rim pa ni /
tshe sgrub kyi sgrub khog nas byung ba ltar gyi bcas gshom bzhin dbang bskur /
'di nyid kyi dkyil 'khor chos 'byung dmar po snol ma /
de'i mtha' skor du 'od lnga'i mu khyud /
de'i mtha' skor du thod rwa /
rdo rje'i phreng ba dang me ris kyis mtshan pa /
dbus su dga' 'khyil dang /
lte bar zla nyi'i gdan la hrIHyig gis mtshan pa /
de'i steng du /
sku bum pa /
gsung thod pa /
thugs mar me /
de kho na nyid shel dang rma bya'i mdongs la sogs pa'i rdzas bshams pa ni /
bum pa dbus /
thod pa mdun me long de'i steng dar dmar gyi gur phub /
bum pa'i 'og tu mar me /
bum pa'i khar rma bya'i mdongs dang shel rdo /
mtha' skor du phyi nang gsang gsum gyi mchod rdzas dang /
tshogs kyi 'khor lo rgya che ba /
dpal 'bar gang mang sogs /
rgyan bkod rnams mdzes par bkod cing /
bag dro byin chags par bsham /
phag mo'i las byang dang /
gtum mo'i dmigs rim rnams rdzogs par bsgom pa ni bdag 'jug yin la /
dngos gzhi dbang bskur ba ni /
ras khrus rgyas par byas /
gzhung bzhin bgegs bskrad /
ras dkar dri ma med pa gyon cing gral du 'khod /
bshags pa'i rim pa mkha' 'gro smre bshags rgyas par bya /
skyabs su 'gro ba dang sems bskyed pa las byang gzhung nas len /
me dmigs kyi rim pa rnams rdzogs par bsgom /
phag mo'i las byang gi bdag bskyed btang /
spyan 'dren byin 'beb rgyas par bya /
lag mchod 'bul /
dngos gzhi'i dbang bskur ba ni /
bla ma yab yum gyi bum pa bsnams la /
bum pa 'di phyi bum pa /
nang rang byung lha'i gzhal med /
gsang ba dur khrod rab 'jigs kyi bkod pa yongs su rdzogs pa'i dbus su /
rdo rje phag mo la rigs lnga'i mkha' 'gro 'bum phrag gis bskor ba spyi bor byon pas /
lha rnams kyi spyi bo'i oM dkar po las 'od zer gyi rgyun bab pas lus dkar mer gyis gang mthar bcom ldan 'das ma'i lha tshogs mar me gcig las gnyis mched kyi tshul du thim byung bsam pa'i mos pa mdzod /
hrIH
chos dbyings gzhon nu bum pa'i 'ja' gur klong //
'od zer drwa ba 'khrigs pa'i dur khrod nas //
nyer bzhi'i rigs lnga 'bum phrag DA ki'i gtso //
kun bzang rdo rje btsun mo'i dbang bskur ro //
oM badzra bai ro tsa ni ha ri ni sa kA ya a b+hi Shiny+tsa hU~M/
des sku bum pa'i dbang thob /
lus kyi dri ma dag lus lha bsgom pa'i skal ba dang ldan /
sprul pa'i sku yi go 'phang brnyes byung bsam pa'i mos pa mdzod /
ces shis pa brjod /
slar yang phag mo'i lha tshogs kyi mgrin pa nas /
AHdmar po pad+ma rA ga'i mdangs dang ldan pa zhig 'od zer gyi tshul du 'phros pas /
AHde nyid kyis phyi nang 'byung lnga'i dwangs bcud thams cad bsdus te A li kA li rten 'brel snying po dpa' bo DA ki'i srog gi snying po thams cad 'od du zhu ste bdud rtsi mtshal btul ma'i khu ba lta bu 'di mgrin pa'i gnas su bzhag pas gsang ba'i dbang thob par gyur /
hrIH
thod pa mtshan ldan chos dbyings yangs pa'i klong //
zag med bdud rtsi pad+ma rA ga'i mdog
/grags stong rdo rje rgyal kun gsung gsang ba'i //
don la dbang thob longs skur sangs rgyas shog
/oM badzra bai ro tsa ni ha ri ni sa wA ka sid+d+hi pha la hU~M/
des ngag gi sgrib pa dag longs skur sangs rgyas /
ngag sngags 'dren pa dang /
mthu stobs nus pa'i dbang thob /
rdo rje'i phung khams thams cad 'od zer dmar pos ltems se gang byung bsam pa'i mos pa mdzod /
ces shis pa brjod /
shes rab ye shes kyi dbang bskur ba ni /
mtshan ldan gyi rig ma phyi nang gsang ba de kho na nyid kyi rtags rdzogs shing /
bde stong zag pa med pa'i rten 'brel phun sum tshogs pa /
ting 'dzin rgyud la skye zhing /
dbang gsum pa'i dkyil 'khor gyi dbang phyug mas byin brlabs pa'i phyag rgya ma b+ha ga dang nu ma rgyas pa sbyor ba'i stangs stabs dang ldan pa zhig lag tu gtad la /
hrIH
'di ni de bzhin gshegs pa yi //
bdag med stong pa'i yum chen mchog
/rigs lnga DA ki mtshan ldan ma //
bde chen yum du dbang bskur ro //
oM badzra bai ro tsa ni ha ri ni sa ma ma sid+d+hi tsit+ta a b+hi Shiny+tsa hU~M/
zhes yab yum lhar gsal bas snyoms par zhugs /
dga' ba bzhi'i mthar thug brjod bral lhan cig skyes pa gnyug ma chen po thabs shes gnyis su med pa'i don rtogs par gyur byung bsam pa'i mos pa mdzod /
des yid kyi sgo nas bsags pa'i sdig pa 'dag
/gtum mo tsaN+Da lI bsgom pa la dbang /
'bras bu chos kyi skur sangs rgyas pa'i skal ba dang ldan par gyur /
ces shis pa brjod /
sku gsung thugs tha mi dad pa'i snying po don gyi tshig dbang bskur ba ni /
rdo rje slob dpon ting 'dzin 'od gsal rdzogs pa chen po mchog gi dgongs par bzhugs nas /
shel dang me long rma bya'i mdongs rnams bstan la /
hrIH
chos sku man shel dag pa la //
longs sku 'gags med me long gzugs //
sprul sku rma bya'i mdongs 'od ltar //
gnyis med dwangs pa'i rnam rol kun //
chos dbyings gzhon nu bum sku'i dpe //
nam mkha'i klong du ro gcig pas //
snang srid dbyings rig dwangs ma'i ngang //
skye 'gag bral ba'i dbang bskur ro //
zhes sdigs mdzub phyogs bzhir gtad phaTaHdrag po brgyab /
rol mo sbir /
sems nyid rang shar rang grol gyi rtog pa dgag sgrub med pa'i tha mal gyi shes pa so yag ge ba de rang byung gi ye shes yin par ngo sprad /
des sgo gsum tha dad du 'dzin pa'i sgrib pa dag ste /
'bras bu ngo bo nyid kyi sku thob /
chos kyi skur sangs rgyas byung bsam pa'i mos pa mdzod /
shis pa brjod /
de nas me dbang bskur ba ni /
swa b+hA was stong par sbyangs nas /
mar me 'di nyid phag mo'i lha tshogs yongs su rdzogs par gsal thob /
de nyid kyi lte ba'i a shad las me 'bar /
sku'i gnas thams cad ye shes kyi me dpung gis yongs su gang /
spyi bo nas me yi dwangs ma oM dkar po /
mgrin pa nas me yi dwangs ma AHdmar po /
thugs ka nas me yi dwangs ma hU~M sngon po /
lte ba nas me yi dwangs ma raM ser po /
gsang gnas nas me yi dwangs ma sa ljang khu /
gzhan yang snang srid thams cad dpa' bo mkha' 'gror g.yo zhing /
rang rang gi gnas lnga las me'i 'od zer 'ja' phung kha dog lnga ldan du 'khrigs shing 'bar bas /
phyi nang gsang ba de kho na nyid kyi dngos por 'dzin pa'i bag chags sgrib gsum phra rags thams cad mes thul gyis bsregs te /
skad cig gis ye shes lnga'i me 'od kyi dbang rdzogs par thob /
lus ngag yid gsum rdo rje btsun mo'i sku gsung thugs kyi rang bzhin du grol te /
ngo bo nyid kyi skur sangs rgyas /
dpa' bo dang rnal 'byor gyi dbang phyug dam pa thams cad kyi zas rgyan byug pa /
brtul zhugs spyod pa'i rdzas mchog thams cad kyis mnga' gsol zhing dbugs dbyung byung bsam pa'i mos pa ma yengs pa mdzod /
dpal 'bar lnga la me sbar la lag tu thogs la /
phyogs mtshams steng 'og thams cad du bskor zhing /
oM badzra dz+nyA na dz+wa la raM raM su pra tiSh+Tha badzra ye swA hA/
hrIH
dur khrod me dpung 'od snang gzhal yas nas //
bde stong rdo rje btsun mo rigs lnga'i gtso //
dpa' bo DA ki'i gnas lnga'i me zer gyis //
skal ldan rnams la dbang skur byin phob cig
/'bar ba'i bde drod 'ja' gur 'khyil pa yis //
snang srid thams cad chu zla sprul pa dang //
zag med rdo rje'i sgyu 'phrul mkha' spyod gzhir //
dpa' bo'i dbang phyug chen por dbugs dbyung ngo //
dpa' bo khyod kyis 'di zungs la //
ma tshogs dbang du bsdu ba dang //
zag med bde chen rol pa'i phyir //
dbang phyug brtul zhugs mchog brten nas //
zag med rdo rje'i srog lam las //
'pho med 'od skur la zlos shig
/ces dam rdzas bdud rtsi rkang gling thod rnga sogs /
dpal chen he ru ka'i rgyan chas ma lus pa'i dbang bskur zhing lag tu gtad /
rnga brdung rol mo dang bcas pas byin 'beb /
tshogs 'khor dang bkra shis pa'i mgur glu bro shon la sogs pa bya /
'di nyid rab tshe blos btang ste mi tshe ri la skyel ba /
'bring dam bca' lo gsum yan gyi ras rkyang dang /
dben par gnas pa thams cad la lhag chad med par bstan zhing /
gzhan dag la rlung phyogs su yang brjod par mi bya'o //
bka' 'di yi srung ma /
ma mo khrag ral nag mo dang /
bshan pa spu gri dmar po yin pas /
bzo bcos dang bka' rkun ma byed cig
/sa ma yA/
rgya rgya rgya /
dge'o //
'od gsal snying po'i 'phrul 'khor /
phyag rgya brtag pa 'od gsal rab 'byams /
dbang sdud bde chen sems kyi myu gu
/'phrul 'khor rdo rje'i chig rdzogs rnams ni 'di yi cha lag tu 'os so //
zhib par der gzigs par zhu /
dge bas gtum mo'i bde drod 'bar gyur cig
/bkra shis dge'o ///
/
