@#//
spyan ras gzigs dpal mo lugs kyi rjes gnang gi yi ge bklags pas grub pa zhes bya ba bzhugs so //
oM swasti /
bla ma dang 'phags pa spyan ras gzigs dbang phyug la phyag 'tshal lo //
'dir thugs rje chen po bcu gcig zhal dpal mo lugs kyi rjes gnang byed par 'dod pas /
dkyil 'khor pad+ma 'dab brgyad kyi dbus dang phyogs bzhir zla gdan la /
tshom bu dbus dkar /
shar sngo /
lho ser /
nub dkar /
byang ljang gu
/mtshams kyi 'dab ma bzhir tshom bu ser po re rnams bkod /
mtha' mchod pas bskor /
bum pa gnyis chas su bcug la rnam bum dkyil 'khor gyi mdun dang /
las bum ci bder bsgrig
/gtor ma 'das gtor gcig
/chos skyong dang gzhi bdag gi gtor ma sogs gang dgos bsham /
de nas bdag bskyed ni /
skyabs sems tshad med bzhi bsgom pa sngon du 'gro bas /
swa b+hA bas stong par sbyang /
stong pa'i ngang las paM las pad+ma 'dab brgyad kyi lte bar a las zla ba'i steng du hrIHyig dkar po'i 'od kyi 'phro 'du las /
gser gyi pad+ma'i lte bar hrIHsa mtshan pa /
de las 'od zer 'phros sangs rgyas byang sems thams cad spyan drangs nas thim pa yongs su gyur pa las /
rang nyid 'phags pa spyan ras gzigs ston ka'i zla ba ltar dkar ba /
zhal bcu gcig gi rtsa ba'i zhal dkar ba /
g.yas ljang g.yon dmar ba /
de'i steng gi zhal gsum ljang dmar dkar ba /
de'i steng gi zhal gsum dmar dkar ljang ba /
de rnams zhi zhing 'dzum la sgeg pa'i nyams can /
de'i steng du khro zhal nag po skra ser gyen du brdzes pa /
de'i steng du sangs rgyas 'od dpag med kyi zhal dmar po gtsug tor dang bcas pa /
rtsa ba'i phyag dang po thugs kar thal mo sbyar ba /
g.yas gnyis pas phreng ba /
gsum pa mchog sbyin las bdud rtsi'i rgyun 'babs pas yi dwags kyi bkres skom sel ba /
bzhi pas 'khor lo /
g.yon gnyis pas gser gyi pad+ma /
gsum pas ril ba spyi blug
/bzhi pas mda' gzhu bsnams pa /
phyag lhag ma dgu brgya dang dgu bcu rtsa gnyis mchog sbyin mdzad pa /
phyag thams cad kyi mthil na spyan re re yod pa /
zhabs mnyam pa'i stabs kyis bzhengs shing ras bzang po'i sham thabs dang /
ri dwags kyi pags pas nu ma g.yon pa bkab pa /
rin po che'i rgyan thams cad kyis rnam par spras pa /
mtshan dpe yongs su rdzogs pa /
'od zer dkar po 'phro ba'i sku can /
de'i thugs kar pad zla'i steng du hrIHyig dkar po /
de las 'od zer 'phros pas rang bzhin gyi gnas dang lho phyogs po ta la nas 'phags pa spyan ras gzigs la sangs rgyas dang byang chub sems dpa' thams cad kyis bskor ba badzra sa mA dzaHsa spyan drangs la /
oM sarba ta thA ga ta Ar+Ya a ba lo ki te shwa ra ar+g+haM nas /
shab+da'i bar gyis mchod /
dzaHhU~M baM hoH
dam tshig pa dang gnyis su med par gyur pa'i dpral bar oM dkar po /
mgrin par AHdmar po /
thugs kar hU~M sngon po rnams kyis mtshan par gyur /
slar yang thugs ka'i hrIHlas 'od 'phros /
dbang gi lha rigs lnga badzra sa mA dzaH
ar+g+haM nas /
shab+da'i bar gyis mchod /
de bzhin gshegs pa thams cad kyis bdag la mngon par dbang bskur du gsol /
zhes gsol ba btab pas /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus bgyi 'o //
oM sarba ta thA ga ta a b+hi She ka ta sa ma ya shrI ye hU~M/
zhes dbang bskur bas sku gang /
dri ma dag
/chu'i lhag ma yar lud pa las rtsa zhal mgo bo'i gnas lngar bla ma'i ngo bo 'od dpag med rigs kyi bdag por byas pa'i rigs lngas dbu brgyan par gyur /
de nas bzlas pa ni /
rang gi thugs kar pad zla'i steng du ye shes sems dpa' tshon gang ba /
de'i thugs kar ting 'dzin sems dpa' hrIHdkar po /
de las 'od zer 'phros /
sems can thams cad kyi sdig sgrib sbyangs /
jo bo'i go 'phang la bkod /
tshur 'dus hrIHla thim pas hrIHla sngags phreng gis bskor bar mos la /
de la yid gtad de /
na mo rat+na tra yA ya /
na ma Ar+Ya dz+nyA na sA ga ra bai ro tsa na b+hU ha rA dzA ya /
ta thA ga tA ya /
ar+ha te samyak+saM bud+d+hA ya /
na maHsarba ta thA ga te b+h+yaH
ar+had b+h+yaH
samyak+saM bud+d+he b+h+yaH
na ma Ar+Ya a ba lo ki te shwa ra ya /
bo d+hi satwA ya /
ma hA satwA ya /
ma hA kA ru Ni kA ya /
tad+ya thA/
oM d+ha ra d+ha ra /
d+hi ri d+hi ri /
d+hu ru d+hu ru /
iT+Ti wiT+Ti /
tsa le tsa le /
pra tsa le pra tsa le /
ku su me ku su ma wa re /
i li mi li tsi ti dz+wa la mA pa na ye swA hA/
zhes pa lan gcig dang /
tad+ya thA man chad cung zad bzlas nas /
yig drug gtso bor bzla'o //
de nas mchod rdzas rnams /
swa b+hA bas sbyang /
stong pa'i ngang las b+h+rU~M las rin po che'i snod du oM las mchod rdzas rnams 'phags pa kun tu bzang po'i mchod pa'i sprin lta bur nam mkha'i khams gang bar gyur /
oM badzra ar+g+haM AHhU~M nas /
shab+da'i bar brjod pas byin gyis brlab /
mdun bskyed ni /
dkyil 'khor swa b+hA bas sbyang /
stong pa'i ngang las rang gi snying ga'i hrIHlas b+h+rU~MHmched /
mdun bskyed kyi gnas su babs pa yongs su gyur pa las gzhal yas khang gru bzhi sgo bzhi rta babs bzhi dang ldan pa /
mtshan nyid thams cad yongs su rdzogs pa'i dbus dang pad 'dab brgyad kyi phyogs bzhir zla ba'i gdan re re /
dbus su hrIHyig dkar po yongs su gyur pa las /
'phags pa spyan ras gzigs ston ka'i zla ba ltar dkar ba /
zhes pa nas /
'od zer dkar po 'phro ba'i sku can /
zhes pa'i bar sngar ltar las /
de'i spyi bor hrIHlas 'od dpag med dmar po mnyam gzhag
/'dab ma bzhi'i shar du hU~M las mi bskyod pa sngon po sa gnon mnyam gzhag
/lhor trAM las rin 'byung ser po mchog sbyin mnyam gzhag
/nub tu oM las rnam snang dkar po byang chub mchog gi phyag rgya can /
byang du AHlas don grub ljang gu skyabs sbyin mnyam gzhag
/lnga ka rab tu byung ba'i chas can rdo rje'i skyil krung gis bzhugs pa /
mtshams kyi 'dab ma bzhir bum pa bzhi 'grub par gyur /
gtso bo'i thugs kar pad zla'i steng du hrIHdkar po /
zhes pa nas /
shrI ye hU~M/
zhes dbang bskur bar gyur /
ces brjod cing /
rigs bdag ni rgyas 'debs mi dgos gsungs /
de nas /
rab 'byams rgya mtsho dpag med ces sogs /
tshigs bcad sngags dang bcas pa'am /
bsdu na /
oM sarba ta thA ga ta Ar+Ya a ba lo ki te shwa ra sa pa ri bA ra ar+g+haM pra tIts+tsha swA hA nas /
shab+da'i bar gyi sngags dang phyag rgyas mchod /
bstod pa spro na po bstod dam /
bsdu na /
dus gsum bde bar gshegs pa chos kyi sku
/'gro drug sems can rnams la spyan ras gzigs //
nam mkha' lta bur khyab pa'i bcu gcig zhal //
gzi brjid 'od dpag med la phyag 'tshal bstod //
ces pas bstod /
'das gtor bsang sbyang /
stong pa'i ngang las b+h+rU~M las rin po che'i snod du hU~M las byung ba'i gtor ma bdud rtsi'i rgya mtshor gyur /
oM AHhU~M/
lan gsum gyis byin gyis brlab /
oM Ar+Ya a ba lo ki te shwa ra i daM ba lin ta kha kha khA hi khA hi /
zhes lan gsum gyis gtor ma 'bul /
ar+g+haM sogs kyis mchod /
skyon gyis ma gos sku mdog dkar //
sogs kyis bstod /
mchod sbyin gtor ma 'di bzhes la //
zhes sogs kyis 'dod don gsol ba btab /
chos skyong dang gzhi bdag sogs rang rang gi sngags sam /
bsdu na /
a kA ros bsngos la phrin las bcol /
de nas bum pa bsang sbyang /
stong pa'i ngang las b+h+rU~M las rin po che'i bum pa mtshan nyid thams cad yongs su rdzogs pa'i rnam rgyal bum pa'i nang du pad+ma 'dab ma brgyad pa'i dbus dang phyogs bzhir zla ba la gnas pa'i hrIHhU~M trAM oM AHlas dbus su thugs rje chen po /
de'i spyi bor 'od dpag med dang /
phyogs kyi pad+ma 'dab bzhi la rgyal ba rigs bzhi /
las bum du pad nyir hrIHlas rta mgrin dmar po dbyug pa dang zhags pa thogs pa skad cig gis gsal bar mos la /
gzungs thag la 'jus te /
rnam bum du gzungs ring thung dang yig drug
/las bum du /
oM ha ya grI ba hU~M/
zhes bzlas mthar /
mchod bstod byas la /
lha 'od du zhu ba'i bum chur mos par bya'o //
de ltar slob dpon gyi bya ba rnams tshar nas /
slob ma rnams khrus byas /
sngon gtor btang zhing bgegs bskrad /
las rdor gyis me tog bkye bsdu zin pa dang /
'di skad ces /
'o nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang thob par bya /
de'i ched du dam pa'i chos zab mo gsan snyam pa byang chub mchog tu sems bskyed pa dang /
chos gsan pa'i kun tu spyod pa'ang mdo rgyud rnams nas ji skad gsungs pa ltar gsal btab nas gsan par zhu /
'dir gang gsan par bya ba'i chos ni /
zhes 'brel blang ba'i chos bshad dang /
brgyud pa'i lo rgyus sogs skabs babs kyi bshad pa rgyas bsdus ci rigs byas rjes /
'phags pa thugs rje chen po bcu gcig zhal dpal mo lugs kyi rjes gnang sgrub pa'i skabs su babs pa yin /
de la'ang gsum las dang po rdo rje slob dpon gyi bya ba bdag bskyed sngon du btang nas mdun bskyed bsgrubs te mchod bstod gtor ma 'bul ba dang /
bum pa sgrub pa rnams yin te legs par grub nas /
da gnyis pa slob ma'i bya ba la bla ma dang lhag pa'i lha dbyer ma mchis pa'i drung du rjes gnang zab mo zhu ba'i yon du maN+Dal phul mdzod /
ces maN+Dal 'bul du bcug
/de ltar maN+Dal phul nas snyim pa me tog dang bcas pas thal mo sbyar nas gsol ba 'debs pa 'di'i rjes zlos mdzod /
dus gsum sangs rgyas thams cad dang //
lhag pa'i lha yi ngo bo nyid //
dpal ldan bla ma'i bka' drin gyis //
bdag la rjes gnang bstsal du gsol //
zhes lan gsum /
de nas rgyud dag par bya ba'i phyir mdun bskyed kyi lha dang sangs rgyas byang sems sprin phung 'thibs pa bzhin bzhugs pa'i drung du skyabs gsum sngon du 'gro bas byang chub kyi sems bzung snyam pas 'di'i rjes zlos mdzod /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis bzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces lan gsum bya /
gsum pa dpon slob gnyis ka'i bya ba la gnyis las /
dang po rjes gnang gi gzhi 'god pa'i slad du dmigs pa 'di ltar du mdzod /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
zhes brjod pas /
khyed rang gi phung khams skye mched kyis mtshon pa'i phyi nang gi dngos po thams cad mi dmigs pa stong pa nyid du gyur /
stong pa'i ngang las paM las pad+ma a las zla ba'i steng du hrIHlas pad+ma hrIHsa mtshan pa /
de las 'od zer 'phros 'dus yongs su gyur pa las /
khyed rang rnams 'phags pa spyan ras gzigs ston ka'i zla ba ltar dkar ba /
zhes pa nas /
'od zer dkar po 'phro ba'i sku can /
zhes pa'i bar sngar ltar las /
de'i dpral bar oM dkar po /
mgrin par AHdmar po /
thugs kar hU~M sngon po rnams kyis mtshan pa'i mos pa mdzod /
gnyis pa rjes gnang dngos gzhi la gsum las /
dang po sku'i rjes gnang ni /
slob dpon yang rang gis bsgoms pa dang 'dra ba'i 'phags pa thugs rje chen po dngos yin snyam pa'i mos gus byas pas /
slob dpon gyi thugs ka nas 'od zer 'phros /
mdun bskyed kyi lha yi thugs rgyud bskul /
de'i thugs ka nas 'od zer 'phros /
phyogs bcu'i sangs rgyas dang byang chub sems dpa' thams cad kyi thugs rgyud bskul bas /
slob dpon dang mdun bskyed kyi lha dang phyogs bcu'i sangs rgyas dang byang chub sems dpa' thams cad kyi thugs ka nas 'phags pa spyan ras gzigs 'khor dang bcas pa'i sku che chung ma nges pa dpag tu med pa byon /
khyed rang rnams kyi spyi gtsug la sogs pa'i sgo dang /
ba spu'i bu ga rnams nas mtsho la char bab pa bzhin du sib sib thim pa'i mos pa mdzod /
dzaHhU~M baM hoHsa gnyis med du bstim zhing dril bu'am ting shag 'khrol spos 'thul zhing rol mo bya /
yang slob dpon gyi thugs ka nas 'od zer 'phros /
dbang gi lha 'phags pa spyan ras gzigs rgyal ba rigs lnga badzra sa mA dzaHsa spyan drangs /
oM sarba ta thA ga ta ar+g+haM pra tIts+tsha swA hA nas /
shab+da'i bar gyis mchod la /
nam mkhar bzhugs pa'i dbang lha rnams la gsol ba gdab pa 'di'i rjes zlos mdzod /
khyed ni mgon po thugs rje can //
kun nas khyab pa'i ye shes kyis //
thams cad ma lus sgrol mdzad pa //
bdag sogs byin gyis brlab tu gsol //
zhes lan gsum /
de nas las bum gyi chu 'thor zhing /
oM ha ya grI ba hU~M/
zhes pas bgegs bskrad /
rigs lnga'i thugs ka nas bdud rtsis gang ba'i bum pa bsnams pa'i yum rnams byon nas dbang bskur ba'i mos pa mdzod /
bum pa spyi bor gtug cing bum chu blud la /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus bgyi 'o //
oM sarba ta thA ga ta a b+hi She ka ta sa ma ya shrI ye hU~M/
zhes dbang bskur pas /
sku gang dri ma dag
/chu'i lhag ma yar lud pa las /
spyi bo'i gtsug tu 'od dpag med /
dpral bar mi bskyod pa /
rna ltag g.yas su rin 'byung /
ltag par rnam snang /
rna ltag g.yon du don grub rnams kyis dbu brgyan par bsam mo //
gnyis pa gsung gi rjes gnang la lung gsum las /
dang po rjes su bzlas pa'i lung blang ba'i phyir /
slob dpon gyi ye shes sems dpa'i thugs kar pad zla la ting nge 'dzin sems dpa' hrIHdkar po de las sngags kyi phreng ba byung /
slob dpon gyi zhal nas 'thon /
khyed rang rnams kyi zhal du zhugs thugs kar pad zla'i steng du hrIHdkar po gnas pa la thim /
de'i dus su phyogs bcu'i sangs rgyas dang byang chub sems dpa' rnams kyi mkhyen brtse nus mthu thams cad 'od zer gyi rnam pa sngags phreng dang lhan cig zhal du zhugs /
snying ga'i hrIHla thim pa'i mos pa dang bcas te sngags 'di'i rjes zlos lan gsum mdzod /
na mo rat+na tra yA ya sogs gzungs ring brjod /
dang pos byin gyis brlabs /
gnyis pas dbyer med du 'dres /
gsum pas brtan par byas pa'i mos pa mdzod /
gnyis pa byin rlabs kyi lung ni /
slob dpon la me tog 'thor bzhin du 'di'i rjes zlos mdzod /
bcom ldan bdag gis bzung lags kyis //
bdag la 'go bar mdzad du gsol //
lan gsum /
de ltar phul ba'i me tog de nyid slar yang byin gyis brlabs te khyed rang gi spyi bor phul ba'i mos pa mdzod /
slob dpon gyis me tog 'thor bzhin du /
bcom ldan 'di la bstsal lags kyis //
'di la 'go bar mdzad du gsol //
brtul zhugs brtan par mdzad du gsol //
sngags kyi dngos grub bstsal du gsol //
rig pa 'dzin pa 'di rnams la 'phags pa spyan ras gzigs 'khor dang bcas pa'i sku gsung thugs kyi byin rlabs ma lus pa 'jug par gyur cig
/gsum pa dam bca'i lung gi phyir /
'phags pa spyan ras gzigs 'di nyid ji srid byang chub ma thob bar gyi yi dam du bzung ngo //
bdag thugs kyis ma gtang zhig snyam pas 'di'i rjes zlos mdzod /
slob dpon dgongs su gsol /
bdag rig pa 'dzin pa ming 'di zhes bgyi ba dus 'di nas bzung ste ji srid byang chub snying po la mchis kyi bar du /
'phags pa spyan ras gzigs 'khor dang bcas pa yi dam gyi lhar bzung nas 'di'i gsang sngags ci nus re bzla bar dam 'cha' ba lags so //
zhes lan gsum brjod /
gsum pa thugs kyi rjes gnang ni /
mdun bskyed kyi lha la mos gus dung dung pa dang /
bdag gi rgyud byin gyis brlab tu gsol snyam pa mdzad pas /
mdun bskyed kyi lha'i thugs ka nas phreng ba dang pad+ma sogs phyag mtshan gyi tshogs dpag tu med pa rgyang gis byon /
khyed rang rnams kyi snying ga'i sa bon dang dbyer med du 'dres /
rgyud byin gyis brlabs pa'i mos pa mdzod /
de dag gis thugs rje chen po bcu gcig zhal dpal mo lugs kyi rjes gnang legs par grub pa ste /
de'i dus su khas blangs pa'i dam tshig rnams tshul bzhin du bsrung bar bya snyam pas /
gtso bos ji ltar sogs gsum /
rjes gnang zab mo thob pa'i yon du maN+Dal /
slar yang lus longs spyod dge tshogs rgya mtsho dang bcas pa 'khor los sgyur ba'i rgyal srid kyi 'byor pa ltar sprul nas 'bul na cha shas nas longs spyad du gsol snyam pas /
deng nas brtsam ste bdag bran du //
sogs gsum /
de ltar bsgrubs pa las byung ba'i dge ba thams cad sems can gyi don du bsngo bar mdzod /
bsod nams 'di yis sogs bsngos nas /
phyag phul nas 'gror gzhug go
/de nas mjug chog ni /
slob dpon gyis mchod pa kha gsos la mdun bskyed la mchod bstod sngar ltar byas nas 'dod pa'i don la gsol ba btab /
yig brgya dang ma rnyed yongs su sogs kyis nongs pa bshags /
rten yod na /
'dir ni gzugs dang sogs kyis brtan bzhugs bya /
med na /
oM/
khyed kyis sems can don sogs kyi mthar /
badzra muH
zhes pas /
ye shes pa gshegs /
mdun bskyed kyi dam tshig pa rang la bsdu /
bdag bskyed kyi zhal phyag rnams kyang rtsa ba'i zhal phyag la bsdus te /
rang nyid phyag gnyis pa mchog sbyin dang gser gyi pad+ma 'dzin par bsam la /
smon lam dang bkra shis kyis mtha' brgyan nas mchod gtor rnams bsdu'o //
spyan ras gzigs dpal mo lugs kyi rjes gnang gi yi ge 'di ni rang gi tsha bo thub ston 'jam dbyangs bsod nams bzang po'i ngor gnyos btsun rmongs pa d+harma shrIs zin bris su spel ba'o //
!
//'di'i rjes gnang gi brgyud pa ni /
'phags pa spyan ras gzigs /
dge slong ma dpal mo /
paN+Di ta zla ba gzhon nu /
paN+Di ta ye shes bzang po /
bal po pe nya ba /
byang sems rgyal mtshan /
grub chen nyi phug pa /
srungs rdo rje rgyal po /
zhang ston dgra 'jigs /
mkhan po rtsi 'dul ba /
mkhan chen ldog ston pa /
byang sems chu bzang pa /
rin po che shes rab 'bum /
rgyal sras thogs med /
gnyag chen bsod dbang /
gnyag dbon bsod nams bzang po /
'phags chen bsod nams dar /
'phags pa bsod nams rgya mtshan /
ma Ni ba grags pa bsod nams /
kun dga' mchog grub /
kun dga' grol mchog
/rje rdo ring pa /
rje btsun sgrol ba'i mgon po /
bkra shis phun tshogs /
shAkya bstan 'phel /
ston sgom byams pa phun tshogs rnam rgyal /
des bdag d+harma shrI la'o //
yang na 'phags chen bsod nams dar nas /
'jam dpal bzang po /
rje mnyan pa /
mi bskyod zhabs /
dkon mchog yan lag
/badzre shwa ra /
rje chos kyi dbang phyug
/sman lung sprul sku 'jam dbyangs /
tre bo chos kyi dbang po /
byams pa phun tshogs rnam rgyal /
des bdag la'o //
yang na rgyal sras thogs med nas /
lo chen byang rtse /
grub chen bud+d+ha shrI/
ngor chen kun dga' bzang po /
mus chen dkon mchog rgyal mtshan /
kun mkhyen sangs rgyas 'phel /
go ram pa bsod nams seng ge
/kong ston dbang phyug grub /
mkhan chen chos grags rgya mtsho /
mkhan chen blo gros rab yangs /
bya btang dkon mchog dbang po /
bya rgod pa karma bstan 'phel /
bya rgod pa kun dga' chos lhun /
bya rgod pa d+harma war+d+ha /
rnal 'byor dbang phyug chos skyong rgyal mtshan /
des bdag d+harma shrI la'o /
!
/lo chen d+harma shrI nas /
kha rag sgom chen phun tshogs dbang po /
grwa thang mkhan chen kun dga' mkhyen rab /
zhe chen rgyal tshab bstan 'dzin chos rgyal /
ze chen dbon sprul 'gyur med mthu stobs rnam rgyal /
des so //
yang na /
bstan 'dzin chos rgyal nas /
rgyal sras gzhan phan mtha' yas /
mchog sprul thub bstan rgyal mtshan /
de las yig cha'i lung bcas thob /
smyung chog gi brgyud pa ni gnyis ka ltar ro //

//
