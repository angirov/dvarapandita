@#//
sgrub chen bka' brgyad bde gshegs yongs 'dus kyi don dbang snying po thig le'i yang zhun bklag chog tu bkod pa thig le rab 'byams zhes bya ba bzhugs so //
na mo gu ru ma hASh+Ta sA d+ha ka de bA ya /
dngos grub gter chen theg rim dgu yi lha //
dkyil 'khor gcig rdzogs rang rig klong dgu'i ngang //
gdod nas mnyam rol rtogs pas btud nas 'dir //
zab rgya'i bcud kyi snying po gsal bar bya //
sgrub chen bka' brgyad kyi zab gter ji snyed pa'i snying po'i yang bcud du bsngags pa 'di'i smin byed rgyas pa rtsa ba'i gter gzhung ltar sgo 'byed khrus dbang nas brtsam /
dbang le rnams mthar chags su bskur dgos pa yin la /
'dir don dbang snying por dril te bskur ba'i tshul la gsum /
sbyor ba sngon 'gro
/dngos gzhi dbang bskur /
rjes kyi bya ba'i rim pa'o //
dang po la gnyis /
bsham dang dbang sgrub /
slob ma sta gon gyi rim pa'o //
dang po yo byad bsham gyi rim pa ni /
stegs yangs par ras bris kyi dkyil 'khor bkram pa'i dbus su rkang gsum la bum pa so lnga'i bcud ldan mgul chings mthing ga kha rgyan gzungs rdor bcas pa bkod /
mdun du dpal dgu khyung dang bcas pa'i lha tsaka
g.yas su dbu rgyan /
rdor dril /
b+han+d+ha bdud rtsi /
dpal chas /
g.yon du thod chang chos sman sbyar ba'i khar me long sin+d+hu ra brdal ba la zhi khro'i rtsa sngags bris pas bkab pa dang /
rdo rje rtse dgu hU~M mtshan /
dgang gzar blugs /
me phung /
phur pa /
rgyab tu thod chang mngar gsum sbyar ba /
rig tsaka
shel rdo /
rma bya'i mdongs sgro rnams dang /
slob ma thun min la bka' rdzogs byed na /
rgyal mtshan /
gaN+Di /
dung /
ka pA li /
phyag shing /
phur pa /
sgrub yig
/lcags hom du nya bo /
lcags phur rnams kyang gang bder bzhag
/mdun rgyab gang bder sman raka gtor gsum /
phyi mchod rnam bdun bsham /
las bum /
mig dar /
me tog
/sngon gtor /
tshogs rdzas /
chad brtan sogs mkho ba'i yo byad rnams tshogs par bya'o //
dbang don dkyil 'khor sgrub pa ni /
sngon 'gro'i rigs rgyas bsdus gang 'os byas la /
las byang che chung gnyis las skabs 'dir las byang chung ba snying po don gyi gnas gsal ltar /
bdag dang mdun gyi sgrub rdzas dkyil 'khor rten dang brten par bcas pa thams cad rang snang ye shes gcig gi rol par bsgoms la dbang bskur rgyas gdab /
spyan 'dren /
bzhugs gsol gyi bar btang /
rang nyid gtso bo las logs su bye bas phyag dang snying ga nas mchod pa'i lha mo rnams kyis mchod bstod byed par mos /
slar dzapa? khang phyes te spyi sgos kyi dzapa? rnams dmigs pa'i spro bsdu spyi mthun byas la ci nus bzla /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar mos nas gzungs thag la 'dzin nas /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun /
babs pas bum chur gnyis med ro gcig gyur //
zhi ba dang khro bo'i spyi sngags so so'i mthar /
kA ya wA ka tsit+ta a b+hi Shiny+tsa A be sha ya A:
zhes btags pa brgya rtsa tsam re bzla /
las bum du /
lnga tshan ldan pa'i bcud ldan gzhal yas khang :
rab mdzes sems dpa' rab dkar gangs ri ltar :
rdo rje dril bu 'gying tshul brjid ldan bskyed :
thugs ka'i sngags las bcud kyi bdud rtsi yi :
rgyun ldan chu bos bum pa gang bar gyur :
ces gsal btab la yig brgya dang yig drug ci rigs bzlas rjes /
chos skyong spyi dang gter srung gi gtor 'bul dang tshogs mchod bsgral bstab kyi bar du bya /
rig pa'i me tog dor la gnang ba nod do //
gnyis pa slob ma sta gon mdor bsdus pa ni /
slob ma 'dus la /
hrIH
bde gshegs rgyal ba sogs brjod cing las bum gyi chus khrus bya /
rang nyid drag po'i nga rgyal gyis bgegs 'gugs /
bgegs gtor byin brlabs /
nam mkha' mdzod kyi sngags rgyas bsngos la las gzhung gi bka' bsgo dang /
bden stobs tshig lhug brjod cing drag sngags yungs thun sogs kyis bskrad /
srung 'khor las byang ltar 'don bsgom bya /
me tog bkye bsdu dang sems bskyed gsal btab /
chos bshad gang 'os dang /
khyad par de'ang bcom ldan 'das dpal chen po'i ye shes klong dgu'i rtsal las shar ba'i rig 'dzin grub pa yongs kyi spyi rje he ru ka o rgyan gyi slob dpon rdo rje thod phreng rtsal gyis 'phags bod ljongs kyi gdul bya skal pa dang ldan pa rnams sgrub pa bka' brgyad spyi dang bye brag tu sgrub pa'i gdams ngag mtha' yas pas smin cing grol ba'i lam du 'god  par mdzad de /
gdams skor rnams snyigs ma'i dus mthar bstan pa la 'phel 'grib du ma 'byung ba dang /
bcos pa'i chos lugs sna tshogs pa dar bas dngos grub mi thob par mkhyen nas gter kha du mar sbas shing 'byin byed sprul pa'i gter ston brgyud mar 'byung bar byin gyis brlabs pa las /
'dir ji skad du /
bdag 'dra 'chi med pad+ma thod phreng gis :
rgya bal bod du gter kha ji snyed sbas :
thams cad smin grol lam gyi mthar thug ste :
khyad par bde gshegs yongs 'dus smin lam 'di :
dus mtha'i 'gro ba rmu rgod 'dul don du :
gdul bya 'dul byed zab rgya'i bcud 'dus so :
zhes dang /
sgrub pa bka' brgyad mtha' yi rgya mtsho las :
bde gshegs yongs 'dus sman chu nus pa'i bcud :
gnyis su ma yin so sor bcud bsdus te :
rgya gar grub chen pad+ma 'byung gnas kyis :
phyi rabs gdul bya 'dul phyir rgyas btab bo :
zhes bsngags par mdzad pa ltar lang gro lo tsA ba dkon mchog 'byung gnas kyi dbang skal du bstsal pa bka' brgyad bde gshegs yongs 'dus zhes sgrub sde'i bka' srol rgya mtsho chen po las yang snying bdud rtsi'i gong bur gyur pa  'di nyid /
sum cu kha ral gyi dus su 'phrul gyi blon po mgar stong btsan yul bzung /
lang gro lo tsA dkon mchog 'byung gnas /
rma ban rin chen mchog rnams kyi ye shes rol pa gcig tu bsdus pa pad+ma mdo sngags gling pa'am rig 'dzin klong gsal snying po zhes yongs su grags shing rtsod pa dang bral ba'i gter ston grub thob yongs kyi rgyal po de nyid kyis khe mi 'gyur gsang ba'i sgro+om rol pa bde chen khang nas spyan drangs pa ste /
rdo rje'i gsung las /
dus mthar las ngan tshan ni je cher tshe :
'dul byed gdams pa'i snying po je cher zab :
gnad 'di dus mtha'i rmu rgod 'dul don du :
bcud snying seng ge'i 'o ma lta bu 'o :
zhes dang /
'di phyi bar dor bcas pa'i gegs sel nas :
rdzogs chen kun bzang sa la reg pa'i thabs :
rdo rje thod phreng rtsal gyis don 'di bkrol :
'dir 'jug rdo rje 'chang gi sa non par :
gnyis su 'dzin pa'i yid gnyis the tshom med :
de phyir gces spras zungasashig rjes 'jug rnams :
zhes sogs gdams par mdzad pa'i zab chos 'di la smin byed rim pa rgya cher bzhugs pa las skabs su bab pa don dbang snying po thig le'i yang zhun nyid bsgrub par bgyi ba la sngon 'gro sta gon gyi rim pa dang /
dngos gzhi dbang bskur ba'i cho ga gnyis su yod pa las thog mar sta gon gyi chos rnams zhu ba'i yon tu maN+Dal phul /
zhes mtshams sbyar la maN+Dal 'bul du gzhug
/phyag snyim pa me tog gis bkang ba'i thal mo sbyor la gsol ba 'debs pa 'di'i rjes zlos /
dga' chen khyod bdag ston pa ste :
slob dpon mchog nyid dgongs su gsol :
byang chub chen po'i tshul ston pa :
mgon po chen po bdag 'tshal lo :
de nyid dam tshig rim pa dang :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong mchog tu :
mgon pos bdag ni gzhug tu gsol :
lan gsum /
bla ma dkyil 'khor gyi lha dbyer med pa la dkon mchog rtsa gsum dam can srung ma'i tshogs kyis bskor te sprin gtibs pa ltar bzhugs pa la bdag gzhan mar gyur sems can mtha' dag byang chub snying po'i bar skyabs su 'gro ba'i 'dun pas 'di'i rjes zlos /
hU~M:
bde gshegs sgrub pa bka' brgyad bla ma lhar :
bdag sogs ma gyur 'gro kun skyabs su mchi :
gnas ngan 'khor ba'i sdug bsngal las bskyabs te :
'khor bar phyir mi ldog pa'i dngos grub stsol :
lan gsum /
sems can thams cad rnam grol gtan bde'i go 'phang la sbyor ba'i slad du stong nyid snying rje'i snying po can gyi byang chub mchog tu sems bskyed pa'i blos 'di'i rjes zlos /
hrI:
gtan bder smon nas dkyil 'khor klong 'jug nas :
ma gyur 'gro kun 'dren pa'i nus thob nas :
don gnyis lhun grub chos kyi rgyal po yi :
stong nyid snying rje'i sems bskyed mngon gyur shog :
gsum /
rigs lnga spyi dang khyad par gyis bsdus pa sogs rdo rje theg pa'i dam tshig mtha' dag tshul bzhin blangs nas bsrung snyam pas 'di'i rjes zlos /
che mchog dbyer med slob dpon dgongs :
dus 'di nas bzung byang chub bar :
dkon mchog gsum bzung mi gtang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rin chen rigs mchog chen po yi :
dam tshig yid du 'ong ba la :
nyin re bzhin du dus drug tu :
sbyin pa rnam bzhi rtag tu sbyin :
pad+ma'i rigs mchog dag pa yi :
phyi nang gsang ba'i sdom pa dang :
theg pa gsum dang chos rnams bshad :
las kyi rigs kyi dam tshig tu :
sdom pa thams cad ldan par ni :
yang dag nyid du bzung bar bgyi :
mchod pa'i las kyang ci nus bgyi :
byang chub sems kyang bla na med :
dam pa bdag gis bskyed par bgyi :
sems can kun gyi don gyi phyir :
bdag gis sdom pa ma lus bzung :
ma bsgral ba rnams bsgral ba dang :
ma grol ba rnams grol bar bgyi :
dbugs ma dbyung rnams dbugs dbyung zhing :
sems can mya ngan 'das la 'god :
gsum /
tha mal rang rgyud kyi rtog 'dzin rnam par dag cing smin byed kyi snod du rung bar bya ba'i slad du dmigs pa 'di ltar mdzod /
bla ma kun bzang he ru ka :
slob ma yi ge hU~M gyur te :
he ru ka yi zhal du thim :
gnyis med mkha' las 'khrungs pa yi :
gsang bdag gsang chen nyan par dbang :
yang dag gsang ba'i lam yin no :
de dag gis sngon 'gro sta gon gyi bya ba mdor bsdus pa grub pa lags /
gnyis pa dbang dngos la'ang dkyil 'khor du 'jug pa'i chos dang /
zhugs nas mngon par dbang bskur ba gnyis su yod pa las thog mar 'jug pa'i chos rnams zhu ba'i yon du maN+Dal phul /
gsol ba 'debs pa 'di'i rjes zlos /
e ma bla ma rin po che :
bdag cag dad ldan slob bu la :
zhi khro bde gshegs yongs 'dus kyi :
smin pa'i dbang mchog bskur du gsol :
lan gsum /
lan ni /
ho :
khyod nyid su yin ji lta bu :
gsang chen bde gshegs yongs 'dus ni :
zhi ba rdo rje dbyings kun rdzogs :
yi dam che btsan dgu 'dus la :
bdun brgya nyer lnga'i snying po 'dus :
dkyil 'khor gcig la theg dgu re'i :
nus pa 'byin pa'i snying thig ste :
'dzin pa'i snod dang ldan lags sam :
zhes dris pa la lan gsol ba 'di'i rjes zlos /
e ma mgon po dgongs su gsol :
bdag ni dad pa dam tshig dang :
snying rus theg chen sngags la dad :
gsang sngags bla med sgrub la smon :
mgon pos rjes su bzung du gsol :
de'i lan du /
sgrub chen bka' brgyad dkyil 'khor ni :
theg rdzogs ye shes yang rtse ste :
'dir 'jug dman pa'i bya ba btang :
theg chen dam tshig la gnas shig :
mtshams sbyor spyi mthun byas la 'bru gsum gyis mig dar /
A khaM bI ra hU~M gis me tog sbyin /
khe nyen gyi gnad la bkar te khyad par gyi dam tshig bsgrag pa 'di la gsan 'tshal /
hU~M hrI:
bde gshegs yongs 'dus lam gzhug gi :
rdo rje'i rigs dang rin chen rigs :
pad+ma'i rigs dang las kyi rigs :
zhi khro dregs pa drag sngags kyi :
dam tshig rnams la yang dag 'jug :
bsrung na yon tan brjod las 'das :
nyams na dmyal ba'i duHkha myang :
de bas rtag tu thub par srungs :
dung chu sbyin la /
dam tshig rdo rje'i chu btung zhing tha tshig gi bro bor ba 'di'i rjes zlos /
badzra sarba i dan na ra kan :
rdo rje spyi bor bzhag la /
deng nas bzung ste bu khyod kyis :
bsgrub bya'i dkyil 'khor nga yin gyis :
yid bzhin dbang gi dkyil 'khor la :
khrus gsol mchod bstod gnas slob cig :
mi ldog pa'i phyir du zab mo'i chos bshad pa 'di'i don thugs la nges par zhu /
e ma ho :
u dum+ba ra'i me tog bzhin :
brgya lam la ni res 'ga' zhig :
'byung 'gyur yang ni mi 'byung ngo :
gsang sngags bla na med pa'i chos :
de bas kyang ni dkon pa ste :
mi 'bral 'dzin pa'i chos nyid yin :
badzra sa ma ya tiSh+Tha hU~M:
'grim dkyil 'du byas la /
rigs kyi skal pa brtag pa'i slad du sngar byin pa'i me tog de nyid las 'phro yod pa'i tshe rabs kyi lha la phog par shog cig snyam pas 'di'i rjes zlos dang bcas ltos med du 'dor mdzod /
hU~M:
bde gshegs yongs 'dus dkyil 'khor lha tshogs dgongs :
rab gus gdung shugs rig pa'i me tog 'di :
yongs grub thugs rje chags pa'i lha la 'bul :
las 'phro rigs kyi bye brag phyed par shog :
oM badzra puSh+pe pU tsa ho :
zhes 'dor du gzhug
/rigs nges par byas la me tog re zhig bzhag
/nang 'jug gi dngos gzhi ye shes pa dbab pa yin pas /
khyed rang sgo gsum gyi gnad gcun te yid gzhan du ma yengs par dmigs pa 'di rtse gcig tu sgoms shig
/khyed rang skad cig gis dpal chen po che mchog he ru ka'i skur gyur pa'i snying khar hU~M yig sngon po mar me ltar 'bar zhing gsal ba'i 'od kyis bskul bas dkyil 'khor gyi lha tshogs rnams kyi thugs ka nas sku dang yig 'bru phyag mtshan gyi rnam pa grangs med pa 'od zer gyi phung por 'bar zhing 'phro ba kha char dang bu yug 'tshubs pa bzhin du byung ba ba spu'i khung bu nas zhugs /
lus thams cad mer khrig gang bas bde ba bzod med du 'bar bar mos shig
spos rol dbyangs bcas /
hU~M:
bla ma rig 'dzin bde gshegs zhi khro'i tshogs :
kun nas mkhyen brtses gnas 'dir byin chen phob :
sgrub mchog byin rlobs dkyil 'khor lha tshogs bzhengs :
dbyer med ye shes ting 'dzin byin gyis rlobs :
oM badzra he ru ka sarba sid+d+hi pha la hU~M A:
A be sha ya staM b+ha ya :
ra ra :
ra ra :
sa ma ya hU~M:
a dz+heM e A ral+li hrIM hrIM pheM pheM:
zhes drag tu brjod la dbab /
de ltar dbab pa'i ye shes pa'i rgyun sgo gsum la ji srid bar brtan par byas pa'i mos pa mdzod /
rdo rje rgya gram mgor bzhag la /
tiSh+Tha badzra /
zhes brjod /
gsol ba 'debs pa 'di'i rjes zlos /
e ma mgon po dgongs su gsol :
bdag cag 'khor ba'i rgya mtsho las :
bla med gnas su bsgral ba'i phyir :
rten 'brel zab mo'i dbang mchog stsol :
lan gsum /
sngar phul ba'i cod pan rigs kyi lhas khyed rang gi spyi bor dbang rtags su bcings par mos shig
cod pan spyi bor bzhag la /
hU~M:
cod pan 'di ni dbang gi rtags :
rang bzhin lha yi byin gyis brlabs :
bar chad bdud kyis mi tshugs shog :
'khor ba'i skyon gyis ma gos shog :
dbus su phog na che mchog gi rtsa sngags dang /
rdo rje che mchog rtsal :
des 'gres te so so'i rtsa sngags dang /
shar sogs rim bzhin /
rdo rje thugs mchog rtsal :
rdo rje sku mchog rtsal :
rdo rje gsung mchog rtsal :
rdo rje las rab rtsal :
rdo rje gsang ba rtsal :
rdo rje thod pa rtsal :
rdo rje drag po rtsal :
rdo rje stobs mchog rtsal :
nA ma a b+hi Shiny+tsa hU~M:
cod pan ming dang bcas pa'i dbang bskur pas :
khams gsum chos kyi grags pa'i dbang thob par gyur cig :
ma rig pa'i sgrib g.yogs mig dar dang lhan cig bsal bas dag pa ye shes kyi spyan thob par mos shig
/gser thur gyis gdong g.yogs bsal la /
hU~M:
las nyon shes bya'i sgrib pa'i grib :
ma rig ling thog bzhin bsal ba'i :
bla ma'i dkyil 'khor lha tshogs la :
dag pa'i snang ba mngon du bya :
oM dz+nyA na tsak+ShuHpra be sha ya swA hA:
bde gshegs yongs 'dus dpal chen tshom bu dgu'i rten dang brten par bcas pa'i dkyil 'khor gyi lha thams cad mngon sum bzhin du mthong ba'i mos pa mdzod cig
/de dag gis 'jug pa'i chos rnams grub pa lags /
zhugs nas mngon par dbang bskur ba zhu ba'i yon du maN+Dal phul /
gnyis pa dbang dngos la phyi nang gsang ba yang gsang phrin las thugs rje'i dbang bskur ba rnams su yod pa las /
thog mar phyi bum dbang rjes 'brel dang bcas pa gnang bar zhu ba 'di'i rjes zlos /
e ma mgon po che ba'i mchog :
rdo rje slob dpon dgongs su gso+ol :
bdag ni mgon po'i rjes 'jug gis :
smin grol dngos grub bstsal du gsol :
gsum /
rnam rgyal bum pa rang byung rdo rje'i pho brang chen por bcom ldan 'das bde gshegs yongs 'dus kyi lha tshogs mngon du bzhugs pa'i sku las byang chub sems kyi chu rgyun babs /
khyed rnams kyi spyi bo nas zhugs /
sgrib pa bzhi dag
rdo rje bzhi'i go 'phang rgyud la bzhag par mos shig
hU~M:
rnam par rgyal ba bum pa'i gzhal yas su :
zhi khro bde gshegs yongs 'dus lha tshogs bzhugs :
skal ldan rigs kyi bu la dbang bskur pas :
sgrib tshogs kun byang dngos grub mchog thob shog :
rtsa sngags sham /
kA ya a b+hi Shiny+tsa oM:
rnam bum spyi bor bzhag la /
bum chu sbyin /
bum pa thogs la che ba bskyed pa ni /
hU~M:
bum pa'i dbang mchog rtag tu mdzes byed pa :
dbang byed yongs su rdzogs pa'i ka lA sha :
spyi bo'i dbang rtags pad+ma rA ga'i mdog :
dag cing dri med pany+tsa li kAs dkris :
'bras bu rgyas pa'i shing gis kha brgyan te :
gzungs thag kha dog lnga dang rab ldan pa'i :
bdud rtsis yongs bkang rin chen me tog rgyan :
'bru lnga spos lnga rin chen snying po lnga :
sman dar lnga ldan bum pa'i dbang bskur pas :
rtag tu dpal gnas nyin mtshan bkra shis shog :
oM ka lA sha sarba pany+tsa gu Na sid+d+hi hU~M:
me tog 'thor /
rnam par rgyal ba bum pa'i+i dbang bskur pas :
bde gshegs yongs 'dus kyi dkyil 'khor lha'i dbang mchog thob par gyur cig :
dbu rgyan rin po che'i ze prog khang bu lnga ldan gyi dbus su rigs lnga'i rang bzhin phyag mtshan lnga snying pos mtshan pa dbu la bcings pas sku lnga ye shes lnga lhun gyis grub par mos shig
hU~M:
rin chen mdzes pa'i zur phud lnga ldan dbus :
phyag mtshan lnga dang bde gshegs snying por bcas :
rigs lnga'i rang bzhin dbu rgyan dbang mchog gis :
sku lnga ye shes lnga yi dbang thob shog :
oM badzra bud+d+ha rat+na pad+ma karma mu dra a b+hi Shiny+tsa A:
zhes mgo bor bkon /
thabs bde ba chen po dang shes rab stong pa nyid mtshon pa'i rdor dril lag tu gtad pas zung 'jug don gyi rnal 'byor la dbang brnyes par mos shig
hU~M:
thabs ldan rang grol ye shes rnam lnga'i sku :
shes rab gsung dbyangs rjes 'gro snyan pa'i sgra :
dbyer med bde chen rang bzhin dbang bskur bas :
zung 'jug bde chen nyams la spyod par shog :
oM badzra g+han+d+ha \u0f7aa d+hi pa ti satwaM a b+hi Shiny+tsa A:
zhes lag g.yas g.yon du gtad la rdo rje gsor zhing dril bu dkrol du gzhug
/ban+d+ha'i bdud rtsi gsung mchog nus pa'i bcud kyi rang bzhin mgrin par myang bas rdo rje'i gsung gi nus pa rtsal rdzogs su thob par mos shig
hU~M:
rtsa brgyad yan lag sbyar ba'i pany+tsa la :
bde gshegs yongs 'dus gsung gi nus pa'i bcud :
ngag la dbang 'byor myong ba'i a mr-i ta :
ngag gi nus pa 'byin pa'i rtsal thob shog :
oM hU~M trAM hrIHA:
a mr-ita a b+hi Shiny+tsa A:
ban+d+ha mgrin par bzhag la bdud rtsi sbyin /
dkyil 'khor dgu'i lha tshogs so so las lha gnyis pa mar me gcig las gnyis chad kyi tshul du byung ba spyi bo nas zhugs snying ga chos kyi 'khor lo'i rtsa 'dab brgyad lus kyi gnas so sor gyes pa la thim par mos te /
che mchog gi sku gtad nas /
hU~M:
skal ldan rdo rje'i lus dbang la :
che mchog yab yum dbang bskur bas :
che mchog thugs su smin grol nas :
stobs rtsal nus pa'i mthu rdzogs shog :
oM badzra kro d+ha ma hA shrI he ru ka hU~M phaT:
sarba sa ma ya a b+hi Shiny+tsa AH
gshin rje'i sku dpral bar bzhag pa sogs 'don tshig dang bstun la /
hU~M/
skal ldan rdo rje'i spyi bo na //
gshin rje yab yum dbang bskur bas //
gshin rje thugs su smin grol nas //
stobs rtsal nus pa'i mthu rdzogs shog
/oM hrIHSh+Ti wI kr-i tA na na hU~M sarba sa ma ya a b+hi Shiny+tsa AH
hU~M/
skal ldan rdo rje'i mgrin pa la //
dbang chen yab yum dbang bskur bas //
dbang chen thugs su smin grol nas //
stobs rtsal nus pa'i mthu rdzogs shog
/oM ha ya grI wa hu lu hu lu hU~M/
sarba sa ma ya a b+hi Shiny+tsa AH
hU~M/
skal ldan rdo rje'i thugs ka na //
yang dag yab yum dbang bskur bas //
yang dag thugs su smin grol nas //
stobs rtsal nus pa'i mthu rdzogs shog
/oM ru lu ru lu hU~M b+h+yo hU~M/
sarba sa ma ya a b+hi Shiny+tsa AH
hU~M/
skal ldan rdo rje'i lte ba na //
phur pa yab yum dbang bskur bas //
phur pa'i thugs su smin grol nas //
stobs rtsal nus pa'i mthu\u0f8e
oM badzra kI li kI la ya hU~M/
sarba sa ma ya a b+hi\u0f8e
hU~M/
skal ldan rdo rje'i gsang ba na //
bla med yab yum dbang bskur bas //
bla med thugs su smin\u0f8e
stobs rtsal\u0f8e
oM gu h+ya dz+nyA na shrI he ru ka kro tI shwa ri hU~M/
sarba sa ma ya a\u0f8e
hU~M/
skal ldan rdo rje'i spyi gtsug tu //
rig 'dzin yab yum dbang bskur bas //
rig 'dzin thugs su smin\u0f8e
stobs rtsal\u0f8e
oM ma hA gu ru sarba hU~M/
sarba sa ma ya a\u0f8e
hU~M/
skal ldan rdo rje'i brla g.yas na //
dregs pa kun 'dul dbang\u0f8e
dregs pa'i thugs su\u0f8e
stobs rtsal\u0f8e
oM badzra sarba duSh+TAM hU~M/
sarba sa ma ya\u0f8e
hU~M/
skal ldan rdo rje'i brla g.yon na //
stobs ldan nag po'i dbang\u0f8e
stobs ldan thugs\u0f8e
stobs rtsal nus pa'i\u0f8e
oM badzra sarba duSh+TAM e dza b+h+yo sarba sa ma ya a b+hi\u0f8e
hU~M/
skal ldan rdo rje'i dpung pa na //
dmar nag khyung gi dbang\u0f8e
khyung chen thugs\u0f8e
stobs rtsal\u0f8e
oM khroM ga ru Ta hU~M/
sarba sa ma ya a b+hi Shiny+tsa AH
dur khrod chas chen rnams kyis mnga' gsol bas dpal he ru ka dang gnyis su med pa ma mo mkha' 'gro yongs kyi tshogs rjer gyur pa'i mos pa mdzod /
hU~M/
ko rlon zhing lpags thod phreng dang //
sbrul chun stag sham thal chen dang //
rak+ta zhag gi zo ris rgyan //
dpal chen chas kyis dbang bskur bas //
stobs rtsal nus pa yongs rdzogs shog
/oM shrI he ru ka sarba yo gi nI a b+hi Shiny+tsa sa ma ya hU~M AH
gnas rnams su bgo tshul bya /
de ltar phyi bum pa'i dbang bskur pas gzhi dus su nang dbang bskur ba'i snod du rung /
gsang sngags kyi+i bya ba spyad pas gzung 'dzin gyi dri ma dag
/lam dus su sa brgyad pa bgrod cing 'bras bu sprul sku thob pa'i nus pa bzhag pa yin no //
gnyis pa nang gi dbang bskur zhu ba'i don du gsol ba 'debs pa 'di'i rjes zlos /
e ma mgon po thugs rje can :
bdag cag skal ldan rjes 'jug la :
gsang chen bde gshegs yongs 'dus kyi :
nang gi smin lam dngos grub stsol :
lan gsum zhus pa'i lan du /
e ma hoHgsang chen snying po'i bcud :
bde gshegs yongs 'dus dkyil 'khor du :
nang gi don dam bcud 'dzin na :
gsang ba snying po'i lam khyer bcas :
dam med gzhan la smra mi rung :
sa ma ya hU~M sa mA ti hrI:
tiSh+Tha badzra hU~M swA hA:
ye shes pa dbab pa'i slad du khyed rang sgo gsum gyi gnad gcun te sogs sngar ltar brjod la ye shes pa dbab /
tshigs bcad mi dgos /
sngags tsam gyis chog cing brtan par bya /
rang byung bum pa dur khrod gsang ba mchog gi dkyil 'khor du lha tshogs bdud rtsi'i dwangs mar 'khyil ba'i rgyun gyis spyi bo nas dbang bskur bas gdos bcas kyi phung khams skye mched ye shes snying po'i lha skur smin par mos shig
/sman thod spyi bor bzhag cing lcer sbyin la /
hU~M hU~M:
bde gshegs yongs 'dus gsang snying gi :
bla med thig le 'dus pa'i rten :
gzhal yas lha yi bdud rtsi dang :
lha ru smin pa'i nus pa 'byin :
rtsa sngags sham du /
kA ya a b+hi Shiny+tsa oM:
me long sngags kyi 'khor lo las gnyis pa 'phros te mgrin pa nas zhugs /
rtsa rlung byin gyis brlabs pas ngag rlung rdo rje nA da gsang sngags kyi rang sgrar smin par mos shig
/me long sngags byang mgrin par bzhag la /
hU~M hU~M:
bde gshegs bka' brgyad lha tshogs kyi :
yang snying sngags kyi 'khor lo ni :
me long gzugs brnyan ji lta bu'i :
gsang ba sngags la mnga' dbang sgyur :
rtsa sngags sham /
wA ka a b+hi Shiny+tsa A:
lha tshogs rnams kyi thugs las rdo rje hU~M yig gis mtshan pa 'phros te snying khar thim pas gzung 'dzin 'khrul pa'i rtog tshogs dbyings su bcom /
'od gsal ye shes kyi dgongs pa'i rtsal chen rdzogs par mos shig
rdo rje hU~M mtshan snying khar bzhag la /
hU~M hU~M:
bde gshegs yongs 'dus dkyil 'khor lha tshogs kyi :
thugs nyid mi g.yo skye med mtha' dang bral :
gdug pa 'dul mdzad gnam lcags rdo rje hU~M:
slob ma lhar gsal brtan pa thugs kyi dbang :
gzhom gzhig mi mnga' rdo rje'i thugs 'grub shog :
rtsa sngags sham du /
tsit+ta a b+hi Shiny+tsa hU~M:
sreg blugs kyi chas phyag tu gtad pas las bzhi'i sbyor ba la mnga' brnyes te yon tan gyi rang rtsal phyogs med du rgyas par mos shig
/dgang gzar blugs dang me dpung gtad la /
hU~M hrI:
zhi dang rgyas dbang mngon spyod mthus :
drag po'i stobs kyis gnyer ka'i las :
khro rgyal yon tan sna tshogs kun :
skal ldan 'di la yongs rdzogs shog :
hU~M hU~M:
hU~M hU~M:
hU~M hU~M:
hU~M hU~M:
hU~M hU~M:
shAn+tiM:
puSh+TiM:
wa shaM:
mA ra ya phaT:
a b+hi Shiny+tsa hrI:
rdo rje phur bu gtad pas mngon spyod drag po'i phrin las kyis srid gsum gdug can thal bar 'byin pa'i nus mthu thob par mos shig
/phur pa 'dril du gzhug la /
hU~M hU~M:
bde gshegs yongs 'dus drag po'i sku :
phrin las dgra bgegs bsgral ba'i las :
gnam lcags thog gi dbal gzer 'dis :
bstan dgra sgrol ba'i mthu rdzogs shog :
oM badzra kI li kI la ya ru tra mA ra ya rbad rbad :
a b+hi Shiny+tsa hrIHhU~M phaT:
nang sku gsung thugs yon tan phrin las dang bcas pa'i nus pa 'jug pa'i dbang bskur pa de nyid slar yang bum pa'i dbang gis brtan par byas par mos shig
/rnam bum gyis dbang bskur la /
hU~M:
slob dpon thugs las brdol ba'i gsang chen po :
spros bral chos sku stong gsal 'dzin pa med :
skal ldan mchog gi dngos grub dam par zungs :
thogs med mthu mnga' bcud chen dam pa 'di :
thugs rje'i dbang chen yongs su rdzogs mdzad pa :
myong bzhin thugs rje'i dngos grub thob par shog :
rtsa sngags /
kA ya wA ka tsit+ta sid+d+hi a b+hi Shiny+tsa hrI:
ye d+har brjod cing me tog 'thor /
de ltar nang gi dbang bskur pas gzhi dus su gsang dbang gi snod du rung /
bskyed rim cha lag dang bcas pa klong du chud /
lus sgrib dag
lam dus su sa dgu pa bgrod cing 'bras bu sngags kyi nus pa rab tu brtan par 'gyur ba yin no //
gsum pa gsang ba'i dbang la'ang gsang ba dang gsang chen gnyis yod pa las /
thog mar gsang ba'i dbang zhu ba'i yon du me tog thogs la gsol ba 'debs pa 'di'i rjes zlos /
ho :
bla ma yab yum gsang ba'i bdag :
gsang ba'i dkyil 'khor bdag la ston :
bde ba chen po'i dngos grub don :
gsang ba'i dngos grub bstsal du gsol :
lan gsum brjod la me tog 'thor /
bla ma dang dbyer med pa'i dkyil 'khor lha tshogs mnyam par sbyor ba'i byang chub kyi sems sangs rgyas thams cad 'dus pa'i ngo bor gyur pa mkha' gsang nas phyung ste thod pa'i bdud rtsi dang ro gcig tu 'dres pa'i rgyun gyis dbang bskur bstsal bar mos shig
/thod rdzas mngar gsum sbyar ba byin la /
hU~M:
bla ma lha tshogs yab yum rnams :
gnyis med sbyor ba'i byang chub sems :
skal ldan 'di la dbang bskur bas :
bde chen gsang ba'i dbang thob shog :
bo d+hi tsit+ta karma sid+d+hi hU~M:
ma hA su kha ho :
lus kyi nang thams cad bde bas khyab /
gsal stong rnam par mi rtog pa'i ting nge 'dzin rgyud la skyes par mos shig
de ltar gsang ba'i dbang bskur pas gzhi dus su gsang chen gyi dbang gi snod du rung /
steng sgo'i man ngag rim lnga rtsa rlung gtum mo la sogs pa nyams su len pa la dbang 'byor /
ngag sgrib dag
/lam dus sa bcu pa bgrod /
'bras bu longs sku thob pa'i nus pa rgyud la bzhag pa yin no //
gsang chen shes rab ye shes kyi dbang bskur zhu ba'i slad du me tog dang bcas te gsol ba 'debs pa 'di'i rjes zlos /
ho :
gnyis med ye shes bde chen po :
mkha' 'gro sgyu ma bde ba'i mchog :
rlung sems bsre ba'i thabs chen po :
'khor lo bde mchog dngos grub stsol :
lan gsum dang me tog 'thor /
mtshan nyid dang ldan pa'i gzungs ma'i lag g.yon nas bzung ste khyed rang gi lag g.yas su gtad par mos shig
/rig tsaka gtad la /
A:
mtshan ldan bkra shis gzungs ma ni :
bsten pas gnyis med bde chen skyed :
'khor lo'i gnas bzhir dbab bzung gis :
bde chen chos nyid bsten par gyis :
oM ta thA ga ta gu h+ya pra dz+nyA dz+nyA na swa b+hA ba At+ma ko\u0f85 haM:
zhes gtad pa'i gzungs ma des kyang bde ba'i rnam 'gyur ston bzhin pas /
ho :
bde chen 'dod pa'i skal pa can :
nga yi mkha' gsang chos kyi dbyings :
dus gsum rgyal ba 'byung ba'i gnas :
lus kyi dkyil 'khor bde ba che :
a ho su kha badzra mok+Sha ho :
zhes thar pa bsten par bskul nas pang du 'khod par gyur /
khyed rang dpal che mchog he ru ka dang rig ma gnam zhal dbyings phyug mar gsal ba'i yab kyi gsang ba hU~M las rdo rje rtse lnga pa'i lte bar zla ba oM gyis mtshan pa /
yum gyi mkha' paM las pad+ma 'dab ma brgyad pa'i ze'u 'brur nyi ma mUM gyis mtshan pa /
'dod pa'i sgyu rtsal dang bcas te snyoms par zhugs pas dkar dmar byang chub kyi sems g.yos /
lugs 'byung dang lugs ldog gi dga' bzhi'i ye shes nyams su myong ba'i mthar lhan skyes dpe'i ye shes mngon du gyur pa'i bde stong gi rang ngo la mnyam par zhog cig
e ma ho :
'khor lo bzhi yi rba rlabs las :
dbab dang skyil dang zlog pa dang :
bde chen 'du 'bral med pa'i gnad :
dga' bzhi'i klong du chud par bya'o :
zhes ngo sprad /
de ltar shes rab ye shes kyi dbang bskur pas yul gsum gsal /
dgra gsum sod /
bdud bzhi chom /
'gro drug gi g.yang sa chod /
steng 'og gi sgo la brten pa'i thabs lam la dbang thob /
yid sgrib dag
/lam dus su sa bcu gcig pa bgrod /
'bras bu chos sku thob pa'i nus pa rgyud la bzhag pa yin no //
bzhi pa yang gsang rig pa rtsal gyi dbang bskur zhu ba la gsol ba 'debs pa 'di'i rjes zlos /
e ma mgon po che ba'i mchog :
bla med theg rtse'i zab khyad kyi :
rig pa rtsal gyi dbang mchog gis :
mgon pos rjes su bzung du gsol :
gsum /
lan du /
e ma bde chen gsang lam 'di mnos nas :
ri ngogs g.ya' gnas gangs zhol du :
chos nyid rnal 'byor gangs seng bzhin :
rig rtsal bde chen bsre nus sam :
zhes dris pa'i lan du 'di'i rjes zlos /
e ma mgon po bka' drin can :
ci gsung gsang ba rdo rje'i tshig :
lung bzhin mdzad pa bla med bsgrub :
rjes su 'dzin pa'i dngos grub stsol :
zhes zhu /
dam chu sbyin la /
ho :
mchog gsang rgyal po'i dam tshig chus :
'di nas bde chen sar 'phang ste :
'dzin pa'i gnad la gces spras su :
brtson 'grus skyed cig sa ma ya :
sa mA ti a sa ma ya na ra kan :
shel rdo bstan la /
gzhi dbyings gdod ma'i ka dag shel lta bu'i klong du 'khor 'das kyi lam snang sna tshogs su shar yang gdod nas skye 'gag gnas gsum dang bral ba'i rang rig sku gsum gyi rang bzhin du mtshon par gyis shig
/a phaT phaT:
a skye ba med pa shel lta bu :
skye ba'i cho 'phrul 'ja' tshon bzhin :
skye ba med pa shel lta bu :
'gag pa med pa 'ja' tshon bzhin :
sgrib med gsal ba shel lta bu :
dri med dwangs pa shel lta bu :
blo gros thabs 'di bde ba che'o :
ka dag rang snang shel lta bu :
lhun grub rang mdangs 'ja' tshon bzhin :
chos sku stong gsal shel lta bu :
lhun grub longs sku 'ja' tshon bzhin :
mngon du gyur pa sprul par ltos :
bo d+hi tsit+ta ma hA su kha a b+hi Shiny+tsa hU~M oM:
rma bya'i mdongs bstan la /
dbyings rang byung gi sgron me'i klong du thig le stong pa'i sgron mar rig pa rdo rje lu gu rgyud gong 'phel lhun grub kyi snang ba thabs 'dis mtshon te snang bzhi zad sar skyol bar zhu /
a :
ltos shig lhun grub snang bar ltos :
dkar dmar kha dog 'ja' 'od bzhin :
ma 'gags gsal snang so sor 'dres :
ngos bzung 'dzin pa'i mtha' las 'das :
mtshan mar mi spyod snang stong du :
lam du khyer ci+ig rigs kyi bu :
yul snang sres shig bde ba che :
dril bu gsil la /
A:
ltos shig dpyod cig skal pa can :
shes rab dril bu'i skad 'di nyid :
mkha' las byung ngam klong las byung :
yul snang bsre ba'i don smros shig :
dril bu'i sgra phyi nang gang du'ang mi gnas kyang rkyen la brten nas grags pa ltar yul sems phyi nang gang du'ang ma chad de rkyen la brten nas snang yang rang bzhin med pa'i don shes par gyis shig
/e ma'o skal ldan ma yengs nyon :
brda dang brdas mtshon go ba ni :
dbang gi dam pa mchog tu dbang :
mkha' klong dbyer med bde chen la :
rkyen gyis bskul bas sgra byung bzhin :
chos dbyings rang bzhin mkha' klong las :
rkyen gyis skye 'gag gnas ston pa :
ma 'gags chos nyid rol pa'i mdangs :
rang grol dbyer med bde bar 'dres :
mkha' dang mkha' 'dra bde ba che'o :
de ltar rig pa rtsal gyi dbang thob pas deng phyin chad gnad kyi dam tshig lta sgom spyod pa'i brtul zhugs 'di dag la rtag tu gnas par mdzod cig
/e ma ho :
sa ma ya ni shel gong ltar :
gzhi ni dam tshig gtsang mas zungs :
ting 'dzin lus dang grib ma ltar :
nyams su g.yeng ba med pas blang :
man ngag gar chang 'thung ba ltar :
don gyi man ngag zab mo sgrubs :
lta ba nam mkhar mdung bskor bzhin :
thag dang 'phang ni lta bas bcad :
spyod pa mi sha lon pa bzhin :
la ni spyod pas dor bar bya :
zung du 'brel pa gol sa med :
tshig tu rtogs pa la brten nas :
sku gsum don po gcig tu dril :
mtha' drug rgyud la rdzogs par gyis :
mthar thug don dam nang na 'char :
nam mkha' la ni nam mkha' bzhin :
thams cad stong pa'i ngang la gnas :
lta ba yengs pa med par rtogs :
mngon du gyur pa chos kyi sku :
sgom pa yengs pa med pa ru :
rang sar grol ba longs spyod rdzogs :
spyod pa yin min med pa ru :
'gro don mdzad pa sprul pa'i sku :
dbyer med chos nyid de bzhin nyid :
mtha' bral yongs rdzogs bde ba che'o :
de ltar yang gsang spyi 'byams lta ba'i rtsal dbang thob pas dbang bskur yongs su rdzogs /
gnas lugs rdzogs pa chen po'i lta sgom la dbang 'byor /
gnyis snang mtshan ma rang sar dag
/lam dus su ye shes bla ma'i sa non /
'bras bu dbyer med kun bzang ngo bo nyid kyi sku thob pa'i nus pa rgyud la bzhag pa yin no //
slob ma thun mong la 'di yan chad kyis chog
brgyud 'dzin thun mong ma yin pa la chos bka' gtad cing mnga' gsol na /
lnga pa thun mong phrin las la mnga' dbang bsgyur ba thugs rje'i dbang bskur zhu ba'i slad du gsol ba 'debs pa 'di'i rjes zlos /
ho :
bstan pa'i dpal mgon ston pa dgongs :
theg pa yongs rdzogs chos rnams la :
dbang sgyur rgyal tshab ston pa ru :
bdag la mnga' dbang bstsal du gsol :
lan gsum /
slob ma go sa mtho ba sogs la khri chas kyi mtshon pa'i mnga' gsol yo byad dngos su bsham dgos kyang /
spyi la dmigs pas khyab par mdzad pa ltar na /
khyed rang theg dgu yongs rdzogs mtshon pa rdo rje'i khri la dkyil 'khor gtso bo dpal chen po'i nga rgyal brtan pos 'khod pa la rdo rje slob dpon du 'os pa'i yo byad yongs su rdzogs pas mnga' gsol bas /
gsang ba mtha' dag gi bdag por gyur nas khams gsum chos kyi rgyal srid chen por mnga' dbang sgyur ba'i mos pa mdzod cig
/bum pa sogs dbang rdzas rnams tshig bstun lag tu gtad la /
hU~M:
bum pa bzang po che ba'i mchog :
byed po sems can kun don byed :
rgyal tshab skal ldan slob mar gtad :
bstan 'gro smin pa'i nus rdzogs shog :
'di sogs bar mtshams thams cad la A li kA li dang ye d+har brjod /
bstan pa mi nub rgyal mtshan ni :
nub med chos kyi dbyings na mtho :
rgyal tshab skal ldan slob mar gtad :
chos kyi rgyal srid mchog thob shog :
chos kyi gaN+Di sgra bo che :
snyan pa rgyal ba'i zhing na sgrog :
rgyal tshab skal ldan slob mar gtad :
chos kyi rgyal srid mchog thob shog :
chos dung snyan pa'i sgra dbyangs kyis :
'gro kun myang 'das chos la bskul :
rgyal tshab skal ldan slob mar gtad :
chos kyi rgyal srid mchog thob shog :
rin chen ka ba'i phyag shing gis :
sngags kyi brda don gnyis med bsre :
rgyal tshab skal ldan slob mar gtad :
chos kyi rgyal srid mchog thob shog :
thabs shes rdo rje dril bu yis :
gang 'dul 'gro ba'i dpal la rol :
rgyal tshab skal ldan slob mar gtad :
chos kyi rgyal srid mchog thob shog :
rin chen dgang gzar dgang blug gis :
las bzhi so sor lhun gyis grub :
rgyal tshab skal ldan slob mar gtad :
chos kyi rgyal srid mchog thob shog :
gnam lcags rdo rje'i phur pa yis :
bstan dgra phye mar brlag par byed :
rgyal tshab skal ldan slob mar gtad :
chos kyi rgyal srid mchog thob shog :
sgrub yig lag tu gtad /
lce la bdud rtsi bzhag la /
hU~M:
shes rab rnam gsum yongs rdzogs pas :
dran pa bla med chos skur ston :
theg pa mtha' dag sgrub mthu mnga':
shes rab rig pa'i mdzod kha phye :
tshangs pa'i gsung dbyangs kun gyis go :
chos dka' theg pa yongs rdzogs pa :
ma lus kun la bshad par gyis :
rtsa sngags brjod /
dpal gtor spyi bor bzhag la /
bde gshegs bka' brgyad lha tshogs kun :
phyi nang gsang ba'i sgrub pa'i rten :
gzhal yas lha dang mchod pa'i rdzas :
kun 'dus gtor ma'i dbang bskur bas :
dbang bka' rjes gnang yongs rdzogs shog :
rtsa sngags brjod /
de dag gis sgrub chen bde gshegs yongs 'dus kyi dbang bka' rjes gnang yongs rdzogs gdams gtad mnga' gsol bcas grub nas /
mtha' rten khyad par mngon spyod dam tshig gi dbang sbyin pa yin pas khyed rang khrag 'thung chen po'i nga rgyal lhag par skyed 'tshal /
brub khung dang nya bo gtad la /
ho :
nyon cig skal ldan dam tshig can :
sangs rgyas bstan pa'i spyi dgra dang :
rdo rje+e slob dpon sku dgra dang :
dam ldan rnams la 'tshe byed dgra :
bzhag na sngags kyi dam tshig nyams :
bsgral ba'i zhing bcu sgrol shig rgya :
bsgral pa'i yon tan brgya ldan thob :
dgra bgegs mA ra ya nA sha ya rbad :
a b+hi Shiny+tsa hU~M:
brub khung e las bdud kyi btson khang 'jigs su rung ba'i nang du ling+ga dgra bgegs dngos su gsal bar gyur /
e nr-i tri badzra aM ku sha dzaH
dzaHhU~M baM hoH
zhes brjod pas sprul pa'i pho nya dpag tu med pa 'phros te gnod byed thams cad bkug bcings bsdams shing myos par byas par mos shig
/sras phur gtad la /
hU~M:
phrin las ma lus 'dus pa'i rdzas :
lcags phur drag po'i lhar gsal nas :
'dril zhing 'debs pa'i dbang bskur bas :
drag po'i phrin las myur 'grub shog :
oM badzra kI li kI la ya a b+hi Shiny+tsa hU~M:
khyed rang dpal chen po /
phur bu sras mchog kI la ya /
ling+ga dmigs bya dngos su gsal ba'i snying khar btab pas tshe bsod kyi dwangs ma nr-i bkrag la 'tsher ba'i rnam pas rang la thim /
rnam shes 'od kyi thig le a yig gis mtshan pa kun bzang he ru ka'i thugs kar 'phang /
gzugs phung mtshon chas gtubs pa'i sha khrag bdud rtsir sbar ba lha tshogs rnams kyi zhal du bstab par mos shig
/ces byas la ling+ga la phur pas gdab /
ral gris gtubs pa'i dum bu gtor ma la bstabs pa dang slob mas rol du gzhug
/skabs 'dir spro na rgyal srid sna bdun dang bkra shis rdzas brgyad kyi dbang rnams skur tshig spyi 'gro ltar bskur /
bla ma dkyil 'khor gyi lha rgyal ba sras dang bcas pa rnams kyis bden tshig gi shis pa brjod cing dge legs ka ma la'i char chen po bsnyil pas dbang gi byin rlabs gong du 'phel zhing nyams med brtan par byas pa'i mos pa mdzod /
me tog 'thor la ye d+har dang shis brjod ci rigs bya /
de ltar yang /
gsang ba'i bdag pos chos sgo thams cad la dbang bskur pa ltar :
chos bka' yongs rdzogs kyi bdag po dang :
phrin las thogs pa med pa'i dbang thob pa'i nus pa 'jug pa yin no :
gsum pa rjes kyi rim pa ni /
de dag rnams kyis bka' brgyad bde gshegs yongs 'dus kyi dkyil 'khor du don dbang snying po thig le'i yang zhun mtha' rten dang bcas legs par bskur grub pa yin pas sogs kyis mtshams sbyar la /
dam tshig khas blang /
gtang rag sogs spyi ltar bya /
slob dpon gyis tshogs la rol zhing lhag ma gtong ba sogs las byang ltar la /
rjes chog skabs mchod bstod mdor bsdus /
nongs bshags bzod gsol /
ras bris yod na ye shes pa brtan bzhugs sogs skabs phyed par bya'o //
'phags bod rig 'dzin bye ba'i srog gi zungs //
grub pa gnyis 'dus lhag pa'i lha'i dkyil 'khor //
kun gyi bcud phyung rim gnyis las sbyor bcas //
zab 'dril snying gi nor 'di bsten par 'os //
tshom bu dgu yi phyag rgya 'grub //
ye shes sgyu ma'i rnam rol gyis //
'gro kun dkyil 'khor 'dir bcug nas //
mchog gi go 'phang la sbyor shog
/ces brgyud ldan dam pa'i phyag bzhes dang gter gzhung rtsa ba'i dgongs pa ma 'khrul bar phyag len gsal byed du /
sangs rgyas gnyis pa pad+ma'i ring lugs dad pa'i snying la bcangs pa pad+ma gar dbang ngam /
'chi med bstan gnyis g.yung drung gling pa rtsal gyis dpal chen po'i gnas mchog tsa 'dra rin chen brag gi sgrub gnas su bgyis pa dge legs 'phel //

//
