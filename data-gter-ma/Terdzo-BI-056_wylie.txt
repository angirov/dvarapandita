rdo rje srin po khrag 'thung rak+sha thod phreng rtsal gyi rgyal dbyangs g.yul rgyal lha yi rnga chen zhes bya ba bi dza ha raM/
hU~M hrIH
'od gsal kun khyab ye shes chos sku'i dbyings //
zag med rnam byang yon tan bkod mdzes pa //
sangs rgyas kun gyi spros bral thugs kyi gzugs //
rgyal lo bdud 'dul phrin las rgyal gyur cig
/bltar mi mngon pa 'od kyi gtsug tor tshul //
ye shes nor bu'i gzi byin 'bar ba'i klong //
brgyud gsum rig 'dzin grub thob rgya mtsho'i tshogs //
rgyal lo srid zhi'i bla na rgyal gyur cig
/rim pa bcu gsum chos kyi 'khor lo ru //
bdud 'dul shAkya seng ge phyogs dus kyi /
sangs rgyas byang sems bsam mi khyab pa rnams //
rgyal lo 'jig rten gsum na rgyal gyur cig
/dpal gyi mgul mtshon bre yi dkyil 'khor klong //
sgyu 'phrul dra ba rgyud sde rnam bzhi'i lha //
bsam yas rdo rje dbyings kyi yi dam lha //
rgyal lo bdud bzhi'i dpung las rgyal gyur cig
/gzhon nu bum pa sku yi dbyings kyi srog
/spyi dpal chen po rak+sha thod phreng rtsal //
sangs rgyas 'dus pa'i phrin las srin po'i rgyal //
rgyal lo nag phyogs kun las rgyal gyur cig
/stobs bcu'i ye shes khro rgyal 'bar ba'i tshul //
dbang bcu'i phrin las mkha' khyab 'gro la 'jug
/phyin bcu mthar phyin khro rgyal chen po bcu //
rgyal lo gdon bcu'i dpung las rgyal gyur cig
/khrag 'thung kun gyi mngon spyod pho nya ba //
dran pa tsam gyis bdud dgra dam sri'i dpung //
'gugs mdzad khro bo chen po 'dod pa'i rgyal //
rgyal lo yid srub dpung las rgyal gyur cig
/rgyal kun ye shes rigs sngags dmod pa'i gzugs //
drang srong khros pa mthu stobs rdo rje'i mtshon //
mthar byed dmod grub lok+t+ri pA la che //
rgyal lo byad phur kun las rgyal gyur cig
/tshad med phrin las rnam bzhi'i bang rim du //
tshar gcod rjes 'dzin phrin las thogs pa med //
brgyud gsum srung ma dam can rgya mtsho'i tshogs //
rgyal lo nag phyogs g.yul las rgyal gyur cig
/snang srid zil gnon rin chen seng ge'i khrir //
bka' sdod lha srin sde brgyad dkar phyogs dpung //
rgyal ba'i bka' dang tha tshig la gnas kun //
rgyal lo phrin las thogs med rgyal gyur cig
/ngo bo chos nyid gcig las gzhan min yang //
rnam pa dkon mchog rtsa gsum sku bzhi'i bdag
/don gnyis lhun grub bstan 'gro'i phan bde'i dpal //
rgyal lo dge legs rnam par rgyal gyur cig
/khyed rnams rnam kun mchog ldan chos sku'i dbyings //
mi 'jigs rnam bzhi dbang dang stobs bcu'i dpal //
mkhyen brtse nus pa'i byin rlabs rmad byung bas //
rgyal lo bdag cag phrin las rgyal gyur cig
/phyi rol lo zla zhag dus la 'char ba'i //
bcu gsum bar chod keg sri sder bcas las //
'chol ba'i khro rgyal 'khor bcas nus stobs kyis //
rgyal lo sri keg kun las rgyal gyur cig
/nang du rdo rje phung po'i rtsa thig rlung //
'phel 'grib 'pho 'gyur nyer len las byung ba'i //
nad mug mtshon rgud skal pa ngan pa las //
rgyal lo tshe bsod dpal kun rgyas gyur cig
/gsang ba gzung 'dzin kun rtog 'khrul pa yis //
med bzhin snang ba'i kun 'byung las nyon sri //
ye shes rdo rje'i dbyings su mthar byas te //
rgyal lo bdud bzhi'i dpung las rgyal gyur cig
/chos dbyings 'gyur med bde ba chen po'i klong //
bgegs dang bar chad mi mthun ming yang med //
rang byung ye shes 'phel 'grib bral ba yis //
rgyal lo phyogs dus kun tu rgyal gyur cig
/ces pa'ang me 'brug chu stod zla ba'i stong gi nyi mar lho 'brug thim yul bkra shis chos rdzong du gtor zlog skabs pad+ma gar dbang mdo sngags gling pas spel ba dkar phyogs rnam par rgyal ba'i rgyal mtshan du gyur cig
/dza yan+tu ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
