@#//
lha brag thugs sgrub drag po rtsal gyi smin lam dbang gi chu bo chen mo khyer bder bsdebs pa rin chen phra mdzes zhes bya ba bzhugs so //
na mo gu ru kro d+ha shrI he ru kA ya /
rig rtsal dbang thob rdo rje drag po rtsal //
dkon mchog rtsa gsum yongs 'dus zhabs pad+mo //
mi 'bral snying gi thig ler bkod pa la //
rdo rje'i byin phob bka' yi gnang ba stsol //
bod khams skyob byed mdzod lnga'i lho phyogs bcud //
drag rtsal thugs sgrub chos tshan nyer lnga pa'i //
bdun pa las can smin lam thems med kyi //
dbang chu chen mor bsdebs 'di bshad bya yin //
bla ma he ru ka drag po rtsal thugs kyi sgrub pa'i dkyil 'khor du dbang bskur bar 'dod pas dpon slob gnas dus kyi rten 'brel legs par 'grigs nas rgyas par rdul tshon la brten cing sgrub chen dang 'brel ba yin yang /
dkyus la phyag len mi thebs pas 'dir ras bris la brten pa'i dbang rkyang tsam 'chad pa la gsum /
sbyor ba /
dngos gzhi /
rjes kyi las rim mo /
dang po la gsum /
sa'i cho ga
/lha dang bum pa /
slob ma sta gon no //
dang po ni /
sgrub gnas rnying pa sogs su rgyas par mi dgos kyang mdor bsdus tsam mdzad pa phyag len du gda' bas /
de ltar na bdag bskyed mchod pa spro na bsham /
mi spro na ting nge 'dzin kho na la brten pas chog cing /
bdag bskyed sngags kyi phrin las kyi sgo nas gzhung bsrang bzlas pa don bstod kyi bar bya /
de nas sa slong ba ni /
gtor ma dkar dmar gnyis bsham /
a mr-itas bsang /
swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che bar /
mchod gtor rnams 'dod pa'i yon tan lnga dang ldan par gyur /
oM AHhU~M lan gsum gyis byin gyis brlab /
sarba b+hU mi pa ti A kar+Sha ya hU~M dzaH
zhes bkug ste rdor dril 'dzin pas /
hU~M:
sa 'di rnams la dbang mdzad pa'i :
lha klu gnod sbyin nam mkha' lding :
dri za lha min mi 'am ci :
'byung po mthu chen ldan pa rnams :
'dod yon gtor ma 'di bzhes la :
bdag gi sgrub pa ma thon bar :
khyed la gnas 'di bdag g.yar gyis :
'di ru bar gcod ma byed par :
ci bde bar ni gzhan du zur :
ces brjod la gtor ma btang /
sa bzung ba ni /
bdag nyid rdo rje drag po rtsal du gsal ba'i mig gnyis nyi ma'i dkyil 'khor hU~M gis mtshan pa las me 'bar ba /
rkang pa gnyis sna tshogs rdo rjes mtshan par gyur /
rdor dril bcas stegs bu'i dbus su 'dug ste /
hU~M:
sems can kun la phan phyir du :
slob dpon nga yis dkyil 'khor bri :
lha klu gnod sbyin sha za dang :
srin po yi dwags 'byung po dang :
mkha' 'gro rnon po nam mkha' lding :
rig sngags grub pa mi 'am ci :
g.yog dang 'khor du bcas pa rnams :
rdo rje 'chang gi bka' byung gis :
'di ru ma 'dug gzhan du dengs :
gang dag mi 'gro 'dug gyur na :
phyag na rdo rjes hU~M zhes pas :
klad pa tshal pa brgya ru 'gems :
hU~M hU~M hU~M:
spro na hU~M sgra dang bcas pas rdo rje'i 'gros bya /
bdag gi thugs las 'phros pa yi :
sprul pa'i khro bos 'jig rten khengs :
bgegs rnams dpag tshad 'das par bskrad :
phyogs mtshams khro bo'i gur du gtams :
zhes dang /
dri chab 'thor zhing /
oM ha na ha na kro d+ha hU~M phaT:
zhes brjod /
sa sbyong ba ni /
rang lhar gsal ba'i spyan g.yas nyi ma las me byung bas dngos 'dzin thams cad bsregs /
spyan g.yon zla ba las chu byung ste bkrus /
shangs bug nas rlung byung bas gtor bar gyur /
raM yaM khaM/
zhes brjod do //
gnyis pa lha dang bum pa sta gon ni /
stegs bu la maN+Dal gyi steng du dri bzang gi thig le lha grangs byas pa'i steng du 'bru'i tshom bu bkod de /
de'ang dbus su gtso bo gnyis sbrel /
de rgyab bka' brgyad la brgyad /
gru chad bzhir mchod pa'i lha mo brgyad /
nang khyams la mkha' 'gro lnga /
phyi khyams la dbang mo nyer brgyad phyogs rer bdun re /
sgo phyi nang du nang sgor ta kr-ita bzhi yab yum dang /
de'i rgyab tu rgyal chen bzhi'i tshom bu rnams bkod /
dkyil 'khor gyi g.yas su bdud rtsi /
g.yon du rak+ta /
rgyab tu gtor ma /
mtha' skor du phyi nang gi mchod pa bsham /
dbus su many+dzi'i khar bum pa rdzas ldan kha rgyan mgul chings dung chos gzungs rdor sogs tshang ba bkod /
rang gi mdun nam /
byang shar du las bum yang bsham mo //
de nas thugs sgrub 'bring po'i cho ga phyag len ltar sngon 'gro gzer lnga /
bla ma'i rnal 'byor /
bdag bskyed /
rgyal chen mchod pa /
bgegs bskrad /
bshags pa byin 'beb /
sman rak+ta gtor mchod byin rlabs rnams sngon du 'gro bas ting 'dzin rnam gsum nas /
phyogs skyong sde brgyad dregs pa'i srog rtsa 'dus :
zhes pa'i bar gyis bdag bskyed lus dkyil dang bcas pa gsal gdab /
de nas tshom bu'i dkyil 'khor la dmigs te /
gces 'dzin sems ni stong par bsgom :
spros bral de yi ngang nyid las :
skye med ngang las yi ge hU~M:
zhes sogs nas /
nyi ma dang ni 'od zer ltar :
chu nang zla ba lta bur bskyed :
ces mdun bskyed gsal gdab /
de nas bum pa gnyis la dmigs te /
oM badzra yak+Sha kro d+ha ha na ha na hU~M phaT:
raM yaM khaM:
bgegs bskrad dag par sbyangs pa yis :
paM las pad+ma a las zla ba'i steng :
b+h+rU~M las rin chen bum pa ni :
lto ldir zhabs zhum mgrin pa phra :
kha g.yel mchu 'phyang rdzas kyis bkang :
gtsang ma'i gos kyi mgul dkris can :
dpag bsam sdong pos kha brgyan pa :
byang chub sems kyi rdo rje dang :
dung chos dri chus gang bas mtshan :
thugs rje'i rgyun gyi gzungs thag drangs :
nang ni 'bar ba'i gzhal yas khang :
dbus su pad+ma nyi zla dang :
ru dra'i gdan la rtsa ba'i lha :
dpal chen rdo rje gzhon nu ni :
mthing nag zhal gcig phyag gnyis pa :
rdo rje g.yas la me dpung g.yon :
'khor lo rgyas 'debs ma dang sbyor :
yab yum gnyis su med pa yi :
sku la dur khrod chas brgyad gsol :
de yi spyi bo'i gdan steng du :
ma hA gu ru drag po rtsal :
mthing nag zhal gcig phyag gnyis pa :
g.yas pa gnam lcags rdo rje 'dzin :
g.yon pas gser gyi dril bu bsnams :
zhabs gnyis gyad kyi dor stabs mdzad :
dbu skra'i thor tshugs rus pas brgyan :
spyan gsum dmar zlum mche ba gtsigs :
zab chen ber smug rus rgyan can :
dur khrod chas brgyad rgyan gyis spras :
yum ni rdo rje phag mo mthing :
g.yas g.yon rdo rje thod khrag 'dzin :
khro mo'i zhal la mdzes pa'i sku :
spyi gtsug phag zhal ngur sgra sgrog :
rus pa'i rgyan drug sku la gsol :
yab yum gnyis su med pa yi :
phyogs mtshams pad+ma 'dab brgyad la :
shar du dpal chen he ru ka :
mthing nag zhal gcig phyag gnyis pa :
g.yas g.yon rdo rje dril bu 'dzin :
yum chen kro d+hI shwa ri 'khril :
shar lhor che mchog he ru ka :
smug nag zhal gcig phyag gnyis pa :
g.yas g.yon rdo rje thod khrag bsnams :
yum chen gnam zhal sku la 'khril :
lho ru 'jam dpal gshin rje gshed :
mthing nag zhal gcig phyag gnyis pa :
'khor lo g.yas la sdigs mdzub g.yon :
yum chen be tA li dang 'khril :
lho nub mngon rdzogs rgyal po'i sku :
mthing nag zhal gcig phyag gnyis pa :
g.yas g.yon rdo rje thod khrag 'dzin :
yum chen mu kha le dang 'khril :
nub tu pad+ma dbang chen ni :
dmar nag zhal gcig phyag gnyis pa :
pad+ma dril bu g.yas dang g.yon :
yum chen pad+ma gzi ldan 'khril :
nub byang dregs pa kun 'dul ni :
mthing nag zhal gcig phyag gnyis pa :
g.yas g.yon rdo rje thod khrag 'dzin :
yum chen srid pa spyi 'dul 'khril :
byang du rdo rje gzhon nu'i sku :
mthing nag zhal gcig phyag gnyis pa :
g.yas g.yon rdo rje phur bu bsnams :
yum chen khro mo rgyas 'debs 'khril :
byang shar stobs ldan nag po'i sku :
mthing nag zhal gcig phyag gnyis pa :
g.yas g.yon rdo rje tsit+ta bsnams :
yum chen 'byung ba lnga bdag 'khril :
kun kyang dur khrod chas brgyad ldan :
dregs pa brdzis pa'i gdan steng du :
rngam brjid rol pa'i stangs stabs kyis :
ye shes me dpung klong na bzhugs :
gru bzhir pad zla'i gdan steng du :
mchod pa'i lha mo mdzes ma brgyad :
yon tan bar khyams ser po la :
rigs lnga mkha' 'gro'i tshogs rnams dang :
dbang drag lha snam dmar po la :
bka' srung ma lus khyab par gnas :
sgo bzhir ya mAn+ta kr-ita sogs :
shes rab lcags kyu ma sogs 'khril :
lcags kyu zhags pa lcags sgrog dang :
dril bu thogs nas bar gcod bsrung :
las bum nang du pad nyi la :
khro bo rdo rje gnod sbyin ni :
ljang nag rdo rje mche ba 'dzin :
khro bo'i rgyan chas kun gyis spras :
kun gyi gnas gsum yi ge gsum :
thugs ka'i hU~M gi 'od zer gyis :
ye shes pa ni spyan drangs bstim :
hU~M:
dus gsum sangs rgyas thams cad kyis :
dbang bskur byin gyis brlabs pa ltar :
rigs kyi bdag pos dbang bskur ro :
sku gsung thugs su lhun gyis grub :
oM hU~M trAM hrIHAHa b+hi Shiny+tsa hU~M:
de ltar bdag mdun bum gsum so sor tshig gis gsal btab nas gsum ka thun mong du spyan 'dren man lhan cig tu mdzad pas /
hU~M:
sngon gyi bskal pa'i dang po la :
zhes sogs nas rtags bstod kyi /
rdo rje drag po rtsal la phyag 'tshal bstod :
ces pa'i bar gyi spyan 'dren mchod bstod rnams bya /
'dzab sum brgya nyer gcig dang mdun bskyed dang bum pa la dmigs pa'i bka' brgyad ltar lha so so'i bzlas pa dang /
khyad par gzungs thag nas bzung ste bdag mdun bum gsum la dmigs pa'i hU~M 'dzab ci mang bgrang /
mdun bskyed gsal 'debs skabs nub byang du tshe dpag med sprul sku bzhugs par gsungs pas de'i 'dzab bzla bar spro na /
oM AHhU~M nr-i b+h+rU~M badzra A yu She AHdz+nyA na sid+d+hi AHhU~M:
zhes bzla /
bum nang gi nub byang dregs pa'i sngags kyang /
oM nI laM b+ha ra d+ha ra hU~M:
zhes bzlas na 'jug pa bde'o //
las bum du /
oM badzra yak+Sha kro d+ha ha na ha na hU~M phaT:
ces brgya'am nyer gcig bzla /
de dag gi 'phro 'du'i dmigs pa rnams gsang sngags spyi ltar bya'o //
de ltar bzlas pa nus ldan du grub rjes las byang ltar dzapa? bskul chos dbyings ma bya /
gu ru d+he wa DA ki nI sa pa ri wA ra ar+g+haM sogs nyer spyod /
ma hA pany+tsa rak+ta ba liM ta sarba pU tsa khA hi :
zhes nang mchod 'bul /
hU~M:
skye 'gag med pa chos kyi dbyings kyi ngang :
zhes sogs don bstod bya /
oM AHhU~M zhes dung chos kyi mchod yon phul ba'i rkyen gyis gtso las kyi bum pa'i lha rnams chur zhu bar bsam mo //
dngos sta zhag gis chod na 'dir bka' srung gtor 'bul dang tshogs mchod bya /
sbrel na 'dir mi dgos so //
gsum pa slob ma sta gon ni /
dkyil 'khor yol bas bsgribs pa'i phyi rol du khrus bum /
bgegs gtor /
nyer spyod lnga /
rdzas bzhi sogs 'du byas la /
slob ma rnams las bum gyi chus khrus bya /
bgegs gtor bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du oM AHhU~M 'od du zhu ba las gtor ma zag pa med pa bdud rtsi'i rgya mtsho chen po dang ldan par gyur /
'bru gsum gyis byin gyis brlab /
mchog sbyin gyi phyag rgya bskor zhing mthar se gol dang bcas te /
oM sarba big+h+nAn na maHsarba ta thA ga te b+h+yo bi shwa sogs kyi mthar ga ga na khaM gr-ih+Ne daM ba liM ta ye swA hA:
zhes bdun nam gsum gyis bsngo /
hU~M mdzad kyi phyag rgya bcas la /
na mo rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
bde gshegs rig 'dzin rdo rje drag po rtsal gyi dkyil 'khor gyi lha tshogs 'khor dang bcas pa rnams kyi bka' bden pa dang /
bden pa chen po'i byin rlabs kyis deng 'dir rdo rje'i slob ma rnams lhag par gnas pa'i cho ga bsgrub pa la   dngos gzhi'i skabs /
gsang sngags zab mo'i dkyil 'khor du dbang bskur ba la /
zhes bsgyur /
mchan /
bar du gcod pa'i 'byung po gdon gyi tshogs thams cad gtor ma 'dis tshim par gyis la rang rang gi gnas su song zhig
/gang dag mi 'gro zhing bar du gcod pa'i tshogs rnams kyi lus ngag yid gsum rdul phran bzhin du brlag par 'gyur ro //
bgegs gtor phyir dor /
hU~M:
phyi nang snod bcud sogs dang /
g+hA tA ya dang sum+b+ha'i drag sngags bzlas pa'i yungs thun gyis brabs shing gu gul gyis bdug go
/oM badzra rak+Sha rak+Sha hU~M phaT:
ces sogs kyis srung 'khor bsgom /
maN+Dal bkye bsdu byas /
nus shing spro na chos bshad rgyas par bya /
mdor bsdu na /
sems bskyed gsal btab la /
gsan bya chos kyi ngo bo ni ston pa rdzogs pa'i sangs rgyas kyis gsungs pa'i chos thams cad bsdu na mdo sngags gnyis su 'dus shing /
de yang theg pa rim pa dgur 'dod pa yin te //
kun 'byung 'dren dang dka' thub rig
/dbang bsgyur thabs kyi theg pa 'o //
zhes re re la'ang nang tshan gsum du dbye ba'i dgur mchis pa las /
'dir gsang sngags nang pa yo ga rnam pa gsum mam rgyud lung man ngag gsum dang 'brel ba ste phyi dkyil ma hA yo ga
/lus dkyil a nu yo ga
/mthar thug a ti yo ga
/yang tig gces pa'i sgron me sogs kyi sgo nas lam la bkri bar byed pa'i zab chos khyad par du 'phags pa ste /
de'ang byang phyogs gnyan yul zang zang lha brag gi zab gter rig 'dzin chen po dngos grub rgyal mtshan gyis gdan drangs pa'i bla ma rig 'dzin rdo rje drag po rtsal gyi dkyil 'khor du dbang bskur ba skabs su babs pa yin /
de la yang dngos sta gnyis las 'dir slob ma sta gon nam lhag par gnas pa'i cho ga bya ba yin pas /
de zhu ba'i yon du dmigs te maN+Dal zhig 'bul mdzod /
ces 'bul du gzhug
/bla ma rdo rje drag po rtsal yab yum du gsal ba'i sku gsung thugs las 'od zer me'i tshwa tshwa lta bu 'phros /
khyed rang rnams kyi phung khams skye mched rtog sgrib dang bcas pa gzhob thul gyis bsregs /
rnam shes kyi ngo bo hU~M yig sngon por gyur pa bla ma'i zhal du zhugs sku'i dbyibs brgyud rdo rje'i lam nas yum gyi mkhar babs hU~M de yongs su gyur pa las rtsa ba'i lha rdo rje drag po rtsal gyi skur lam gyis gyur pa'i gnas gsum byin rlabs kyi 'bru gsum las 'od 'phros /
phyogs bcu'i bde bar gshegs pa thams cad spyan drangs yab kyi zhal du zhugs /
sku'i dbyibs brgyud yum gyi mkha' gsang du zhugs pa dam tshig pa'i spyi bor thim /
slar yang mkha' gsang nas phyir phyungs te rang rang gi stan la 'khod par mos mdzod /
bu tshur theg pa chen po yi :
khyod ni tshul chen snod yin pas :
gsang sngags spyod tshul cho ga 'di :
khyod la yang dag bstan par bya :
dus gsum bzhugs pa'i sangs rgyas kyang :
gsang sngags cho ga 'di mkhyen pas :
thams cad mkhyen pa mnyam med brnyes :
he ru ka dpal dpa' bo yis :
bdud sde dpung chen mi bzad pa :
drag chen dag kyang 'dis bcom nas :
'khor lo bskor nas mya ngan 'da':
de bas kun mkhyen thob bya'i phyir :
bu yi blo gros 'di gyis shig :
de nas khyad par can gyi don zhu ba'i phyir snyims pa me tog dang bcas te thal mo sbyar nas gsol ba 'debs pa 'di'i rjes zlos mdzod /
bla ma slob dpon dgongs su gsol :
gsang ba mchog gi dkyil 'khor du :
sku gsung thugs kyis yongs bzung phyir :
lhag par gnas par mdzad du gsol :
lan gsum /
gnang ba sbyin pa ni /
nyon cig skal ldan bu mchog khyod :
gsang ba mchog gi dkyil 'khor du :
dbang bskur byin gyis brlab pa'i phyir :
ji ltar 'dod pa tshul bzhin bya :
zhes brjod /
tshogs gsag pa'i slad du mdun gyi nam mkhar bla ma rgyal ba zhi khro dam can sangs rgyas byang sems dpag tu med pa dmigs te yan lag bcu pa 'di'i don dran bzhin du rjes zlos /
bla ma bde gshegs mkha' 'gro gnas 'dir gshegs :
nyi zla pad gdan mdzes la dgyes par bzhugs :
lus ngag yid gsum gus pas phyag 'tshal lo :
phyi nang gsang ba'i mchod sprin kun gyis mchod :
sngon nas da bar mi dge bcu bsags bshags :
dus gsum dge tshogs spyod la rjes yi rang :
bdag gzhan yongs grol chos 'khor bskor bar bskul :
'gro don mya ngan mi 'dar bzhugs gsol 'debs :
sgo gsum dge spyad ma lus byang chub bsngo :
mkha' mnyam 'gro rnams sku gsum mngon gyur shog :
nang pa'i theg pa thams cad kyi gzhi rten dang 'jug sgor gyur pa skyabs su 'gro ba'i sdom pa blang ba 'di'i rjes zlos /
thugs rje'i dbang gis 'gro don mdzad :
bla ma rnams la skyabs su mchi :
rtse gcig byin gyis rlob mdzad pa'i :
yi dam lha la\u0f8e
legs nyes stangs 'dzin dngos grub ster :
mkha' 'gro'i tshogs la\u0f8e
lan gsum /
dbang gi ye shes skye ba la rgyud sdom ldan du bsgrub dgos la de'ang sdom gsum rim can 'bogs pa yin pas thog mar so so thar pa'i sdom pa blangs te bsrung snyam pas 'di'i rjes zlos /
ho :
bla ma kun bzang rdo rje 'dzin :
rgyal ba zhi khro sprul 'khor bcas :
chos skyong dam can srung ma'i tshogs :
thams cad 'dus pa'i spyan snga ru :
lus kyi sgo nas srog gcod dang :
rku 'phrog gnod spangs dge bcu bsgrub :
ngag gi sgo nas tshig rtsub dang :
skur 'debs rdzun spangs dge bcu bsgrub :
yid kyi sgo nas gnod sems dang :
log sems spangs nas dge ba bsgrub :
dge tshul dge slong byang chub sems :
so so thar pa'i sdom pa la :
bdag gis rgyun du gnas shing bsrung :
lan gsum /
byang chub sems dpa'i bslab pa la smon 'jug gnyis las tshul khrims gsum ka'i gzhi rten smon pa byang chub mchog tu sems bskyed pa 'di'i rjes zlos /
ho :
dkon mchog gsum po dgongs su gsol :
'di bzung byang chub ma thob bar :
'gro drug sems can thams cad la :
ma dang bu yi 'du shes kyis :
ma brgal ba rnams bsgral ba dang :
ma grol ba rnams dgrol ba dang :
dbugs ma phyung ba dbugs dbyung phyir :
smon pa byang chub sems bskyed do :
lan gsum /
'jug pa'i sems bskyed cing tshul khrims rnam pa gsum la bslab cing bsgrub par bgyi'o snyam pas 'di'i rjes zlos /
sangs rgyas byang chub sems dpa' dang :
sngon gyi rgyal ba thams cad kyang :
sdom pa la ni gnas pa ltar :
deng nas 'khor ba ma stongs bar :
bla med 'jug pa'i byang chub sems :
bdag cag rnams kyis bskyed par bgyi :
phar phyin drug la slob cing bsgrub :
brtson 'grus dag gis thams cad bsgral :
kun don tshul khrims gsum yang bsrung :
bdag gis sems bskyed sdom bzung nas :
ma bsgral bsgral dang ma grol sgrol :
dbugs dbyung mya ngan 'das la 'god :
lan gsum /
don dam shes rab kyi pha rol tu phyin pa'i rtogs dgongs kyis ma zin pa'i bslab pa dug bcas su 'gyur bas rgyas 'debs kyi lta ba don dam byang chub mchog tu sems bskyed pa 'di'i rjes zlos mdzod /
bdag dang mtha' yas sems can rnams :
ye nas sangs rgyas yin pa la :
yin par shes pa'i bdag nyid kyis :
byang chub mchog tu sems bskyed do :
lan gsum /
gsang sngags rdo rje theg pa'i dam tshig gsum ste bsdus pa rigs lnga spyi dang bye brag gi sdom pa bzung snyam pas 'di'i rjes zlos /
ho :
dkon mchog gsum bzung mi gtang ngo :
bla ma yi dam mi spang ngo :
sangs rgyas dkon mchog dam tshig tu :
yang dag snying po'i don la 'jug :
dam chos dkon mchog dam tshig tu :
'phags pa'i gsung rnams dang du blang :
dge 'dun dkon mchog dam tshig tu :
'phags mchog rnams ni spyi bor 'khur :
bla ma yi dam dam tshig tu :
rang sems gtsang ma dpang du 'dzugs :
rdo rje rigs kyi dam tshig tu :
byang chub sems ni spang mi bya :
rin chen rigs kyi dam tshig tu :
sbyin pa dus rnams rtag tu gtang :
pad+ma rigs kyi dam tshig tu :
theg pa gsum gyi chos rnams bshad :
las kyi rigs kyi dam tshig tu :
'gro ba'i don la rab brtson bya :
bde gshegs rigs kyi dam tshig tu :
ngo bo'i don las 'da' mi bya :
thams cad 'dus pa'i dam tshig tu :
kun la yin phyir de dag bzung :
lan gsum bya /
de ltar sdom pa bzung ba de dag thob cing brtan par bya ba'i slad du rdo rje gsum du byin gyis brlab pa la mos pa 'di bzhin du mdzod /
bla ma rdo rje drag po rtsal du gsal ba'i sku gsung thugs las 'od zer 'phros slob ma rnams kyi phung khams skye mched du 'dzin pa'i rtog pa sbyangs /
rnam par shes pa gser zhun ma lta bur dag pa las /
skad cig gis rdo rje sems dpa' zhal gcig phyag gnyis rdor dril 'dzin pa dar dang rin po che'i rgyan gyis brgyan pa'i dpral bar zla ba'i gdan la oM dkar po /
mgrin par pad+ma'i gdan la AHdmar po /
thugs kar nyi ma'i gdan la hU~M sngon po rnams yongs su gyur pa las /
dpral bar sku rdo rje dkar po 'khor lo dang dril bu 'dzin pa /
mgrin par gsung rdo rje dmar po pad+ma dang dril bu 'dzin pa /
thugs kar thugs rdo rje sngon po rdo rje dang dril bu 'dzin pa'i gnas gsum las 'od zer 'phros /
phyogs dus kyi rgyal ba 'khor bcas spyan drangs te gnas gsum du thim pas slob ma rnams kyi sgo gsum rang rgyud du 'dzin pa'i snang grags 'gyu rtog sbyangs /
gdod ma nas dag pa'i ngo bo sku gsung thugs kyi rang bzhin du gyur /
bla ma'i phyag g.yas kyis gnas gsum du dri'i thig le bkod cing 'bru gsum brjod pas gdan gsum dang /
mas yar reg cing 'bru gsum ldog ste brjod pas yi ge gsum gsal gdab /
slar yang rdo rjes yas mar reg cing 'bru gsum brjod pas lha gsum gsal gdab /
de brtan par bya ba'i phyir /
oM na maHsarba ta thA ga ta kA ya wA ka tsit+ta badzra swa b+hA ba At+ma ko\u0f85 haM:
khyed rang rnams kyi sgo gsum sku gsung thugs su shes pa la brten nas rdo rje gsum gyi dam tshig las mi 'da' bar gyis shig
/de ltar sgo gsum lhar shes pas 'dod pa'i yon tan thams cad spang du med par longs spyod pa'i phyir phyi nang gsang ba'i mchod pas gnas so sor mchod pa'i mos pa mdzod /
nyer spyod gnas so sor 'bul ba'i tshul lam chabs cig btegs la /
oM badzra puSh+pe AHhU~M/
nas /
shab+da'i bar dang /
ma hA pany+tsa a mr-ita ba liM ta rak+ta pU dza khA hi :
zhes nang mchod dang /
oM AHhU~M bo d+hi tsit+ta gu h+ya pU dza AHhU~MH
zhes gsang mchod phul la /
de ltar mchod pas chags sogs dug lnga ye shes lnga dang dug gsum sku gsung thugs su gyur /
snang zhing srid pa'i gzugs snang thams cad sku'i phyag rgya /
sgra grags pa thams cad gsung gi phyag rgya /
dran rtog thams cad thugs kyi phyag rgya /
de thams cad zung 'jug ye shes kyi phyag rgya ste phyag rgya bzhir ngo shes pa ni gsang sngags kyi rten 'brel thog mar bsgrigs pa lags so //
so shing bsang sbyang /
stong pa'i ngang las so shing tshad dang mtshan nyid thams cad tshang ba slob ma rnams kyi las dang dngos grub brtags pa'i nus ldan du gyur /
so shing gi ra bar sa la pad+ma 'dab brgyad bris pa la dri'i thig le dang nas kyi tshom bu bkod pa mdun du bzhag
/khyed rang rnams thal sbyar gyi bar du so shing bzung la 'dor ba'i tshe mtheb chen gnyis sprad pas rtsa ba bzung zhing sos 'cha' ba'i tshul bya /
mdzub mos rtse mo mnan /
khong pa'i nang nas nad gdon sdig sgrib thams cad skyugs sman btang ba bzhin phyir 'thon /
rtse'i me tog so shing gi ra bar ltos med du dor ba dang lhan cig par 'di'i rjes zlos mdzod /
ho :
bla mas gnang ba'i so shing 'di :
lha dang dngos grub brtag pa'i phyir :
maN+Dal dbus su bdag 'dor gyi :
gang yin skal ldan der 'bab shog :
badzra hA sa ha /
zhes 'dor ro //
de ltar dor ba'i mtshan ma'ang /
gzhung las /
dris byugs tshom bu dgu yi dbus :
gtso dang 'khor brgyad rigs nges shing :
steng 'og sa 'am mkha' la spyod :
phyogs bzhir zhi rgyas dbang drag la :
mtshams bzhir bum bzang dpag bsam shing :
ba dang lo tog la sogs 'grub :
rang ngam slob dpon phyogs bstan na :
phyag rgya chen po mchog thob bo :
zhes gsungs pa ltar nges par mdzod cig
/dung chu bsang sbyang /
slob ma'i rtsa khams kyi dri ma sbyong ba'i nus ldan du gyur /
yig brgya kha shas bzlas la byin brlab /
khyor chu lan gsum 'thung zhing lhag ma rgyab tu dor bas rtsa khams kyi dri ma mtha' dag dag nas lus shel gong phyis pa ltar gyur par mos shig
/des rtsa khams kyi dri ma dang ngag gi sgrib pa dag rmi lam gsal bar byas pa yin no //
srung skud lnga bsgril lus tshad sum lteb rdo rje'i mdud pa gsum byas pa las chus bsang sbyang /
ye shes kyi kha dog lnga dang ldan pa'i srad bu lus 'dom gang gru bzhis sgo gsum gyi bar gcod bsrung phyir 'dom gang pa /
sku gsung thugs mtshon pa'i mdud pa gsum ldan /
rtsa khams kyi bar gcod nyin mtshan du bsrung phyir nyis bskor gyis 'ching ba'i nus ldan du gyur /
rtsa sngags hU~M dang las sngags so lnga pa 'ga' zhig bzlas te lag gnyis kyi snyim par 'phur zhing sngags kyis btab ste pho'i dpung pa g.yon dang mo'i g.yas su nyis bskor gyis 'ching zhing /
phyag bzhes ltar rdo rje'i mdud pas dkris pa'i steng las bum gyi chus brlan cing rdo rje rgya gram du bzhag la /
hU~M:
ye shes lnga ldan srad bu 'di :
sku gsung thugs kyi mdud par ldan :
g.yon gyi dpung par bcings pa yis :
sgo gsum bar gcod bgegs srung shog :
oM badzra ma hA kro d+ha pad+ma kro d+hI shwa ri badzra kI li kI la ya ma hA yak+Sha kA la rU pa karma raM raM dz+wa la raM kA ya wA ka tsit+ta rak+Sha rak+Sha hU~M phaT/
ku sha'i phon po che chung gnyis bsang sbyang /
stong pa'i ngang las d+hIHlas ku sha che ba /
hU~M las chung ba sngo ljang reg na bde ba'i gtsang byed du gyur /
hU~M dang d+hIHhU~M bzla /
bla mas phyag rgya bsnol zhing g.yas su ku sha che ba dang g.yon gyis chung ba bzung /
slob mas ma bsnol bar blangs te /
hU~M:
las 'phro skal ldan rigs kyi bu :
ku sha gtsang ma'i rtswa mchog 'di :
dngos grub mtshan rtags gsal ba'i phyir :
khyod nyid nyal ba'i sngas stan gyis :
d+hIHhU~M/
de ltar ku sha'i sngas stan sbyin pa de nyid las che ba gdan 'og tu rtse mo sngas su bstan /
chung ba sngas 'og tu rtse mo mdun bstan du 'jog la /
gzhung las /
de nas seng ge'i nyal stabs kyis :
mgo shar kha byang phyogs par nyal :
snying gar hU~M dkar gsal la 'tsher :
de yi 'od kyis snying nang gi :
mun pa ma lus sel bar bsam :
hU~M yig yi ge brgya pa dang :
rmi lam gsal ba'i sngags 'di bzla :
tad+ya thA:
oM mu tsi li ma hA ni dan d+hi ri swA hA:
brgya'am nyer gcig la sogs bzla :
sgo gsum 'khrul rtog spangs la nyal :
zhes 'byung ba ltar bya dgos so //
kye ho :
skal ldan rigs kyi bu :
deng nub mtshan ma bzang mthong na :
deng nas rgyal ba'i dkyil 'khor mthong :
dga' dang 'dun pa legs gyis la :
gang byung nga la drang por smros :
zhes brjod /
'jig rten du sangs rgyas byon te chos gsung pa ni mchog tu dkon te u dum+bA ra'i me tog dang chos mtshungs /
de bas kyang theg chen sngags lam gsung ba ni mchog tu dkon pa ste /
gu ru nyid kyis /
sangs rgyas bstan pa rmad byung bsam yas la :
khyad par 'phags pa'i bstan pa rnam gsum byon :
sangs rgyas shAkya thub pa'i zhing khams 'dir :
gsang sngags theg pa chen po'i bstan pa byon :
zhes gsungs pa'i phyir /
de lta bas na bskal bzang sgron me bzhi pa shAkya thub pa'i bstan pa la gsang sngags rdo rje theg pa'i bstan pa dar smin rgyas pa'i tshul gyis byon pa las /
bstan pa'i yang snying snga 'gyur rdo rje theg pa'i lam bzang por zhugs te smin byed kyi dbang nos shing grol byed kyi lam nyams su len pa 'di skal ba ches bzang la /
khyad par sang nyin dkyil 'khor chen po mthong bar 'gyur ro snyam ste spro dga' phun sum tshogs pa'i sgo nas do nub bla mas ji ltar bstan pa bzhin nyal ba'i rnal 'byor la gnas par mdzad dgos shing /
slob ma lhag par gnas pa'i rim pa legs par grub pa'i dge ba sems can gyi don du bsngo bar zhu /
bsod nams 'di yis sogs chos bsngo byas la slob ma gyes /
dkyil 'khor gyi mchod pa rnams kha gso /
spro na las byang ltar phyi nang gsang mchod 'bul /
bsdu na /
gu ru d+he wa DA ki nI sa pa ri bA ra ar+g+haM sogs kyis mchod /
ma hA pany+tsa a mr-ita ba liM ta rak+ta sarba pU dza khA hi :
zhes sman gtor rak+ta 'bul /
yig brgya lan gsum brjod /
rdor dril thogs la /
hU~M:
dus gsum sangs rgyas 'dus pa'i gtso :
thugs rje'i byin rlabs byang sems ldan :
dgongs pa rna brgyud thugs bcud mnga':
rgyud grol byang chub lam la 'dzud :
dus gsum bla ma bka' drin can :
thams cad gsan cing dgongs su gsol :
rang bzhin lhun grub pho brang nas :
bla ma rgyal ba yongs rdzogs lha :
sku gsung thugs yon phrin las dang :
ma mo rig 'dzin 'jig rten lha :
bdag la gsan cing dgongs su gsol :
ma mo mkha' 'gro dam tshig can :
sangs rgyas bstan pa 'dzin skyong srung :
dmod pa drag sngags mthu dang ldan :
sgrub mchog skyong mdzad rnams kyang dgongs :
dkyil 'khor bzang po sang bris nas :
bdag cag bsnyen sgrub las gzhung srong :
sta gon la ni gnas par mdzod :
lan gsum brjod mthar /
rdo rje khu tshur gan rkyal gyi mthe'u chung gnyis sbrel zhing mdzub mo mdud pa smin mtshams su ldog ste /
hU~M badzrot+tiSh+Tha :
zhes brjod pas rten dang brten par bcas pa'i sta gon gyi lha nam mkhar btegs pa nyi zla'i ga'u kha sbyar ba'i bar 'od kyi drwa gur nang du bzhugs par bsam /
de la A li kA li'i phreng bas rgya gram du rgyas btab par mos la dbyangs gsal lan gcig brjod la tshom bu bum pa mchod gtor rnams logs su bzhag go
/de nas dkyil 'khor bkod pa'i dbus su khri'u la sngar sta gon byas pa'i rnam bum dang gtor chen /
sku rten rnams bum pa'i kha tshang ngam mdun du 'jog
/dbus su gnam lcags rdo rje rtse dgu dang dril bu /
shar du rdor dril /
shar lhor rdo rje ban+d+ha /
lhor 'khor lo be con /
lho nub tu bdud rtsi'i ga'u /
nub tu pad+ma rnge'u chung /
nub byang thod pa bum ril /
byang du lcags phur /
byang shar snying phreng rnams dang rigs lnga'i dbu rgyan /
rdor dril /
dur khrod kyi chas /
shar du thod pa bdud rtsis bkang ba dang mar me /
lhor me long la sin+d+hu ra'i thig le bkod pa dang rig ma'i gzugs brnyan /
sman thod /
nub tu tshe'i 'brang rgyas dang rak+ta /
byang du man shel me long mchod yon rnams bkod /
byang shar du mtshams 'dzin nas g.yas skor gyis chu gnyis nyer spyod bkod /
dbang lnga'i me tog sogs drag mchod phreng tshar du bsham /
dkyil 'khor gyi phyogs gang bder gter srung gi mchod gtor rnams dang tshogs kyi 'khor lo /
sngon rjes kyi gtor 'bul bya rgyu rnams dang /
mig dar /
cod pan /
mig thur /
dam chu'i snod du chang la chos sman btab pa /
slob ma'i nyer spyod sogs kyang mi brel bar gsag go
/gnyis pa dngos gzhi la gnyis /
dkyil 'khor sgrub mchod dang /
dbang bskur ba'o /
dang po ni /
sngon 'gro gzer lnga /
bdag bskyed rgyal chen mchod pa sogs zur rgyan dang phrin las dngos la zhugs nas bgegs gtor /
bshags pa /
byin 'beb /
sman raka gtor mchod byin rlabs /
ting 'dzin gsum nas spyan 'dren bar gyi lus dkyil sgom tshul /
rgyud   yang gsang 'dus pa   sgrub thabs   sgom byang gsal sgron   man ngag   bla ma'i gsung rgyun phyag bzhes   ltar dang /
mdun bskyed dkyil 'khor gsal 'debs sgrub chen logs su bkol ba sngar lha sta gon skabs drangs pa ltar dang /
bum bskyed zur bkol ltar bskyed pa grub rjes bdag mdun bum gsum /
thun mong du spyan 'dren nas rtags bstod kyi bar las byang gi dkyus dang /
'dzab bzlas bya tshul sogs lha sta gon gyi skabs ltar rgyas par bya /
'dzab bskul dang don bstod gnyis kyi bar du spro na le'u bdun ma sogs gsol 'debs bya /
don bstod kyi rjes su mgon po bstan srung yongs rdzogs gtang /
sngags srung ma sogs mdzod lnga'i srung ma gzhan rnams rgyas mchod grub na legs shing ma grub na bsdus mchod bya /
tshogs 'khor chab dang bdud rtsis bran te /
byin rlabs nas dam can srung ma'i thugs dam skong gyur cig :
ces pa'i bar phrin las ltar dang /
rtsa gsum skong gso yang btang /
skabs der spro na bdag 'jug rgyas par blang /
yang na sgyu 'phrul ltar rig pa'i me tog dor la /
dkyil 'khor yol bas bsgrib bo //
gnyis pa dbang bskur ba la gnyis /
dkyil 'khor du 'jug pa dang /
dbang dngos so //
dang po ni /
sta gon la gnas pa'i slob ma rnams la las bum gyi chus khrus bya /
bgegs gtor gtang zhing mtshams gcod srung 'khor sta gon skabs ltar bya /
sems bskyed gsal btab la /
de'ang mnga' bdag nyang rin po che'i gter lung las /
'di nas nub byang brag nag rtsar :
rdo rje bdud 'joms las 'phros nas :
mnga' ris rgyal po skyob par 'gyur :
zhes dang /
rang gter las /
ri bo bkra bzang shar 'dabs su :
sna nam rdo rje bdud 'joms kyi :
sprul pa rgod kyi ldem 'phru can :
sbas tshul snying rjer ldan pa 'byung :
zhes gsungs pa ltar byang phyogs tho yor nag po'i yul ri bo bkra bzang gi shar mdun du gur ser hor gyi rigs las /
gter ston rig 'dzin chen po dngos grub rgyal mtshan glang lo la sku bltams /
lung nas bshad pa'i khyad par gyi mtshan rtags rnams tshang zhing dgung lo bcu gnyis pa la dbu gtsug tu rgod kyi sgro gsum skyes pa sogs byung /
nyer lnga pa la bdud rtsi'i chu mig nas klu'i man shel rnyed /
rgyang nas ri khrod pa bzang po grags pa'i kha byang la brten nas dgung lo nyer dgu pa rta'i lo la bkra bzang rtse nas gter gyi lde mig spyan drangs /
sum cu pa la zang zang lha brag nas gter chen spyan drangs te /
de yang mdzod lnga thun mong du lnga brgya phrag gcig gi chos gter zab mo 'gran zla dang bral ba'i gter sgo phyes nas bstan 'gro'i don rgya cher mdzad pa yin la /
de dag las skabs su babs pa ni ji skad du /
lho phyogs gser mdzod ser po na :
bla ma dpal chen he ru ka :
khro bo'i tshul du sgrub thabs yod :
ces gsungs pa ltar lho gser mdzod ser po nas byon pa'i thugs sgrub drag po rtsal chos tshan nyer lnga pa 'di ni phyi nang gsang ba'i thugs sgrub skor gsum gyi yang bcud yin cing /
'di la'ang sras brgyud /
slob brgyud /
yum brgyud dang gsum las /
'dir sku sras rnam rgyal mgon po nas brgyud pas sras brgyud gtso che zhing gzhan du slob brgyud kyi chu bo yang gcig tu 'dres pa ste /
gnam la rdo rje'i rwa ma zhig
/sa la dkyil 'khor gyi bkrag ma yal /
bar na sman raka gi mtsho ma skam /
dam nyams 'dres khyer gyi sel ma zhugs /
mi bar du khyis ma chod /
byin rlabs kyi drod ma yal ba 'di nyid kyi dbang bskur ba bgyi ba la slob dpon gyi bya ba rnams legs par grub zin pas /
da khyed rang slob ma rnams kyi ngo skal du gyur pa bla ma dang dkyil 'khor gyi gtso bo tha mi dad pa la /
rdo rje drag po rtsal gyi dkyil 'khor du 'jug pa'i chos rnams zhu ba'i yon du maN+Dal phul /
snyim pa me tog dang bcas te thal mo sbyor la gsol ba 'debs pa 'di'i rjes zlos mdzod /
he ru ka dpal khyod la 'dud :
thar lam chen po bdag 'dod de :
de nyid dbang dang dam tshig dang :
mgon po dpa' bor skyabs song nas :
theg chen khang bur 'jug pa dang :
mkhyen rab ye shes bdag la stsol :
ces dang /
kye ho :
tshogs kyi dkyil 'khor chen po 'dir :
sangs rgyas kun dang gnyis med dpal :
bla ma rdo rje slob dpon dgongs :
bdag cag sgo 'dir 'jug par zhu :
lan gsum bya /
de'i lan du /
sngon sbyangs skal par mi ldan na :
'jug par dka' la nyes dmigs che :
bka' 'das 'dir sdug phyi mar brlag :
las 'phro med na phyir dengs shig :
ces brjod pa'i lan gsol bar mos nas 'di'i rjes zlos /
ho :
bdag cag skal ldan rigs kyi bu :
byang chub snying por mchis bar du :
bka' bsgrub dbang zhu dam srung lags :
gsang ba'i dkyil 'khor 'jug par zhu :
lan gsum /
bla mas rjes gnang ni /
ho :
bla ma zhi khro gsang ba'i lha :
dus gsum 'gro skyob 'dren pa'i dpal :
bsnyen cing bsgrubs nas tshogs bsgrub phyir :
snod ldan khyod la 'bog par bya'o :
oM AHhU~M:
dkyil 'khor du dbang bskur ba la ma rig gis bsgribs pa mtshon phyir 'bru lngas mig dar bkab par mos mdzod /
A khaM wI ra hU~M/
zhes gdong dgab /
rang rig byang chub sems de nyid rten dang brten par phyi rol tu shar ba la lag stong du mjal mi rung bas phyag rten du me tog gi phreng ba re sbyin par mos mdzod /
cod pan gtad la /
u dum+bA ra man+dA ra :
yongs 'du dang ni mAl+li ka :
kar+Ni kA yi phreng ba 'di :
legs par mnos la bus zungs shig :
A khaM wI ra hU~M/
de nas mdun gyi nam mkhar sogs tshogs zhing gsal btab la /
rdo rje slob dpon sangs rgyas dpal //
sogs kyis rgyun bshags bya /
skyabs sems sdom lung rnams kyang sta gon skabs ltar blang /
de nas sdom pa bsgrag pa ni /
dur khrod gsang ba'i dkyil 'khor 'dir :
'jug spro dngos grub 'tshal ba na :
lha dang snying po bsgrub pa yi :
dam tshig gnyan po bsrung nus sam :
zhes dris pa'i lan du 'di'i rjes zlos /
bla mas gang gsungs bka' bzhin du :
yi dam gsang ba'i dkyil 'khor gyi :
dngos grub rnam gnyis nod 'tshal gyi :
dam tshig gnyan po shin tu bsrung :
zhes zhu /
de nas thams cad rnal 'byor du sems bskyed pa'i slad du /
byang chub sems gnyis rang la gnas pa'i phyir khyed rang rnams kyi snying gar kun rdzob byang sems gyi ngo bo zla ba'i dkyil 'khor nya gang ba /
de'i steng du don dam byang sems kyi ngo bo hU~M las byung ba'i rdo rje dkar po rtse lnga pa hU~M gis mtshan pa zhig gsal thob la /
de lta bu'i bden gnyis kyi ngo bo byang chub sems gnyis bzung snyam pas 'di'i rjes zlos mdzod /
oM sarba ta thA ga ta yo ga tsit+ta ut+pA da yA mi :
snying gar dri bzang chus brlan pa'i steng rdo rje gyen du bzhag
/dri bzang chus snying gar brlan pa ni byang chub sems kyi rlan dang mi 'bral ba'i don dang /
rdo rje snying gar bzhag pas don dam byang sems dang mi 'bral bar zungs shig pa'i don rdo rje de las ye shes lnga ldan 'od zer gyi rnam pa 'phros te snying ga'i mun pa mtha' dag bsal te phyogs lhung med pa'i bden gnyis kyi don rgyud la skyes par mos mdzod /
oM su ra te sa ma ya satwaM hoHsid+d+hi badzra ya thA su khaM:
zhes brjod /
mdun bskyed kyi dkyil 'khor gyi gtso bo'i thugs ka dang slob dpon gyi thugs las sprul pa'i khro bo rdo rje gnod sbyin gyi tshogs bsam gyis mi khyab pa nam mkha' gang bar spros /
byang chub kyi sems lam du byed pa la bar du gcod pa'i bgegs rnams dpag tshad brgya'i mthar bskrad par mos mdzod /
las bum gyi chu 'thor zhing /
oM badzra yak+Sha kro d+ha ha na ha na hU~M phaT:
ces ci rigs brjod /
de nas bla mas /
bu khyod su yin ci la dga':
zhes 'dun pa nges pa dris pa'i lan du 'di'i rjes zlos /
skal bzang bdag lags bde chen la :
zhes brjod /
de yis ci byed bu khyod la :
zhes rigs nges pa dris pa'i lan du /
sangs rgyas mchog gi dam tshig go :
zhes brjod /
de ltar byang chub tu sems bskyed pa'i drin lan du bla ma dang byang chub sems dpa' mkha' khyab kyi sems can dang bcas par lus phul bar dmigs te 'di'i rjes zlos /
oM gu ru bud+d+ha bo d+hi satwA ya pU tsa ba tsa naM At+ma naM nir+ya ta yA mi :
lan gsum /
de'i dge ba'i rtsa ba bsngo ba'i don du rjes zlos lan gsum gyis me tog 'dor bar mdzod /
bde gshegs byang chub sems dpa' la :
dag pa gsum gyi lus 'bul lo :
tshe rabs bgrangs pa'i dge ba rnams :
bsdus te byang chub chen por bsngo :
lan gsum /
dkyil 'khor gyi gtso bo dang bla ma gnyis su med pa'i thugs ka nas las kyi rdo rje zhig 'phros te /
des khyed rang rnams kyi lag tu rdo rje phyed sbyin pa nas bzung ste yol ba'i phyi nas nang du drangs par mos mdzod /
slob ma'i gtso bo zhig la rdo rje phyed 'jur bcug la /
hU~M:
khams gsum 'khor ba'i sems can rnams :
rgyud drug lam gyi sgo bcad pas :
mtho ris thar pa'i sgo phye ste :
dpa' bo yang snying 'bru lnga yis :
bla med mchog gi gnas su drangs :
oM AHhU~M swA hA:
dzaHdzaHhU~M dza :
zhes brjod pas bla ma'i gnas lngar dpa' bo 'bru lnga gsal ba las 'od zer lcags kyu'i rnam pa can 'phros te dkyil 'khor khang pa'i nang du drangs par mos mdzod /
de rnams kyis dkyil 'khor phyi 'jug gi rim pa grub pa lags so //
bu 'dir shog cig ci bde bar :
las brjod rim pas 'gro ba la :
sku gsung thugs kyi rdo rjer bzung :
rdzogs pa'i ye shes bde chen po :
ser sna med par gnas pa'i phyir :
stong zhing rang sems brtan por bzung :
gsang ba mchog gi dbang bskur sbyin :
ces brjod pa'i lan dang nang 'jug gi slad du 'di'i rjes zlos mdzod /
ho :
ye shes kyi dkyil 'khor sgo bzhi ru :
bdag cag 'jug par 'tshal lags kyi :
yongs rdzogs lha dang zhal mjal zhing :
dbang chen rab 'byams bskur du gsol :
lan gsum /
khyed rang rnams las kyi rdo rjes sna drangs te dkyil 'khor la 'dod snam gyi steng nas bskor ba lan gsum byas /
phyogs kyi sgo bzhi nas phyag phul te shar sgor 'khod par mos mdzod /
de nas bla ma bzhengs te dkyil 'khor la phyogs pas dril bu gsil zhing /
skye 'gag 'gyur med phrin las thams cad rdzogs :
rang byung thugs rjes 'gro drug sgrol bar mdzad :
yid bzhin nor bu'i dngos grub char ltar 'beb :
rdo rje drag po rtsal la phyag 'tshal bstod :
ces dkyil 'khor la bstod nas /
hU~M:
dkyil 'khor lha tshogs ma lus dgongs :
sems can sdug bsngal sel bya'i phyir :
de bzhin gshegs pa thams cad kyi :
pho brang dkyil 'khor yongs rdzogs 'dir :
bdag gi slob ma gzhug par bgyi :
sku gsung thugs kyis byin gyis rlobs :
zhes gsol bas dkyil 'khor gyi lha tshogs rnams 'dzum pa'i mdangs dang ldan te /
hU~M:
gsang ba mchog gi dkyil 'khor du :
byang sems ldan pa'i bu dag la :
rang rig sku dang ye shes kyi :
dbang dang gdams pa khyod kyis ston :
oM AHhU~M zhes gnang ba bstsal bar gyur /
de nas brda'i sgo dbye ba ni dpon slob thams cad sor mo nang bsdams kyi phyag rgya dang bcas te rjes zlos /
hU~M:
rig pa rang ngo shes pa yis :
thim la ma rmugs rang sor gnas :
phyogs ris med par mnyam pa la :
so sor ma 'dres 'od lnga gsal :
de la phrin las thogs pa med :
rang byung ye shes chen po yi :
phyogs bzhi'i sgo bzhi dbye ru gsol :
b+h+rU~M pra be sha ya phaT:
phyag rgya bkrol zhing shar sgo'i nang du slebs pas /
de'i tshe dkyil 'khor gyi lha tshogs las 'od byung rang gi smin mtshams nas zhugs lus gang bas tshad med bzhi'i don rgyud la skyes par mos la /
thal mo sbyar te brda phyag 'tshal ba'i rjes zlos /
hU~M:
rang rig sangs rgyas 'byung ba'i rgyu :
de nyid ston pa bla ma'i mchog :
yang dag don ston sangs rgyas la :
dus gsum rgyun du phyag 'tshal lo :
hU~M he ru ka a ti pU ho :
pra tIts+tsha ho :
dam tshig rdo rje rtse gcig pa'i phyag rgya bcas la dam bca' bzung ba'i rjes zlos /
hU~M:
chos rnams sna tshogs 'dul ba'i don :
kun gyi lam la 'jug mi dgos :
rig pa rang ngo shes pa la :
ma yengs gnas pa chos nyid lam :
mi 'phro ma rmugs rang gsal ba :
'du 'bral med par dam bca' 'o :
hU~M badzra sa ma ya hU~M:
de nas ye shes pa dbab pa'i sngon 'gro dam la bzhag pa bzhi po rim par 'byung ba la snyan gtod cing don yid la zungs shig
/rdo rje spyi bor bzhag la /
deng 'dir de bzhin gshegs pa rnams :
khyod la byin gyis brlab par 'gyur :
de yi phyir na gzhan dag la :
cung zad tsam yang ma smra zhig :
rdo rje snying gar bzhag la /
de bzhin he ru ka dpal gang :
khyod kyi snying la gnas par gyur :
tshul de gzhan la ma smra zhig :
smras na gzhan du dral te gshegs :
bdud rtsi'i dam chu sbyin te /
'di ni khyod kyi dmyal ba'i chu :
dam tshig bsrungs na dngos grub thob :
'das na myur du brlag par 'gyur :
rdo rje bdud rtsi'i chu thungs shig :
sa ma ya i dan+te na ra kan :
slob dpon gyi phyag g.yas pa rdo rje dang bcas slob ma'i spyi bor bzhag la /
ho :
de ring phan chad bu khyod kyi :
rdo rje sems dpa' nga yin gyis :
nga la brnyas par ma byed cig :
ci bsgo ba la nyan par byos :
zhes so //
ye shes dbab pa zhu ba'i yon du maN+Dal phul /
gsol ba gdab pa 'di'i rjes zlos mdzod /
ho :
dpal ldan sangs rgyas kun bdag nyid :
brtse bas dgongs te bdag la yang :
dbang bskur bdud rtsi chen po nyid :
deng 'dir rab tu stsol bar mdzod :
lan gsum /
de nas thugs gzhan du ma yengs par dmigs pa 'di ltar mdzod /
las bum gyi chu slob mar 'thor zhing /
oM badzra yak+Sha kro d+ha ha na ha na hU~M phaT:kyis bsang /
brtan g.yo snod bcud dang phung khams skye mched thams cad mi dmigs pa stong par gyur /
de'i ngang las gnas khang 'di nyid 'og min dang gnyis su med pa'i dur khrod 'bar ba'i gzhal yas khang mtshan nyid thams cad yongs su rdzogs pa'i dbus su /
khyed rang gi gzhi lus skad cig gis bcom ldan 'das rdo rje gzhon nu mthing nag zhal gsum phyag drug zhal g.yas dkar g.yon dmar dbus mthing ba /
phyag g.yas gnyis rdo rje rtse dgu dang rtse lnga /
g.yon gnyis me dpung dang kha T+wAM ga
/mtha' ma gnyis kyis ri rab phur bu 'dril zhing zhabs bzhi brkyang bskum du bgrad pas ru dra pho mo nyi zla pad+ma'i gdan la 'gying ba /
rdo rje'i gshog pa can yum 'khor lo rgyas 'debs ma sngon mo rdo rje dang thod khrag 'dzin pa khro mo'i rgyan chas can dang mnyam par sbyor ba /
dpal dang dur khrod kyi chas thams cad kyis brgyan pa ye shes kyi me 'bar ba'i klong na bzhugs par gsal btab pa'i thugs kar pad+ma 'dab brgyad kyi steng du lha 'di rnams gsal 'debs par mdzod /
rang gi snying ga'i dbus nyid du :
bde gshegs kun 'dus drag po rtsal :
mthing nag zhal gcig phyag gnyis pa :
g.yas pa gnam lcags rdo rje 'dzin :
g.yon pa gser gyi dril bu bsnams :
zhabs gnyis gyad kyi dor stabs mdzad :
dbu skra thor tshugs rigs lngas brgyan :
spyan gsum 'od 'phro mche ba gtsigs :
zab chen ber smug rus rgyan can :
dur khrod chas brgyad rgyan gyis mdzes :
yum ni rdo rje phag mo mthing :
g.yas g.yon gri gug thod khrag bsnams :
khro mo'i zhal la mdzes pa'i gzugs :
spyi gtsug phag zhal ngur sgra sgrog :
rus pa'i rgyan drug sku la gsol :
yab yum gnyis su med par bsgom :
phyogs mtshams pad+ma 'dab brgyad la :
shar du dpal chen he ru ka :
mthing nag rdo rje dung dmar 'dzin :
yum chen kro d+hI shwa ri ma :
shar lhor mngon rdzogs he ru ka :
mthing nag rdo rje thod khrag bsnams :
yum chen nyid bzhi mu kha le :
lho ru 'jam dpal gshin rje gshed :
mthing nag 'khor lo sdigs mdzub can :
yum chen be ta lI dang 'khril :
lho nub che mchog he ru ka :
smug nag rdo rje dril bu bsnams :
yum chen khro mo gnam zhal ma :
nub tu pad+ma he ru ka :
dmar nag pad+ma dril bu bsnams :
yum chen pad+ma gzi ldan ma :
nub byang dregs pa kun 'dul ni :
mthing nag rdo rje thod khrag bsnams :
yum chen srid pa spyi 'dul ma :
byang du rdo rje gzhon nu'i sku :
mthing nag rdo rje phur pa bsnams :
yum chen 'khor lo rgyas 'debs ma :
byang shar stobs ldan nag po ni :
mthing nag rdo rje tsit+ta bsnams :
yum chen 'byung ba lnga yi bdag :
kun kyang dregs pa brdzis pa'i gdan :
rngam brjid rol pa'i stabs su bzhugs :
lus kyi rtsa nang thams cad du :
dpa' bo mkha' 'gro yab yum bzhugs :
steng 'og rgyun lam sgo bzhi na :
sgo srung khro mo chen mo bzhi :
kha sgor dkar mo lcags kyu 'dzin :
sna sgor sngon mo zhags pa 'dzin :
gsang sgor dmar mo lcags sgrog 'dzin :
rlung sgor ljang mo dril bu 'dzin :
de ltar lha rnams gsal bar bsgom :
de ltar khyed rang rnams bskyed rim dang ldan pa'i ngang nas /
bla ma dang dkyil 'khor gyi gtso bo tha mi dad pa la gus 'dud dung bar byas pa'i rkyen gyis dkyil 'khor gyi gtso bo'i thugs ka nas 'od zer 'phros pa dang /
khyed rang rnams kyi gnas gsum gyi yig 'bru las 'od zer phyogs bcur 'phros pas /
phyogs bcu'i zhing khams nas rgyal ba sras dang bcas pa ma lus shing lus pa med pa thams cad dang /
'og min chos kyi dbyings kyi pho brang nas sku gsum brgyud pa'i bla ma rnams dang /
khyad par lho nub zangs mdog dpal ri pad+ma 'od kyi gzhal yas khang chen po nas /
rig 'dzin chen po pad+ma 'byung gnas bzhugs pa'i thugs dam gyi rgyud bskul te thugs gnyis su med pa'i ye shes kyi ngo bor gyur pa'i bla ma kun 'dus rig 'dzin rdo rje drag po rtsal gyi dkyil 'khor gyi lha tshogs la dpa' bo mkha' 'gro dam can srung ma'i tshogs kyis bskor ba tshad med grangs med   pa thams cad nam mkha' la sprin phung bzhin du 'thib /
sa gzhi las na bun bzhin du phyur /
bar snang las char ltar babs te khyed rang rnams kyi lus ngag yid gsum la rdo tsha mo la kha ba babs pa bzhin du sib sib thim pa'i mos pa mdzod /
'beb pa'i rdzas bdug
/rol mo dbyangs dang bcas pas /
hU~M:
bzhengs shig pad+ma 'byung gnas mkha' 'gro'i tshogs :
zhes sogs kyis bzhengs bskul tshang ma'i mjug
/bdag dang 'gro drug sems can thams cad la :
zhes pa'i tshab tu /
bdag dang las can chos la spyod pa rnams :
zhes bsgyur /
thugs rjes gzigs la gnas 'dir gshegs su gsol :
zhes pas spyan drangs /
hU~M hU~M hU~M:
oM badzra A ral+li hU~M dza :
ma hA su kha ni :
de ba dat+ta hU~M hU~M:
zhes dbab /
de lta bu'i ye shes pa brtan par bya ba'i phyir du spyi gtsug tu rdo rje rgya gram bzhag par mos mdzod /
tiSh+Tha badzra lan gnyis brjod cing rgya gram du bzhag go
/de nas khyed rang rnams mig dar dang bcas te dkyil 'khor gyi nam mkhar ltos la kha dog ji ltar mthong ba smros shig
/ces dris la gang mthong smrar gzhug
/dkar pos zhi ba /
ser pos rgyas pa /
dmar pos dbang /
ljang gu'am nag pos drag po /
khra bos las sna tshogs 'grub pa yin no //
zhes lung ston bya /
me tog 'dor ba ni /
khyed rang rnams lag gnyis thal sbyar gyi bar du me tog gi cod pan bzung ste /
dkyil 'khor gyi lha la bzang ngan med kyang las dang rigs mthun gyi lha zhig la 'bab par shog snyam pas dkyil 'khor du me tog dor ba 'di'i rjes zlos mdzod /
hU~M:
dur khrod gsang ba mchog gi dkyil 'khor du :
rin chen byang chub sems kyi me tog 'di :
sku gsung thugs kyi dbyings su bdag 'bul gyis :
dngos grub rnam gnyis bdag la bstsal du gsol :
bo d+hi tsit+ta pra tI pU dza ho :
gsang mtshan gsar du 'dogs dgos na so shing gi ra ba lta bu'i 'dab brgyad steng du dor la phyogs mtshams dbus sogs gar babs ngos bzung ste ma brjed par byas la /
rigs dang mthun pa'i gsang mtshan 'og tu ming dbang gi skabs su 'dogs /
de ltar min na dkyil 'khor du dor ba'i stangs ka tsam bya /
de ltar phul ba'i me tog gi phreng ba de dkyil 'khor nas slob dpon gyis blangs te khyed rang rnams kyi mgo bor lan gsum dkris te spyi bor bzhag pas dbang dang po me tog gi phreng ba'i dbang thob par mos mdzod /
oM pra ti gr-ih+Na satwaM i maM satwa ma hA bA la :
zhes me tog cod pan mgo bor lan gsum bskor te spyi bor bzhag go
/de nas bla ma bzhengs la dkyil 'khor gyi shar sgor phyogs pas rdo rje dpral bar lan gsum gsor thugs kar brten pa /
thabs mchog stong pa nyid kyi rdo rje sku gsum rang la 'char ba'i don dang /
g.yon pas dril bu lan gsum dkrol te sta zur g.yon du gyen la bstan te bzung ba ni /
shes rab stong pa nyid kyi sgra mthar stong pa'i rang mdangs snying rje dang ldan pa'i don /
rdor dril dang bcas pad skor byas la thugs kar bsnol te bzung la /
glu ye shes kyi mchod pa ni /
hU~M:
khro tshogs hU~M sgra ti ri ri :
drag po'i sgra la snyan pa'i gdangs :
'og min chos dbyings pho brang du :
kun tu bzang po'i mchod pa 'bul :
ma hA dz+nyA na te te hU~M:
te na te te hU~M:
zhes brjod /
bla ma dang dkyil 'khor gyi lhas sgrub lung phog par mos mdzod /
dkyil 'khor bdag mnyam rtogs pa la :
rang byung ye shes rang rtsal du :
sgyu ma lta bu'i sems can la :
sgyu ma lta bu'i chos bstan dang :
sgyu 'phrul drwa ba mngon rdzogs pa :
byang chub ci nas thob par byos :
mig thur thogs la /
hU~M:
sngon gyi rgyal ba mig mkhan gyis :
gzung 'dzin rab rib bsal ba ltar :
bu khyod kyi ni mi shes pa'i :
rab rib nga yis bsal bar bya :
badzra tsak+ShuHpra be sha ya phaT:
ces brjod la mig dar bsal /
rdo rje'i phyag shing gis dkyil 'khor bstan la /
ho :
bu khyod rtsol sems ma chung zhig :
rang byung ye shes phyi nang med :
zang thal bla ma yi dam lha :
rang la rtag tu gnas pa'i phyir :
phyi nang gsang ba de kho na'i :
dkyil 'khor bzang po 'di la ltos :
sngags dang phyag rgya'i dngos grub thob :
rtag tu dam tshig gnyan po srungs :
sa ma ya i dan+te na ra kan :
de'ang mtshon byed dpe'i dkyil 'khor 'di nyid ras bris la brten pa ste /
rten gyi dkyil 'khor phyi rol du ye shes kyi me dpung kha dog lnga 'bar zhing 'khrugs pa /
mtshon cha lnga 'phro zhing mtshams kyi rol pa chen po'i srung ba'i 'khor lo /
de'i nang du gtum drag la sogs pa'i dur khrod chen po brgyad dur khrod kyi chos rnams kyis 'jigs par byas pa /
sna tshogs pad+mas khor yug tu bskor ba'i ze'u 'brur nyi ma'i dkyil 'khor dang /
rdo rje rgya gram gyi stegs bu la gnas pa'i gzhal yas khang gru bzhi sgo bzhi rgyan rta babs mtshan nyid thams cad yongs su rdzogs pa /
nang pad+ma 'dab brgyad glo 'bur gyi gru chad bzhi khyams dang bcas pa'i dbus kyi lte bar pad nyi ru dra'i gdan /
phyogs mtshams kyi 'dab brgyad sogs la rang rang gi lha gnas kyi gdan dang bcas pa'i gzhal yas khang dang /
brten pa lha ni dkyil 'khor gyi gtso bo bcom ldan 'das rdo rje gzhon nu yab yum /
de'i dbu gtsug tu bla ma rig 'dzin rdo rje drag po rtsal yum khros ma nag mo dang sbyor zhing /
nang 'khor lo lnga'i gnas su thod phreng rtsal rigs lnga yab yum mkha' 'gro'i tshogs dang bcas pa ste zab mo lus kyi dkyil 'khor /
dkyil 'khor chen po'i phyogs mtshams brgyad kyi pad 'dab brgyad la shar du dpal chen po yang dag badzra he ru ka
/shar lhor che mchog he ru ka
/lhor 'jam dpal gshin rje gshed /
lho nub tu mngon rdzogs ma mo /
nub tu rta mgrin dbang chen /
nub byang du mgon po tshe dpag med sprul sku
/byang du rdo rje gzhon nu /
byang shar du phyag na rdo rje dregs pa kun 'dul /
glo 'bur gyi gru chad bzhir mchod pa'i lha mo sgeg sogs brgyad /
nang khyams ser po la mkha' 'gro sde lnga /
phyi khyams khrag mtsho dmar po la dbang mo nyer brgyad /
sgo bzhir mthar byed yab yum dang rgyal chen sde bzhi /
gzhal yas khang gi phyi nang kun khyab tu 'bum phrag yangs pa'i mkha' 'gro bka' sdod dregs pa'i tshogs dang bcas pa mngon sum lta bur mthong byung snyam pa mos mdzod /
ces brda sprad /
de ltar mthong ba'i lha rnams kyis don rtags yo ga gsum ltar ngo sprod pa las thog mar ma hA yo ga phyi dkyil gyi brda don ngo sprad pa ni 'di la snyan gtod par zhu /
hU~M:
phyi rol ye shes me dpung gis :
gzung 'dzin nags tshal bdud dpung 'joms :
mtshon cha lnga dang khro tshogs kyis :
'jig tshogs lta ba'i bdud dpung 'joms :
rab 'jigs dur khrod gnas brgyad kyis :
'jig rten chos brgyad rtog tshogs 'joms :
pad+ma rdo rje mnyam sbyor bas :
thabs shes phrin las lhun gyis grub :
nyi ma'i dkyil 'khor rab rgyas pas :
ye shes 'od kyis ma rig 'joms :
rwa chen bcu gnyis bgrad pa las :
rten 'brel bcu gnyis yongs su rdzogs :
lte ba mthing nag zlum po yi :
rnam shes tshogs brgyad rnam par dag :
shar gyi rwa gsum dkar ba yis :
gzugs phung lbu ba brdos pa 'joms :
lho yi rwa gsum ser ba yis :
tshor ba rnam gnyis dag par byed :
nub kyi rwa gsum dmar ba yis :
yul dang yul can so sor rtog :
byang gi rwa gsum ljang gu yis :
tshogs drug 'dus pa'i bya ba dag :
rtsig pa ye shes lnga ldan te :
sgo bzhi tshangs pa'i gnas pa bzhi :
rta babs phrin las bsdu ba 'o :
pha gu yon tan rgyas pa ste :
drwa ba rnam rtog bdud las rgyal :
dra phyed mthar 'dzin gcod pa ste :
me tog phreng ba nor bdun ldan :
ka ba rnam par thar pa brgyad :
sgo khyud rdzu 'phrul rkang pa bzhi :
'dod snam yul drug ye shes rtsal :
rgyan phreng tshul khrims phung po dang :
rnga yab lam gyi ye shes so :
ka bzhi yang dag spong ba bzhi :
'phags lam brgyad kyi ka ba brgyad :
dran pa nyer gzhag kha khyer bzhi :
rnam shes tshogs brgyad pad+ma brgyad :
chos sku rab mdzes mu khyud zlum :
nyag gcig sangs rgyas rtse mo gcig :
ma rig mun sel zla bas khyab :
chags med pad+ma'i khebs dang bcas :
rnam par thar brgyad bum pas mdzes :
phrin las bzhi rdzogs gru chad dang :
yon tan kun rdzogs bar khyams ser :
dbang drag khyams ldan khrag gi mtsho :
yul brgyad rnam dag pad+ma'i gdan :
bsod nams ye shes zla bas mdzes :
nga bdag ru dra'i gdan steng na :
rang byung ye shes he ru ka :
phung po khams dang skye mched rnams :
rang byung gtso dang 'khor du gsal :
a nu yo ga lus kyi dkyil 'khor ltar ngo sprad pa'ang 'di la gsan par zhu /
de ltar 'gro ba re re yang :
de bzhin gshegs pa'i dkyil 'khor nyid :
'dom gang phyogs bzhi gru bzhi pa :
mnyam pa nyid kyi bdag nyid can :
kun gzhi dran med nam mkha'i khams :
mnyam byed tshor ba rlung chen 'khyil :
kun brtags 'dzin pa drod chen me :
snod bcud zhen rtog khrag mtsho chu :
chags pa rab 'thas sha chen sa :
sra byed rus pa lhun po 'o :
kun kyang 'byung ba chen po lnga :
rnam dag yum gyi mkha' klong 'khyil :
rang byung lus 'di gzhal yas khang :
snying ga dbus la spyi bo shar :
mgrin pa lho la lte ba nub :
gsang ba byang phyogs sangs rgyas zhing :
rtsa mdud ka zhu rnam par brgyan :
rags pa rtsa chen bcu gnyis gdung :
rtsa phran bcu drug phyi 'phyar gdung :
phal rtsa nyer brgyad gral chung bkram :
sha lpags thog phub kha bad btang :
mig gnyis mun sel nyi zla'i mthong :
mgo bo chos 'khor bcu gsum brtsegs :
thod lpags gdugs dang skra yi dar :
tshangs bug tog tu rnam par gsal :
rna ba dril bu chos kyi sgra :
sha khrag rus gong gru chad bzhi :
khrag gi zhal zhal chag chag gdab :
mchin pa mkhris pa'i dar khang mdzes :
rgyu ma'i 'phyang 'phrul mdzes pa la :
kha rna gsang bshang phyogs kyi sgo :
snying gi bu ga nang sgo bzhi :
mig dang sna bug gsang sgo bzhi :
sha yi nang 'khyams khor yug bskor :
kha dog rang byung lnga ldan rtsig :
sha chen 'dod snam khyams su chags :
tshil bu rin chen pha gu mdzes :
rtsa rnams drwa ba drwa phyed brgyan :
rus dum thams cad mda' yab brtsegs :
rtsib ma kun kyang rta babs so :
rna 'dab ri dwags bya ru smin :
rkang bzhi rdo rje rgya gram gsal :
snying nang stong gsal lte ba zlum :
rtsa 'dab gyes pa pad 'dab bo :
khams kyi rnam pa dkar dmar gnyis :
nyi ma zla ba'i gdan du gnas :
nga bdag gzung 'dzin rtog tshogs brgyad :
ru dra phyogs skyong bsgyel ba 'o :
kun gzhi chos can dbus kyi gtso :
rang rig bla ma drag po rtsal :
rang rtsal rnam shes tshogs brgyad 'khor :
yul dus lha mo reg tshor rnams :
mu bzhi dang bcas sgo bar gsal :
de dag re re'am rtsa yi dngos :
sna tshogs sprul sku rdo rje sems :
rtsa rnams A li kA li'i dbyibs :
rang sgra longs sku rdo rje sems :
kun kyang khams kyi ti la ni :
bde chen ye shes chos kyi sku :
gdan la rdzogs dang sems dpa'i tshul :
dkyil 'khor gtso bo yab yum dang :
rang rang rigs dang rigs chung dang :
lha mo khro bo yab yum du :
lhun gyis grub pa'i bdag nyid can :
til gyi gong bu gang ba bzhin :
rdul gcig steng na rdul snyed kyi :
rgyal ba ngo bo stong pa la :
rang bzhin gsal gdangs thugs rje ni :
kun tu bzang pos kun la khyab :
byang chub sems su gdod nas grub :
a ti yo ga sems kyi dkyil 'khor ltar ngo sprad pa'ang 'di la gsan 'tshal /
e ma ho 'di ni sems dpa' che :
rdo rje ye shes ye shes che :
rang byung lhun grub 'di la ltos :
bltas pas mthong ba bde ba che :
yangs dogs med pa'i dkyil 'khor du :
a la la ho khyod kyis zhugs :
e ma ho khyod kyis mthong ba yi :
don de nam du'ang ma brjed cig :
chos sku ye shes lnga yi bdag :
ma bris pa yi rang byung mthong :
sku gsung thugs su rtags mnyam sbyor :
bskal pa bye bar gang byas pa'i :
las dang las kyi rnam smin yang :
'di mthong 'di don shes pas byang :
rdzogs pa'i byang chub bde chen po :
tshul 'dir gnas pas thob par 'gyur :
de rnams kyis dkyil 'khor nang du 'jug pa'i rim pa grub pa ste /
'jug pa'i cho ga de rnams kyis ni tshogs sbyor mthong ba'i lam rim par bgrod pa'i don yin no //
gnyis pa dbang dngos bskur ba ni /
de nas sgom pa dang mi slob pa'i lam la 'jug pa'i phyir du dngos gzhi'i dbang bskur ba la rnam pa bzhi ru yod pa'i dang po bum pa'i dbang bskur zhu ba'i yon du maN+Dal phul /
spro na skabs 'dir slob dpon chas 'jug o rgyan za hor ma ltar dang /
dbang gong ma rnams la he ru ka'i chas zhugs mdzad /
slob ma rnams la'ang dbang stegs sogs 'du bya'o //
gsol ba 'debs pa 'di'i rjes zlos /
kye :
bla ma kun bzang rdo rje 'chang :
ye shes lnga ni thob bya'i phyir :
rigs lnga'i dbang mchog dam pa gcig :
bdag la nges par bskur du gsol :
lan gsum /
khyed rang rnams dkyil 'khor gyi shar sgor dbang stegs pad+ma 'dab brgyad rdo rje'i gdan dang bcas pa la 'khod pa'i steng du gdugs dkar po gser gyi tog can dbub /
pad 'dab brgyad la bkra shis pa'i bum pa rdzas rtags kyis brgyan pa dang phyi rol du mchod pa'i bkod pa rnam pa du ma dang ldan pas 'khod par gyur par mos shig
/las bum gyi chus slob ma dang rnam bum mdun du bzhag la 'thor zhing /
oM badzra yak+Sha kro d+ha ha na ha na hU~M phaT/
swa b+hA was sbyang /
slob ma'i rnam shes kyi phung po /
zhe sdang nam mkha'i khams /
dbang rdzas rnam rgyal bum pa'i chu rnams mi dmigs pa stong pa nyid du gyur /
stong pa'i ngang las hU~M las rdo rje hU~M gis mtshan pa las slob ma dang rnam bum mi bskyod pa sngon po rdor dril 'dzin pa yum dbyings phyug ma dang mnyam par sbyor ba /
dar dang rin po che'i rgyan gyis brgyan pa'i gnas gsum du 'khor lo pad+ma rdo rje oM AHhU~M gis mtshan pa las 'od zer 'phros rang 'dra'i ye shes pa spyan drangs /
dzaHhU~M baM hoH
tshar gnyis kyis dang pos slob ma dang /
gnyis pas dbang rdzas la thim /
slob dpon gyi thugs ka nas 'od 'phros te mdun gyi nam mkhar rigs lnga yab yum sems dpa' lcam dral khro bo khro mo dang bcas pa'i dbang lha'i dkyil 'khor badzra sa mA dzaH
zhes spyan drangs /
de rnams kyis oM badzrI b+ha wa a b+hi Shiny+tsa hU~M:
zhes dbang rdzas kyi lha la dbang bskur bar mos la rnam bum kha rgyan 'thon tsam bya /
mi bskyod pa 'od du zhu ba chur gyur /
slob ma'i byur bsal ba ni til dang me chu 'du byas la /
slob ma rnams kyi tshe thog ma med pa nas bsags pa'i sdig sgrib thams cad snying gar 'dus pa kaM yig gi rnam pas sna sgo nas 'thon nas til la thim pa las kyi he ru kas mer bsregs shing chur dor bar gyur /
mchod g.yog gis phyag len ltar til me chur dor /
slob dpon gyis oM sarba pA paM da ha na b+hasmiM ku ru swA hA:
lan gsum brjod /
shis pa brjod pa na mchod g.yog gis rnam bum rten khebs kyis lcibs pa bteg
/bla mas rdor dril dang bcas te me tog 'thor zhing /
phun sum tshogs pa mnga' ba gser gyi ri bo 'dra //
zhes sogs brjod /
gsol ba btab pa 'di'i rjes zlos mdzod /
hU~M:
ye shes rgyal po'i sku gsung thugs :
yon tan phrin las ches 'byung ba :
da lta nyid du mnyam sbyor phyir :
nam mkha'i rdo rje bdag la stsol :
lan gcig
/'di ltar dbang bskur ba'i tshe snang srid thams cad rgyal ba'i dkyil 'khor du gsal ba dang /
khyad par dkyil 'khor gyi lha nam mkha'i dbang lhar bcas pa'i mi bskyod pa la sogs rigs lnga yab rnams kyis dbang bskur ba'i dgongs pa mdzad /
yum rnams kyis bum pa'i chus spyi bo nas dbang bskur /
sems dpa' rnams kyis dbang gi mthun 'gyur dang shis pa brjod /
lha mo rnams kyis glu len gar bsgyur ba sogs kyis mchod /
khro bo khro mo rnams kyis bgegs dang bar gcod bskrad cing sgrol /
nam mkha'i lha rnams kyis bdud rtsi'i char 'bebs shing me tog sil ma 'thor /
klu chen brgyad kyis rin po che dang bdud rtsis mchod /
bstan pa la dga' ba'i gnod sbyin dang dri za mi'am ci la sogs pa rab tu dga' zhing mgu ba dang lhan cig par dbang bskur bar mos mdzod /
spro na las slob rnams kyis rol mo dang 'dzab dbyangs gyer /
slob dpon gyis rdo rje dang bcas pas bum pa bzung ste dril bu gsil zhing /
hU~M:
sku gsum dam tshig las byung ba'i :
zhe sdang las byung 'joms mdzad pa :
lha yi bdud rtsi dag pa yis :
mi bskyod rdo rjer dbang bskur ro :
oM ma hA shUn+ya tA dz+nyA na badzra swa b+hA ba At+ma ko\u0f85 haM:
brtan byed chu dbang ni /
rnam bum gyi ku shas bum chu spyi bor 'thor tsam byas la /
oM badzrI b+ha wa a b+hi Shiny+tsa hU~M:
zhes brjod /
oM badzra puSh+pe sogs kyis mchod /
su pra tiSh+Thas me tog 'thor cing rab tu gnas /
de ltar mi bskyod pa'i sgo nas chu'i dbang thob /
zhe sdang dag
/rnam shes kyi phung po gnas 'gyur /
chos dbyings ye shes mngon du byas /
mi bskyod pa'i bag chags dang sa bon rgyud la bzhag pa yin no //
des rig dbang phyi ma rnams la 'gres te dbu rgyan thogs la /
bsang sbyang /
slob ma'i tshor ba'i phung po /
nga rgyal dang chu'i khams /
dbang rdzas dbu rgyan rnams mi dmigs te stong pa'i ngang las swA las rin po che swAs mtshan pa las slob ma dang dbu rgyan rin 'byung ser po rin po che dang dril bu 'dzin pa /
yum mA ma kI dang mnyam par sbyor ba dar dang rin po che'i rgyan gyis brgyan pa'i gnas gsum du 'khor lo pad+ma rdo rje oM AHhU~M gis mtshan pa las 'od zer 'phros pas rang 'dra'i ye shes pa spyan drangs /
dzaHhU~M baM hoHsa slob ma dang dbang rdzas la thim /
rnam bum gyi ku shas dbu rgyan la 'thor zhing /
nam mkha'i lhas oM badzrI b+ha wa a b+hi Shiny+tsa hU~M:gis dbang rdzas kyi lha la dbang bskur /
rin 'byung 'od du zhu ba dbu rgyan cod pan du gyur /
dbu rgyan 'ching zhing /
hU~M:
sangs rgyas kun gyi rgyal srid che :
ser sna'i rtog pa rnam par 'joms :
gtan du chags med sbyin pa 'dis :
rdzogs sangs rgyas su dbang bskur ro :
oM ma hA sA ma tA dz+nyA na badzra swa b+hA ba At+ma ko\u0f85 haM:
rat+na a b+hi Shiny+tsa A:
me tog gi rtsa chings bcings shing /
trAM rat+na maN+Dal a b+hi Shiny+tsa hU~M:
cod pan btags la /
rat+na mA le paT+Ta laM:
rnam bum chu 'thor la /
hrIHrat+na a b+hi Shiny+tsa hU~M:
puSh+pe sogs gyis mchod /
su pra tiSh+Thas me tog 'thor /
de ltar rin chen 'byung ldan gyi sgo nas cod pan gyi dbang thob /
nga rgyal dag
/tshor ba'i phung po gnas 'gyur /
mnyam nyid ye shes mngon du byas /
rin 'byung gi bag chags dang sa bon rgyud la bzhag pa yin no //
rdo rje thogs la bsang sbyang /
slob ma'i 'du shes kyi phung po /
'dod chags dang me'i khams /
dbang rdzas rdo rje rnams mi dmigs te stong pa'i ngang las AMHlas pad+ma dmar po AMHgis mtshan pa las gnyis ka'ang snang mtha' dmar po pad+ma dang dril bu 'dzin pa /
yum gos dkar mo dang mnyam par sbyor ba rin po che'i rgyan gyis brgyan pa'i gnas gsum du 'khor lo pad+ma rdo rje oM AHhU~M gis mtshan pa las 'od zer 'phros /
rang 'dra'i ye shes pa spyan drangs /
dzaHhU~M baM hoHsa slob ma dang dbang rdzas la thim /
nam mkha'i lhas oM badzrI b+ha wa a b+hi Shiny+tsa hU~M:gis dbang rdzas kyi lha la dbang bskur /
snang mtha' 'od du zhu ba rdo rjer gyur /
rdo rje lag pa g.yas su gtad cing gsor du bcug la /
hU~M:
sangs rgyas kun gyi rdo rje'i dbang :
mi phyed rdo rje'i gsang ba las :
'dod chags rdo rje rnam par 'joms :
rdo rje chos kyi dbang bskur ro :
oM ma hA pra t+ya bek+Sha Na dz+nyA na badzra swa b+hA ba At+ma ko\u0f85 haM:
bum chu 'thor la /
oM pad+ma a b+hi Shiny+tsa hU~M:
mchod pa dang rab gnas bya /
de ltar 'od dpag med kyi sgo nas rdo rje'i dbang thob /
'dod chags dag
/'du shes kyi phung po gnas 'gyur /
sor rtog ye shes mngon du byas /
snang ba mtha' yas kyi bag chags dang sa bon rgyud la bzhag pa'o //
dril bu thogs la bsang sbyang /
slob ma'i 'du byed kyi phung po /
srog dang rlung gi khams /
dbang rdzas dril bu rnams mi dmigs te stong pa'i ngang las /
hA las rgya gram hAHsa mtshan pa las gnyis ka'ang don yod grub pa ljang gu rgya gram dang dril bu 'dzin pa /
yum dam tshig sgrol ma dang mnyam par sbyor ba dar dang rin po che'i rgyan gyis brgyan pa'i gnas gsum du 'khor lo pad+ma rdo rje oM AHhU~M gis mtshan pa las 'od zer 'phros rang 'dra'i ye shes pa spyan drangs /
dzaHhU~M baM hoHsa slob ma dang dbang rdzas la thim /
nam mkha'i lhas oM badzrI b+ha ba a b+hi Shiny+tsa hU~M:zhes dbang rdzas kyi lha la dbang bskur /
don grub 'od du zhu ba dril bur gyur /
dril bu g.yon du gtad cing dkrol du bcug la /
hU~M:
thabs dang shes rab ldan pa yis :
phrag dog mnyam med byed pas te :
phrag dog rtog pa rnam par 'joms :
gnyis su med par dbang bskur ro :
oM ma hA kr-it+yAnuSh+ThA na dz+nyA na badzra swa b+hA wa At+ma ko\u0f85 haM:
bum chu 'thor la /
hA karma satwa a b+hi Shiny+tsa hU~M:
mchod pa dang rab gnas bya /
de ltar don yod grub pa'i sgo nas dril bu'i dbang thob /
phrag dog dag
/'du byed kyi phung po gnas 'gyur /
bya grub ye shes mngon du byas /
don yod grub pa'i bag chags dang sa bon rgyud la bzhag pa'o //
rdor dril thogs la bsang sbyang /
slob ma'i gzugs kyi phung po /
gti mug dang sa'i khams dang /
dbang rdzas rdor dril mi dmigs te stong pa'i ngang las oM las 'khor lo oM gyis mtshan pa las gnyis ka'ang rnam snang dkar po 'khor lo dang dril bu 'dzin pa dar dang rin po che'i rgyan gyis brgyan pa'i gnas gsum du 'khor lo pad+ma rdo rje oM AHhU~M gis mtshan pa las 'od zer 'phros /
rang 'dra'i ye shes pa spyan drangs /
dzaHhU~M baM hoHsa slob ma dang dbang rdzas la thim /
nam mkha'i lhas oM badzrI b+ha wa a b+hi Shiny+tsa hU~M:zhes dbang rdzas kyi lha la dbang bskur /
rnam snang 'od du zhu ba rdor dril zung du gyur /
de nas rdo rje dril bu spyi bor bzung la /
hU~M:
rdo rje ming gi dbang bskur bas :
gti mug rtog pa rnam par 'joms :
cis kyang mi phyed mi shigs pa'i :
rdo rje'i ming du rab tu grags :
oM ma hA A dar+sha dz+nyA na badzra swa b+hA wa At+ma ko\u0f85 haM:
dril bu dkrol la /
me tog gang du phog pa'i gsang mtshan rigs kyi nges pa dang mthun pa'am spyi tsam du /
kye dpal rdo rje drag po rtsal zhes bya'o //
bum chu 'thor la /
oM bud+d+ha satwa a b+hi Shiny+tsa hU~M:
mchod pa dang rab tu gnas /
de ltar rnam par snang mdzad kyi sgo nas ming gi dbang thob /
gti mug dag
/gzugs kyi phung po gnas 'gyur /
me long ye shes mngon du byas /
rnam par snang mdzad kyi bag chags dang sa bon rgyud la bzhag pa'o //
de ltar rig pa'i dbang lnga'i rtogs pa bskyed pa ni /
des ni ma rig lnga las log :
yang dag rig pa ye shes lnga :
thams cad rgyal ba'i zhing du nges :
zhes gsungs pa yin no //
de dag gi mtha' rten rdo rje'i brtul zhugs kyi dbang gi slad du mos pa 'di ltar du mdzod cig
/bsang sbyang /
stong pa'i ngang las slob ma rnams gzhi'i kun tu bzang po rgyu rdo rje 'chang sku mdog dkar po zhal gcig phyag gnyis rdor dril bsnol te 'dzin pa /
AHlas byung ba'i chos nyid bzang mo dkar mo dang mnyam par sbyor ba dar dang rin po che'i rgyan gyis brgyan pa'i gnas gsum du 'khor lo pad+ma rdo rje oM AHhU~M gis mtshan pa las 'od 'phros rang 'dra'i ye shes pa spyan drangs /
dzaHhU~M baM hoHsa slob ma la bstim /
nam mkha'i lhas oM badzrI b+ha wa a b+hi Shiny+tsa hU~M:gis slob ma la dbang bskur bar mos te rnam bum gyi chu gtor /
bla ma'i sku gsung thugs rdo rje dang mnyam par sbyor bar soms shig
/ces brjod la /
hU~M las byung ba'i rdo rje g.yas dang AHlas byung ba'i dril bu g.yon du sbyin par mos shig
/oM AHhU~M:
thabs dang shes rab gnyis med pa'i :
snang stong gnyis med 'di zungs la :
stong nyid snying rje'i snying po can :
kun bzang rdo rje sems dpa' sogs :
khyod yin 'gro kun rjes su zungs :
ma hA badzra hU~M:
d+harma badzra hU~M:
khyed rang rnams kyi thugs kar rdo rje sems dpa' dkar po zhig gsal btab ste /
de nyid rig stong 'dus ma byas pa'i ngo bo yin no snyam du nga rgyal bzung mdzod /
oM AHhU~M kA ya wA ka tsit+ta badzra swA b+hA wa At+ma ko\u0f85 haM:
de ni rdo rje slob ma ste :
srid gsum dag pa chen po'i dbang :
thams cad mkhyen pa'i sa bon dbang :
ma spangs snang ba dag pa'i dbang :
'gro don dpag med 'grub par 'gyur :
de dag gis rgyu'i rig dbang rdo rje slob ma'i dbang mtha' rten dang bcas pa grub nas /
rdo rje slob dpon gyi dbang zhu ba'i don du maN+Dal phul /
gsol 'debs rjes zlos /
hU~M:
ye shes rgyal po'i sku gsung thugs :
yon tan phrin las ches 'byung ba :
da lta nyid du mnyam sbyor phyir :
nam mkha'i rdo rje bdag la stsol :
zhes lan gsum /
ho :
rigs kyi bu mchog khyed rnams kyis :
bla ma yi dam mkha' 'gro dang :
chos skyong dang ni rdo rje'i mched :
tshogs mchod yon gyis mnyes nus sam :
zhes dris pa'i lan du 'di'i rjes zlos /
kye :
ji ltar thugs kyi dgongs mdzad pa :
bdag gis ma lus bsgrub lags pas :
rdo rje slob dpon chen po'i dbang :
dpa' bos bdag la gnang du gsol :
lan gsum /
khyed rang rnams rgyu'i kun bzang de nyid gnas 'gyur te khrag 'thung he ru ka rdo rje gzhon nur gsal ba'i thugs kar bla ma rdo rje drag po rtsal sgrub sde brgyad dang bcas pa gsal lam gyis gyur par sgoms shig
/rnam bum thogs la /
skad cig gis phyi bum pa la nang gzhal yas khang du gsal ba'i bum bcud gtso bo rdo rje gzhon nu rigs bdag bla ma rdo rje drag po rtsal lus dkyil dang bcas pa phyogs mtshams sgrub sde brgyad sogs mdor na bum sgrub kyi lha rnams zhal mngon sum lam mer bzhugs pas dbang bskur bas /
lha rnams kyi sbyor mtshams nas byang sems dbang gi chu rgyun byung ba bum pa'i khar zham gyis lud de khyed rang rnams kyi spyi bo nas dbang bskur bas phyi nang gi dri ma bkrus /
'khor lo'i gnas bzhi gang /
sgrib bzhi dag
/dbang bzhi thob par mos mdzod /
ho :
dbang gi ngo bo ni rang rig pa gzhan dbang du ma shor ba chos kyi sku yin pas rang dbang thob pa'o :
dbang gi nges tshig ni rang gi rig pa la rang byan tshud pa'i dus na snang srid 'khor 'das kyi chos thams cad la dbang bsgyur nus pa'i phyir ro :
dbang gi dbye ba ni bsam gyis mi khyab ste phyi bum pa rdzas kyi dbang dang :
nang rtsa dang rlung gi dbang dang :
gsang ba thig le byang chub sems kyi dbang dang :
yang gsang bla na med pa rig pa'i rtsal dbang bskur ba dang bzhi ru yod par gsungs pa las skabs 'dir phyi'i bum dbang bskur ba yin pas dbang don brda 'phrod par gyis shig
/hU~M:
bum pa dbang gi rgyal po yi :
zlum po chos kyi dbyings kyi rtags :
chu gtsang byang chub sems kyi rgyun :
'bru lnga rnam par snang mdzad de :
snying po lnga ni rdo rje sems :
rin chen lnga po 'byung ldan rdzas :
spos lnga snang ba mtha' yas mtshon :
sman lnga don yod grub pa 'o :
mgul chings sgo ma'i phyag rgyar gsal :
kha rgyan longs spyod rdzogs pa'i sku :
gzungs thag sprul sku'i 'od zer brgyud :
lus la reg pas dri ma dag :
sems la rtogs pas rtog pa dag :
oM:
chos sku skye ba med pas nyon mongs sangs :
rig pa rang ngo shes pas ye shes rgyas :
thugs rje rgyun chad med pas sprul sku 'byung :
rang byung rang ngo shes pa'i dbang thob shog :
oM AHhU~M swA hA:
sarba ta thA ga ta a b+hi Shiny+tsa hU~M:
mgo bo'i gnas lngar bzhag la /
bud+d+ha ka lA sha a b+hi Shiny+tsa oM:
badzra ka lA sha a b+hi Shiny+tsa hU~M:
rat+na ka lA sha a b+hi Shiny+tsa trAM:
pad+ma ka lA sha a b+hi Shiny+tsa hrI:
karma ka lA sha a b+hi Shiny+tsa hA:
me tog 'thor zhing /
rigs kyi bu la bum pas dbang bskur bas chos sku skye ba med pa'i dbyings nas rang snang longs spyod rdzogs pa'i skur shar te sprul sku gang la gang 'dul gyi dbang bskur nus par gyur cig
/de ltar dbang bskur ba'i chu zhabs gyen du 'khyil pa las rigs lngas dbur brgyan par mos mdzod /
rigs lnga'i dbu rgyan thogs la /
hU~M:
sangs rgyas lnga yi bzhugs gnas ni :
skal ldan mos pa'i spyi gtsug tu :
rdo rje 'khor lo rin po che :
pad+ma rdo rje rgya gram lnga :
rgyal ba rigs lnga'i phyag rgya 'di :
bzhag pas ye shes lnga thob shog :
oM badzra bud+d+ha rat+na pad+ma karma mu kuT a b+hi Shiny+tsa A:
de brtan byed slar yang rnam bum gyi chus dbang bskur zhing /
hU~M:
rdo rje sems dpa' rnam snang mdzad :
rin chen 'byung ldan snang mtha' yas :
don yod grub pa rgyal ba lnga'i :
shes rab yum gyi cha 'dzin pa :
nam mkha'i dbyings phyug sangs rgyas spyan :
mA ma ki dang gos dkar mo :
dam tshig sgrol ma yum chen lnga :
gnyis med byang chub sems kyi chu :
bdud rtsi'i rang bzhin rnam pa lngas :
rigs kyi bu la dbang bskur ro :
oM hU~M trAM hrIHA:
a ha ri ni sa a b+hi Shiny+tsa hU~M:
sid+d+hi pha la ho :
rtogs pa bskyed pa ni /
ho :
rigs kyi bu khyod bum pa'i dbang :
bskur ba gang yin thob pas na :
snod bcud dag pa gzhal yas khang :
lus dang gzugs snang lha tshogs nyid :
de phyir phyogs ris ma byed par :
sangs rgyas sems can mnyam par sbyor :
chags sdang ma byed byas na gol :
ma byas gnyis med ye shes skye :
phyi ltar bum pa lha yi dbang :
byang chub sems dpa'i rigs la bskur :
gtso bor lus kyi dri ma dag :
bskyed rim bsgom pa'i skal pa thob :
phyi mchod zhi ba sa drug dang :
'bras bu sprul sku thob pa yin :
zhes brjod /
de nas nang lha dbang mtha' rten dang bcas pa bskur ba la khyed rang rnams gzhi lus rdo rje gzhon nur gsal ba'i snying ga pad+ma 'dab brgyad kyi dbus su /
rang rig bla ma rdo rje drag po rtsal bzhugs pa'i phyogs mtshams sgrub sde brgyad kyi lha rnams bzhugs par gsal btab pa'i dam tshig pa la /
dkyil 'khor gyi ye shes lha rnams mar me gcig las gnyis chad ltar byon te lha so so la thim pas dam tshig ye shes gnyis med du gyur pa'i mos pa mdzod /
gtso bo'i sku spyi gtsug tu bzhag ste /
hU~M:
bde gshegs kun 'dus rdo rje drag po rtsal :
sangs rgyas kun gyi thugs kyi sprul pa ste :
rgya mtsho dwangs pa'i klong nas brda yis bskyed :
sangs rgyas kun gyi sku yi sprul pa ste :
rang byung mtshan dang dpe byad ldan par byon :
pad+ma 'byung gnas zhes su mtshan yang grags :
dpal chen khrag 'thung chen po'i thugs kyi sras :
ma hA gu ru rdo rje drag po rtsal :
rdo rje phag mo yum dang gnyis su med :
rigs kyi bdag po bla ma'i dbang thob shog :
oM badzra ma hA gu ru pad+ma sid+d+hi sa ma ya hU~M:
a b+hi Shiny+tsa A:
dkyil 'khor dbus kyi rdo rje rtse dgu dang dril bu gtad la sngags de nyid lan gcig brjod /
shar gyi rdor dril blangs la yang dag sngags kyis gtad /
de'i sku snying gar bzhag la /
hU~M:
zhe sdang gnas gyur me long ye shes shar :
ye shes gsal ba badzra he ru ka :
kro d+hI shwa rI yum dang gnyis su med :
rdo rje thugs kyi dbang mchog thob par shog :
oM ru lu ru lu hU~M b+h+yo hU~M:
a b+hi Shiny+tsa A:
shar lho'i rdo rje b+han+d+ha ma mo'i sngags kyis gtad /
de'i sku gsang bar bzhag la /
hU~M:
ma chags rol pa'i ye shes shar ba la :
'byung ba'i bdag mo rtags kyi rgyal mo lnga :
mngon rdzogs rgyal po che mchog he ru ka :
yum chen mu kha le dang gnyis su med :
bde chen yum gyi dbang mchog thob par shog :
oM shrI he ru ka kro d+hI shwa rI hU~M hU~M ha he phaT b+h+yo sarba sa ma ya :
a b+hi Shiny+tsa A:
lho'i 'khor lo be con gshin rje'i sngags kyis gtad /
de'i sku dpral bar bzhag la /
hU~M:
nga rgyal gnas gyur mnyam nyid ye shes shar :
ye shes yongs rdzogs 'jam dpal gshin rje gshed :
yum chen be tA lI dang gnyis su med :
'jam dpal sku yi dbang mchog thob par shog :
oM a kro te ka ya mAn+ta ka ha na ma tha b+hany+dza hU~M phaT:
a b+hi Shiny+tsa A:
lho nub thod pa kha sbyor che mchog sngags kyis gtad /
de'i sku spyi bor bzhag la /
hU~M:
chos sku mnyam nyid ngang las ma g.yos kyang :
kun tu bzang po che mchog he ru ka :
khro mo gnam zhal ma dang gnyis su med :
yon tan lhun gyis grub pa'i dbang thob shog :
oM badzra kro d+ha ma hA shrI he ru ka hU~M:
ma hA kro d+hI shwa rI dz+wa la ni hU~M phaT:
a b+hi Shiny+tsa A:
nub kyi pad+ma rnge'u chung rta mgrin sngags kyis gtad /
de'i sku mgrin par bzhag la /
hU~M:
'dod chags gnas gyur kun rtog ye shes shar :
ye shes rgyas pa pad+ma he ru ka :
pad+ma gzi ldan ma dang gnyis su med :
pad+ma gsung gi dbang mchog thob par shog :
oM pad+mAn+ta kr-ita ma hA kro d+ha ha ya grI ba hu lu hu lu hU~M phaT:
a b+hi Shiny+tsa A:
nub byang rdo rje dang thod pa bum ril dregs pa'i sngags kyis gtad /
de'i sku pus mo g.yas su bzhag la /
hU~M:
drag po khro bo'i sku las dpa' bor bzhengs :
dregs pa kun 'dul phyag na rdo rje'i sku :
srid pa spyi 'dul yum dang gnyis su med :
chos skyong las la 'khol ba'i dbang thob shog :
oM badzra tsaN+Da sarba duSh+TAn hU~M phaT:
a b+hi Shiny+tsa A:
byang gi lcags phur phur pa'i sngags kyis gtad /
de'i sku lte bar bzhag la /
hU~M:
phrag dog rnam dag bya ba grub pa'i ngang :
ye shes mthar phyin rdo rje gzhon nu'i sku :
'khor lo rgyas 'debs ma dang gnyis su med :
phrin las phur pa'i dbang mchog thob par shog :
oM badzra kI li kI la ya sarba big+h+nAn baM hU~M phaT:
a b+hi Shiny+tsa A:
byang shar rdo rje tsit+ta drag sngags dzapa? kyis gtad /
de'i sku pus mo g.yon du bzhag la /
hU~M:
nyon mongs 'tshubs pa'i sems can 'dul ba'i phyir :
zhe sdang khros pa'i stobs ldan nag po bzhengs :
'byung ba lnga yi bdag mo yum dang sbyor :
dmod pa drag sngags grub pa'i dbang thob shog :
oM badzra duSh+TAM e dzaHb+h+yo :
a b+hi Shiny+tsa A:
de ltar lha dbang grub nas mtha' rten dur khrod drag po'i rgyan chas rnams kyis mnga' gsol bar mos shig
/chas rnams gnas so sor bgo ba'i tshul byas la /
hU~M:
nga rgyal ma spangs rang grol ba :
thod pa'i phreng bas dbang bskur ro :
hU~M:
gti mug ma spangs rang grol ba :
glang chen ko rlon dbang bskur ro :
hU~M:
zhe sdang ma spangs rang grol ba :
sbrul gyi chun pos dbang bskur ro :
hU~M:
'dod chags ma spangs rang grol ba :
zhing chen g.yang gzhis dbang bskur ro :
hU~M:
phrag dog ma spangs rang grol ba :
stag gi sham thabs dbang bskur ro :
hU~M:
khams gsum dbang du sdud pa'i phyir :
rak+ta'i thig les dbang bskur ro :
hU~M:
bsod nams tshogs chen rdzogs pa'i phyir :
zhag gi zo ris dbang bskur ro :
hU~M:
gdug pa ma lus 'dul ba'i phyir :
thal chen tshom bus dbang bskur ro :
hU~M:
mi shigs rdo rje sra ba'i go :
rdo rje'i go khrab dbang bskur ro :
hU~M:
ma rig 'khor ba'i mun pa sel :
ye shes me dpung dbang bskur ro :
hU~M:
pha rol phyin drug yum gyi rgyan :
rus pa'i phyag rgyas dbang bskur ro :
oM shrI he ru ka sa ma ya shrI ye hU~M swA hA:
d+harma d+hA tu dz+nyA na a b+hi Shiny+tsa hU~M A:
sngags 'di gong gi rgyan dbang kun gyi mthar sbyar yang rung ngo //
de nas 'gro don phrin las kyi dbang bskur ba la khyed rang rnams kyi phyag g.yas g.yon tu rdo rje dang dril bu /
mchan khung rgyal mtshan /
rol mo phyag tu gtad pa rnams 'bud brdung byas te snying rje chen po'i sgo nas gzhan don dpag med bsgrub pa'i 'dun pa mdzod cig
/hU~M:
rdo rje rtse lnga ye shes lnga :
nyon mongs dug lnga 'joms pa'i rdzas :
thabs kyi phyag rgya rab tu bzung :
rdo rje'i dbang mchog thob par shog :
dz+nyA na pany+tsa badzra a b+hi Shiny+tsa A:
hU~M:
chos dbyings sgra sgrog dril bu 'dis :
gsung rab bcu gnyis sgra bsgrags pas :
chos kyi dbyings kyi pho brang du :
shes rab phyag rgya len par shog :
d+harma d+hA tu shab+da a b+hi Shiny+tsa A:
hU~M:
'jig rten gsum gyi mgon po gyis :
chos kyi rgyal mtshan legs par zungs :
gsang sngags snying pos smin par byos :
rgyal mtshan rtags kyi dbang bskur ro :
oM dz+nyA na ke tu rA dza d+harme shwa ra hU~M:
hU~M:
chos rnams sgra las 'byung ba'i phyir :
dung dkar g.yas su 'khyil ba 'di :
stong gsum grags par rab tu bus :
thams cad 'dul bar dbang bskur ro :
oM sarba ta thA ga ta shab+da d+harma swa b+hA wa At+ma ko\u0f85 haM:
hU~M:
rnga chen dbang gi rol mo 'di :
thams cad dbang du bsdu ba'i phyir :
khams gsum sgra yis gang bar gyis :
dbang gi rgyal por dbang bskur ro :
oM badzra dz+nyA na bid+yA a b+hi Shiny+tsa A:
hU~M:
snang gsal sgron me rnam pa gsum :
khyod kyis spor la srid gsum gyi :
ma rig mun pa sel bar gyis :
gsal ba'i sgron mes dbang bskur ro :
oM dz+nyA na tsak+Shu sUr+Ya A lo ke a b+hi Shiny+tsa A:
zhes mar me sbar la gtad /
de ltar bum dbang 'khor bcas thob pas lus kyi sgrib pa dag
/bskyed rim bsgom pa dang phyi mchod la dbang /
zhi ba'i las 'grub /
sa drug non /
sprul sku thob pa'i skal ldan du byas pa yin no //
zhes dbang gi rtogs pa bskyed do //
gnyis pa gsang ba'i dbang bskur zhu ba'i don du maN+Dal phul /
gsol ba 'debs pa 'di'i rjes zlos /
e ma ho bla ma gsang ba'i bdag :
bdag la gnyis med rol pa yi :
bde ba chen po'i dngos grub zhu :
gsang ba'i dbang bskur mdzad du gsol :
lan gsum /
gsang ba byang chub sems kyi dkyil 'khor ma mthong ba'i brdar mig dar bcing ba'am 'ching bar mos mdzod /
de yang bla ma dkyil 'khor gtso bo dang gnyis su med pa gu ru drag po rtsal yum khros ma nag mo dang mnyam par sbyar ba'i bde ba'i sgras rgyal ba sras dang bcas pa spyan drangs /
yab kyi zhal du zhugs 'khor lo bzhi'i gnas su rjes su chags pa dang gtum mo'i mes zhu byang sems su gyur pa yum gyi mkhar bab ste yab yum gyi byang sems dkar dmar gyi rgyun gsang rdzas dang 'dres pa ngag tu ster bar mos mdzod /
thod pa'i bdud rtsi thogs la /
hU~M:
dri med yab kyi byang chub sems :
chags med yum gyi rak+ta dmar :
dbyer med byang chub bde ba'i lam :
byang sems gsang ba'i dbang bskur ro :
oM bo d+hi tsit+ta ka ma la sid+d+hi hU~M hU~M:
ma hA su kha ho :
zhes lce steng du blud de /
hoH
yab yum gnyis su med pa'i byang chub sems kyi dbang bskur bas /
thabs dang shes rab gnyis su med pa'i don rtogs nas dbyings dang ye shes 'du 'bral med pa'i dbang thob par gyur cig
/de'i rjes 'brel gtum mo'i me dbang ni /
byang sems dkar dmar /
sug+mel /
tsha ba gsum /
tshwa sna gsum rnams sbyar ba'i ril bu thod chang dang sbyar ba byin la /
hU~M:
lus 'di rtsa rlung thig le'i gnas :
rtsa 'dul rlung sbyongs thig le bzung :
dbu mar rlung sems chud pa dang :
bsgom bya sgom byed gnyis snang grol :
rtsa rlung thig le drod kyi dbang :
skal ldan khyod la bskur bar bya :
oM badzra tsaN+Da lI raM sarba ta thA ga ta sha rI raM swa b+hA wa At+ma ko\u0f85 haM:
gsang dbang thob pa'i brdar mig dar sol cig
/rtogs pa bskyed pa ni /
de ltar gsang dbang thob pas ngag gi sgrib pa dag
/lam rdzogs rim rlung dang gtum mo mtshan bcas kyi rim pa bsgom pa dang sha lnga bdud rtsi sogs nang mchod la dbang /
rgyas pa'i las 'grub /
sa brgyad pa non /
longs sku thob pa'i skal ldan du byas pa yin no //
gsum pa shes rab ye shes kyi dbang zhu ba'i don du maN+Dal phul /
gsol btab rjes zlos gsang dbang de blangs la /
sher ye'i dbang bskur zhes kha bsgyur /
b+ha ga'i dkyil 'khor ma mthong ba'i brdar gdong g.yogs 'ching ba'am bcings par mos mdzod /
shes rab ma'i tsakli thogs la /
dga' ba chen mo'i lha mo 'di :
mdzes sdug yid 'ong gsang ba'i yum :
zungs shig zungs shig skal pa can :
bde chen rol pas mchod par gyis :
zhes brjod pas slob bu'i lag pa g.yas su gtad pa la /
phyag rgya des spro ba dris par mos mdzod /
bshang gci'i rdzas la za nus sam :
khrag dang khu ba bsten nus sam :
bud med yongs la spro byed dam :
b+ha ga pad+mar 'o byed dam :
rtog pa thams cad 'joms nus sam :
zhes dris pa'i lan du 'di'i rjes zlos mdzod /
bshang gci'i rdzas la za nus so :
khrag dang khu ba bsten nus so :
bud med yongs la spro byed do :
b+ha ga pad+mar 'o byed do :
rtog pa thams cad 'joms nus so :
de ltar lan btab pas /
phyag rgya des gos phud cing chu skyes gur gum sogs kyis dri zhim par byas /
rtsa mchog tu rgyas pa'i pad+ma ston cing 'di ltar gsungs par mos mdzod /
e ma ho bdag gi pad+ma 'di :
bde ba thams cad 'byung ba'i gnas :
the tshom med par 'di bsten na :
dngos grub thams cad 'di las 'byung :
skye bo ma rig rang gar spyod :
the tshom can rnams 'di spong ba :
de la mchog gi dngos grub med :
ces brjod /
de pang du byon pa las /
khyed rang rnams rdo rje drag po rtsal dang yum khros nag tu bskyed pa ni yab yum lhar 'du shes pa sprul sku lam byed /
yab kyi gsang gnas hU~M las rdo rje sngon po rtse lnga pa bu gar phaT kyis bkag pa dang /
yum gyi chu skyes AHlas pad+ma 'dab brgyad ze'u 'brur AHsa mtshan pa mkha' gsang rdo rje dang pad+mar 'du shes pa longs sku lam byed /
bdag nyid chos skur mtshon pa yid chos nyid du 'du shes pa'i sgo nas snyoms 'jug chos sku lam byed /
phyag rgya'i gzugs la blta ba dang ngag la nyan pa dang dri la snom pa dang /
reg bya tsum+b+ha na dang 'khyud pa'i sbyor ba sogs la brten nas dga' ba cher rgyas bsrub pa dang srub pa'i sbyor ba la brten nas yab yum gyi khams dwangs ma bde drod kyi zhu bde a wa d+hU ti'i lam brgyud spyi bo nas mgrin par babs pa dga' ba /
snying gar mchog dga'/
lte bar dga' bral /
gsang ba mkha' gsang du thig le dkar dmar gcig tu 'dres pa ni yas babs kyi dga' ba bzhi /
slar yang hU~M zhes rlung 'pho ba med pa'i stobs kyis yum gyi dmar cha dang lhan cig par lte bar drangs pas dga' ba /
snying gar mchog dga'/
mgrin par dga' bral /
spyi bor lhan cig skyes pa'i dga' ba ste mas brtan gyi dga' ba bzhi skyes /
tha mal gyi 'dzin rtog chos skur grol /
bde stong gi rtogs pa khyad par can skyes par mos mdzod /
rigs kyi bu khyod kyis b+ha ga bde ba chen po'i dkyil 'khor mthong zhing gzung 'dzin gyi rtog pa phra rags thams cad 'gags te sems nyid kyi dri ma dag pa yin no //
dbang gsum pa thob pa'i brdar gdong g.yogs sol cig
/rtogs pa bskyed pa ni /
de ltar shes rab ye shes kyi dbang thob pas sems kyi dri ma dag
/lam bde stong phyag rgya bsten pa dang gsang mchod la dbang /
dbang gi las 'grub /
sa bcu gnyis pa non /
chos sku thob pa'i skal pa can du byas pa yin no //
dbang bzhi pa ye shes kyi dbang zhu ba'i yon du maN+Dal phul /
gsol ba btab pa 'di'i rjes zlos /
ho :
gsang chen rol pa'i dkyil 'khor 'dir :
bka' drin chen po'i bla ma la :
g.yo sgyu med par longs spyod 'bul :
yang dag snying po bstan du gsol :
lan gsum /
bla mas bu'i lag tu rdo rje dang dril bu gtad de mdun du me long dang man shel phyar la 'di skad do //
hU~M:
khyod nyid nga yi sras byed na :
rdo rje dril bu lag tu zungs :
rang rig sems la cer gyis ltos :
mi brtan 'du 'phro byed pa'i sems :
bying rmugs 'thibs pa 'khrul pa'i gzhi :
de la bu khyod ma zhen par :
sems de klod pas sdug bsngal grol :
rig pa rang byung rjen par 'char :
de la shes rab rang byung zer :
ye shes 'char ba'i gzhi yin pas :
bu khyod ma yengs ngang la zhog :
rang sar gsal la 'dzin pa med :
me long g.ya' dang bral ba 'dra :
de la ye shes 'char ba'i dpe :
shel la 'od lnga 'char pa 'dra :
de la brtan pa thob pa dang :
rdo rje 'chang dang rig 'dzin dang :
skal ldan bu khyod dbyer med 'gyur :
bid+yA dz+nyA na ma hA a b+hi Shiny+tsa hU~M:
skal ldan rigs kyi bu la rig pa ye shes kyi dbang bskur bas sku gsum dang ye shes lnga lhun gyis grub par gyur cig
/ces dang /
de'ang man shel chos sku
/me long longs sku
/rdor dril sprul sku mtshon par byed pa'i brda yin la /
zag med don dam gyi ye shes mtshan ma'i spyod yul las 'das pa bying rmugs 'thibs pa ma yin par gsal 'tsher dwangs ma rig pa rang byung gi ye shes so ma lhug pa rang mdangs ma 'gags pa so sor gsal yang 'dzin med ma bcos bde ba chen po ye shes lnga'i gdangs gsal phyogs bcur 'char zhing rtsis gdab med pa blo 'das gdod ma'i rang bzhin spros pa'i mtha' dang bral ba ye grol lhug pa bzo bcos dang bral ba  ka dag rdzogs pa chen po'i klong du rang babs su mnyam par 'jog par zhu /
de ltar dbang bzhi pa thob pas sgo gsum gyi dri ma dag
/lam blo 'das rdzogs pa chen po bsgom pa dang sbyor sgrol gyi mchod pa la dbang /
drag po'i las 'grub /
sa bcu bzhi pa non /
ngo bo nyid sku dang mngon byang rdo rje'i sku thob pa'i skal ldan du byas pa yin no //
zhes rtogs pa bskyed /
de ltar zab mo'i dbang bskur rdzogs par thob pas gsang sngags kyi dam tshig rgyud dang man ngag nas legs par bshad pa rnams kyang tshul bzhin bsrung dgos so //
zhes gdams /
phyag slob ma'i spyi bor bzhag la /
hU~M:
skal ldan rigs kyi bu khyod kyi :
snying la bla ma rdo rje 'chang :
rig 'dzin nga dang dbyer med gnas :
de phyir mos pa rgyun ma gcod :
khyod kyi gsang ba'i ming 'di yin :
thog ma rang byung rig pa rtsal :
gnyis pa ye shes rang shar rtsal :
gsum pa ye shes rdzogs pa'i rtsal :
bzhi pa bde chen dgyes pa'i rtsal :
lnga pa phrin las grub pa'i rtsal :
skal ldan rnams la dbang bskur tshe :
gsang mtshan gdags par bya ba ni :
dang po mkha' 'gro bde chen ma :
gnyis pa mkha' 'gro skal ldan ma :
gsum pa mkha' 'gro gsal 'bar ma :
bzhi pa mkha' 'gro don grub ma :
lnga pa DA ki dbang chen ma :
de ltar btags pa las gnyer gtad :
dang po dam tshig gnyan po srungs :
gnyis pa rdo rje rtse lnga dang :
thod pa bzang po rtag tu 'chang :
gsum pa tshes bcu'i mchod pa bzung :
de gsum tshe 'dir ma nyams na :
bla ma lha dang khyod dang gsum :
'bral bar mi srid mngon sangs rgya :
pad+ma 'byung gnas bdag dang mnyam :
ma hA sa ma ya sid+d+hi hU~M hU~M hU~M:
de nas tshe yi dngos grub dang tshogs kyi yo byad la longs spyad /
gtor ma dgos 'dod thams cad 'byung ba rin po cher gyur par bsams la mtha' rten gtor dbang bskur te /
hU~M:
'dod yon chen po'i gtor ma 'di :
dang po mchod pa'i rdzas su phul :
bar du dgyes pa'i tshul gyis bzhes :
da lta dngos grub bdag la stsol :
sarba sid+d+hi hU~M hU~M:
zhes bskur la dngos grub bskul phyir gsol ba 'debs pa 'di'i rjes zlos mdzod /
hU~M:
dus gsum sangs rgyas thams cad kyi :
thugs las sprul pa'i skur bzhengs la :
bdag la dngos grub thams cad stsol :
'chi med tshe yi dngos grub stsol :
'dzad med nor gyi dngos grub stsol :
bcud ldan zas kyi dngos grub stsol :
chos sku rang byung ye shes ngang :
longs spyod rang la rgyas pa dang :
sprul pa phyogs bcur 'gyed nus pa'i :
dngos grub bdag la bstsal du gsol :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
gtor ma'i ye shes pa gshegs /
dam tshig pa bdud rtsir zhu bar bsams la kham re 'gyed cing gsang rdzas kyi lhag gi bdud rtsi yang sbyin /
gtor phud dang po sbyin sreg tu dbul bar yang bshad pas rgyas par spro na me mchod bya zhing deng sang dkyus kyi phyag len du mi mdzad par snang ngo //
de ltar dbang bskur ba legs par grub pa'i dam tshig srung sdom gyi slad du 'di'i rjes zlos mdzod /
gtso bos ji ltar sogs dang /
gtang rag maN+Dal /
lus dang longs spyod 'bul ba /
dge bsngo rnams byas la slob ma gyes so //
gsum pa rjes ni /
las byang ltar lhag ma gtang /
chad thos gter srung gi gtor ma phul /
bshal chus brtan ma bskyang /
gtor ma'i dngos grub gong du blangs zin pas dkyil 'khor la dngos grub blang ba'i bskul tshig
/bstan pa 'di la ngo mtshar rmad byung ba'i :
sogs las byang ltar bya /
dkyil 'khor gyi mchod pa rnams gsar du bsham pa'am kha gsos la las byang ltar phyi nang gsang mchod phul /
skye 'gag 'gyur med mas bstod /
lhag chad bskang phyir badzra gu ru sa ma ya /
ma nu pA la ya zhes sogs bzhi spel sbyar ba'i yig brgya kha shas dang /
ma 'byor pa dang nyams pa dang //
sogs kyis bzod par gsol /
ras bris dang rten la dmigs te /
oM/
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
zhes dang /
su pra tiSh+Thas me tog 'thor zhing brtan bzhugs bya /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
zhes bum pa'i ye shes pa gshegs /
dzaHhU~M baM hoHsa dam tshig pa bdag la bsdu /
da ni dkyil 'khor gsal btab la :
zhes sogs kyi sgo nas rtag mtha' bsal phyir rdzogs rim du bsdu /
chad mtha' bsal phyir lhar ldang bsngo smon dang bkra shis rgyas par brjod par bya'o //
sngon dus rtsa ba lad dogs gzhung rnams bsdebs //
skal bzang mkhas grub rnams kyi mdzad pa yin //
deng sang dbang rgyun tsam yang chad la nye //
bstan zhabs rmongs pa'i lag khyer 'di ltar zab //
rgyu yi dbang gis rang rgyud legs smin nas //
rdo rje khrag 'thung gsang ba'i dkyil 'khor du /
'bras bu'i dbang rdzogs ye shes bla ma'i gar //
drag po rtsal gyi gsang ba gsum 'grub shog
/ces pa'ang rang 'dra'i skal mnyam la lung rigs rgyas bshad kyi lo ma mang na rtsa ba'i sgom don bsgribs te stor ba nyams su myong bas khyer bde ba'i slad byang pa rig 'dzin pad+ma'i mtshan can gyi gsung rab gces btus kyi tshul du /
pad+ma gar gyi dbang phyug blo gros mtha' yas pa'i sdes dpal spungs yang khrod tsa 'dra rin chen brag gi sgrub gnas kun bzang bde chen 'od gsal gling du bsdebs pa dge legs 'phel //

//
