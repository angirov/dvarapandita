rtsa gsum tshe'i zab pa las /
brgyud pa'i gsol 'debs pad+ma'i rgyud mang bzhugs so //
rang byung mi shigs dwangs ma tshe dpag med //
'od gsal snang ba lhun grub snying rje'i gter //
rigs brgya'i khyab bdag mtsho skyes rdo rje la //
gsol ba 'debs so mchog thun dngos grub stsol //
gsang chen chos kyi 'byung gnas mtsho rgyal yum //
bstan pa'i shing rta 'jam mgon khri lde'i zhabs //
rgyal sras dam 'dzin chos kyi blo gros la //
gsol ba 'debs so mchog thun dngos grub stsol //
pad+ma'i rgyal tshab mchog gyur bde chen gling //
zab chos bka' bab lung zin chos kyi bdag
/yang dag lam ston rtsa ba'i bla ma la //
gsol ba 'debs so mchog thun dngos grub stsol //
rnam bcas bde chen thig le rta mchog dpal //
rnam med stong nyid dpyid dpal phag zhal can //
zung 'jug cho 'phrul rigs bzhi'i mkha' 'gro la //
gsol ba 'debs so mchog thun dngos grub stsol //
mkhyen pa'i byin rlabs rtsa ba bla ma rje //
brtse ba'i dngos grub rtsa ba yi dam lha //
nus pa'i phrin las rtsa ba mkha' 'gro mar //
gsol ba 'debs so mchog thun dngos grub stsol //
rdo rje'i ye shes sgrib pa med par zhugs //
tshe dbang mchog thun thogs pa med par thob //
las bzhi'i 'phrul 'khor thogs pa med par 'grub //
rtsa gsum ngang du brdal khyab lhun grub shog
stong nyid dri bral shes rab pad+ma'i klong //
snang ba bde chen 'gyur med rdo rje gnyis //
zung 'jug 'od mi 'gyur ba'i tshe grub nas //
ye shes rol pa'i 'khor lo rab bskor shog
/rdo rje btsun mo'i mkha' klong dkyil 'khor du //
dbang bzhis smin pa'i rang rig byang chub sems //
rtsal chen rdzogs pa'i phrin las kun 'byung ba //
mi zad rgyan gyi gsang ba'i mdzod 'dzin shog
/ces rtsa gsum tshe'i zab pa'i brgyud 'debs 'di'ang /
zab chos 'di nyid kyi bdag po dbon sprul rin po che'i bka' gnang ltar pad+ma gar dbang blo gros mtha' yas kyis dpal spungs snying po yid dga' chos 'dzin du sbyar ba dge legs 'phel //

//
