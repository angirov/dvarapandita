rdzogs chen sde gsum cha lag gnas lung gi cho ga thugs rje'i lcags kyu zhes bya ba bzhugs so //
A+o~M swasti /
chos nyid mnyam pa'i thugs rje yis //
chos can 'khrul pa'i 'khor lo 'jig
/kun bzang bla mar yongs btud nas //
gnas lung cho ga 'dir gsal bya //
de'ang gshin po rjes 'dzin gnas lung gi cho ga bya bar 'dod pas /
gang la brten pa rtsa ba'i dkyil 'khor gyi mdun du tshe 'das kyi ming byang dri rten dang bcas pa bzhag
/de dang nye bar bgegs gtor /
brab rdzas /
zas gtad rnams dang /
rang gi mdun du dri bzang dang bdud rtsi'i chus bkang ba'i khrus bum sogs 'og tu dgos pa'i yo byad thams cad tshogs par byas nas /
las gzhung gi bzlas pa yan tshar ba'i rjes su /
khrus bum bsang sbyang /
stong pa'i ngang las rin po che'i bum pa mtshan nyid thams cad rdzogs pa'i nang du rdo rje sems dpa' skad cig gis gsal ba'i sku las /
sdig sgrib sbyong ba'i mthu dang ldan pa'i ye shes kyi bdud rtsi'i rgyun babs pas bum pa yongs su gang bar bsam zhing /
gzungs thag la 'jus te yig brgya'i sham du /
A+o~M da ha da ha sarba na ra ka ga te he tuM hU~M phaT/
A+o~M pa tsa pa tsa sarba pre ta ka ga te he tuM hU~M phaT/
A+o~M ma tha ma tha sarba tIr+Ya ka ga te he tuM hU~M phaT/
A+o~M sarba pA paM bi shud+d+he hU~M phaT/
ces sgrib sbyong gi sngags sbrel ba ci nus bzla zhing /
brab rdzas bye yungs la'ang bsngags te bzhag
/de nas rten las sngags kyis bsang /
swa b+hA was sbyang /
stong pa'i ngang las pad zla'i steng :
nr-i las tshe 'das de nyid ni //
phung khams skye mched gson dus ltar //
mngon sum bzhin du gsal bar gyur :
rang gi thugs ka'i 'od zer gyis //
rnam shes a dkar rnam pas bstim /

/na mo :
bla ma mchog gsum lha tshogs dang :
chos nyid bsam gyis mi khyab pa'i :
bden pa'i stobs dang rten 'byung mthus :
tshe 'das rnam shes rten 'dir khug :
nr-i badzra ang+ku sha dza :sa rnam shes dang /
sarba pA paM A na ya hU~M gis sdig pa bkug nas /
dzaHhU~M baM ho :sa rnam shes a dkar po'i rnam pas rten la thim par bsam /
bgegs sbyong ba'i slad du /
sarba b+hU ta A kar+ShA ya dzaHsa mgron bkug
/sarba big+h+nAn ba liM ta khA hi /
lan gsum gyis gtor ma bsngos la /
hU~M:
nyon cig log 'dren bgegs kyi tshogs :
tshe 'das thar lam bar chad kun :
mchod sbyin gtor ma 'di khyer la :
rang rang gnas su myur du dengs :
hU~M hU~M hU~M uts+tshaT ya phaT:
ces drag sngags gul yungs dang bcas pas bskrad /
sngags kyis sdig pa phral ba'i slad du /
lha rnams sku las 'od zer ni //
nyi ma 'bum gyi 'od ltar 'phros //
tshe 'das lus la reg pa yis //
sdig sgrib thams cad sbyangs par gyur //
bsngags pa'i bye ma dang yungs dkar brab cing yig brgya'i mthar /
sarba pA paM da ha na b+hasmiM ku ru swA hA:
khrus kyis sdig sgrib sbyong ba'i slad du /
khrus bum gyis ming byang rten la bkru zhing /
hU~M:
bum pa bzang po che ba'i mchog :
byed pa sems can kun don byed :
rig pa ye shes bdud rtsi'i chus :
ma rig sgrib gnyis dri ma bkru :
sarba pA paM shAn+tiM ku ru swA hA:
bum sgros rten la byab cing /
hU~M:
'dod chags zhe sdang gti mug gsum :
'di dag 'jig rten dug gsum ste :
sku gsum lha tshogs dug mi mnga':
sku gsum bden pas dug bcom mo :
sarba pA paM bi Sha shAn+tiM ku ru swA hA:
'byung bzhi'i rdzas kyis byab cing /
hU~M:
'byung dang 'byung ba las gyur pa'i :
dug gsum rgyu 'bras bcas pa kun :
ye shes yum bzhi'i byin rlabs kyis :
rang bzhin med pa'i dbyings su sbyangs :
sarba pA paM bi shwa d+ha na swA hA:
de nas phyag 'tshal ba'i slad du /
tshe 'das de nyid dkyil 'khor par :
phyag 'tshal skyabs su 'gro bar gyur :
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku //
rdo rje can zhabs pad la 'dud //
sangs rgyas thams cad 'dus pa'i sku //
rdo rje 'dzin pa'i ngo bo nyid //
dkon mchog gsum gyi rtsa ba ste //
bla ma rnams la phyag 'tshal lo //
bla ma dpal ldan rdo rje sems //
bde chen ye shes lnga yi bdag
/dkyil 'khor kun gyi byed po mchog
/de la bdag ni phyag 'tshal lo //
skyabs gnas rgya mtsho'i tshogs rnams kyis //
bdag dang mtha' yas sems can kun //
'khor ba ngan song 'jigs las skyobs //
thar pa'i gnas su drang du gsol //
zhes phyag bya /
dbang bskur ba'i slad du /
de ltar sdig sgrib yongs byang nas //
tshe 'das lha ru gsal ba la //
shis pa'i glu blangs rol mor bcas :
bum pa'i bdud rtsis dbang bskur gyur :
bum pa thogs la /
hU~M:
nam mkha' gang ba'i rgyal ba yis :
bkra shis bum pa bzung nas ni :
rdo rje bdud rtsi'i dbang bskur bas :
bde chen ye shes 'phel bar shog :
ma hA su kha ka la sha a b+hi Shiny+tsa hU~M:
byang chub sems kyi bdud rtsi yis :
sgo gsum bag chags kun sbyangs nas :
dkyil 'khor gtso bo'i gsang gsum dang :
dbyer med rigs bdag dbu brgyan gyur :
A+o~M su pra tiSh+Tha badzra ye swA hA/
zhes me tog 'thor /
zas gtad pa'i slad du /
mdun du bza' btung sna tshogs bshams pa raM yaM khaM gis bsang sbyang /
'dod yon gyi phung po zad mi shes pas nam mkha' gang bar bsam la /
nam mkha' mdzod kyi sngags rgyas brlabs nas /
ho :
thams cad nam mkha' mdzod bzhin du :
zad pa med pa'i longs spyod ni :
'dod yon rgya mtsho'i sprin chen po :
bzhes shig bde ba chen por bzhes :
badzra rU pa shab+da gan+d+he ra sa spar+she pra tIts+tsha swA hA:
zhes bsngos pa des kyang bdag gir bzung nas dkyil 'khor pa la mchod par bsam zhing /
dngos 'byor yid kyis rnam sprul pa'i :
ye shes bdud rtsi'i 'dod yon gyis :
zhing khams rab 'byams yongs bkang ste :
dkyil 'khor lha la 'bul bar bgyi :
bde ba chen pos mnyes gyur cig :
ces dbul /
lam bstan te gnas spor ba'i slad du /
kye ma tshe 'das rigs kyi bu :
sdug bsngal khams gsum 'khor ba la :
nges 'byung drag pos mtshams sbyar te :
byang chub mchog tu sems skyed cig :
'di nas steng gi phyogs rol na :
'og min chos dbyings zhing khams dbus :
rang bzhin kun tu bzang po bzhugs :
rang 'od rig ma'i bde ba dang :
ye shes nam mkha' mnyam pa yi :
bkod pa tshad med bsam mi khyab :
'od gsal rdo rje'i mig gis ltos :
chos nyid seng ge'i rtsal chen dang :
mkha' lding rgyal po'i rlabs kyis gshegs :
phyir mi ldog pa'i ting 'dzin gyis :
sku gsum sa la lhun grub shog :
a a a :
phaT:
ces spar la mnyam par gzhag
/snyigs ma sbyong ba'i slad du byang bur me sbar la /
a :
skye med dbyings kyi kong bu ru :
rig pa ye shes me sbar bas :
gzung 'dzin mtshan ma'i rtog pa kun :
ka dag gting gsal ngang du bsreg :
a a a :
zhes bsreg
/de nyid sAts+tshar bsgrub pa'i slad du /
byang ro'i steng du zla ba la //
gnas pa'i a dkar 'od 'phro ba //
de las bdud rtsi'i rgyun babs pas //
sdig sgrib ma lus sbyang par gyur //
ces yig brgya dang sgrib sbyong gi sngags mang du bzlas pa'i dri bzang gi chus bkrus nas 'jim pa dang sbyar bas sAts+tsha btab la /
A+o~M:
nang gsal gzhon nu bum pa'i sku :
lhun grub gzugs kyi rnam par shar :
rgyun mi chad par rtag bzhugs nas :
phrin las 'khor ba dong sprug mdzod :
sa ma ya dz+nyA na tiSh+Tha hU~M:
zhes me tog 'thor la smon lam dang shis pa brjod do //
'dis kyang 'brel bas bsdus pa kun //
gnas ngan lam las myur bzlog ste //
thar pa dam pa'i bde chen sar //
dkri ba'i cha rkyen nyid du shog
/ces pa'ang khyab bdag bla ma o rgyan tshe dbang mchog grub dpal 'bar gyi bka' bstsal rjes su bsgrub pa'i slad du /
'jigs bral ye shes rdo rjes rang gzhung la rigs mthun gyi kha skong cung zad kyis brgyan te khrigs su bsdebs pa dge //
/
