bdud 'dul ma hA gu ru'i brgyud pa'i gsol 'debs bzhugs so //
chos nyid rang bzhin zhi las ma g.yos kyang //
snying rje'i rlabs g.yos gdug pa kun 'dul phyir //
'bar ba'i cho 'phrul gar dgu'i rol pa brjid /
khrag 'thung khro rgyal pad+ma he ru ka
/gsol ba 'debs so 'gal rkyen bar chod sol //
byin gyis rlobs shig mchog thun dngos grub stsol //
mon kha spa gro stag tshang seng phug tu //
mi bzad khro bo 'chol ba'i skur bstan tshe //
zab don zhus pa mkhar chen bza' mtsho rgyal //
lha yi sras mchog rgyal sras khu dbon la //
gsol ba 'debs so 'gal rkyen bar chod sol //
byin gyis rlobs shig mchog thun dngos grub stsol //
rgya chen gu ru'i bka' dang zab mo'i gter //
sdud mdzad Ar+Ya sa le sprul pa'i sku
/bsam bzhin zab gter mchog gi bdag po ru //
legs byon rgyal ba kun dngos stag sham par //
gsol ba 'debs so 'gal rkyen bar chod sol //
byin gyis rlobs shig mchog thun dngos grub stsol /
kha rag mgo dgu'i bdud mtsho'i klong dkyil nas //
skal ldan skyes bu'i khrom chen 'dus pa'i dbus //
rdzu 'phrul nus pas shog ser mngon sum blangs //
gnas dang gang zag gter ston sprul sku la //
gsol ba 'debs so 'gal rkyen bar chod sol //
byin gyis rlobs shig mchog thun dngos grub stsol //
byin gyis brlabs pa'i gnas mchog dam pa ru //
gu ru'i lung bstan ji bzhin bstan pa spel //
skye rgyud rigs sbyangs smon lam las 'phro sad //
chos bdag grub pa'i skyes chen mchog rnams la //
gsol ba 'debs so 'gal rkyen bar chod sol //
byin gyis rlobs shig mchog thun dngos grub stsol //
ye shes sems dpa' pad+ma thod phreng rtsal //
gdug pa 'dul phyir dbang drag rol pa'i gar //
sku gsung thugs sprul phrin las khro chen bzhi //
ye shes DA ki sde bzhi ging chen rtsal //
gsol ba 'debs so 'gal rkyen bar chod sol //
byin gyis rlobs shig mchog thun dngos grub stsol //
lhan skyes ye shes dwangs ma'i srog zhabs su //
tshud pa'i dam las mi 'da' mi g.yel 'khor //
zab mo'i gter dang de 'dzin srung skyob brtson //
gter srung dam can srung ma rgya mtsho la //
gsol ba 'debs so 'gal rkyen bar chod sol //
byin gyis rlobs shig mchog thun dngos grub stsol //
snod bcud thams cad khrag 'thung dkyil 'khor du //
ye nas yin pa gsal phyir bskyed rim dang //
de nyid ye shes rol par shar ba yis //
zung 'jug mchog gi rnal 'byor mtshan ldan shog
/srung ba'i go cha mi phig btsan pa'i rdzong //
zlog pa'i 'khrul 'khor phas kyi rgol ba 'joms //
bsad pa'i mtshon gyis gnod byed rtsad nas gcod //
las gsum phrin las tshul bzhin 'grub par shog
/dgra bgegs mthar byed khar btsud ldang med mnan //
drag po hom gyis gzugs phung gzhob thul bsreg
/bzod dka'i thun zor 'phangs pas dmigs med dag
/mnan bsreg 'phang ba'i las rab byang chub shog
/nyon mongs rang mdangs rgyal bsen dam sri'i tshogs //
gnad dbab shi sa bstan dang ar la gtad //
bka' dang dam tshud phrin las thogs med sgrub //
dbang drag 'bar ba'i mthu stobs kun ldan shog
/ngo bo don gyi lha gcig drag po rtsal //
zab pa'i yang snying 'bru gcig hU~M gi chos //
gnas lugs rang ngo rig pa don tig gi
/gcig chog lam gyis bdag gzhan grol gyur cig
/ma hA gu ru drag po rtsal gyi brgyud 'debs 'di ni /
bdag gzhan gyi thun dang po'i nyams len du chos rje gling pas rang byung 'khor lo sdom pa'i lhan skyes kyi zhol /
lho tsan+dan nags ma'i tshal rma bya gzhon nu gar byed pa'i gling stod dben pa'i bsti gnas bde chen du sbyar ba'o ///
/
