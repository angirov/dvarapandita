phag mo'i nye bsnyen phrin las la :
skyabs sems sdom gzung :
bgegs bskrad srung 'khor :
mchod pa byin rlabs bcas mdor bsdus :
dngos gzhi lus dkyil bsnyen pa'i mngon rtogs :
a :
gdod nas rnam dag rang rig pa :
stong chen de bzhin nyid dbyings las :
rten cing 'brel 'byung sgyu ma'i tshul :
gsal ba'i ye shes kun tu snang :
dbyer med zung 'jug gnyug ma'i rtsal :
mkha' las 'ja' tshon shar ba bzhin :
me phung rdo rje'i srung 'khor dang :
dur khrod gzhal med khang chen dbus :
sku gsung thugs kyi 'khor lo'i gzhir :
chos kyi 'byung gnas bsnol ma dang :
sna tshogs pad+ma 'dab bzhi pa'i :
lte bar baM yig yongs gyur las :
bcom ldan badzra b+ha ra hi :
dus kyi mun pa lta bur gnag :
spyan gsum mche gtsigs bzhad 'dzum sogs :
khro chags sgeg pa'i gzi byin 'bar :
rna ltag rdo rje'i phag zhal ngur :
ral pa dmar nag sprin ltar gtib :
gri gug thod khrag kha T+wAM 'chang :
phyag rgya lnga dang mgo bos brgyan :
brkyang bskum gar stabs rol pa yis :
pad+ma nyi ma bam ro'i steng :
ye shes me phung klong na bzhugs :
phyogs bzhir dga' bzhi'i ye shes gzugs :
rigs bzhi'i mkha' 'gro las kyi mdog :
phyag g.yas rdo rje rin po che :
pad+ma ral gri'i gri gug 'phyar :
g.yon rnams thod pa khrag bkang bsnams :
gru mo g.yon du kha T+wAM 'chang :
rgyan dang cha lugs gtso mo'i tshul :
'od zer bde chen gzi brjid 'bar :
thugs gsung sku yi 'khor lo ru :
nyer bzhi'i dpa' bo rnal 'byor ma :
mthing dmar dkar ba'i mdangs 'od 'tsher :
yab rnams DA ru dril bu 'khrol :
yum rnams gri gug thod pa 'dzin :
kha sbyor pad nyi ro yi steng :
bde ba'i gar thabs cir yang bsgyur :
sgo bzhir phra men phyogs kyi mdog :
rigs kyi phyag mtshan thod pa bsnams :
mtshams su dam tshig mkha' 'gro ni :
phyed gzugs gri thod phyag rgya 'chang :
kun kyang dur khrod rus pas brgyan :
steng 'og bar mtshams thams cad du :
rtsa gsum rgya mtsho sprin ltar gtibs :
rdo rje gsum du byin brlabs shing :
ye shes lnga ldan rang dbang rdzogs :
oM AHhU~M:
oM hU~M trAM hrIHAHa b+hi Shiny+tsa mi :
zhes gsal btab la spyan 'dren nas bstod pa'i bar las rim mdor bsdus dang :
bsnyen pa dang :
sku gsung thugs kyi sngags bzla :
'di'ang gter chen bla ma nyid kyi rdo rje'i gsung 'khrul pa med pa'o ///
/
