\u0f01\u0f83:
tshe gcig byang chub sgrub pa'i gseng lam yang dag bde chen snying po las chos thams cad kyi sngon 'gro thun mong ba bzhugs so :
\u0f88\u0f88\u0f88\u0f88\u0f88\u0f88\u0f88\u0f88
dpal he ru ka la phyag 'tshal lo :
tshe gcig byang chub sgrub pa'i gseng lam yang dag bde chen snying po'i sgo nas :
phyag rgya chen po mchog gi dngos grub sgrub par byed pa 'di la gsum :
chos kyi sngon 'gro thun mong dang thun mong ma yin pa :
dngos gzhi phyag rgya chen po yang dag ye shes dri med rang gsal gcer mthong du ngo sprod pa'i khrid rim :
rjes bogs 'don lam khyer dum bu khrigs kyi skor ro :
dang po chos thams cad kyi sngon du 'gro ba thun mong ba'i lam la :
bla ma dang slob ma'i mtshan nyid :
bsgrub pa'i gnas kyi gzhi :
dgos pa'i yo byad :
nyams len dngos la 'jug pa'i chos so :
de la dang po bla ma'i mtshan nyid bsten du mi rung ba'i rigs :
nga rgyal che ba :
blo rmongs pa :
tshig tsam gyi rjes su 'brang ba :
gsang sngags kyi don mi shes pa :
gzhan gyi zhe gcod pa :
khong tshig pa'i rang bzhin can :
log pa'i lam la zhugs pa :
lha'i mtshan ma ma mthong ba :
dam tshig 'chal ba :
the tshom gcod mi nus pa :
thos pa chung ba ste de lta bu'i ma brtags slob dpon ni bsten du mi rung ngo :
bsten du rung ba'i yon tan ni :
chos la mkhas shing 'jig rten gyi bya ba bral ba :
stong nyid kyi bden pa mthong zhing nyams myong tshad la phebs pa :
slob ma'i 'dod pa'i don la ma rmongs pa ste mtshan nyid de ldan la bsten par bya'o :
gnyis pa slob ma'i snod la brtag pa ni :
snod du mi rung ba'i rigs slob dpon la zhabs tog rnam pa gsum dang mi ldan pa :
gsang sngags 'chal bar spyod pa :
theg pa mchog gi rigs brgyud dang mi ldan pa :
shes rab chung ba :
bka' drin khyad du gsod pa :
don med 'chal bar gyur pa rnams so :
snod dang ldan pa ni :
dad pa dang shes rab che ba :
yid gzhung zhing nor 'khrul med pa :
dbang po gsal ba :
brtson 'grus dang ldan pa :
'dzin chags chung zhing gtong phod pa :
brtul shugs dang ldan pa :
dam tshig la gnas pa de lta bu'o :
gsum pa bsgrub pa'i gnas kyi gzhi ni :
yid dang mthun zhing 'tshe ba med pa :
'du 'dzi las phyogs shing sa phyogs bkra shis shing byin bag dang ldan pa :
gzhi bdag nag phyogs pa ma yin pa :
rgyal ba gong mas byin gyis brlabs pa'i gnas :
gangs ri dang :
g.ya' ri :
dur khrod :
mtsho gling :
nags khrod la sogs pa rang bzhin gyis rig pa dwangs shing khad mtho ba :
shar nub kyi ri dma' ba :
mdun ri bsnol ba :
rgyab ri mtho zhing dpyad bzang ba :
chu 'jam pa :
mthun rkyen thams cad tshang zhing tshogs sla ba'i gnas su bsgrub par bya'o :
bzhi pa dgos pa'i yo byad ni :
sgyu lus 'tsho ba'i yo byad zas gos :
bsten par bya ba'i dam rdzas sha lnga dang bdud rtsi lnga sogs :
mkho ba'i yo byad rdor dril dang phyag rgya :
mthun pa'i yo byad sman dang rten 'brel gyi ka cha'i rigs :
khyad par gyi yo byad mkha' 'gro mnyes pa'i gtor tshogs sogs ma tshang ba med pa gsag par bya'o :
lnga pa nyams len dngos la blo 'jug par bya ba'i chos la :
dal 'byor rnyed dka' ba :
de 'jig pa'i tshul :
'khor ba'i nyes dmigs :
rgyu 'bras kyi rnam par gzhag pa dang bcas pa'o :
dang po dal 'byor rnyed dka' bar bsam pa ni :
de yang dal ba brgyad dang 'byor pa'i chos bcu ste :
dmyal ba yi dwags dud 'gro ste ngan 'gro gsum :
lha tshe ring po pa dang :
mi yin du zin kyang yul mtha' khob pa dang :
kla klo dang :
dbang po ma tshang ba :
log lta can rnams ni chos byar mi khom pa nyid yin la :
de lta na rang nyid dge ba'i chos bcus 'byor pa ste :
dam pa'i chos dar ba'i yul dbus su skyes pa :
dbang po lnga la skyon med pa :
mu stegs sogs phyin ci log gi rjes su ma zhugs pa :
dkon mchog gsum la dad pa dang ldan pa :
sangs rgyas 'jig rten du byon pa :
des chos gsungs pa :
bstan pa gnas pa :
chos ston pa'i dge ba'i bshes gnyen yod pa :
gzhan dag kyang bdag la rjes su brtse ba'i sems dang ldan pa ste chos byed du khom zhing yod pa'i mi lus rin po che thob par ni rnyed par dka' ba nyin mo'i skar ma las kyang dkon no :
de phyir rgyu dang rkyen dang ngo bo dang dpe dang rnam grangs du ma'i sgo nas bsam zhing dpyad de tshe 'di don yod kyi blo dang ldan par bya'o :
gnyis pa de 'jig pa'i tshul ni :
'chi ba mi rtag pa bsam pa ste :
dang po phyi snod 'jig rten ri gling dang bcas pa 'di yang dang po chags :
bar du gnas :
mtha' mar me chu rlung gsum gyis 'jig pa'i chos can dang :
bcud kyi skyes bu 'di dag kyang dang po pha ma'i rkyen gyis chags :
bar du mtshams sprin nyi ma bzhin du yud tsam gnas :
mtha' mar 'chi zhing 'dir 'gro'i ltos ma mchis pas na mi rtag pa'o snyam pa dang :
nam zla dus bzhi'i 'gyur ldog :
nyi zla 'char nub kyi tshul :
skad cig ma snga phyi'i bye brag sogs dang :
gzhan yang sngar ma shi ba lus pa med pa dang :
tshe skad cig mas 'dzad pa dang :
lus 'dus byas yin pas 'jig par 'gyur ba dang :
nam 'chi'i nges pa spu tsam yang med pa ste :
de bas na 'chi ba bsam zhing de'i tshe dam pa'i chos ma gtogs pa phan pa gang yang mi 'dug pas ci nas kyang bdag 'chi khar phan nges kyi chos shig bya'o :
de yang sang bya gnangs bya'i ngang la zad na 'chi ba nam yong gi gtad so med pas :
mgo la me shor ba gsod pa'am :
pang du sbrul byung ba mthong ba ltar la 'ur bdag gis brtson 'grus kyi stobs bskyed de nyams len la 'jug par bya'o snyam du bsam mo :
gsum pa 'khor ba'i nyes dmigs bsam pa ni :
bdag gis sngon chad kyang khams gsum 'khor ba'i gnas 'dir skye ba grangs med pa zhig blangs te sdug bsngal bsam gyis mi khyab pa myangs :
da dung yang 'khor ba las ldog pa'i gding ni bdag la med :
'khor ba mtha' med du sdug bsngal mi bzod pa dpag tu med pa myang dgos :
'di ltar bdag gcig pur ma zad pha ma sems can 'di kun yang rigs drug gi sdug bsngal 'ba' zhig la spyod cing yod de :
dmyal ba la tsha grang gi sdug bsngal bzod par dka' ba de 'dra ba dang :
yi dwags la bkres shing skom pa mi bzad pas nyen pa dang :
dud 'gro la'ang gsod pa dang za ba dang bkol spyod glen rmongs kyi sdug bsngal de lta bu dang :
mi la'ang skye ba dang :
na ba dang :
rgas shing 'khogs pa dang :
'chi ba'i sdug bsngal sogs bsam gyis mi khyab pa dang :
lha min yang lha'i dpal la sdang zhing phrag dog gi zug rngu ldan pa dang :
lha yang 'dod yon la mi ngoms par sred pa'i sdug bsngal dang 'chi 'pho ltung ba'i sdug bsngal myong ba sogs mdor na 'khor ba'i gnas khab kyi rtse mo tsam du'ang bde ba'i 'bras bu yungs dkar tsam yang med par bsam mo :
des na 'khor ba'i tshul 'di la yid skyo bas nag can khri mun nas 'bros pa dang 'dra bar bya'o :
bzhi pa rgyu 'bras kyi rnam par gzhag pa la bsam pa ni :
de ltar 'khor ba na 'khor zhing sdug bsngal bzod med myang dgos pa de dag kyang :
mi dge ba byas pa las byung zhing :
mtho ris dang thar pa'i bde ba yang dag pa ni dge ba byas pa las byung ba de'i phyir :
dge sdig gi 'dor len dang spang blang tshul bzhin du bya'o snyam pas :
lus kyi mi dge ba gsum :
ngag gi bzhi :
yid kyi gsum ste bcu dang :
mtshams med lnga :
de dang nye ba lnga :
lci ba bzhi :
log pa brgyad sogs phra zhing phra ba nas spang la :
de'i gnyen por dge ba bcu dang :
chos spyod bcu sogs rnam par dkar ba'i bya ba phra zhing phra ba nas bsgrub par bya'o :
de dag kyang tshig tsam du ma yin par rgyud dang 'dres nges su bya zhing :
rtag tu blo chos su 'gro ba las 'jig rten gyi bya ba la ci nas kyang sems mi 'jug par ma gyur gyi bar du bsam zhing gzhig par bya'o :
chos thams cad kyi sngon du 'gro ba thun mong ba'i lam pad+mas phyi rabs skyes bu'i don du snying por bsdus te bkod pa skal ldan las can shes rab snying rje brtson 'grus can dang 'phrad par shog :
ra pA na :
rgya rgya rgya :
bdag 'dra chos rje gling pa ye shes rol pa rtsal gyis /
rgya nag sprin shog ser po'i ngos nas gu ru'i phyag bris 'phrul gyi pa tra las phab pa'o //
o rgyan chos rje gling pa'i phyag dpe las zhal bshus /
mang+ga laM///
/
!
tshe gcig byang chub sgrub pa'i gseng lam yang dag bde chen snying po las thun mong ma yin pa'i sngon 'gro bzhi sbyor bzhugs :[ \u0f01\u0f83]:[ \u0f88\u0f88\u0f88\u0f88\u0f88\u0f88\u0f88\u0f88 ]dpal he ru ka la phyag 'tshal lo :
de ltar thun mong gi chos kyis srid pa'i phun tshogs la zhen pa med cing :
yang dag gi lam la blo 'phrigs tshud pa dang :
thun mong ma yin pa'i sngon 'gro bzhi sbyor gyi rim pa nyams su len pa la :
nang pa sangs rgyas pa'i bstan pa la 'jug cing bar chad sel phyir dkon mchog gsum la skyabs su 'gro zhing byang chub kyi sems bskyed pa :
thog med nas bsags pa'i sdig ltung gi phung po sbyang phyir rdo rje sems dpa'i bzlas brjod bya ba :
bsod nams dang ye shes kyi tshogs gnyis zung 'jug tu rdzogs phyir sku gsum gyi maN+Dal 'bul ba :
byin rlabs don gyi 'pho ba snying la 'jug phyir gsol 'debs dbang bzhi blang ba dang bcas pa'o :
dang po skyabs su 'gro ba ni :
kye ma :
bdag ni 'khor ba'i gnas 'dir thog ma med pa nas da lta la thug gi bar du sdug bsngal 'khrul pa'i snang ba dos drag la yun ring ba 'di lta bu'i duHkha bzod med kyis gtses shing :
'di ltar rang nyid gcig pur ma zad bdag gi pha ma sems can 'di kun yang sdug bsngal de 'dra ba 'ba' zhig la spyod cing :
da dung sdug bsngal la sdug bsngal du mi shes par smyon pa btsan dug za ba ltar rang gis rang phung sgrub pa 'di tsho a re sdug :
snying re rje :
zhes ngag nas kyang brjod cing yid la'ang zhe thag pa nas bsam :
'di rnams bde ba dang ldan sdug bsngal bzod du med pa 'di dang bral ba'i thabs shig bdag gis grub pa zhig ci ma rung :
de grub par byed pa la bdag 'khor ba 'di las thar te bde chen byang chub sems kyi btsan sa zin pa zhig byas te :
da gdod khams gsum 'khor ba 'di na 'khyams pa'i pha ma sems can 'di kun gyi don bya :
de phyir bdag dus da nas bzung ste ji srid sangs rgyas rang rgyud las ma thob kyi bar du dkon mchog skyabs yul rnams la skyabs su mchi'o bsam pas :
mdun gyi nam mkhar dpag bsam shing yal ga rab tu rgyas pa'i snying po yal 'dab bzhir gyes pa'i dbus kyi lte bar bla ma rdo rje 'chang la brgyud pa gsum gyi bla mas bskor ba :
mdun du dpal he ru ka la zhi ba dang khrag 'thung gi lha tshogs kyis bskor ba :
g.yas su dus gsum gyi sangs rgyas :
rgyab tu chos sku yum chen mo la rgyal ba'i gsung rab glegs bam gyi rnam pa :
g.yon du theg pa che chung gi dge 'dun :
phyi bskor du bka' srung dam can rgya mtshos bskor ba dang bcas pa'i skyabs yul rnams gsal btab :
na mo :
sangs rgyas kun dngos yang dag lam ston pa'i :
bla ma rin po che la skyabs su mchi'o :
sku bzhi ye shes lnga yi bdag nyid can :
dus gsum sangs rgyas rnams la skyabs su mchi'o :
theg gsum lung rtogs yi ge'i ris su byon :
chags bral dam pa'i chos la skyabs su mchi'o :
sa dang lam zhugs dag pa'i zhing mchog skyong :
tshogs mchog dge 'dun rnams la skyabs su mchi'o :
mchog dang thun mong dngos grub nye bar stsol :
zhi khro yi dam lha la skyabs su mchi'o :
bar chad kun sel mchog thun phrin las sgrub :
mkha' 'gro chos skyong srung mar skyabs su mchi'o :
zhes dang :
bdag gi pha ma khams gsum 'gro ba kun :
thog med dus nas sdug bsngal mtha' med myong :
snying rje'i rang bzhin 'di dag don byed phyir :
bdag gis byang chub mchog tu sems bskyed do :
sdug bsngal mtsho las ma bsgral bdag gis bsgral :
theg mchog dbugs ma phyung rnams bdag gis dbyung :
zhi bder gnas pa'i sems dpa' myang 'das 'god :
bla med byang chub sems kyi phan yon gyis :
sems can mi dge'i las la spyod pa dang :
sdug bsngal mi dge'i las las rab ldog ste :
sdug bsngal yongs bral bde ba dam pa yis :
gnyis med byang chub sems su gnas gyur cig :
gnyis pa sdig sbyong rdo rje sems dpa'i bzlas brjod ni :
rang tha ma'i spyi gtsug tu pad dkar dang zla ba'i gdan la hU~M las dpal rdo rje sems dpa' sku mdog dung la pho tshos bskus pa ltar dkar la dmar ba'i mdangs dang ldan pa phyag g.yas rdo rje thugs kar 'dzin cing g.yon dril bu dku la brten pa :
mtshan dpes brgyan pa'i rdo rje'i sku dar dang rin po ches mdzes par spras pa :
rdo rje'i skyil mo krung gis bzhugs pa'i thugs kar zla ba'i dkyil 'khor dri ma dang bral ba'i snying por hU~M yig gi mtha' mar yi ge brgya pas bskor ba :
bzlas pa tsam gyis sngags phreng dang sku'i cha thams cad las ye shes kyi bdud rtsi 'o ma'i rgyun ltar dkar zhing bsil ba reg na bde ba babs :
bdag gi spyi gtsug tshangs pa'i bu ga nas mar zhugs :
lus kyi cha thams cad mer gyis gang ste sdig sgrib nyes ltung ma lus pa sangs kyis dag :
shel bum phyis pa 'o mas bkang pa ltar gyur par bsam la ngag tu :
oM badzra satwa sa ma ya :
ma nu pA la ya :
badzra satwa te no pa tiSh+Tha :
dr-i D+ho me b+ha wa :
su to Sh+yo me b+ha wa :
a nu rak+to me b+ha wa :
su po Sh+yo me b+ha wa :
sarba sid+d+hi m+me pra yats+tsha :
sarba karma su tsa me tsit+taM shri ya :
ku ru hU~M ha ha ha ha ho :
b+ha ga wAn sarba ta thA ga ta badzra mA me muny+tsa badzrI b+ha wa ma hA sa ma ya satwa AHhU~M:
zhes bzlas mthar lha yang bdag la bstim :
de lta bus sdig pa dag pa'i rtags mthong gi bar du 'bad de bsgom par bya'o :
gsum pa tshogs gnyis rdzogs par byed pa maN+Dal ni :
rin po che'i tshom bu bkod la :
rin chen maN+Dal yid 'ong mchod pa'i sprin :
'dod dgu'i 'byor pa dpag med dang ldan pa :
dpag yas nam mkha'i rgyan gyur 'di phul pas :
'gro kun rnam dag zhing la spyod par shog :
'og min bde chen rin chen gzhal yas khang :
sna tshogs mchod pa'i sprin gyi bla re can :
nam mkha' gang bar dmigs te phul ba yis :
'gro kun longs sku'i zhing la spyod par shog :
'od gsal lhun grub ye shes rigs lnga'i zhing :
sku dang thig les ye nas brgyan pa 'di :
rang snang dag pas legs par phul ba yis :
kun bzang chos sku'i zhing la spyod par shog :
ces pas dbul lo :
bzhi pa byin rlabs 'jug pa bla ma'i rnal 'byor gsol 'debs kyi rim pa ni :
rang nyid skad cig gis dpal he ru kar gsal ba'i spyi bor seng ges bteg pa'i khri pad+ma dang zla ba'i gdan la :
bdag la bka' lung dbang dang man ngag bstsal zhing bdag rgyud la yod pa'i ye shes dri med rang gsal gcer mthong du ngo sprod par mdzad pa'i chos rje sangs rgyas bka' drin can :
rtsa ba'i bla ma de nyid yin pa la rnam pa bcom ldan 'das khyab bdag rigs drug pa rdo rje 'chang chen po longs spyod rdzogs pa'i sku rin po che in+d+ra nI la'i snying po ltar gsal zhing 'tsher ba rdo rje dang dril bu 'dzin pas yum gsang ba ye shes kyi DA ki dmar mo gri thod 'dzin pa la 'khyud pa :
yab yum gnyis ka'ang bde stong gnyis su med pa'i ye shes kyi ngang nas bdag la rjes su brtse ba'i zhal 'dzum pa dang bcas pa :
gsal stong 'od lnga'i klong du bkra lam mer bzhugs pa'i dbu gtsug tu slob dpon chen po pad+ma 'byung gnas :
de'i dbu gtsug tu yo ga'i slob dpon pra hasti :
de'i dbu gtsug tu thugs kyi rig 'dzin hU~M kA ra :
de'i dbu gtsug tu sprul sku dga' rab rdo rje :
de'i dbu gtsug tu longs sku rdo rje sems dpa':
de'i dbu gtsug tu rgyal ba chos kyi sku kun tu bzang po mkha' dbyings khyab pa'i sku :
ting nge 'dzin gyi phyag rgya can gzhan yang brgyud pa gsum gyi bla rabs sprin phung gtibs pa ltar bsam :
de lta bu'i bla ma brgyud pa'i mkhyen pa'i ye shes :
brtse ba'i thugs rje :
mdzad pa'i phrin las rmad du byung zhing bsam gyis mi khyab pa la bsam ste :
skyon rtog gi blo ngan spangs la mos gus snying khong rus pa'i gting nas bskyed de 'phral du'ang lus 'dar ba dang mchi ma 'khrug pa tsam du ma byung gi bar bskyed la brgyud pa'i gsol 'debs ni :
e ma ho :
chos nyid 'dus ma byas pa'i mkha' dbyings su :
khyab bdag dang po'i mgon po kun tu bzang :
blo 'das chos kyi sku la gsol ba 'debs :
'og min rab 'byams thig le 'od lnga'i klong :
zung 'jug ye shes lnga rdzogs rdo rje sems :
bla ma longs spyod rdzogs sku la gsol ba 'debs :
gser gling he chen brdal ba'i dur khrod du :
thugs rje chen pos 'gro ba'i don la byon :
sprul sku dga' rab rdo rje la gsol ba 'debs :
gser brag bya skyibs tshal gyi ke'u tshang du :
thugs kyi rig 'dzin phyag rgya chen po brnyes :
slob dpon hU~M chen kA ra la gsol ba 'debs :
brag dmar bya khyung tshal gyi ke'u tshang du :
phrin las grub pas rdo rje phur pa brnyes :
slob dpon pra b+ha hasti la gsol ba 'debs :
rgya bod gnas dang rnga yab gling dbus su :
rdo rje'i sku brnyes sangs rgyas 'dus pa'i sku :
o rgyan rin po che la gsol ba 'debs :
spyi gtsug bde ba chen po'i pho brang du :
bka' bstsal lung 'bogs chos nyid mngon sum sprod :
drin can rtsa ba'i bla ma la gsol ba 'debs :
zhes pa dang :
bka' drin mnyam pa med pa dang ldan pa bla ma rin po che la gsol ba 'debs so :
bdag rgyud chos dang mthun par byin gyis rlobs shig :
chos rgyud thog tu 'byor par byin gyis rlobs shig :
lta spyod nyon mongs pa'i gnyen por 'gro bar byin gyis rlobs shig :
nyon mongs pa ye shes su 'char bar byin gyis rlobs shig :
tha mal gyi shes pa'i mtshang rig ste blo 'das chos sku'i rang zhal gzhi thog tu mthong bar byin gyis rlobs shig :
tshe gcig lus gcig la yang dag bde chen snying po phyag rgya chen po mchog gi dngos grub bde blag tu thob par byin gyis rlobs shig :
ces phur tshugs su gsol ba btab pa la brten nas /
bla ma brgyud pa dang bcas pa rtsa ba'i bla ma nyid la thim :
bla ma'i spyi bor oM dkar po :
mgrin par AHdmar po :
thugs kar hU~M sngon po :
de gsum las byin rlabs 'od zer gyi rnam par 'phros :
bdag gi gnas gsum du thim :
sku bum pa :
gsung gsang ba :
thugs shes rab ye shes kyi dbang dang byin rlabs thob :
mthar bla ma yab yum 'od du zhu ste rang la thim pas bla ma'i thugs dang rang sems gnyis med du gyur :
de'i rang ngo la bltas pas blo 'das bde ba chen po ngo bo nyid kyi sku bla ma'i rang zhal mjal :
sku gsum bla ma mchog gi go 'phang thob par gyur :
thun mong ma yin pa'i sngon 'gro bzhi sbyor gyi rim pa pad+ma bdag gis phyi rabs kyi don du bkod pa skal ldan las can shes rab snying rje brtson 'grus can dang dus kyi mtha' la 'phrad par shog :
ra pA zha :
rgya rgya rgya :
bdag 'dra chos rje gling pa ye shes rol pa rtsal gyis /
rgya nag sprin shog ser po'i ngos nas gu ru'i phyag bris 'phrul gyi pa tra las phab pa'o //
o rgyan chos rje gling pa'i phyag dpe dngos las zhal bshus|//
/
!
tshe gcig byang chub sgrub pa'i gseng lam yang dag bde chen snying po las thugs kyi sgrub pa nyung ngur dril ba bzhugs so :[ \u0f01\u0f83]:[ \u0f88\u0f88\u0f88\u0f88\u0f88\u0f88\u0f88 ]rgya gar skad du :
shrI badzra su kha hr-i da ya tsit+ta sA d+ha nA ma :
bod skad du :
dpal he ru ka bde chen snying po thugs kyi sgrub thabs zhes bya ba :
dpal he ru ka la phyag 'tshal lo :
phyag rgya chen po yang dag pa'i :
mchog gi dngos grub tshe gcig la :
thob phyir rgyal ba'i gseng lam mchog :
yang dag mchog gi sgrub pa bya :
shin tu dben zhing dag pa'i sar :
dam tshig rdzas rnams tshogs par bsags :
sngon 'gro thun mong ma yin pa'i :
chos kyis bdag nyid rgyud sbyangs la :
dngos gzhi'i gsang sngags rim pa la :
dbang dang byin rlabs rim pa gnyis :
'di ni mchog gi skal ba can :
dbang rnon dad pa'i rjes 'jug la :
bla ma'i byin rlabs 'pho ba yis :
smin par byas la rang rgyud kyi :
ye shes rtogs par byed pa 'o :
de yang mtha' gnyis zhen pa gang :
gcod phyir bskyed dang rdzogs pa yi :
rnal 'byor 'di la bslab par bya :
chos rnams gzod nas stong pa nyid :
ma skyes pa las 'gag med kyi :
rtsal snang ma rtogs 'gro ba la :
bzod med snying rje gzha' tshon ltar :
dngos med dngos kun ye shes sprin :
'gyur ba med pa'i mthing gsal hU~M:
chu las chu bur bzhin du shar :
de nyid gnas 'gyur dran rdzogs su :
bdag nyid bde chen he ru ka :
mkha' dbyings mdog can rdor dril bsnol :
yum mchog rdo rje rnal 'byor ma :
dmar gsal gri thod 'dzin pas 'khyud :
rin chen rus pa'i rgyan cha dang :
stag sham dril g.yer dar dpyang can :
dpa' bo'i g.yas brkyang stabs kyis 'gying :
pad nyi dbugs bral 'ja' 'od klong :
snang stong rang bzhin med pa'i sku'i :
spyi mgrin thugs kar oM AHhU~M:
dkar dmar mthing ba'i mdog can las :
'od 'phros snod bcud thams cad sbyangs :
lha dang lha mo'i rnam par gyur :
tshur 'dus bdag la gnyis med thim :
nam mkha' gang ba'i rgyal ba yis :
rin chen byang chub sems dbang bskur :
oM hU~M trAM hrIHA:
a b+hi Shiny+tsa hU~M:
badzra tuSh+ya ho :
mnyam pa nyid du dgyes par gyur :
thugs srog hU~M las sngags phreng ni :
ngo bo byang chub sems nyid las :
rnam pa yig gzugs dkar dmar phreng :
bar ma chad pa thur du song :
rdo rje'i lam nas yum mkhar babs :
sku dbyibs gyen brgyud zhal nas thon :
yab kyi zhal zhugs hU~M la thim :
bde chen ye shes ngang nas bzla :
oM hrIHha ha hU~M hU~M phaT:
oM ru lu ru lu hU~M b+h+yo hU~M:
ji srid mi skyo'i bar du bzla :
de las dub cing skyo ba na :
snod bcud kun zhu bdag la thim :
bdag kyang spyi gtsug gdan gyi ni :
steng 'og gnyis nas mas yar du :
hU~M la rim gyis bsdu bar bya :
de yang thig le'i bar du 'o :
de la cung zad sems bzung ngam :
dmigs med ngang nas nyin mo'i tshe :
sgyu lus mtshan snang rmi lam dang :
'da' kha 'pho ba bar do r+ts+yo :
spyod pa'i skabs su gsang spyod dang :
kun la phyag rgya chen po ste :
rdzogs pa'i rim pa bsgom par bya :
de ltar bskyed dang rdzogs pa yi :
rnal 'byor mchog gi lam 'di la :
dam tshig dag cing brtson ldan na :
tshe 'di nyid la phyag rgya che'i :
yang dag ye shes 'thob par 'gyur :
ra pA zha :
rgya rgya rgya :
dpal he ru ka bde chen snying po thugs kyi sgrub pa r+ts+yo r+ts+yo r+ts+yo :
bdag 'dra pad+ma 'byung gnas kyis :
mkhas grub bla ma dpag med bsnyen :
khyad par dga' rab shrI siM sogs :
grub mchog nyer lnga'i thugs mdzod rtogs :
rnal 'byor rig 'dzin rnam brgyad dang :
gdams pa zab mo bgo bshar byas :
khyad par thugs rig hU~M kAr dang :
phrin las grub pa pra hastir :
yang phur rgyud dang man ngag gtsos :
zab dgu 'dus pa'i nying khu longs :
bod yul kha ba'i ri ljongs 'dir :
rje 'bangs rnams la rgya cher bshad :
khyad par da lta rje sras grogs :
Ar+ya sa le rnam bzhi la :
bla ma drag po dang 'brel ba'i :
yang phur snying thig nyung ngu ni :
don bcud nyams su dril te gdams :
snying gi dkyil du sa mA d+hi :
a thaM rgya :
dus mthar rig pa 'dzin pa rdo rje'i mtshan :
nges pa'i don spyod nyi zla zung gcig dang :
'phrad par ma gyur de srid zab pa'i bka':
bdud mgon chen po bshan pa lag dmar dang :
shu ba srog len klu rje myos pa gsum :
thub par srungs shig bdag nyid pad+ma'i bka':
ra pA zha :
da na rak+Sha rak+Sha :
so phag shi thaM:
bdag chos rje gling pa ye shes rol pa rtsal gyis /
rgya nag sprin shog ser po'i ngos /
gu ru'i phyag bris 'phrul gyi pa tra las dag par phab pa'o //
!
tshe gcig byang chub sgrub pa'i gseng lam yang dag bde chen snying po las :
phyag rgya chen po dri med rang gsal gcer mthong du ngo sprod pa'i khrid rim bzhugs :[ \u0f88 \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 ]dpal he ru ka la phyag 'tshal lo :
de ltar thun mong dang thun mong ma yin pa'i lam gyis rgyud sbyangs pa sngon du song nas :
theg pa mchog gi don la 'jug rung du gyur pa na :
dngos gzhi phyag rgya chen po dri med rang gsal ye shes gcer mthong du ngo sprod pa'i khrid kyi rim pa la gsum :
khrid pa'i rim pa dang :
ngo sprod pa'i rim pa dang :
rjes skyong tshul gyi rim pa'o :
dang po la gnyis :
zhi gnas kyi sgo nas khrid pa dang :
lhag mthong gi sgo nas khrid pa'o :
dang po zhi gnas kyi sgo nas khrid pa la'ang gnyis te :
mtshan ma dang bcas pa dang :
mtshan ma med pa'o :
mtshan bcas la'ang rten can dang rten med do :
dang po ni :
lus rnam snang gi chos bdun ldan du bya ba ste :
rkang pa rdo rje'i skyil krung ngam sems dpa'i skyil krung :
lag pa mnyam gzhag :
rgal pa bsrang zhing lus kun bsgrim :
dpung pa gru mo brgyang :
mgrin pa bkug :
lce rtse ya rkan la cung zad gtad :
mig sna rtse la phab cing mi 'gul bar bya'o :
de nas lta stangs kyi thad sor rde'u 'am shing bu lta bu'i mtshan ma bzhag la :
de la brtag dpyad mi bya bar sems lhod kyis gtad pa tsam bya zhing :
gzhan du nam yang ma 'phros ma yengs tsam byas la gnas su 'jug go :
mtshan mo rang gi smin phrag tu thig le nag po sran ma tsam la sems bzung ba dang :
gnas cha ha cang rnyed dka' zhing dub na mdun gyi nam mkhar sangs rgyas kyi sku tshon gang ba zhig bsgoms la de la sems 'dzin no :
gnyis pa rten med la rlung gi 'gro 'ong la bslab pa dang :
rlung med do :
dang po ni :
rlung 'byin 'jug gnyis dran tsam bya zhing gzhan du ma yengs par sems gzung ba'o :
gnyis pa rlung med ni :
phyi'i gzugs sgra nang rlung gi 'gro 'ong gang la'ang sems rten mi bya zhing :
'das ma 'ongs da ltar ba'i rtog pa gang yang mi spro mi sems yid la mi byed par lhod de bar gnas su 'jug go :
de ltar bzhag pas sems rgod na lta stangs smad sems lte ba'i 'og tu gtad :
pho rlung mnan :
bying na rlung ro bsal lta stangs dpangs bstod 'gro 'chag bya zhing dub pa gseng ngo :
gnyis pa mtshan med la gnyis :
sgrim pa dang :
glod pa'o :
dang po sgrim pa ni :
lta stangs thad kar gtad sems ngar bskyed nas skad cig kyang ma yengs par bsgrim :
yun thung ngu nas bshig :
yang hril gyis bsgrims la ma yengs pa'i ngang du tsen gyis 'jog pa la sbyor :
gnyis pa glod pa ni :
sgom mi sgom gnas mi gnas kyi zhe 'dod spongs la sems lhod glod :
sems rang babs su cham me ba'i ngang nas ma yengs tsam gyis dran pa gu yangs kyis bskyang ngo :
gnyis pa lhag mthong gi sgo nas khrid pa la gnyis :
snang ba sna tshogs kyi ngo bo gtan la dbab pa dang :
de'i gzhi rtsa ba la sgro 'dogs gcad pa'o :
dang po la'ang rtsa ba sems kyi ngo bo gtan la dbab pa dang :
rig rtsal snang ba'i ngo bo gtan la dbab pa'o :
dang po ni :
zhi gnas kyi steng du lhang nger bzhag la :
de'i ngang la sems nyid la rjen lhang gis bltas te :
dbyibs dang kha dog sogs ji lta bur 'dug :
gnas dang rten sa gang :
ngos bzung rnam 'gyur ji ltar 'dug rim pas brtags shing dpyad :
de yang dbyibs su snang na zlum po gru bzhi sogs dang snod bcud kyi dbyibs su 'dug gam :
kha dog tu snang na dkar po nag po sogs su snang re re bzhin brtag :
de bzhin du sems 'di phyi rol gyi sa rdo ri brag rtsi shing sogs la gnas sam nang rnam smin gyi lus la gnas :
lus kyi spyi gtsug nas rkang mthil bar gyi lhu dum la gnas sam spyi khyab tu gnas :
spyi khyab tu gnas na phyi nang gi tshul lam 'dres pa'i tshul du gnas :
'dres na sems yul snang la 'phro ba'i tshe ji ltar so sor brtag :
de bzhin du sems kyi ngo bo de stong pa'am gsal ba'am ngos bzung du 'dug :
stong par 'dug na ci yang med pa nam mkha' lta bu'am gsal rig can nyi zla mar me lta bu'i tshul can du 'dug legs par brtag go :
gnyis pa rig rtsal snang ba'i ngo bo gtan la dbab pa ni :
sems gsal stong de kha'i ngang nas dug gsum gyi rtog pa rags pa zhig 'gyur bcug la :
dbyibs dang kha dog gnas rten ngos bzung rnam 'gyur sogs ji ltar 'dug brtags shing dpyad :
de bzhin du rnam rtog phra mo shar ba'am spros te sngar bzhin lta zhing dpyad :
gzhan yang snod bcud dgra gnyen gyi skyid sdug sogs snang ba'i 'char sgo phra rags thams cad la brtags shing dpyad de :
'di ltar snang cha ma 'gags pa la a 'thas kyi bden 'dzin bral ba'i snang ba bkrag med 'di zhes brjod du med pa zhig 'dug par rtogs na rang sa'i myong ba skyes pa'o :
gnyis pa de'i gzhi rtsa ba la sgro 'dogs gcad pa la bzhi ste :
rnam rtog gi 'char sgo sems su thag bcad pa :
snang ba sems su thag bcad pa :
gnas 'gyu'i rtsa ba bcad pa :
gang shar skye med du la bzla ba'o :
dang po ni :
mnyam gzhag gi ngang nas zhe sdang gi rtog pa zhig spros la :
de gzhi ci las byung :
mnyam gzhag ngang de las byung na ma las bu skyes pa'am mar me gcig las du ma mched ltar ram sems de rnam rtog de rang sogs brtag :
zhe sdang gi rnam par snang ba de bden 'dzin can nam ngo bo ngos bzung med du 'dug :
mthar rtog pa de bkag gam bkag na rkyen ji lta bus dgag :
sangs na rang sang ngam rkyen gyis yal brtag :
des mtshon te rnam rtog phra rags sbom gsum sna tshogs par sngar bzhin brtags dpyad bya zhing :
sems 'gag med kyi 'char sgo rnam rtog tu shar ba'am der snang ba tsam las rnam rtog dang sems nyid dbyer med par rgya mtsho dang rlabs bzhin du rtogs par bya'o :
gnyis pa snang ba sems su thag gcad pa ni :
mnyam gzhag gi ngang nas phyi rol gyi gzugs snang gang yang rung ba zhig 'char bcug la :
byung gnas 'gro gsum la brtag :
gzugs snang dang sems gnyis gcig gam tha dad :
tha dad na phan tshun phyi nang steng 'og ji ltar 'dug :
rang tshugs thub pa'i ngo bo so sor grub bam der snang tsam du 'dug :
der snang tsam la sems gcig las med pas gnyis su snang ba 'gal :
snang sems tha mi dad na sems snang bar song ngam snang ba sems su song brtags te :
dper na shel gong dwangs par yul rkyen gyis tshon ris so sor snang ba ltar :
'gag med kyi sems las ma dag bar du yul rkyen dang 'phrad tshe sna tshogs su snang ba las ngo bo sems las gzhan du ma yin par thag chod nas snang ba sna tshogs sems su nges par bya'o :
gsum pa gnas 'gyu'i rtsa ba gcad pa ni :
mnyam gzhag gi ngang du lhan ner gnas su bcug ste gnas cha'i rang ngo la blta :
yang gnas pa'i ngang nas 'gyu ba zhig yer gyi 'gyur bcug ste de'i rang ngo la blta :
gnas 'gyu de gnyis kyis byung gnas 'gro gsum ngos bzung gi khyad par la brtag :
de gnyis la khyad par 'dug na bzang ngan nam bstod mi bstod de grub ma grub ngos bzung yod med kyi khyad par brtag :
khyad par ma grub na tha dad kyang mtshungs dper bzhag gam :
tha mi dad na dus gsum gang du tha dad med :
mtshungs dper bzhag na ji ltar mtshungs sogs brtags shing dpyad de :
gnyis ka sems nyid gcig pu rtsa bral ngos bzung med pa rang rig rang dag rang gsal stong du ngo bo gcig par rtogs nas :
gnas 'gyu'i dgag sgrub spang blang mi dgos par gnas na gnas thog 'gyu na 'gyu thog gsal stong rang grol du nges par bya'o :
bzhi pa gang shar skye med du la bzla ba ni :
mnyam gzhag gi ngang nas 'di ltar rnam rtog dang snang ba sna tshogs ni sems nyid 'gag med kyi rol rtsal du 'dug :
da ni sems nyid 'di ka'i rang ngo de ci lta bu snyam du cer gyis bltas la byung gnas 'gro gsum por brtag :
de yang dang po rgyu yis ma bskyed de ye nas rtsa bral :
bar du dbyibs rnam 'gyur sogs gang du yang mi gnas shing ngos bzung bral ba :
mthar 'dir song gi rjes med pa rang sang dung ngag lta bur rtogs pas :
gdod nas skye 'gag gnas gsum ngos bzung dang bral ba gsal stong rig pa'i snying po can gyi yin lugs gtan la phebs te :
gang shar gyi rang ngo la bzang pos brgyan pa dang ngan pas sbags mi tshugs par bcos bslad dang dbri bsnan mi dgos par rang rig rang grol du thag chod pa'o :
dngos gzhi'i zhi gnas dang lhag mthong gi khrid kyi rim pa r+ts+yau r+ts+yau :
ra pA zha :
rgya rgya rgya :
skal ldan shes rab snying rje brtson 'grus can dang 'phrad par shog :
rtsa ba'i gnyis pa lhan cig skyes pa'i ye shes dri med rang gsal gcer mthong du ngo sprad pa la gsum :
sems nyid lhan skyes su ngo sprod pa dang :
rtog pa lhan skyes ye shes su ngo sprod pa dang :
snang ba lhan skyes ye shes su ngo sprod pa'o :
dang po ni :
ngo sprod kyi tshe gnas dben par bla ma yi dam mkha' 'gro la tshogs gtor dang mchod pa bzang po bsham :
slob dpon la maN+Dal gser gyi me tog sogs ci 'byor gyi mchod pa 'bul :
slob mas bla ma'i rnal 'byor dang gsol 'debs rtse gcig tu bya :
mnyam gzhag sngar ltar byed bcug la :
'o khyod kyi sems ma bcos rang lugs su bzhag pa'i dus rnam rtog gi 'char sgo thams cad rang sar zhi nas rang lugs su gnas pa de zhi gnas bya ba yin :
de'i ngang nas lung ma bstan du ma song bar sems kyi ngo bo 'di zhes smra bsam brjod pa'i yul las 'das pa'i rang rig pa'i shes pa gsal le sing nge ba de lhag mthong bya ba yin :
don la zhi gnas de dang lhag mthong de tha dad med par zhi gnas de yang ngos bzung med pa'i rang rig rang gsal gyi lhag mthong :
lhag mthong de yang rang babs su gnas shing rtog pa'i mtshan mas ma gos pa'i zhi gnas kyang de kha :
de phyir zhi lhag zung 'jug ste sems skad cig ma'i steng du rdzogs pa'i phyir :
'di ni sangs rgyas kyi dgongs pa sems can gyi sems lhan cig skyes pa'i ye shes dri med rang gsal gcer bur mthong ba'o :
mdo rgyud bstan bcos man ngag thams cad kyi phug ni 'dir 'bab pa'o :
gnyis pa rtog pa lhan skyes ye shes su ngo sprod pa ni :
yang sems gsal stong rjen pa'i ngo bo dang :
bde sdug gi rtog pa 'phro dus kyi ngo bo dang rtog pa de yang ngos bzung med pa'i gsal stong rjen pa'am :
sems nyid dang khyad med du 'dug bltas pas :
rnam rtog ni spang ma dgos ngo bo ched du bsgrub ma dgos par rtog pa lam me ba de ka gsal stong rjen par 'dug pa de rnam rtog lhan skyes kyi rang ngo mthong ba'am rnam rtog chos skur shar ba yin :
sngar rtog pa gtan la dbab pa dang gnas 'gyu'i rtsa ba bcad dus ltar rang rig rang gsal gyi sems gcig pu de min pa gzhan med de chu dang rlabs kyi dpe bzhin no :
de ltar na rtog pa skyes na skyes thog tu bskyang :
ma skyes na ma skyes pa'i ngang rang lugs su bskyang :
gnas 'gyu la nye ring mi bya bar rtog pa 'dis rigs 'gres pas shes par bya'o :
gsum pa snang ba lhan skyes ye shes su ngo sprod pa ni :
phyi rol gyi ri ra ba khang khyim sogs gzugs snang shar ba de la bltas pa'i tshe snang ba de ngos bzung med pa'i gsal stong ngam :
sems kyi ngo bo gsal stong du 'dug :
de gnyis kyi khyad par la brtags pas :
snang cha de nyid yal ba dang bkag ma dgos par snang bzhin du ngos bzung med pa'i gsal stong de snang ba'i mtshang rig pa yin :
sngar snang ba'i sgro 'dogs bcad pa ltar snang ba phyi na med sems nyid nang na med sems gsal stong de ka snang bar shar ba ma gtogs gzhan med de dpe rmi lam gyi yul dang shes pa lta bu'o :
snang la ngos bzung med pa rjen ne ba 'di la snang srid lhan skyes kyi rang ngo mthong ba'am chos skur 'char ba de yin :
des na stong pas bzang rgyu med snang bas ngan rgyu med snang stong tha mi dad du rtogs pas :
snang na snang thog stong na stong thog gang shar sgom du khyer zhing :
nyams len gyis bslebs nas snang srid thams cad chos kyi sku phyag rgya chen po yin pas cir snang lam du khyer ro :
ra pA zha :
rgya rgya rgya :
zab rgya :
shin tu zab rgya :
gsum pa rjes nyams len skyong tshul gyi rim pa ni :
'di ltar nam mkha' ltar dpangs bstod de snang ba gu yangs su bzhag :
sa gzhi ltar rgya bskyed de dran pas khyab cher bzhag :
ri bo ltar lhun chags pa g.yo med du bzhag :
mar me ltar gsal la dwangs pa gsal le lam mer bzhag :
man shel dri ma med pa ltar rtog med ngang seng nger bzhag go :
gzhan yang nyams len gyi gegs shor sa dang gol sa gcad pa ni :
mnyam gzhag gi don ji lta ba go zhing 'chad shes kyang rang gi myong thog tu ma khel ba ni shes bya'i gshis la shor ba :
lam 'bras dbyer med kyi 'bras bu rang chas su yod pa ma shes pa da gzod 'bras bu gzhan zhig re ba ni lam shor :
spang gnyen dbyer med kyi spang bya gnyen por 'char ba ma gtogs so sor bzung ba ni gnyen por shor ba :
gsal stong gnyis med ngo bo nyid kyi mtshang ma rig par dmigs bcas rang bzhin ma grub pas rgyas 'debs su shor ba'o :
gol sa ni bde gsal mi rtog pa gsum la ste :
bde ba la zhen na 'dod khams dang :
gsal ba la 'dzin pas gzugs khams dang :
mi rtog pa la blos byas su gyur na gzugs med du gol ba'i sa'o :
de ltar gol 'chugs med par bskyangs pa la brten nas :
mnyam gzhag dang rjes thob gcig tu gyur :
nyin mtshan gyi snang ba khor yug tu 'dres te :
bya rtsol dang bral ba sgom med chen po'i rtogs pa mthar son te :
tshe gcig lus gcig la phyag rgya chen po lhun grub rig 'dzin gyi go 'phang chen po bde blag tu 'thob par 'gyur ba ste :
rgyas par na rtags dang 'char tshul sogs phyag rgya chen po gzhan dang rigs 'gre shes par bya'o :
dngos gzhi phyag rgya chen po dri med rang gsal ye shes gcer mthong du ngo sprod pa'i khrid kyi rim pa pad+ma bdag gis phyi rabs skyes bu'i ched du mdo don dril te bkod pa r+ts+yau r+ts+yau r+ts+yau :
ra pA zha :
rgya rgya rgya :
ma 'ongs bskal pa dus kyi mtha' ma der :
'di 'byin des kyang rang nyams chud par blang :
ji bzhin rtogs nas skal ldan shes rab can :
snying rje brtson 'grus ches chen rigs la bshad :
des kyang sgrub pa'i dam bca' snying rus skyed :
nges pa'i don gyi snying po lon par gyis :
zab pa'i bka' 'di bdud mgon khyed la bcol :
dam med gter rkun rnams la bka' 'di srungs :
bdud tri da na sa ma ya rak+Sha rak+Sha :
rgya rgya rgya :
bdag 'dra chos rje gling pa ye shes rol pa rtsal gyis rgya nag sprin shog ser po'i ngos nas /
gu ru'i phyag bris 'phrul gyi pa tra las dag par phab pa'o //
!
tshe gcig byang chub sgrub pa'i gseng lam yang dag bde chen snying po las nyin mtshan dang 'da' kha'i bogs 'byin skor bzhugs so :[ \u0f88 \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88 ]dpal he ru ka la phyag 'tshal lo :
gsum pa rjes lam gyi bogs 'byin dum bu khrigs kyi skor la :
nyin mtshan gyi bogs 'byin sgyu lus dang rmi lam :
'da' kha'i bogs 'don sku gsum 'pho ba dang bar do :
spyod pa'i bogs 'don gsang spyod dang 'brel ba phung po gzan skyur gyi skor ro :
dang po nyin snang gi bogs 'byin sgyu lus zhen pa rang grol la gsum :
'khor ba dang :
myang 'das :
chos kun sgyu mar sbyong ba'o :
dang po ni :
rang nyid la rigs drug gi sems can rnams kyi mthun phyogs bzhi'i sgo nas 'di ltar :
lus gus pa'i sgo nas phyag dang bskor ba :
ngag gus pa'i sgo nas skyes bu dam pa mkhyen brtse nus ldan zhes bya ba la sogs pa'i bstod pa :
yid gzhan gyis dbrog tu med pa'i dad pa dang gus pa phun sum tshogs par byas par bsam :
tshul de lta bur dga' ba dang spro ba mi bya bar rmi lam yin sgyu ma yin :
mi bden bzhin du snang ba'o :
zhes brjod cing bsam :
yang sems can de dag gi mi mthun pa bzhi'i sgo nas lus kyis brdung brdeg nor la rku 'phrog :
ngag gi dmod tshig dang ya ga :
yid kyis ma rungs pa'i sbyor ba sna tshogs pa'i sgo nas bdag la gnod cing 'tshe bar bsam :
de lta bur mi dga' ba dang khong tshig pa mi bya bar rmi lam sgyu ma yin :
mi bden bzhin du snang ba'o :
zhes brjod cing bsam :
'di ltar sems 'gag med kyi 'char sgo las rigs drug tu snang zhing dga' mi dga'i khyad par du bcos pa la :
don la dngos snang du grub pa med pa 'di ci lta ba bzhin du :
bdag la'ang da lta pha rol po'i mthun phyogs dang mi mthun phyogs kyi sgo nas bde sdug gi snang ba shar ba thams cad kyang :
dngos gzhi'i khrid kyi skabs su yul snang thams cad sems su ngo sprad pa bzhin :
rmi lam yin sgyu ma yin :
mi bden bzhin du sems 'gag med kyi 'char sgor snang ba'o snyam du bsam zhing ngag nas kyang brjod :
gzhan yang bdag la bstod pas dga' ba dang smad pas mi dga' ba med de :
yon tan dang skyon de yod nas brjod na dngos snang brjod pa yin pas dga' ba dang mi dga' ba med :
med nas brjod na sgro btags yin pas tshig tsam du zad de de bzhin du dga' ba dang mi dga' ba med par bsam :
gnyis pa myang 'das ni :
dpal he ru ka'i sku'i gzugs brnyan bkra lam me long ngam chu snod du 'char bcug la :
lha sku snang la rang bzhin med pa de la bltas te rmi lam sgyu ma dang 'dra ste :
med bzhin du snang bar bsam :
snang la rang bzhin med pa'i lha sku zhal phyag gi rnam pa gsal ba de 'dra ba bsgoms la :
rmi lam sgyu ma dang 'dra ste sems kyi 'char sgo'i stong gzugs su snang ba'o snyam du bsam :
de bzhin du snod bcud zhing khams rab 'byams la des mtshon te :
med bzhin du sems 'gag med kyi 'char sgo dag pa'i zhing dang sku dang ye shes su snang bar bsam mo :
gsum pa chos kun sgyu mar sbyong ba ni :
snang ba'i chos kun sgyu mar sbyong ba ste :
tshogs drug gi yul du gzugs sgra dri ro reg bya sogs legs mi legs su snang zhing 'dzin pa thams cad sems 'gag med kyi 'char sgo med snang med 'dzin las :
bden grub tu snang ba spu tsam yang med de :
rmi lam gyi chos dang sgyu ma mkhan po'i sprul pa de ci lta bar rtogs pas :
snang stong grags stong tshor stong myong stong reg stong mdor na rig pa rang gsal phyag rgya chen po'i ngang du 'dzin med du bzhag go :
sgyu ma 'byongs pa'i tshul ni 'khor 'das snang ba'i mtshang rig ste :
gnyis su 'dzin pa'i rdzun phug brdibs nas dga' sdug chos brgyad kyi zhen 'dzin rang sar dag pa'o :
ra pA zha :
rgya rgya rgya :
sgyu lus zhen pa rang grol gyi khrid r+ts+yau r+ts+yau :
gnyis pa mtshan snang gi bogs 'byin rmi lam nying 'khrul rang sangs la gsum :
rmi lam zin par byed pa :
de brtan par bya ba :
sprul bsgyur gyi rtsal sbyang zhing rmi lam gyi snang ba 'od gsal gyi ngang la lam du khyer ba'o :
dang po ni :
nyin snang sgyu lus kyi snang ba goms pa'i steng nas mtshan mo nyal khar rang dpal he ru kar gsal ba'i mgrin par pad+ma dkar po 'dab ma bcu drug pa'i lte bar rang sems dang bla ma tha mi dad pa'i rnam pa yi ge oM dmar po gsal zhing 'tsher ba oM gyi sgra gdangs dang bcas pa zhig bsam :
snod bcud sbyangs pa'i rnal 'byor gyis oM la bsdus te :
rig pa gzhan du ma yengs par oM de la shes pa rtse gcig tu gtad de nyal bas rmi lam gyi nying 'khrul ngos zin par 'gyur ro :
gnyis pa de brtan par bya ba ni :
de ltar bzung bas zin pa dang de ma thag tu sprul bsgyur sogs mi bya bar rmi lam gyi rnam pa gsal ba de kha'i ngang du mnyam par 'jog go :
gsum pa sprul bsgyur gyi rtsal sbyang zhing rmi lam gyi snang ba 'od gsal gyi ngang la lam du khyer ba ni :
de nyid brtan nas sprul bsgyur gyis rtsal sbyong ba ni :
dngos po gcig mang por spel ba :
spel ba'i rnam pa gnas bsgyur ba :
sprul pa'i bye brag du mar sprul pa :
des sangs rgyas kyi zhing nyul ba dang chos nyan pa sogs nying 'khrul gyi 'char sgo sna tshogs 'dod dgur bsgyur ba'o :
rmi lam gyi snang ba 'od gsal gyi ngang la lam du khyer ba ni :
nyin snang rnam rtog gi 'char sgo thams cad phyag rgya chen por la bzla ba bzhin du :
mtshan mo'i nying 'khrul kyang de nyid kyi steng du ngo bo ngos bzung ste skye med 'od gsal gyi ngang la lam du khyer ba'o :
ra pA zha :
rgya rgya rgya :
rmi lam nying 'khrul rang sangs kyi khrid r+ts+yau r+ts+yau :
rtsa ba'i gnyis pa 'da' kha'i bogs 'byin la gnyis :
sku gsum 'pho ba'i gdams pa skar khung mda' 'phangs dang :
skye med bar do'i gdams pa tshor ba rang grol lo :
dang po la gsum :
chos sku :
longs sku :
sprul skur 'pho ba'o :
dang po ni :
'pho bya 'pho byed 'pho yul la dmigs pa ste 'khor gsum yang dag blo 'das chos sku phyag rgya chen po rig thog gi ngang du yengs med du mnyam par 'jog pa'o :
gnyis pa longs skur 'pho ba ni :
'dod chags bde stong sor rtog ye shes su 'pho ba :
zhe sdang 'dzin med me long ye shes su 'pho ba :
gti mug 'od gsal chos dbyings ye shes su 'pho ba :
nga rgyal lhar gsal mnyam nyid ye shes su 'pho ba :
phrag dog rang grol bya grub ye shes su 'pho ba'o :
gsum pa sprul skur 'pho ba ni :
rang snang rnam dag dag pa'i zhing khams rgya mtshor :
sems gnyug ma'i ye shes su he ru kar rnam par 'pho ba ste :
de yang phyi nang gsang ba'i 'chi ltas thams cad dang ldan pa'i tshe bya ste :
dus min du ni ma yin no :
de yang rang nyid dpal he ru kar gsal ba'i sku lus kyi dbus drang por rtsa dbu ma sba lcag tsam pa drang zhing 'grongs pa dmar zhing snum pa 'jam zhing mnyen pa gsal dwangs can yar sna tshangs bug dang mar sna gsang gnas su zug pa :
'og rlung cung zad drang bas mar rtsa zum zhing spyi gtsug mthongs khung kha phye ba ltar gyur pa'i steng du :
ngo bo rang gi rtsa ba'i bla ma yin pa la rnam pa bcom ldan 'das mi bskyod pa mthing ga mchog gi sprul pa'i cha byad kyi thugs kar hU~M mthing ga :
rang gi snying ga'i thad du rlung sems gnyis med hU~M sngon po :
'di ltar lus gnad dang rlung sbyor gyis hika ces brjod pa la brten nas rnam shes mda' 'phangs pa ltar dbu ma'i lam nas mi bskyod pa'i thugs ka'i hU~M la thim rlung rig thub tshad der bcun :
slar snying khar tshad la phabs te ka zhes brjod :
de lta bu'i sbyor bas goms par byas pa'i rtags spyi bo 'phar ba dang phigs pa dang 'brum bu chung ngu dang chu bur 'byung ba dang rlung stod du 'tshangs pa sogs so :
mthar las la sbyar ba ni hU~M la thim pa'i mthar rang sems dang dbyer med pa'i bla ma mchog gi sprul pa'i sku dpag chen gyis mda' 'phangs pa ltar gyen du 'phags te nyi zla lha gnas sogs 'jur te mngon par dga' ba'i zhing du gshegs par mos shing zhing khams kyi yon tan dang ston pa'i snang ba dang ma bral bar bya'o :
ra pA zha :
rgya rgya rgya :
sku gsum 'pho ba'i gdams pa skar khung mda' 'phang gi khrid r+ts+yau r+ts+yau :
gnyis pa skye med bar do'i gdams pa tshor ba rang grol la gsum :
skye shi :
rmi lam :
srid pa bar do'o :
dang po ni :
'di ltar ma'i mngal du nying mtshams sbyar ba nas bzung ste skyes nas ma shi'i bar du'o :
gnyis pa rmi lam bar do ni :
mtshan snang thim rim nas rmi lam gyi snang ba ma zad bar du'o :
gsum pa srid pa bar do ni :
'chi ka'i thim rim nas bzung ste ji srid phyi ma'i lus su ma grub bar du'o :
'dir phyi ma'i nyams len la phyi nang gi thim rim gyi mthar 'od gsal ma bu 'dres pa ngos bzung ste dbang rnon chos skur 'tshang rgya ba :
bar dor ma nges pa'i rtags rdzogs nas lha'i gsal snang zung 'jug gi skur ldang ba dbang 'bring longs spyod rdzogs skur 'tshang rgya ba :
gzod skye ba brgyud de lam gyi lhag ma dang bcas pa bgrod nas dbang po tha ma sprul skur 'tshang rgya ba'o :
dang po ni :
nye ba dang ring ba'i 'chi rtags rnams rdzogs nas dag pa'i 'od gsal bu dang lhun grub kyi 'od gsal ma gnyis chu sna rgya mtshor 'phrad pa ltar gyur pa de'i tshe rig thog tu mnyam par bzhag pas dbang po rnon po goms pa'i stobs can chos kyi skur 'tshang rgya ba'o :
gnyis pa ni :
'od gsal ngos ma zin par las rlung gi rnam par shes pa phung po las phyir bskyod de srid pa bar do'i snang ba 'char bar 'gyur te :
'di la ma nges pa'i rtags drug ni :
gnas dang :
spyod lam dang :
'dod yon dang :
yid kyi chos dang :
grogs dang :
rang lus rnams ma nges par 'gyur zhing :
'khrul snang 'jigs skrag gi snang ba bzod med du 'char ba de'i tshe :
bar dor nges par byas te skad cig gis chu las nya ldang ba ltar dpal he ru ka rang 'od kyi rig ma dang bcas pa gsal stong zung 'jug gi skur mnyam par bzhag pas dbang po 'bring po bar srid kyi yid lus de nyid lnga ldan longs spyod rdzogs par 'tshang rgya ba'o :
gsum pa ni :
dri za mngal sgo 'tshol zhing phyi ma gar skye'i pha ma sogs la chags sdang gi rtog pa skye ba de'i tshe :
yul bla ma yab yum dang rang dpal he ru kar gsal bas dbang bzhi'i ye shes bskyed de :
mngal gzhal yas khang du rig pa rgyu'i rdo rje 'dzin pa las 'bras bu'i skur gyur pa sa bcu rdzogs te mngal nas phyir phyung ba sprul pa'i sku de :
tshe der sngar sbyangs goms pa'i stobs kyis thun mong ma yin pa'i lam la brten nas lam gyi lhag ma dang bcas pa bgrod de zung 'jug gi sku 'grub par 'gyur ro :
ra pA zha :
rgya rgya rgya :
skye med bar do'i gdams pa tshor ba rang grol gyi khrid r+ts+yau r+ts+yau :
bdag 'dra chos rje gling pa ye shes rol pa rtsal gyis /
rgya nag sprin shog ser po'i ngos nas gu ru'i phyag bris 'phrul gyi pa tra las phab pa lags so //
!
tshe gcig byang chub sgrub pa'i gseng lam yang dag bde chen snying po las :
gsang spyod dang 'brel ba phung po gzan skyur bdud rtsi kun khyab bzhugs so :[ \u0f01\u0f83]:
dpal he ru ka la phyag 'tshal lo :
rtsa ba'i gsum pa spyod pa'i bogs 'don gsang spyod dang 'brel ba phung po gzan skyur bdud rtsi kun khyab la :
gang du bya ba'i gnas :
nam bya ba'i dus :
ji ltar bya ba'i tshul :
lam lhong dang tshar chod pa'i tshad do :
dang po ni :
ri bo chen po'i rtse :
thang chen po dang rgya mtsho'i 'gram :
tshong dus gyes sa dang lam gyi bzhi mdo :
mtshan mo dang ljon shing rkang pa gcig pa :
dur khrod dang ma mo'i khyim :
gtsug lag khang de la sogs pa mi ma yin drag po gnas pa'i sa ru'o :
gnyis pa dus ni :
spyir drod cung zad thob pa brtan cing bogs dbyung phyir dang :
khyad par ni sems la bdag 'dzin 'khu 'khrig ldan pa'i skabs sogs yin la :
bye brag tu mtshan mo'i dus dang sbyar ba'o :
gsum pa ji ltar bya tshul la gnyis :
dkar 'gyed dang :
dmar 'gyed do :
dang po ni :
sngon 'gro'i chos dang ldan pas phaT ces brjod pas rang gi sems nyid dpal he ru ka ka ta ri 'dzin pa'i rnam par snying nang nas phyi rol du rgyang gis 'thon :
shul gyi rang lus tsho snum bcud dang ldan pa shar nub kyi gling khyab pa gcig tu bsgom :
phaT rang sems lha sku ka ta ri 'dzin pas smin mtshams nas thod pa phog nam mkha' dang mnyam par gyur :
sha rus rnams til 'bru tsam bsil te blugs :
g.yas g.yon du dkrugs nyes skyon rnams lbu ba'i rnam par phyir lud :
zag med ye shes kyi bdud rtsi'i rgya mtsho chen por bskyil :
rlangs pa las mchod pa'i sprin rab 'byams dang 'dod yon gyi phung po cir yang 'char bas bla ma yi dam dkon mchog rnam gsum mkha' 'gro chos skyong sogs yas mgron dang :
rigs drug sems can gnod byed 'dre gdon sogs mas mgron thams cad dgyes shing tshims par bsgom mo :
gnyis pa dmar 'gyed ni :
sngar bzhin las pags pa gser gyi sa gzhi ltar thang mar brdal :
mgo bo ri rab lhun po :
yan lag dang nying lag gling bzhi gling phran :
gzhan yang sha rus kyi rtsig pa dang lhu dum :
khrag zhag gi mtsho dang :
nang khrol chu ser gyi ljan ljin sogs mtha' yas par bsgoms la :
rgyal ba rnams mnyes pa'i rang lus dbang po'i ma rdal :
rigs drug 'gro ba dang gnod byed 'dre gdon rnams tshim byed sha khrag tu mos shing phul ba dang bsngos pa la brten nas mnyes shing tshims pa dang bu lon sha 'khon thams cad bkrus shing dag par bsgom mo :
bzhi pa lam lhong ni :
de ltar sgyu lus kyi mchod sbyin la brten nas :
sngon las dang 'phral rkyen 'dre gdon sogs lam du lhong thub pa'i rtags :
lus la na tsha :
sems la zug rngu :
'jigs skrag gi snang ba sna tshogs pa sgo gsum gyi steng du 'char ba'o :
lnga pa tshar chod pa'i tshad ni :
de nyid lam du khyer nas ro snyoms te gnas lugs kyi ngang du bzhag pas rkyen ngan gyi mtshang rig nas :
sdug bsngal dang 'jigs skrag gi snang ba sgom du shar te bogs thon par 'gyur ro :
ra pA zha :
rgya rgya rgya :
phung po gzan skyur bdud rtsi kun khyab kyi khrid r+ts+yau r+ts+yau :
bdag 'dra chos rje gling pas rgya nag sprin shog ser po'i ngos /
gu ru'i phyag bris 'phrul gyi pa tra las phab pa'o //

//
