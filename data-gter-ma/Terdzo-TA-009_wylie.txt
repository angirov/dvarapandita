@#//
tshe dpag med dwangs ma bcud 'dren gyi dbang chog khrigs su bsdebs pa 'chi med dga' ston zhes bya ba bzhugs so //
oM swasti sid+d+hi rastu //
phul byung tshe dang ye shes dwang ma'i bcud //
skal bzang srog gi zungs su 'dren mdzad pa //
bla ma tshe dpag med la gus btud nas //
dbang chog 'chi med grub pa'i dga' ston spel //
'di la gsum /
sbyor ba yo byad kyi gshom /
dngos gzhi sgrub pa'i thabs /
smin byed dbang gi cho ga'o //
dang po ni /
gnas dben zhing bkra shis la yid dang rjes su mthun par stegs bu'i khar maN+Dal pad+ma 'dab brgyad phyogs bzhi dmar /
me rlung ser /
dbang ldan sngo /
bden bral dang lte ba ljang /
ge sar ser ba rdul tshon gyis bri ba'am /
ras sogs la bris pa bting ba'i khar bum pa gas chag sogs kyi skyon med pa'i nang du bum rdzas nyer lnga dam rdzas bdud rtsi chos sman /
tshe rdzas bcud len gyi sman sogs btab pa'i chu gtsang gis sum gnyis tsam bkang ba mgul chings kha rgyan dang bcas pa'i kha rgyan la gtso bo'i sku tsag gis brgyan pa bkod /
de'i mdun du bcud len gyi sman dang mngar gsum sogs kyi phabs ldan tshe ril rin po che'i snod du phyur bur spungs pa /
g.yas su thod par chang la bdud rtsi btab pa'i gsang rdzas /
rgyab tu sher dbang gi rten rig ma'i tsaka li'am dril bu /
g.yon du bzhi pa'i dbang rten 'ja' shel dang me long rma bya'i sgro mdangs bcas dang /
gang bde bar lha dbang la dgos pa'i thod phreng rigs lnga'i tsaka li bcas dgod /
de dag gi mdun du gtor zlum dmar po rtsa ba'i phyogs bzhir pad spungs kyis brten pa gsum /
de'i g.yas su sman /
g.yon du rak+ta /
mdun chu gnyis nyer spyod sogs phyi mchod /
tshogs gtor sha chang zas sna'i yo byad brtan ma'i gtor ma bcas pa legs par bsham /
slob dpon gyi mdun du g.yon ngos nas rim par nang mchod /
rdo rje dril bu DA ma ru las bum me tog gi snod yungs thun /
tshe mda' dar dmar g.yu dang me long gis brgyan pa rnams bsgrig
/cho ga dang dbang so so'i sngon 'gro'i bgegs gtor yang 'du bya /
dbang dngos gzhi tsam la des 'thus mod /
rgyas spros kyi yan lag tu rgyal srid sna bdun dang bkra shis rdzas brgyad bris 'bur ci rigs /
phrin las bzhi'i 'brang rgyas dkar po zlum po /
ser po gru bzhi /
dmar po zla gam /
nag po zur gsum rnams rang rang gi mdog dbyibs can gyi zan leb brtsegs pa'i gdan bang rim bzhi pa re'i steng du bzhag pa snod so sor ram gcig tu bsdoms pas kyang rung ste bkod mdzes su 'du bya'o //
gnyis pa ni /
brgyud pa'i gsol 'debs sngon du 'gro bas skyabs sems nas bzung /
tshogs tha ma'i bar phrin las kyi cho ga 'chi med 'dod 'jo bzhin nyams su blang ngo //
gsum pa la gnyis /
slob dpon bdag nyid 'jug pa dang /
slob ma 'jug cing dbang bskur ba'o //
dang po ni /
slob ma la ji tsam bskur ba'i dbang rnams bdag 'jug gi tshul du blang ba'am /
bsdu na rig pa'i me tog dor bas 'jug pa ni /
dkyil 'khor la gdong phyogs pas me tog 'thor ba dang bcas te /
oM badzra sa ma ya oM/
AM badzra sa ma ya AM:
hU~M badzra sa ma ya hU~M/
swA badzra sa ma ya swA/
hA badzra sa ma ya hA/
bdag dang dkyil 'khor ba'i sku gsung thugs yon tan phrin las rnams gnyis su med par gyur /
oM/
ye shes rgyal po sku gsung thugs //
yon tan phrin las rmad po che //
de nyid du ni mnyam sbyor bas //
phyag rgya chen por bdag sbyor cig
/oM badzra sa ma ya hU~M/
oM badzra sa ma ya satwaM/
oM badzra sa ma ya hoH
zhes dngos grub bskul lo /
slob ma'i don du /
rdor dril 'dzin cing thal sbyar bcas /
oM/
rdo rje ye shes thob byed pa'i //
de bzhin gshegs pa thams cad kyi //
snying po'i dkyil 'khor chen po 'dir //
bdag gis slob ma 'jug par 'tshal //
zhes lan gsum mam gcig gis gsol ba btab pas gnang ba bstsal bar bsam mo //
gnyis pa la gnyis /
slob ma dkyil 'khor du 'jug pa dang /
zhugs pa'i dkyil 'khor du mngon par dbang bskur ba'o //
dang po ni /
las kyi rdo rjes sgo drung du g.yas las bum dang /
g.yon gu gul gyi spos snod bzung bas slob ma rnams la khrus bya zhing /
slob dpon gyis ji ltar bltams pa sogs sngags dang bcas pa brjod /
las sngags bzla /
rang nyid skad cig gis dpal rta mchog rol pa'i skur gyur par bsam /
bgegs gtor la bsang chu 'thor zhing /
oM badzra kro d+ha ha ya grI ba hu lu hu lu hU~M phaT dang /
raM yaM khaM gis bsang /
swa b+hA was sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs pa bdud rtsi'i rgya mtsho chen por gyur par bsam /
oM AHhU~M hoHlan gsum gyis brlab /
lcags kyu'i phyag rgya dang /
oM sarba b+hUta A kar+Sha ya dzaHsa mgron dgug
/oM sarba big+h+nAn na ma sarba ta thA ga te b+h+yo bi shwa sogs lan gsum gyis bsngos /
rdo rje snyems pa dang bcas pas thugs kar bzung zhing /
dril bu dkur brten pas bka' bsgo ba ni /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
chos nyid rnam par dag pa'i\u0f8e
chos can rgyu 'bras bslu ba med pa'i\u0f8e
khyad par bla ma tshe dpag tu med pa'i lha tshogs rnams kyi bka' bden pa dang /
bden pa chen po'i byin gyi rlabs kyis rdo rje'i slob ma 'di rnams la 'chi med tshe'i dbang bskur ba la bar du gcod pa'i bgegs tshogs thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar ba 'dis khyod rnams kyi mgo bo tshal pa brgyar 'gas par 'gyur ta re /
sum b+ha'i drag sngags dang gul yungs rol mo'i tsham rngam bcas bgegs gtor phyi bskyal zhing bgegs bskrad /
slob dpon gyis /
oM badzra rak+Sha rak+Sha hU~M zhes brjod pas /
steng 'og phyogs mtshams thams cad rdo rje'i ra ba gur bla re ye shes kyi me phung mtha' med du 'phro bas bcings te cis kyang mi shigs pa'i mos pa mdzod /
ces brjod /
de nas las rdor gyis phyag gsum byas me tog 'gyed /
yang phyag gsum byas la me tog bsdu /
slob dpon gyis /
'o /
nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang thob par bya /
de'i ched du pad+ma tshe dpag tu med pa'i dkyil 'khor du mngon par dbang bskur ba zab mo gsan la don tshul bzhin du nyams su blang bar bgyi'o snyam pa kun slong byang chub mchog tu sems bskyed pa dang /
chos gsan pa'i kun tu spyod pa rnams kyang mdo rgyud rnams nas ji ltar 'byung ba bzhin legs par gsal btab ste gsan par zhu /
zhes sogs rgyas bsdus gang rigs kyis brda sprad /
de la 'dir gang gsan par bya ba'i chos ni /
yang dag par rdzogs pa'i sangs rgyas thabs mkhas la thugs rje chen po mnga' ba de nyid kyis gdul bya'i bsam pa dang /
dbang po dang /
skal pa'i khyad par dang rjes su mthun pa'i chos kyi bdud rtsi bsam gyis mi khyab pa zhig bstan pa thams cad kyang dbye ba'i sgo nas nyan thos /
rang rgyal /
byang sems te thun mong gi theg pa gsum /
kri ya /
u pa /
yo ga ste phyi rgyud sde 'og ma'i theg pa gsum /
ma hA yo ga
/a nu yo ga
/a ti yo ga ste nang rnal 'byor bla med la gdul bya dbang po rtul 'bring rnon pos rim gnyis kyi lam bsgom tshul sogs kyi dbye ba'i theg pa gsum ste theg pa rim pa dgu dang /
bsdu ba'i sgo nas theg pa che chung gnyis su 'dus la /
'dir theg chen la rgyu 'bras kyi theg pa gnyis las 'bras bu'i theg pa /
de la'ang phyi nang gnyis las nang bla na med pa'i theg pa la bod 'dir 'gyur snga phyi'i dbang gis sngags gsar rnying gnyis su grags pa las rnying ma'i khongs su gtogs pa /
de la'ang ring brgyud bka' ma /
nye brgyud gter ma /
zab mo dag snang ma zhes pa'i bka' srol chen mo gsum las 'dir zab mo dag snang gi gdams pa dang 'brel ba ste /
spyir dag snang la rab dngos /
'bring nyams /
tha ma rmi lam gyi dag snang gsum las /
khyad par du gyur pa'i chos sde 'di ni /
yang dag par rdzogs pa'i sangs rgyas kyis 'jam dpal rtsa ba'i rgyud dang /
o rgyan sangs rgyas gnyis pas zab mo'i gter kha bco lnga tsam nas rdo rje'i lung gis lan gcig ma yin par bsngags shing /
'phags mchog 'jig rten dbang phyug ngur smrig gar gyis rnam par rol par 'jig rten na yongs su grags pa'i kun mkhyen rgyal ba'i dbang po rdo rje thogs med rtsal gyis snang srid thams cad dag pa ye shes kyi rol par gzigs pas mngon sum pa'i dag snang rgya can /
skal ldan rnams la smin grol gyi sgo 'phar yongs su phye zhing /
skal med rnams la 'chol bar mi spyod pa'i phyir /
ji ltar 'phags pa chos 'phags kyis shes rab kyi pha rol tu phyin pa la rgya rim pa bdun gyis btab pa bzhin du /
'khor lo la sogs pa'i phyag rgyas btab par mdzad pa'i chos sde nyi shu rtsa lngar bzhugs pa'i nang tshan /
b+h+rU~M mtshan rdo rje'i rwa gdengs thog mda'i rgya can las byung ba'i tshe dpag med dwang ma bcud 'dren te /
de'ang kun mkhyen bla ma dam pa nyid dgung grangs lnga bcu rtsa drug tu phebs pa chu pho byi ba'i lo'i smin drug zla ba'i tshes bco lnga nas bzung /
gru 'dzin gnyis pa'i gzhal med khang chen por rig 'dzin legs ldan rje'i dag snang rlung sbyor gyi tshe sgrub zab mo nyams su gzhes pa'i skabs /
spyir dag pa'i snang ba mtha' yas pa dang /
khyad par o rgyan pad+ma tshe dpag tu med pa mngon rtogs dang mthun pas bskyed rdzogs las tshogs dang bcas pa'i gdams pa bstan cing /
dbang rnams yongs su rdzogs par bstsal pa ltar /
rig 'dzin mchog gi sprul pa'i sku pad+ma phrin las dang /
chos rgyal gter bdag gling pa sogs las can rnams la spel bar mdzad pa nas bzung brgyud pa bar ma chad pa las byon pa ste /
de la'ang rgyud ma smin pa smin par byed pa dbang gi gdams pa dang /
smin zin grol bar byed pa bskyed rdzogs kyi rim pa gnyis su yod pa las /
'dir smin byed dbang gi rim pa 'bul ba'i skabs su babs pa la /
slob dpon gyi bya ba dang /
slob ma'i bya ba gnyis las /
slob dpon gyi bya ba bdag mdun bsgrub cing mchod bstod bzlas pas mnyes par bya ba dang /
bdag nyid kyis byin rlabs nod pa /
slob ma'i don du gsol ba gdab pa rnams grub /
da slob ma rnams kyi ngo skal du gyur pa la sngon 'gro
/dngos gzhi /
mjug gi rim pa gsum las /
dang po sngon 'gro la khrus dang bgegs bsal ba /
maN+Dal 'bul zhing gsol ba gdab pa /
mos pa dri zhing lan 'debs pa /
chas su 'jug pa /
sdom pa 'bogs shing dam la bzhag pa /
slob ma lhar bskyed cing byin dbab pa /
lha ngo bstan cing me tog 'bul ba rnams su yod pa las rtsa ba'i sa bcad dang po khrus dang bgegs bsal ba song nas /
gnyis pa maN+Dal 'bul zhing gsol ba gdab pa la /
thog mar bla ma dang mgon po tshe dpag med tha mi dad pa la tshe dbang zab mo zhu ba'i yon du maN+Dal phul /
zhes slob ma la maN+Dal 'bul du gzhug
/de ltar maN+Dal phul nas /
bla ma nyid pad+ma tshe dpag tu med pa'i rnam par bzhugs pa la mi phyed dad pa'i gdung shugs drag pos thal mo sbyar te gsol ba 'debs pa 'di'i rjes zlos mdzod /
kye /
bla ma pad+ma tshe dpag med //
zhi khro rig 'dzin mkha' 'gro dgongs //
bdag cag las 'phro skal par ldan //
smin grol ye shes tshe dbang stsol //
ces lan gsum gyis gsol ba gdab /
gsum pa mos pa dri ba ni /
slob dpon gyis /
kye ho skal ldan rigs kyi bu //
pad+ma tshe yi dkyil 'khor du //
'jug par 'dod pa shin tu legs //
dam tshig sdom pa kun thub cing //
bskyed rdzogs don la gnas nus sam //
'gro la phan pa byed nus sam //
zhes dris pa'i lan btab par mos te 'di'i rjes zlos mdzod /
hoH
bla ma pad+ma tshe dpag med /
khyod kyi bka' bzhin bdag gis bsgrub //
smin byed dbang dang gdams ngag zhu //
grol byed rig pa rang gsal ston //
zhes zhu /
bzhi pa chas su 'jug pa ni /
lhag pa'i lha phyag stong pas mjal du mi rung bas phyag rten du dbul rgyu'i ye shes lnga'i rang bzhin u dum wA ra'i me tog gi phreng ba kha dog lnga pa re byin pa'i mos pa mdzod /
A khaM bI ra hU~M/
zhes me tog gtad /
lnga pa sdom pa bzung ba ni /
bla ma dang pad+ma tshe dpag med tha mi dad pa lus dkyil gyi lha dang bcas pa rtsa gsum rgya mtsho'i sprin phung 'phro ba mngon sum bzhin du bzhugs pa'i spyan sngar skyabs su 'gro ba dang /
rgyun bshags sngon du 'gro bas smon 'jug gi sems bskyed nas gsang sngags kyi spyod pa la bslab par dam bca' ba dang /
don dam byang chub kyi sems kyang bsgom pa'i stobs kyis bskyed par bgyi'o snyam pa'i yid kyis 'di'i rjes zlos mdzod /
hU~M//
rang byung lhun gyis grub pa'i sku
/'od gsal chen po'i dgongs pa can //
thugs rje'i dbang gis 'gro don mdzad //
bla ma rnams la skyabs su mchi //
rang las ye shes shar ba'i sku
/mi 'bral rtse gcig dgongs pa can //
byin gyis rlob cing bar gcod sel //
yi dam lha la skyabs su mchi //
dam tshig rnam par dag pa'i sku
/brtse gdung byams pa'i dgongs pa can //
legs nyes stangs 'dzin dngos grub ster //
mkha' 'gro'i tshogs la skyabs su mchi //
lan gsum /
sngon nas bsags pa'i sdig sgrib bshags //
'gro don sangs rgyas thob bya'i phyir //
smon pa'i byang chub sems bskyed do //
sems can yongs su smin bya'i phyir //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
lan gsum /
rjes 'brel du dam la bzhag pa ni /
dam tshig bdud rtsi lce la sbyin zhing /
rdo rje spyi bor bzhag ste /
hrIH
de ring dus su dngos grub thob //
srungs shig ma bsrungs nyams par 'gyur //
snying la rdo rje sems dpa' gnas //
slob dpon bka' bstsal nyan par byos //
ma hA badzra sa ma ya hU~M/
zhes brjod /
drug pa lhar bskyed cing ye shes pa dbab pa'i slad du /
khyed rang rnams lus gnad skyil krung drang por bsrang /
ngag gnad rlung rgyu ba kha sbyor du 'ching /
sems kyi gnad gzhan du ma yengs par dmigs pa 'di bzhin du mdzod /
las bum gyi chu dang las sngags kyis bsang /
swa b+hA was sbyang /
stong pa'i ngang las khyed rang rnams gang du gnas pa'i go sar paM las pad+ma'i sdong po rab tu rgyas pa'i lte bar a las zla ba'i dkyil 'khor nya gang ba'i steng du /
sems nyid rnam par mi rtog pa'i ye shes yi ge hrIHdkar po ring cha tsheg drag dang bcas pa las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las ngo bo slob dpon chen po pad+ma 'byung gnas yin pa la /
rnam pa mgon po tshe dpag tu med pa zhal gcig phyag gnyis pa /
g.yas gser gyi rdo rje rtse lnga pa thugs kar gtod de 'dzin cing /
g.yon pad+ma rA ga'i bum pa 'chi med bdud rtsis gang ba 'dzin pas yum la 'khyud pa /
sku mdog ston ka'i zla ba ltar dkar ba /
zhi zhing 'dzum pa lang tsho bcu drug lon pa'i na tshod can /
mtshan dang dpe byad kyis spras pa /
dbu skra gnag snum thor tshugs kyi rtse mor yid bzhin gyi nor bus brgyan pa /
rin po che'i dbu rgyan /
snyan rgyan /
mgul rgyan /
se mo do /
do shal /
'og pags /
phyag gdub /
zhabs gdub kyis sgeg cing dar ljang gu'i stod g.yogs dang dmar po'i sham thabs gsol ba /
zhabs rdo rje'i skyil mo krung gis bzhugs pa /
de'i pang na lha lcam man+dA ra dmar mo mdzes shing yid du 'ong ba bcu drug lon pa'i na tshod can /
nu ma 'bur zhing b+ha ga rgyas pa /
gcer mo skra grol ba /
rus pa dang rin po che'i rgyan gyis spras pa /
pad+ma'i skyil mo krung gis yab kyi sked par 'khril ba /
'ja' tshon sna lnga'i gur khyim gyi dbus na bzhugs pa /
sku lus kyi nang du rtsa gsum 'khor lo lnga dang ldan pa'i spyi bo bde chen gyi 'khor lo'i dbus su bud+d+ha thod phreng rtsal yum man+dA ra sangs rgyas spyan ma dang mnyam par sbyor ba /
gnyis ka'ang sku mdog dkar po phyag g.yas 'khor lo 'dzin pa /
mgrin pa longs spyod kyi 'khor lo'i dbus su pad+ma thod phreng rtsal yum shAkya de wI gos dkar mo dang mnyam par sbyor ba /
gnyis ka'ang sku mdog dmar po phyag g.yas pad+ma 'dzin pa /
snying ga chos kyi 'khor lo'i dbus su rdo rje thod phreng rtsal yum ye shes mtsho rgyal mA ma kI dang mnyam par sbyor ba /
gnyis ka'ang sku mdog sngon po phyag g.yas rdo rje 'dzin pa /
lte ba sprul pa'i 'khor lo'i dbus su rat+na thod phreng rtsal yum ka la sid+d+hi rin chen sgrol ma dang mnyam par sbyor ba /
gnyis ka'ang sku mdog ser po phyag g.yas rin chen 'dzin pa /
gsang gnas bde skyong gi 'khor lo'i dbus su karma thod phreng rtsal yum bkra shis khye'u 'dren dam tshig sgrol ma dang mnyam par sbyor ba /
gnyis ka'ang sku mdog ljang gu phyag g.yas rgya gram 'dzin pa /
yab rig 'dzin lnga ka sku la gsang gos dang snam sbyar /
dbu la pad+ma'i mnyen zhu gsol ba /
phyag g.yon na 'chi med tshe'i bum pa /
zhabs rdo rje'i skyil krung gis bzhugs pa /
yum lnga ka'ang gcer mo skra grol ba /
mdzes 'dzum lang tsho rgyas shing bde ba skyed pa'i nyams can /
rus pa'i rgyan gyis brgyan pa /
phyag g.yon na bdud rtsis gang ba'i thod pa 'dzin cing zhabs pad+ma'i skyil krung gis yab la 'khyud pa /
thams cad kyi sku las 'od zer sna lnga 'khrugs pa /
lha so so'i gnas gsum du yi ge gsum gyis mtshan pa /
slob dpon gyi thugs ka nas 'od zer 'phros pas phyogs bcu'i zhing khams rab 'byams spyi dang /
khyad par bde ba can o rgyan gyi yul /
rnga yab zangs mdog dpal ri /
mkha' spyod kyi zhing khams sogs nas gu ru pad+ma tshe dpag med la tshe'i rig 'dzin gyi tshogs kyis bskor ba steng 'og bar gsum thams cad nas mer mer shig shig tu byon pa khyed rang rnams kyi sku lus la mtsho chen po la char babs pa bzhin du sib sib thim pas rgyud byin gyis brlabs pa'i mos pa mdzod /
ces brda sbyar la spos rol dbyangs dang bcas pas /
hrIH
chos kyi dbyings kyi pho brang nas //
tshe dpag med mgon lha tshogs rnams //
gnas mchog 'dir gshegs dbang mchog skur //
byin phob dngos grub ma lus stsol //
zhes dang /
oM AHhU~M badzra gu ru pad+ma A yur+dz+nyA na sa ma ya A be sha ya a AH
ces pa'i sngags mang du brjod cing byin dbab /
dz+nyA na badzra tiSh+Thas brtan par bya /
bdun pa lha ngo bstan cing me tog 'bul ba ni /
khyed rang rnams kyis bla ma dang mdun bskyed kyi lha tshogs dbyer med pa'i tshe dpag med yab yum lus dkyil gyi lha tshogs dang bcas pa mngon sum du mjal bar mos te /
de la phyag rten gyi tshul du me tog 'bul ba dang bcas 'di'i rjes zlos mdzod /
badzra puSh+pe pra tIts+tsha hoH
zhes lha la me tog 'bul du gzhug
/des sngon 'gro'i chos rnams song nas /
gnyis pa dbang dngos la bum dbang /
gsang dbang /
sher dbang /
rig pa'i rtsal dbang /
mtha' rten dang lnga /
dang po bum dbang la'ang dngos dang mtha' rten gnyis las /
dang po ni /
bum pa 'di nyid phyi bum pa la /
nang snang srid yongs rdzogs gu ru pad+ma tshe dpag med kyi dkyil 'khor du shar ba'i sku dang phyag mtshan spyi gtsug dang gnas lngar gtugs te dbang bskur bas lha tshogs rnams kyi sku las 'chi med kyi bdud rtsi'i rgyun babs pas lus thams cad gang /
nyon mongs pa dug lnga dang de'i rang mdangs las shar ba'i tshe'i 'gal rkyen bar chad thams cad sangs kyis dag
/bum gsang sher tshig lta ba spyi 'byams kyi dbang thob /
'byung ba lnga'i dwangs ma stobs su gyur te ye shes lnga'i rang bzhin gyi tshe dpal mngon du byas pas don gyi 'chi med tshe'i dbang thob pa'i mos pa mdzod /
bum pa spyi bor bzhag la /
hrIH
bkra shis 'od gsal bum pa'i gzhal yas khang //
pad+ma tshe yi lha tshogs bzhugs pa'i gnas //
gnyis med 'od zer kun tu 'bar ba'i bcud //
bum pa'i dbang bskur ye shes lnga rdzogs shog
/rtsa sngags mjug tu /
oM bud+d+ha ka la sha a b+hi Shiny+tsa oM/
pad+ma ka la sha a b+hi Shiny+tsa AH
badzra ka la sha a b+hi Shiny+tsa hU~M/
rat+na ka la sha a b+hi Shiny+tsa swA/
karma ka la sha a b+hi Shiny+tsa hA/
zhes bum pa dpral ba /
mgrin pa /
snying ga
/lte ba /
gsang gnas rnams su bzhag
/des bum dbang dngos gzhi song /
gnyis pa mtha' rten la /
lha dbang bskur ba ni bla ma tshe dpag med la mos gus drag po byas pa'i rkyen gyis thugs ka nas rang 'dra zhig byung /
khyed rang gi spyi gtsug nas thim pas byin gyis brlabs pa'i mos pa mdzod /
ces dang gtso bo'i sku thogs te spyi bor bzhag la /
hrIH
ngo bo'i sku ni mtha' bral rdo rje'i tshe //
mi 'gyur g.yung drung tshe yi dbang thob shog
/oM badzra gu ru pad+ma A yur+dz+nyA na sarba sid+d+hi nr-i b+h+rU~M hU~M dzaH
badzra A yu She swA hA/
zhes rtsa sngags mjug tu /
kA ya a b+hi Shiny+tsa oM/
slar yang sku'i gnas kyi lha so so las rang 'dra rim gyis chad de /
khyed rang rnams kyi gnas kyi lha so so la thim pa'i mos pa mdzod /
byas la bud+d+ha thod phreng rtsal gyi sku dpral bar bzhag ste /
hrIH
ngo bo snang mdzad mtha' bral rdo rje'i tshe //
mi 'gyur g.yung drung tshe yi dbang thob shog
/oM bai ro tsa na a pa ri mi ta a b+hi Shiny+tsa oM/
pad+ma thod phreng rtsal gyi sku mgrin par bzhag ste /
hrIH
ngo bo snang mtha' mtha' bral rdo rje'i tshe /
mi 'gyur g.yung drung tshe yi dbang thob shog
/AHpad+ma d+hA ra a pa ri mi ta a b+hi Shiny+tsa AH
badzra thod phreng rtsal gyi sku snying gar bzhag la /
hrIH
ngo bo mi bskyod mtha' bral rdo rje'i tshe /
mi 'gyur g.yung drung tshe yi dbang thob shog
/hU~M a k+Sho b+h+yaHa pa ri mi ta a b+hi Shiny+tsa hU~M/
rat+na thod phreng rtsal gyi sku lte bar bzhag ste /
hrIH
ngo bo rin 'byung mtha' bral rdo rje'i tshe //
mi 'gyur g.yung drung tshe yi dbang thob shog
/swA rat+na saM b+ha wa a pa ri mi ta a b+hi Shiny+tsa swA/
karma thod phreng rtsal gyi sku gsang gnas su bzhag ste /
hrIH
ngo bo don grub mtha' bral rdo rje'i tshe //
mi 'gyur g.yung drung tshe yi dbang thob shog
/hA a mo g+ha sid+d+hi a pa ri mi ta a b+hi Shiny+tsa hA/
de ltar sku dang gnas kyi lhas byin gyis brlabs pa la brten nas nyon mongs pa dug lngas bskyed pa'i phung po lnga rang sar dag ste ye shes rdo rje'i sku 'grub pa'i nus ldan du byas pa yin no //
des lha dbang grub /
bcud len sman gyi snying po thams cad bsdus pa'i tshe'i ril bu 'di nyid byin pas tshe bsod lus stobs bkrag mdangs thams cad rab tu rgyas pa'i 'chi ba med pa'i tshe'i dngos grub thob pa'i mos pa mdzod /
tshe ril lag g.yas su gtad cing myang du bcug la /
hrIH
sman gyi snying po bcud len ril bu 'di //
byin pas tshe dang stobs bkrag rgyas par shog
/oM badzra gu ru pad+ma A yur+dz+nyA na sarba sid+d+hi nr-i b+h+rU~M hU~M dzaH
badzra A yu She swA hA/
zhes rtsa sngags mjug tu /
oM badzra A yu She hU~M b+h+rU~M nr-i dzaH
zhes brjod /
de ltar bum pa'i dbang yan lag dang bcas pa thob /
lus kyi dri ma dag
/lam bskyed rim bsgom pa la dbang /
'bras bu sprul sku 'grub pa'i skal pa can du byas so //
zhes dag pa brjod /
gnyis pa gsang ba'i dbang la /
bla ma tshe dpag med gnas lnga'i lha dang bcas pa yab yum sbyor ba mdzad pa'i byang sems sbyor mtshams nas babs /
thod par bskyil ba 'di nyid myang ba la brten nas rtsa rlung thig le las rung gis bde ba chen po'i ye shes 'dren pa la nus pa brtan po thob pa'i mos pa mdzod /
dkyil 'khor g.yas kyi thod pa'i gsang rdzas slob ma'i lag g.yon du blug la /
hrIH
sangs rgyas kun dang rtag tu mnyam sbyor zhing //
ye shes bdud rtsi lnga yis nad rnams sel //
rtsa khams ma lus yongs su gang byas nas //
bde chen gsang ba'i dbang bskur thob par shog
/oM badzra gu ru pad+ma A yur+dz+nyA na sarba sid+d+hi nr-i b+h+rU~M hU~M dzaH
badzra A yu She swA hA/
zhes rtsa sngags mjug tu /
ma hA su kha a b+hi Shiny+tsa AH
de ltar bdud rtsi myangs pas lus kyi rtsa nang thams cad byang chub kyi sems kyis khyab cing gang bas bde ba bzod med du 'bar ba'i rang ngo brjod bral gyi ngang la mnyam par 'jog par zhu /
des gsang ba'i dbang thob /
ngag gi dri ma dag
/lam rang lus gtum mo'i rnal 'byor bsgom pa la dbang /
'bras bu longs sku 'grub pa'i skal pa can du byas so //
zhes dag pa brjod /
gsum pa shes rab ye shes kyi dbang la /
slob dpon gyi thugs ka nas lha lcam man+dA ra ba gos dkar mo mdzes sdug lta bas mi ngoms pa zhig spros te khyed rang rnams kyi sbyor yum du byin pa dang snyoms par zhugs pas byang chub kyi sems zhu ba spyi bo nas mgrin pa /
snying ga
/lte ba /
gsang gnas kyi bar du babs pas bde ba bzod med du 'bar bas yas babs kyi dga' ba bzhi'i ye shes khyad par can nyams su myongs /
slar yang hU~M zhes gyen du drangs pas gsang gnas /
lte ba /
snying ga
/mgrin pa /
spyi gtsug gi bar song nas spyi bo'i hU~M la sib kyis thim pas mas brtan gyi dga' ba gsum pa'i mthar lhan cig skyes dga'i ye shes rgyud la skyes pas sems kyi ngo bo bde bar song /
bde bas stong pa nges pa'i zung 'jug gi ngang la ci gnas su mnyam par 'jog par zhu /
rig tsaka gam dril bu gtad la /
hrIH
rdo rje pad+ma mnyam sbyor bde ba che //
bcu drug dga' bzhi'i bde stong ye shes kyis //
dbu mar rlung sems 'dus nas 'pho med sku
/'chi med tshe yi dbang bskur thob par shog
/oM badzra gu ru pad+ma A yur+dz+nyA na sarba sid+d+hi nr-i b+h+rU~M hU~M dzaH
badzra A yu She swA hA/
zhes rtsa sngags gsham du /
ma hA mu dra a b+hi Shiny+tsa hU~M/
des shes rab ye shes kyi dbang thob /
yid kyi dri ma dag
/gzhan lus pho nya'i lam bsgom pa la dbang /
'bras bu chos sku 'grub pa'i skal pa can du byas so //
zhes dag pa brjod /
bzhi pa tshig dbang ngam rig pa'i rtsal dbang ni /
'ja' shel dang /
me long rma bya'i mdongs sgro bcas slob mar bstan te /
khyed rang rnams da lta phyi'i phyag rgya 'du byas pa'i rkyen las snyoms 'jug gi sbyor bas drangs pa'i nang kun rdzob bde ba chen po dga' bzhi'i ngo bor rdzogs pa de nyid /
ngo bo brtags shing dpyad na gsang ba stong nyid spros pa dang bral ba dpes mi mtshon pa brjod pa gang gis kyang gtan la mi phebs pa bsam las 'das pa rtag chad gang du yang ma grub pa gshis ci yang ma yin pa de nyid ka dag dang /
de'i rtsal las tshogs drug gi snang ba dwangs pa'i mtsho la gza' skar shar ba bzhin 'dzin med sna tshogs su 'char ba lhun grub ste /
da lta lus lha sku stong chen sgrib thogs dang bral bar gsal ba dang /
yid ka dag lhun grub zung 'jug gi bde ba chen po ya ma bral bar tshogs pa bzhin du mthar gyis 'di nyid goms pa las zung 'jug 'bras bu'i ma hA gu ru pad+ma tshe dbang rtsal gyi ye shes kyi sku mngon du 'gyur bar shes par gyis la rig pa'i rang ngo skyongs shig
/hrIH
shel gyi 'ja' dang me long nang gi gzugs //
mdongs kyi tshon ris gzhan gyis byas pa min //
med bzhin snang ba rig pa'i rang rtsal du //
shes par gyis la ka dag klong du ltos /
a a a /
zhes brda sprad /
des tshig dbang rin po che thob /
ye shes kyi dri ma dag
/lam rdzogs pa chen po bsgom pa la dbang /
'bras bu ngo bo nyid sku 'grub pa'i skal pa can du byas so //
zhes dag pa brjod /
lnga pa mtha' rten la /
tshe 'gugs pa ni /
bla ma dang yi dam tha dad med pa'i gnas lnga nas 'byung ba lnga'i lha mo g.yas mda' dar dang /
g.yon lcags kyu zhags pa lcags sgrog dril bu thogs pa dpag tu med pa spros te khyed rang rnams kyi tshe yar ba dang /
'khyams pa dang bros pa dang /
'byung po mi ma yin dang rig sngags sogs kyi mthus phrogs pa dang brkus pa thams cad dang /
'byung ba lnga'i tshe bcud /
'khor 'das snod bcud kyi yon tan thams cad bdud rtsis gang ba'i bum pa dang /
thod pa rdo rje /
g.yung drung 'od kyi thig le /
yi ge a nr-i b+h+rU~M la sogs pa dang /
bkra shis rdzas rtags /
rgyal srid sna bdun /
'od dang bdud rtsi sna lnga /
lha'i sku sngags phyag mtshan la sogs pa'i rnam par bkug nas khyed rang rnams la sib sib thim pas 'chi med tshe'i dngos grub brtan cing nus ldan du byas pa'i mos pa mdzod /
mda' dar g.yab cing snyan dbyangs dang bcas /
hU~M/
bcom ldan mgon po ye shes tshe dpag med //
ces sogs kyis tshe 'gugs /
de nas rgyas pa'i yan lag tu rgyal srid rin po che rnam pa bdun gyis mnga' dbul ba dang /
bkra shis rdzas brgyad kyis shis par bya ba dang /
las bzhi'i 'brang rgyas kyis phrin las rnam bzhi lhun gyis grub par bya ba rnams su yod pa las /
dang po rgyal srid rin po che sna bdun gyis dbang bskur zhing khams gsum chos kyi rgyal por mnga' gsol bas bsod nams dang dbang thang rgyas pa'i sgo nas 'chi med tshe'i dngos grub thob byung snyam pa'i mos pa mdzod /
'khor lo sogs rim par lag tu gtad la /
hrIH
'khor lo rin chen dbang bcu 'khor rgyun gcod //
chos 'khor legs bskor sa bcu'i 'bras thob shog
/tsakra rat+na a b+hi Shiny+tsa mi /
hrIH
btsun mo rin chen gter chen zung dang ldan //
bsod nams yid bzhin dpal 'byor dbang thob shog
/pra dz+nyA pa ra mi ta a b+hi Shiny+tsa mi /
hrIH
nor bu rin chen skyon sel bde ba'i gnas //
mchog gsum re skong lhag mthong dbang thob shog
/ma Ni rat+na a b+hi Shiny+tsa mi /
hrIH
khyim bdag rin chen gang 'dul dpag bsam shing //
shes byar thogs med nor bdun dbang thob shog
/ma hA tsin+ta rat+na a b+hi Shiny+tsa mi /
hrIH
glang po rin chen bdud 'dul stobs po che //
yang dag stobs bcu gzhan don dbang thob shog
/hAsti rat+na a b+hi Shiny+tsa mi /
hrIH
rta mchog rin chen 'khor mtsho sgrol shugs 'chang //
sa lam myur bgrod rdzu 'phrul dbang thob shog
/karma a shwa rat+na a b+hi Shiny+tsa mi /
hrIH
blon po rin chen thabs ldan mi 'jigs sbyin //
go gyon g.yul 'joms mi 'jigs dbang thob shog
/ma hA khaD+ga rat+na a b+hi Shiny+tsa mi /
bkra shis rdzas brgyad kyis dbang bskur bas khyed rnams kyi sdig sgrib dang bkra mi shis pa thams cad zhi zhing gnas skabs dang mthar thug gi bkra shis pa'i dge mtshan thams cad thob pa'i sgo nas 'chi med tshe'i dngos grub thob pa'i mos pa mdzod /
rdzas brgyad rnams rim pa bzhin lag tu sbyin zhing /
hrIH
sngon gyi rgyal ba shAkya seng ge la //
gsang ba'i bdag po phyag na rdo rje yis //
yungs kar phul bas stong phrag brgyad cu'i bgegs //
ma lus 'joms mdzad bkra shis dbang thob shog
/mang+ga laM ku ru a b+hi Shiny+tsa hU~M swA hA/
sngags 'di kun tu 'gre shes par byas te /
hrIH
sngon gyi rgyal ba shAkya seng ge la /
khye 'u dam pa rtswa tshong bkra shis kyis //
dUrba phul bas nad gdon kun las rgyal //
sdug bsngal zhi byed bkra shis dbang thob shog
/sngags dang /
hrIH
sngon gyi rgyal ba shAkya seng ge la /
tshangs pa'i rgyal pos bilba phul ba yis //
stobs ldan mi 'jigs sku lnga yongs su rdzogs //
sku lnga'i 'bras bu stobs 'phel bkra shis shog
/sngags /
hrIH
sngon gyi rgyal ba shAkya seng ge la /
bram ze dam pa bkra shis skar rgyal gyis //
li khri phul nas thugs rjes gzhan phan rgyas /
khams gsum dbang sdud bkra shis dbang thob shog
/sngags /
hrIH
sngon gyi rgyal ba shAkya seng ge la /
glang chen sa srung gi waM phul ba yis //
shes bcu rab brtan bzhi brgya'i nad kun sel //
dkar po'i chos 'dzin bkra shis dbang thob shog
/sngags /
hrIH
sngon gyi rgyal ba shAkya seng ge la //
legs skyes bu mos zho ni phul ba yis //
dbang po'i mdangs 'phel bsam gtan ting 'dzin bskyed //
dri med sems dag bkra shis dbang thob shog
/sngags /
hrIH
sngon gyi rgyal ba shAkya seng ge la //
'od 'chang lha mos me long phul ba yis //
ma rig bag sangs chos rnams gzugs brnyan ltar //
gtsang dag sangs rgyas bkra shis dbang thob shog
/sngags /
hrIH
sngon gyi rgyal ba shAkya seng ge la //
brgya byin dbang pos g.yas 'khyil dung phul bas //
yon tan rgya mtsho gsung dbyangs drug cur sgrog
/chos sgra kun khyab bkra shis dbang thob shog
/mang+ga laM ku ru a b+hi Shiny+tsa hU~M swA hA/
mthar /
swasti swasti /
b+h+rU~M b+h+rU~M b+h+rU~M a b+hi Shiny+tsa hU~M swA hA/
zhes brjod /
de nas /
las bzhi'i 'brang rgyas kyi dbang bskur bas zhi rgyas dbang drag gi phrin las la thogs pa med pa'i nus mthu grub pas rang gzhan don gnyis lhun gyis grub pa'i dbang thob pa'i mos pa mdzod /
'brang rgyas rnams rim bzhin lag tu sbyin zhing /
hrIH
nad gdon gnod pa ma lus pa //
zhi ba'i phrin las dbang thob shog
/oM shAn+tiM ku ru a b+hi Shiny+tsa hU~M swA hA/
tshe dang bsod nams ye shes kun //
rgyas pa'i phrin las dbang thob shog
/swA puSh+TiM ku ru a b+hi Shiny+tsa hU~M swA hA/
hrIH
khams gsum srid pa'i 'gro ba kun //
dbang sdud phrin las dbang thob shog
/hrIHpA shaM ku ru a b+hi Shiny+tsa hU~M swA hA/
hrIH
zhing bcur gyur pa'i dgra dang bgegs //
tshar gcod drag po'i dbang thob shog
/ru tra mA ra ya phaTaHa b+hi Shiny+tsa hU~M swA hA/
tshe sba ba ni /
khyed rang rnams lha'i skur gsal ba stod smad nas rim gyis 'od du zhu ba thugs ka'i lhar thim /
de yang sa bon hrIHla thim /
de yang gyen rdzogs su nA da'i bar yal te nam yang 'pho 'gyur gzhom gzhig dang bral ba'i gnyug ma don dam 'chi ba med pa ka nas dag pa'i dbyings su tshe sbas par bsams la ci gnas su mnyam par zhog mdzod /
tshe mda'i ltongs slob ma'i gnas gsum dang yan lag bzhir gtugs te /
hrIH
'chi med rdo rje ye shes tshe //
dkyil 'khor lha dang gnyis su med //
'od lnga gsal dwangs rnyogs pa med //
thugs kar rtag tu sba bar bya //
stong pa'i go cha sra zhing brtan //
sus kyang gzhom du ga la yod //
sa ma ya a a /
slar yang chu las chu bur brdol ba ltar khyed rang rnams lha'i skur lam gyis bzhengs pa la nam mkha' gang ba'i tshe'i lha dang rig pa 'dzin pa'i tshogs kyis me tog gi char dang rol mo'i sgra sogs dge mtshan du ma dang bcas shis par brjod pa'i mos pa mdzod /
hrIH
'khor los sgyur rgyal ci 'dod rtsol med bzhin //
rang byung ye shes cho 'phrul zad pa med //
tshe dang ye shes phrin las lhun gyis grub //
phun sum tshogs pa'i dngos grub deng 'dir stsol //
ces dang /
gzhan yang las byang las 'byung ba'i bkra shis ji ltar rigs pa brjod cing me tog gi char dbab bo //
gsum pa mjug gi bya ba ni /
de ltar tshe dpag med dwangs ma bcud 'dren gyi dkyil 'khor du smin byed kyi dbang bskur gyi rim pa zab mo legs par phul grub pa yin pas /
gnas skabs de dag tu thob cing khas blangs pa'i dam tshig dang sdom pa la srung sdom tshul bzhin du bgyi'o snyam pas 'di'i rjes zlos mdzod /
gtso bos ji ltar sogs lan gsum /
bka' drin gtang rag gi yon du maN+Dal phul /
slar yang lus longs spyod dge tshogs rgya mtsho dang bcas pa 'khor los sgyur ba'i rgyal srid kyi 'byor pa ltar sprul te phul na cha shas nas bzhes la longs spyad du gsol snyam pas 'di'i rjes zlos mdzod /
deng nas brtsam ste sogs lan gsum /
de ltar dbang bskur zab mo legs par thob pa las byung ba'i dge ba'i rtsa bas mtshon dus gsum du bsags pa'i dge ba'i rtsa ba thams cad byang chub snying por yongs su bsngo ba 'di lhan cig tu gnang bar zhu /
bsod nams 'di yis sogs brjod /
tshogs kyi dga' ston la longs spyad /
slob ma rnams gyes /
slob dpon gyis lhag ma nas bzung bkra shis kyi bar las gzhung ltar bya'o //
phun tshogs srid zhi'i khams kyi dwangs ma'i phul //
tshe dang ye shes bcud len bdud rtsi'i klung //
'dren pa'i thabs mkhas smin byed cho ga 'dis //
'gro kun 'chi med dga' ston rgyas gyur cig
/ces pa'ang kun mkhyen chen po nyid kyi ljags bsgrigs dang /
bla ma mkhas pa rnams kyi gsung gi bdud rtsi bklags pas grub par mtsho skyes kun tu 'chang ba dgyes pa'i 'bangs /
rdo rje gzi brjid kyis bris pa dge legs mchog tu gyur cig
//
