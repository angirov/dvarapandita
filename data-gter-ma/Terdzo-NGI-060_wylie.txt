mkha' 'gro gsang ba kun 'dus la sbyar rgyu'i chad tho bzhugs so //
hU~M hrIH
sngon tshe 'og min gsang chen zhing //
dbyings phyug rdo rje phag mo yis //
chos nyid rang sgras rgyud bstan tshe //
srung ma dam can rgya mtsho'i tshogs //
gnyis snang dag pa'i gtor ma blangs /
khas blangs dam bcas tha tshig phog
/rdo rje'i g.yar dam gnyan po bzhes //
bar du mkha' 'gro 'du ba'i gling //
o rgyan rang byung dur khrod du //
bcom ldan badzra b+ha ra his //
o rgyan pad+ma thod phreng la //
mkha' 'gro'i gsang mdzod bstsal pa'i tshe //
rgyud gsum dregs pa 'khor tshogs rnams //
dbang du bsdus shing bran du bkol //
bka' rtags rdo rje gtsug tu bkod //
dbang bskur gsang ba'i srung mar bskos //
dam tshig phog pa mi dran nam //
de 'og gangs can bod yul du //
mkha' 'gro'i gtso mo mtsho rgyal dang //
d+hA ki 'bum gyi tshogs bcas la //
dbang chen dgyes pa'i pho brang du //
slob dpon mtsho skyes rdo rje yis //
mkha' 'gro gsang ba kun 'dus kyi //
rgyud lung man ngag bstan pa'i tshe //
slar yang dbang du bsdus byas nas //
dam chu sbyin nas bka' nan bstsal //
gsang ba'i gnyer kha gtad pa yis //
dam las 'da' bar mi rung ngo //
bskal pa tha ma'i dus kyi tshe //
d+hA ki pad+ma mtsho skyid kyis //
gsang ba'i chos 'di nyams su bzhes //
ngo mtshar grub pa chen po brnyes //
dpe rgyud mkha' 'gro'i brda' yig rnams //
mkha' 'gro'i gsang mdzod bka' srung la //
gnyer gtad rgyas btab byas pa na //
ji ltar bsgos pa'i dam tshig rnams //
dran par gyis la dam ma g.yel //
deng dus 'gro 'dul rig pa 'dzin //
'od gsal sprul pa'i rdo rje la //
mkha' 'gro gsang ba'i mdzod chen gyi //
brda ris phyag tu bab pa dang //
tshig don gab sbas med par bkod //
chos bdag skyes bur spel ba'i tshe //
srung ma dam can rgya mtsho yis //
ji ltar bsgo ba'i las bya zhes //
dam bca' zhal bzhes dus 'dir dgongs //
bdag cag rnal 'byor sgrub pa pos //
ba liM 'dod yon mchod pa 'bul //
sman raka bdud rtsis dgyes pa bskyed //
ji ltar bcol pa'i las sgrubs shig
/gsang ba'i chos kyi phrin las spel //
rnal 'byor sgrub pa'i bar chad sol //
rtsa rlung thig le'i 'phrang bsal te //
zhu bde mi rtog ye shes skyed //
mchog thun dngos grub 'grub par mdzod //
shrIHd+harma pA la ni d+hi pa ti sarba sa ma ya ba liM ta kha hi /
zhes pa'ang chos kyi blo gros pas zhabs 'degs su bris pa'o ///
/
