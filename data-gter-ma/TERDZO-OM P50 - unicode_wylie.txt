A+o~M swasti /
gsang bdag dpa' bo he ru kar //
btud nas bstan srung gnod sbyin che //
bshan pa dmar nag sgrub pa'i thabs //
srog dbang bcas pa mdor bsdus bshad //
'dir gnod sbyin bshan pa dmar nag gi sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
stegs bu khrag dang bdud rtsis byugs pa'i khar maN+Dal gru gsum dmar nag gi phyir pad+ma 'dab brgyad dang me ris zlum por bskor /
dbus su lha grangs kyi tshom bu bkod pa'i steng du many+dzi la zangs gzhong du rten gtor gru gsum dmar po rang 'dra brgyad kyis bskor ba la sha khrag sna tshogs pas brgyan /
'om bu'i mda' bya rog gi sgro can la dar le brgan dang sku gzugs kyi tsakli btags pa btsugs /
phyi'i phyogs kyi pad 'dab bzhi la shar nas brtsam ste ral gri gri gug snying zhags thod khrag bzhi dang /
me nas brtsam ste mtshams bzhir skam gsher gyi thun snod /
zor gtor /
me hom gyi ting lo gru gsum /
mnan pa'i sAts+tsha rnams gzhag
/mdun du mchod gtor dang sman raka
/g.yas su zhing lpags glang ko stag sham gyi tsakli /
g.yon du bza' ba'i 'brang rgyas /
mthar nyer spyod lnga sogs mchod pas bskor ro //

//gnyis pa sgrub pa'i thabs ni /
gsang bdag sogs yi dam gang 'os kyi bdag bskyed sngon du 'gro bas /
spyi dang khyad par gyi mchod pa rnams byin gyis brlab /
mdun gyi rten bsang sbyang /
stong pa'i ngang las mdun du rak+ta'i rgya mtsho rba klong 'khrugs pa'i dbus su zangs kyi sku mkhar 'ja' tshon sna lnga'i 'od zer 'phro ba /
steng na dug gi sprin 'khrigs shing 'brug sgra drag po dang bcas pa'i gnam lcags thog gi bu yug 'tshubs pa /
phyi nas rlung nag 'tshubs mar 'khyil zhing lcags ri nag pos bskor ba'i dbus su /
bai DUr+Ya'i brag dang pad nyi dgra bgegs kyi stan la zangs kyi khyung dmar spu gri'i sgro gshog can gyi steng du k+Sha las gnod sbyin bshan pa dmar nag zhal gcig phyag bzhi pa /
g.yas gnyis ral gri dang gri gug
/g.yon gnyis thod pa dang snying zhags 'dzin pa /
dar dmar gyi ber dang dur khrod kyi chas can /
'jigs shing rngam pa'i tshul gyis me rlung 'tshubs ma'i klong na bzhugs pa'o //
phyi rol gyi shar nas rim pa bzhin /
rgyal po stag gi mgo can dkar po /
srin po ne tso'i mgo can dud kha /
gshin rje gzig gi mgo can dmar nag
/ma mo rma bya'i mgo can ljang nag
/btsan dom gyi mgo can sngon po /
gza' bdud shang shang gi mgo can dud kha /
bdud 'brong gi mgo can nag po /
klu bdud nya'i mgo can sngon po /
de thams cad kyang rang mdog dang mtshungs pa'i rta la zhon nas g.yas dar mdung dang g.yon snying dang zhags pa 'dzin pa /
dar ber dang stag ral gzig shubs 'chang ba /
las byed pho nya sde brgyad sogs sha za bshan pa'i tshogs kyis bskor ba'i /
gnas gsum byin gyis brlab /
hU~M las 'od zer 'phros pas lcang lo can dang he chen brdal ba'i dur khrod nas gnod sbyin 'khor bcas spyan drangs par bsam la dar dmar gyis g.yab cing tshil chen gyi gsur dud dang bcas pas /
e b+h+yo :
dad pa dang ni dam tshig gis :
gnod sbyin chen po spyan 'dren no :
he chen brdal ba'i dur khrod nas :
gnod sbyin chen po sku skyod cig :
gling bzhi srid pa'i pho brang nas :
phung byed dmar nag gshegs su gsol :
slob dpon pad+ma'i spyan snga ru :
bstan pa bsrung bar zhal bzhes pa :
gnod sbyin 'khor bcas gshegs su gsol :
dmar po mi zan 'dir gshegs 'tshal :
dam nyams bshan pa 'dir\u0f8e
gza' bdud mig dmar 'dir\u0f8e
gter bdag chen po 'dir\u0f8e
rnal 'byor dgra bla 'dir\u0f8e
lha srin sde brgyad 'dir\u0f8e
gnod sbyin dmag tshogs 'dir\u0f8e
don la gshegs bzhud mi mnga' yang :
sangs rgyas bstan pa bsrung slad du :
'khor dang bcas te gshegs su gsol :
e he ma ru tse sa ma ya A kar+ShA ya dza :
zhes pas spyan drangs /
dur khrod rol pa'i dkyil 'khor 'dir :
pad+ma nyi zla'i gdan la bzhugs :
sangs rgyas bstan pa srung mdzad cing :
gdug pa'i dgra bgegs tshar gcod pa'i :
gnod sbyin 'khor dang bcas pa la :
dang ba'i yid kyis phyag 'tshal lo :
zhes bzhugs su gsol nas phyag bya /
hU~M:
gnod sbyin dgra bla 'khor bcas la :
gsol zhing mchod pa 'bul ba ni :
dam nyams dgra bgegs bsgral pa yi :
sha chen rak+ta la sogs pa :
sha sna khrag sna 'bum gyis mchod :
b+han+d+ha rus pa tshil chen dang :
bdud rtsi 'bru bcud chang gis mchod :
ro brgya ldan pa'i ba liM 'di :
gnod sbyin 'khor bcas mchod par bzhes :
sman sna stong dang sha sna 'bum :
khrag sna stong dang dza gad phud :
chu sna stong dang snying sna 'bum :
go ro tsa na ba su ta :
'bru sna sna tshogs rin chen lnga :
bza' btung rnam pa sna tshogs rnams :
gnod sbyin 'khor bcas mchod par bzhes :
seng ge glang chen khyung la sogs :
byol song rigs gyur sna tshogs dang :
rin chen sna bdun dar zab sogs :
spyan gzigs rnam pa sna tshogs dang :
phyi nang mchod pa rgya mtsho'i tshogs :
gnod sbyin 'khor bcas mchod par bzhes :
lha srin sde brgyad mchod par bzhes :
gsol lo thugs dam bskang gyur cig :
dam tshig nyams chag ma lus bshags :
bar chad rkyen rnams bsrung du gsol :
mthun pa'i dngos grub bstsal du gsol :
e he ma ru tse sa pa ri bA ra ar+g+haM nas shab+da'i bar dang /
ma hA pany+tsa a mr-ita kha kha khA hi khA hi /
zhes pas bdud rtsi dang /
ma hA rak+ta kha kha khA hi khA hi /
zhes rak+ta 'bul /
rtsa sngags la i daM ba lin+ta kha kha khA hi khA hi /
zhes btags pa bdun gyis gtor ma phul nas phrin las gsol /
bstod pa ni /
hU~M:
sngon tshe bstan pa bsrung bar khas blangs pa :
dur khrod bdag po sha za srin po'i gzugs :
gnod sbyin srin mo tshogs pa'i bu gcig po :
sku mdog dmar nag khro bo'i tshul 'chang ba :
shin tu 'jigs pa'i me 'od lus la 'phro :
zhal gdangs khrag 'dzag dug gi mche ba gtsigs :
glog ltar 'khyug pa'i ljags kyis snying khrag 'thung :
ral pa dmar nag srid pa'i rtse mor 'khyil :
phyag bzhi g.yas gnyis ral gri gri gug gis :
srid gsum gdug pa'i srog rtsa dmar po gcod :
g.yon gnyis snying zhags thod pa khrag can gyis :
khams gsum dgra bo'i sha khrag zhal du gsol :
gnod sbyin chen po'i sku la phyag 'tshal bstod :
dar dmar 'jol ber gser ska rin chen bcings :
gling bzhir rgyug cing mtshon gzer dgra la 'debs :
khyung dmar bcibs nas srid gsum yud kyis bskor :
glang chen ko rlon mi lpags g.yang gzhi gsol :
dam nyams dgra yi bla srog hub kyis 'debs :
stag sham nga rgyal dregs pa dbang du sdud :
las la bskul tshe sde brgyad bran du khol :
dam nyams bsgral nas rnal 'byor phrin las mdzad :
srog bdud bshan pa khyod la phyag 'tshal bstod :
mkha' la skyod tshe stong gsum ku sgras 'gengs :
dur khrod dmag tshogs g.yabs nas dam nyams sgrol :
drag po'i nga ro 'brug gi sgra bsgrags pas :
srid pa gsum g.yo khams gsum rab tu 'khrug :
gar rbad sa ru dam nyams thal bar rlog :
gar phebs sa ru mi ro rags su brtsegs :
gnod sbyin chen po khyod la phyag 'tshal bstod :
ces bstod pa bya'o //
bzlas pa ni /
gnod sbyin 'khor bcas kyi thugs kar nyi ma la gnas pa'i srog yig gi mthar sngags kyis bskor ba /
bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
e he ma ru tse gu Na hri tri g+h+raM b+h+yo sha raM b+h+yo pu ru dza g+h+rig ha la g+h+ra na ta ya dzaHdza :
zhes pa ni 'bod sngags te /
rbad gsad kyi sngags gzhan yang yod mod 'dir de tsam gyis chog shes par bya'o //
de ltar bzlas pa'i mthar mchod cing 'dod don gsol /
skong bshags dang drag po'i las la bskul ba sogs byed na'ang 'di nyid du bya'o //
thun gyi mthar gtor ma sngar bzhin bsngos nas /
slob dpon pad+ma'i spyan snga ru //
bstan pa bsrung bar zhal bzhes pa'i //
gnod sbyin chen po 'khor dang bcas //
mchod sbyin gtor ma 'di bzhes la sogs kyis gtor ma gtang /
gtang rag bzod gsol /
gshegs gsol sogs spyi ltar bya'o //
'di la bsnyen sgrub las sbyor gyi man ngag rno zhing 'dril ba mang du bzhugs pa ni gter gzhung dang kun mkhyen chen po'i gsung las shes par bya'o //
!
//gsum pa dbang gi cho ga ni /
bdag mdun gyi sgrub mchod sngar bzhin byas la /
slob ma'i bya ba khrus dang bgegs skrod song nas /
mtshams sbyor gyi khyad par /
'dir rgyal ba'i bstan srung thams cad kyi nang nas mthu nus lhag par che zhing /
drag rtsal myur mgyogs kyi phrin las dang ldan pa 'di nyid /
sngon slob dpon chen po pad+ma thod phreng nyid he chen d+ha na'i dur khrod na brtul zhugs kyi spyod pa la bzhugs pa'i tshe /
snang srid kyi dregs pa can thams cad dbang du bsdus shing /
khyad par du dur khrod kyi bdag po gnod sbyin rak+sha gdong dmar bya ba 'di nyid kyis phrin las thams cad thogs med du bsgrubs /
dus phyis bal yul yang le shod kyi brag phug na dgongs pa la bzhugs pa'i tshe /
mi rengs dmar po me 'od 'phro ba ljags glog ltar 'khyug cing mig nas me'i tshwa tshwa 'phro ba zangs kyi khyung dmar la zhon pa zhig dngos su 'ongs nas slob dpon gyi dgongs pa sad du byung ba /
der slob dpon gyis ting nge 'dzin gyi zil gyis mnan pas /
sngon gyi tshe mched du gyur pa'i lo rgyus dang bcas te sgrub thabs dang srog snying phul nas bstan pa bsrung bar khas blangs shing dam bcas /
gnod sbyin nyid kyis gsang ba'i bdag po la phul ba'i srog dmar len spu gri'i rgyud ces bya ba he chen d+ha na'i dur khrod kyi pha wong stag 'dra ba'i 'og na yod pa slob dpon la 'bul lo zhes lung bstan /
de slob dpon gyis phyung nas bsnyen sgrub las sbyor rno myur zab cing 'dril ba'i man ngag tu bsdebs pa phyi rabs bstan pa bsrung ba'i don du gter du sbas pa /
gter ston pad+ma las 'brel rtsal dang /
rat+na gling pas spyan drangs pa las /
thun mong ma yin pa'i srog dbang zab mo rig 'dzin brgyud pa rnams kyi phyag bzhes bzhin sgrub pa la slob dpon gyi bya ba rnams sngon du song /
slob ma'i bya ba maN+Dal phul nas /
gsol ba 'debs pa /
kye ma dus gsum bla ma rje :
sangs rgyas bstan pa bsrung ba'i phyir :
bdag gis zhing bcu sgrol bar byed :
mngon spyod las 'di bdag sgrub pas :
dam nyams gshed mar dbang bskur gsol :
zhes lan gsum /
bla mas /
khyod kyis dam bcas de lags pas :
'gro ba kun gyi srog len par :
gnod sbyin bshan pa'i dbang 'di bskur :
sangs rgyas bstan pa khyod kyis srungs :
zhes brjod /
rgyun bshags gang 'os kyis tshogs gsag bya /
slob dpon yi dam dang /
gtor ma mdun bskyed bzhin gsal btab /
ye shes pa spyan 'dren dang mchod pa 'bul /
gtor ma slob ma'i spyi bor bzhag la /
sngar bshad pa'i bstod pa yongs rdzogs sam bstod pa bsdus pa gang 'os zhig sngon du 'gro bas rtsa sngags nyer gcig bzlas pa'i mthar /
hU~M:
drag po chen po drag shul can :
khams gsum srog la dbang yang mdzad :
'jig rten khams na mthu rtsal che :
sangs rgyas bstan pa bsrung ba'i phyir :
skal ldan 'di la dbang bskur bas :
srog bdag mi zan dngos su gyur :
mthu dang nus pa'i rtsal rdzogs nas :
mngon spyod drag po'i dbang thob shog :
ces dang /
bka' bsgo'i tshig gang 'os brjod de /
gtor ma'i lha slob ma la thim pas slob ma gnod sbyin gyi skur gyur nas 'gro ba thams cad kyi srog la dbang ba'i mthu can du gyur /
de'i thugs kar slob dpon pad+ma bskyed nas rten 'brel snying pos brtan par bya /
gtor zan dgra bo'i sha khrag bdud rtsir bsam pa zar bcug ste zhal bsro /
sku gsung thugs kyi dbang ngo //
de ltar slob ma gnod sbyin du gyur pa dpa' ba'i rtags kyis mnga' gsol phyir /
mi lpags bkon la /
dam nyams dgra bgegs bsgral pa yi :
zhing chen g.yang gzhi 'di bkon pas :
khams gsum dbang du 'dus gyur cig :
glang lpags bkon la /
glang chen ko rlon 'di gtad pas :
srid gsum zil gyis gnon gyur cig :
stag lpags dkris la /
stag gi sham thabs 'di gtad pas :
dregs pa can rnams thul gyur cig :
ces dpa' bo g.yul du 'jug pa la go bgo ba'i tshul lo //
phyag mtshan rnams las ral gri gtad de /
g.yas su ral gri 'di gtad pas :
dam nyams thams cad sgrol gyur cig :
gri gug gtad de /
'og mar gri gug 'di gtad pas :
dgra bo'i snying rtsa gcod par shog :
snying zhags gtad de /
g.yon du snying zhags 'di gtad pas :
dgra 'ching dgra snying 'byin par shog :
thod khrag gtad de /
'og mar thod khrag 'di gtad pas :
dam nyams snying khrag 'thung bar shog :
ces dpa' bo la mtshon cha gtod pa'i tshul te yon tan gyi dbang ngo //
drag po'i phrin las sgrub pa'i ched du /
gsod pa'i thun rdzas gtad la /
drag po'i thun 'di gtad pa yis :
dam nyams sgrol ba'i gshed mar shog :
'phang ba'i zor gtor gtad la /
drag po'i zor 'di gtad pa yis :
zor 'phangs tsam gyis sgrol bar shog :
sreg pa'i hom gtad la /
drag po'i me hom 'di gtad pas :
dgra bgegs thams cad sreg par shog :
gnon rdzas mchod rten gtad la /
nag po'i sAts+tsha 'di gtad pas :
dgra bgegs thams cad gnon par shog :
drag po'i phrin las kyi dbang ngo //
'brang rgyas gtad la /
tshogs mchod spyan gzigs 'di gtad pas :
'dod yon lnga la spyod par shog :
ces pa rnams phrin las kyi dbang ngo //
de dag gi mthar rten 'brel snying po bzla zhing me tog 'thor /
dam tshig khas blang ba sogs slob ma'i rjes chog dang /
mdun bskyed kyi rjes chog ni sngar dang 'dra'o //
7
//yang gtor dbang tsam sgrub par 'dod na /
stegs bu'i khar khrag gis sbags pa'i 'bru tshom lha grangs dang mthun pa bkod /
de'i khar gtor ma sngar bzhin bcas pa bkod /
mtha' mchod gtor gyis bskor /
bdag mdun gyi sgrub mchod sngar ltar la /
slob mas /
maN+Dal gsol btab rgyun bshags rnams sngon du 'gro bas /
slob dpon yi dam dang gtor ma mdun bskyed bzhin gsal 'debs su bcug nas /
gtor dbang gtor zan sbyin pa yan chad sngar ltar byas pas 'grub bo //
rnam 'a~Xgyur sna tshogs thogs me~Xd du //
ston mdzad rdo~X rje~X 'dzin pa'i bran //
zab rgyas sgrub thabs rgya mtsho las //
nyer mkho bdud rtsi'i bcud du bsdus //
gnod sbyin bshan pa dmar nag gi sgrub thabs rjes gnang dang bcas pa gter kha gnyis ldan gyi lugs bzhin bkod pa'i le'u tshan no ///
/
