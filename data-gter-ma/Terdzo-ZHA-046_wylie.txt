@#//
rgyal ba rgya mtsho lha lnga'i rgyun khyer 'khor lo gsum dril pad+ma'i snying po zhes bya ba bzhugs so //
pad+ma rnam par rgyas pa'i lha //
rgya mtsho lnga la gus btud de //
yang zab rgyun gyi rnal 'byor ni //
'khor lo gsum dril gdams pa 'chad //
thog mar skyabs su 'gro ba ni /
bdag sogs mkha' mnyam sems can kun //
dus 'di nas bzung byang chub bar //
bla ma yi dam dkon mchog la //
sgo gsum gus pas skyabs su mchi //
sems bskyed pa ni /
nam mkha' dang mnyam sems can kun //
bde ldan sdug bsngal dang bral zhing //
spyan ras gzigs kyi go 'phang slad //
rim gnyis zab mo bsgom par bya //
bskyed pa'i rim pa lus lha'i 'khor lo la brten pa ni /
rang gi snying dbus hrIHyig dmar //
'od 'phros bdag lus 'od du zhu //
thugs rje chen po'i sku ru gyur //
dmar gsal zhal gcig zhi zhing 'dzum //
phyag bzhi'i dang po thal mo sbyar //
mtha' gnyis pad phreng pad+ma dmar //
dar dang rin chen rgyan gyis spras //
skyil krung pad+ma'i gdan la bzhugs //
dbu gtsug snang ba mtha' yas dmar //
mnyam gzhag sprul pa sku yi chas //
thugs kar rta mchog ye shes sems //
dmar po pad phreng dbang sdud rgya //
brkyang bskum zhi ma khro yi tshul //
pad nyi me dpung klong du gsal //
thugs srog hrI yig dmar pos mtshan //
lte bar gsang ba ye shes dmar /
khro 'dzum chags nyams rus rgyan can //
phyag bzhis gri thod ral gri dang /
kha T+wAM ga 'dzin brkyang bskum zhabs //
pad+ma'i gdan la rigs bzhi yi //
mkha' 'gros btegs shing gtso bo la //
bde ba'i longs spyod 'bul bar mdzad //
dam ye dbyer med gdod ma nas //
rang byung lhun grub chen po 'o //
bzlas pa'i rim pa ngag sngags kyi 'khor lo la brten pa ni /
rang gi zhal nas sngags bzlas pas //
mkha' 'gros sngags sgrog 'od dmar gyis //
snying ga'i lha bskul bzlas pa dang //
'od kyis spyi bo'i rigs bdag bskul //
des kyang sngags bzlas 'od dmar 'phros //
rgyal rnams sems can don la bskul //
byang sems shes sgrib phra mo sbyangs //
rdo rje lta bu'i ting 'dzin bskyed //
nyan rang theg pa chen por bslangs /
khams gsum 'gro ba'i sgrib gnyis bcom //
tshur 'dus sgo gsum sgrib dag nas //
ye shes rang gsal ngang gnas gyur //
oM AHhU~M hrIHoM ma Ni pad+me hU~M/
zhes yig bcu kho na gtso bor bzla /
thun mthar spro na de'i sham du /
oM d+hu ma g+ha ye na maHswA hA/
ha ri ni sa ra tsa hri ya hU~M dzaH
zhes btags pa'ang ci rigs bzla'o //
rdzogs pa'i rim pa sems nyid 'od gsal gyi 'khor lo la brten pa ni /
lus lha so so'i gnas su thim //
rang yang 'od zhu thugs srog hrIHra //
de yang mas rim 'od du yal //
nA da stong nyid 'od gsal ngang //
spros pa'i mtha' bral lta ba rtogs //
ma bcos rang lugs sgom par gnas //
de las mi 'da' mnyam nyid spyod //
brtan thob 'bras bu sku bzhi'i bdag
/thugs rje chen po'i mchog thob nas /
khams gsum 'khor ba dong sprugs shog
/ces dge ba bsngo zhing khyer so gsum gyi grub mtha' lam du bslang bar bya'o //
sgrib pa myur du sbyong ba'i phul //
mchog thun gcig char sgrub pa'i thabs //
'dis kyang mu mtha' med pa'i 'gro
/srid pa'i mtsho las rab sgrol shog
/ba mkhal ma'i gzhung gi dngos bstan la rigs 'gres ma bslad pa'i rgyun khyer 'di'ang karma ngag dbang yon tan rgya mtshos dpal spungs yang khrod du sbyar ba dge legs 'phel //

//
