@#//
dpal rdo rje bdud rtsi bde ba chen po'i rtsa ba dang yan lag gi dbang bskur yongs rdzogs dkyus gcig tu bkod pa dri med zla ba'i bsil zer zhes bya ba bzhugs so //
na mo gu ru badzrAmr-ita ma hA su khA ya /
rdo rje nyi mas rtog sgrib mun pa gtor //
bde chen ye shes bdud rtsi'i bcud blugs pas //
skal ldan rnam grol srog gi zungs skyed pa //
he ru ka dpal dgyes pa'i zhal gyis skyongs //
yon tan bdud rtsi'i dkyil 'khor gtso //
gsang sngags gsar rnying dgongs pa 'dus //
'jig rten gsum na rnyed dka' ba'i //
smin byed lag khrigs gsal bar bya //
gangs can tsam na dkon la rin thang che zhing ngo mtshar rmad du byung ba'i gsang ba zab mo dpal rdo rje bdud rtsi bde ba chen po'i dkyil 'khor du skal ba mchog dang ldan pa'i slob ma gzhug pa la don gsum /
sbyor ba sngon 'gro'i chos /
dngos gzhi sgrub mchod dbang bskur /
rjes su bya ba'i las kyi rim pa'o //
dang po la gsum /
sa chog
/sta gon /
dkyil 'khor dang dbang rdzas 'du bya ba'o //
dang po ni /
gnas khang gsar pa dang rdul tshon gyi dkyil 'khor bzhengs pa'i phyogs la /
sa chog rgyas pa'am mdor bsdus sgrub khog ltar bya dgos kyang /
'dir gnas khang rnying par ras bris la brten pa'i dbang du byas te /
rten bkram pa'i mdun du bdag bskyed kyi mchod pa sman raka gtor gsum /
phyi mchod rnams dang /
dkar gtor gser skyems bsham /
tshig bdun dang brgyud 'debs song nas /
raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
b+hU mi pa ti sa pa ri wA ra badzra sa mA dzaHsa spyan drang /
b+hU mi pa ti sa pa ri wA ra a kA ro sogs gsum gyis gtor ma bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes lan gsum brjod cing gnang ba byin par bsam la dkar gtor gser skyems phyi rol du phul bas sa chog gi don grub /
gnyis pa sta gon la gsum /
lha /
bum pa /
slob ma lhag par gnas pa'o //
dang po ni /
skyabs sems tshogs gsag nas bzung bdag bskyed bzlas pa dang bcas pa byas la stong tshigs 'bul /
dbang stegs su bdud rtsis chag chag gdab la me tog gcal du bkram /
sman raka gtor gsum dang phyi mchod phreng tshar du bsham /
hU~M:
gnas yul dur khrod rol pa'i zhing :
sogs kyis byin brlab /
rang gi thugs ka nas 'od zer bsam gyis mi khyab pa 'phros /
rang bzhin gyi gnas nas bcom ldan 'das dpal rdo rje bdud rtsi'i dkyil 'khor gyi lha tshogs nam mkha' gang ba spyan drangs /
dkyil 'khor gyi gnas la bzhugs par gyur /
hU~M:
rdo rje nyi ma las byung sogs kyis spyan drang /
sngags tsam gyis bzhugs su gsol /
hU~M:
rdo rje rkang lag sogs phyag mchod nas bstod pa'i bar du btang /
de nas gsol ba btab pa ni /
dril spos bcas /
oM:
rdo rje bdud rtsi bcom ldan 'das :
dgyes pa chen po'i lha tshogs kyis :
sa gzhi yongs su dag pa dang :
bdag dang slob mar byin brlab gsol :
oM badzra a mr-ita ma hA su kha sa ma ya satwaM:
zhes gsol dgyes pas zhal bzhes shing :
dga' ba'i sgrar bcas sa la thim :
bde ba chen po'i rang bzhin gyi :
ye shes gzi byin 'bar bar gyur :
ces mos /
gnyis pa bum pa ni /
stegs bu'i steng du rnam rgyal bum pa mgul chings ljang gu dang so lnga'i bcud ldan /
las bum sngon po khrus rdzas sbyar ba /
gnyis ka kha rgyan gzungs thag ldan pa bzhag
/mchod gtor sngar ltar bshams la byin brlab /
stong pa'i ngang las pad zla'i steng :
mtshan nyid yongs rdzogs bum pa'i nang :
sna tshogs pad zla'i gdan gyi steng :
hU~M gi sgra yis skad cig gis :
rin chen nyi ma de bzhin gshegs :
sogs rtsa ba'i las byang ltar la /
sgo bzhir zhes pa phyogs bzhir bsgyur /
gzhan bstod pa'i bar mthar chags su song nas /
gzungs thag blangs la /
rang srog sngags kyi 'od zer gzungs thag la //
'khril te bum pa'i lha tshogs thugs rgyud bskul //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces zhi drag gi bzlas pa sum brgya re las mi nyung ba bzla /
mthar oM AHhU~MHgis mchod yon phul bas /
lha rnams bde ba chen po'i ngo bor 'od du zhu nas bum chu dang dbyer med du gyur par mos /
dbang chen yongs rdzogs skabs las bum du gzhung 'dir dmigs su bstan pa'i bdud rtsi 'khyil ba'i bskyed bzlas bya dgos pas /
rim par phye ba gnyis pa ltar bskyed cing spyan drangs la /
bdud rtsi'i phrin las ltar bzhugs gsol dbang bskur phyag mchod rnams blang /
rang gzhung gi bstod pa dang las sbyor gyi sngags nyid brgya rtsa bzlas la mchod bstod mdor bsdus pa dang 'od zhu bya /
rtsa dbang rkyang pa sogs stabs bder bdud rtsi 'khyil ba'i bskyed bzlas spyi mthun zhig byas pas chog go
/gsum pa slob ma ni /
sta gon gyi chas rnams yol bas bsgrib /
rdzas bzhi /
nyer spyod lnga sogs 'du bya /
slob ma rnams la khrus bya /
bgegs gtor btang /
las byang ltar bka' bsgo /
srung 'khor gyis mtshams bcad /
sems bskyed gsal btab cing blo bcos pa'i thun mong gi chos bshad ci rigs sngon du 'gro bas /
'dir skabs su babs pa'i bshad bya ni /
rgyu lam du byed pa mtshan nyid kyi theg pa las khyad par du mas 'phags pa 'bras bu lam byed gsang sngags rdo rje theg pa la rgyud sde chen po bzhir bzhugs pa las /
gong ma'i yang gong mar gyur pa rnal 'byor bla na med pa la pha rgyud ma rgyud gnyis su dbye ba'i nang tshan bde ba chen po'i myur lam gyis khyad par du byas pa ma rgyud yin cing /
de la'ang rigs drug gi dbye ba can du bzhugs pa'i nang tshan 'dir ni rdo rje nyi ma rin 'byung gi rigs yin la /
snga 'gyur gyi rang rkang sgrub sde chen po brgyad du grags pa ltar na 'jig rten las 'das pa'i sgrub lugs lnga'i gtso bo yon tan bdud rtsi'i dkyil 'khor smin grol las tshogs dang bcas pa zab la 'dril zhing rang rkang tshugs pa /
ngo mtshar rmad du byung ba'i gsang ba chen po dpal rdo rje bdud rtsi bde ba chen po'i dkyil 'khor du dbang bskur bgyi ba la sngon 'gro sta gon gyi rim pa dang /
dngos gzhi dbang bskur ba gnyis su yod pa las /
'dir sngon 'gro slob ma lhag par gnas pa bgyi ba'i skabs lags pas thog mar de nyid zhu ba'i yon du dmigs te maN+Dal 'bul 'tshal /
ces pa tsam gyis mtshams sbyar la maN+Dal 'bul du gzhug
/slob dpon dang dkyil 'khor gyi gtso bo dbyer mi phyed pa la mos gus gdung shugs drag pos me tog dang bcas pa'i thal mo sbyor la gsol ba 'debs pa 'di'i rjes zlos mdzod /
dkyil 'khor gtso bo slob dpon ches :
bdag la thugs brtses nyer dgongs nas :
sngags kyi cho ga'i mthu chen pos :
byin gyis brlab par mdzad du gsol :
lan gsum /
de ltar gsol ba btab pas snod ldan du rig nas gnang ba sbyin zhing rjes su gdams pa yin pas 'di la gsan 'tshal /
e ma tshul chen sngags kyi mchog :
dus gsum rgyal ba'i lam chen po :
khyod la rab tu bstan par bya :
spro ba skyed la gus pa yis :
rang rgyud yongs su dag pa dang :
rdo rje'i dam tshig tshul bzhin srungs :
zhes gdams /
de la thog mar theg pa thun mong gi 'jug sgo skyabs 'gro'i sdom pa bzung dgos pas 'dun pa 'di bzhin du mdzod /
bla ma bcom ldan 'das dpal rdo rje bdud rtsi'i dkyil 'khor la rtsa gsum rgyal ba rab 'byams kyi tshogs dang bcas pa mngon sum bzhin du bzhugs pa'i spyan sngar /
bdag gzhan mkha' khyab kyi 'gro ba ma lus pa sgo gsum gus pa chen pos byang chub ma thob kyi bar skyabs su 'gro ba'i 'dun pa drag pos 'di'i rjes zlos /
hU~M:
'khor 'das rdo rje bdud rtsi sogs las byang ltar sh+lo ka gcig lan gsum /
de nas theg chen thun mong ma yin pa'i gzhi rten byang chub mchog tu sems bskyed pa la /
'di ltar nam mkha' dang mnyam pa'i pha ma sems can mtha' dag dpal bde ba chen po he ru ka'i go 'phang la dgod par bya /
de'i ched du rdo rje'i dkyil 'khor chen por zhugs shing rgyud smin par byas la grol byed kyi lam rim pa gnyis nyams su blang bar bgyi'o snyam du smon pa dang 'jug pa'i bdag nyid can gyi sems bskyed pa 'di'i rjes zlos /
mtha' yas 'gro ba sogs sh+lo ka gcig lan gsum /
dbang don gyi ye shes rgyud la gnas pa ni sdom pa dam tshig gi rten la rags las pas /
spyi'i dam tshig nyes spyod spong ba /
dge ba chos sdud /
sems can don byed kyi tshul khrims rnam pa gsum la bslab pa dang /
khyad par gyi dam tshig bde gshegs rigs lnga /
rtsa ba sku gsung thugs gsum /
yan lag nyi shu rtsa lngas bsdus pa rnams dang /
sgrub pa lhag pa'i dam tshig rnams kyang legs par blangs nas tshul bzhin du bsrung bar bgyi'o snyam pa'i yid kyis 'di'i rjes zlos /
bla ma rdo rje bdud rtsi'i lha :
dpa' bo rnal 'byor ma tshogs kun :
bdag la dgongs par mdzad du gsol :
bdag gis byang chub snying po'i bar :
mtha' yas 'gro rnams bsgral ba'i phyir :
gsang ba mchog gi sgor zhugs nas :
nyes spyod cha dang bcas pa sdom :
dge ba'i chos rnams rab tu sdud :
sems can don ni mnyam med spyad :
rtsa ba yan lag dam tshig kun :
ma lus bzung zhing bsrung bar bgyi :
lan gsum /
de nas sgo gsum rdo rje gsum du byin gyis brlab pa'i slad du dmigs pa 'di bzhin du mdzod /
skad cig gis khyed rang rnams dpal rdo rje bdud rtsi sku mdog ljang gu zhi ba'i nyams can /
phyag gnyis rdo rje dang dril bu 'dzin pas rang 'od kyi yum dang mnyam par sbyor ba /
dar dang rin chen rus pas brgyan cing zhabs gnyis skyil krung phyed pa'i stabs kyis pad+ma dang zla ba'i gdan la bzhugs pa'i skur gsal ba'i dpral bar oM dkar po /
mgrin par AHdmar po /
thugs kar hU~M sngon po rnams de bzhin gshegs pa thams cad kyi sku gsung thugs rdo rje gsum gyi rang bzhin du gsal ba la /
dbang yul dbyer med bde ba chen po'i rol mo nye bar spyod pa rnams kyis mchod par mos shig
/me tog la sogs pas gnas so sor mchod pa'i tshul byas la /
oM badzra puSh+pe nas /
nai bid+yA pra tIts+tsha swA hAH
zhes pa'i bar 'gres sbyar /
so shing dang dor ba'i ra ba sogs rdzas bzhi 'du byas la /
dngos grub kyi ltas mtshan brtag pa'i slad du /
ngo bo rdo rje bdud rtsi khrag 'thung chen po la /
rnam pa mtshan nyid yongs su rdzogs pa'i so shing du gyur /
oM badzra a mr-ita ma hA su kha dz+wa la dz+wa la b+h+yo hU~M phaT:
lan bdun nam gsum gyis so shing byin brlab /
de ltar byin gyis brlabs pa'i so shing 'di nyid khyed rang rnams kyi phyag thal mo sbyar ba'i bar du zungs la dngos grub kyi mtshan ltas gsal bar bstan du gsol snyam pa'i 'dun pa rtse gcig pas sngags 'di'i rjes zlos dang bcas ltos med du 'dor ba zhu /
oM shrI badzra he ru ka ha sa haM:
zhes so shing ra bar 'dor du gzhug
/de ltar dor ba'i so shing gi rtse mo shar du bstan na zhi ba /
lhor rgyas pa /
nub tu dbang /
byang du drag po'i phrin las rnams 'grub cing /
mtshams su phran tshegs kyi dngos grub /
steng du mkha' spyod /
'og tu sa spyod /
slob dpon nam rang la bstan na mchog gi dngos grub 'grub par gsungs so //
dung zhal du dri bzang dang sbyar ba'i skyor chu thogs la /
rin chen bdud rtsi mA ma kI'i rang bzhin can gyi khyor chu khong du btung bas mtshan ma'i rnam rtog ma lus pa dbyings su sbyangs pa'i mos pa mdzod /
oM badzra a mr-ita mA ma kI sarba saM kalpa bi sho d+ha na swA hA:
zhes dung chu sbyin /
dpung skud sngo nag mdud pa gsum ldan /
hU~M gis sngags la /
rdo rje bdud rtsi hU~M mdzad chen po'i rang bzhin gyi rdo rje'i mdud pa skyes pa'i dpung pa g.yon dang /
bud med kyi g.yas su bcings pas sgo gsum la bar du gcod pa thams cad bsrung bar byas pa'i mos pa mdzod /
oM badzra hU~M kA ra hU~M hU~M hU~M:
zhes pas bcing /
ku sha'i chun po che chung thogs la /
rdo rje bdud rtsi 'khyil ba'i rang bzhin dag byed rtswa mchog ku sha'i chun po chung ba sngas dang che ba stan gyi don du zungs shig
/oM badzra a mr-ita kuN+Da lI a pra ti ha ta hU~M phaT:
ces lag pa g.yas g.yon du gtad /
do nub bla ma dang dkyil 'khor la mgo phyogs shing dad mos kyi 'dun pa rgyun chags dang bcas nyal bas bzang ngan mtshan ma gang mthong ma brjed par gyis la ngan na zlog pa'i gnyen po la 'bad par bya dgos so //
zab mo'i lam las phyir mi ldog pa'i don du chos bshad cing spro ba skyed pa 'di la gsan 'tshal /
'jig rten sangs rgyas 'byung ba las :
rab tu dkon pa'i rdo rje'i theg :
de ring rnyed do skal bzang rnams :
tshul chen 'di la gnas par gyis :
des slob ma lhag par gnas pa'i rim pa rnams grub pa lags pas dge ba gzhan don rdzogs byang gi phyir du bsngo ba zhu /
zhes bsngo ba brjod la grol /
slob dpon gyis bdag bskyed la dmigs pa'i mchod bstod /
nongs bshags bya /
bsdu ldang dang shis brjod las byang ltar byas pas grub bo //
gnyis pa dngos gzhi la gsum /
dkyil 'khor bsham bkod kyi rim pa /
dbang don sgrub mchod bya tshul /
dbang dngos ji ltar bskur ba'o //
dang po ni /
sngar sta gon byas pa'i gzhi la ras bris kyi dkyil 'khor bkram pa'i dbus su rkang gsum steng sku rnam rgyal bum pa so lnga'i bcud ldan mgul chings ljang gus spras pa /
de'i khar gsung thod pa mtshan ldan bdud rtsis bkang ba'i steng du thugs me long sin+d+hu ra bdal ba la chos 'byung grwa bzhir dga' 'khyil lte bar baM yig gis mtshan pa bzhag
/phyogs bzhi so so'am mdun du dbu rgyan /
rdo rje /
dril bu /
rdol dril lhan cig pa dang ming gi shog dril bcas /
de'i shar du rdo rje bdud rtsi'i khrus rdzas ldan pa'i khrus bum /
lhor thod snod du hU~M mdzad kyi bdug rdzas /
nub tu thod par ma da na'i phur ma chang dang sbyar ba dang /
sin+d+hu ra zhun mar bcas /
byang du thod pa mtshan ldan bdud rtsi ril bus gtams pa dar snas dril zhing dbu rgyan dar dpyang gis brgyan pa rnams legs par bkram /
lding khri bar pa lta bur dbus su bdud rtsi ril bu'i snying po can gyi mthong grol gter bum /
thos grol dung la bdud rtsi dang gi waM dri bzang sbyar bas byugs pa /
tshor grol ril bu dang spos sbyor dri zhim sbyar ba'i phye ma /
myong grol thod snod du ril bu blugs pa /
reg grol bdud rtsi dang ga bur dri bzang rnams sbyar ba'i phye ma dang thum bu btag chog
khyab grol klu sman bdud rtsi 'o ma rnams dngul snod du lhan cig sbyar ba /
dkyil 'khor gyi mdun du sman raka gtor gsum /
mtha' skor du chu gnyis nyer spyod rnams spyi ltar bsham /
nye logs ji ltar bde bar mtha' rten chas /
dgang blugs /
dung /
dril bu /
gzhung gi glegs bam rnams dang /
sngon gtor /
srung ma'i gtor 'bul /
tshogs kyi yo byad chad mdo'i gtor ma rnams dang /
slob dpon mdun du las bum sogs nyer mkho'i yo byad thams cad tshogs par bya'o //
gnyis pa dbang don sgrub mchod bya tshul ni /
tshig bdun dang brgyud 'debs sngon du 'gro bas /
gter gzhung le'u dang po rdo rje bdud rtsi rtsa ba'i las byang gi skyabs sems dam bca'/
bgegs gtor byin rlabs dang bsngo ba spyi ltar la /
bka' bsgo mtshams gcod /
byin 'beb mchod brlab bcas sngon 'gro grub nas /
dngos gzhi rten dang brten pa'i dkyil 'khor bskyed de /
ye shes pa spyan drang zhing bstim /
dbang bskur rgyas gdab /
mchod pa'i skabs bdud rtsi la brgyud mchod sbyar zhing bstod pa'i bar song nas /
mdun dkyil gyi go sar dzapa? khang dbye /
bdag mdun gnyis kar spro bsdu'i ting nge 'dzin sbyar la zhi khro'i bzlas pa ci 'grub cha snyoms par bzla /
bum pa sta gon song bas 'thus kyang spro na skabs 'dir skad cig gis bskyed pa dang bzlas dmigs spyi mtshungs kyis snying po gnyis bzla /
mchod bstod phul te bum lha 'od zhu byas pas rtsa ba'i dbang sgrub grub /
de nas yan lag rnams sgrub pa'i thog mar mchod kha gso zhing /
hU~M:
gnas yul dur khrod rol pa'i zhing :
sogs kyi mchod pa byin brlab bya ba thams cad la 'gres te /
thog mar khrus bum sgrub pa le'u gnyis pa ltar bdud rtsi 'khyil ba bskyed bstim bya /
rtsa ba'i las byang ltar dbang bskur rgyas gdab /
mchod pa tshang ba btang /
rang gzhung bstod pa dang bzlas pa mchod bstod 'od zhu bcas bya /
gnyis pa bdug spos bsgrub pa mchod brlab dang le'u gsum pa ltar rdo rje hU~M mdzad bskyed bstim bya /
rtsa ba'i las byang ltar dbang bskur rgyas gdab /
mchod pa tshang ba'i mthar /
hU~M:
'jigs pa'i hU~M sgra nges sgrog sogs kyis bstod /
rang gzhung gi dmigs bzlas mthar lha 'od zhu rdzas la bstim zhing rten snying lan gsum gyis rab gnas bya /
gsum pa ma da na sngar bsgrubs zin pa zhig med na dbang bskur thabs med cing 'di'i sgrub tshul cung mang bas longs skabs med tshe mdor bsdus tsam gyis chog la /
longs yod na bdud rtsi rtsa ba'i dkyil 'khor gyi las byang bskyed bstim nas bzlas pa'i bar btang /
de nas le'u bzhi pa ltar thugs dam bskul zhing zhal bsgyur la /
mA ma kI'i bskyed bzlas mthar lha mo 'od zhu bdud rtsir bsgyur /
bzhi pa bdud rtsi'i sgrub pa la /
khrol bu phye ma lde gu gsum po sngar sgrub pa byas zin pa'i bdud rtsi ril bu la mi dgos pas /
skabs 'dir mchod pa brlab /
le'u lnga pa'i nang bzhi pa sgrub pa chen po'i skabs ltar /
mdun dkyil rdo rje bdud rtsi khrag 'thung gi dkyil 'khor bskyed bstim mchod bstod bzlas pa'i bar btang /
las sbyor sngags gsum po'ang cung zad re grub na legs /
de nas bka' gter srung ma spyi dang bye brag sngags srung ma'i phrin las skong ba rnams legs par grub nas /
rtsa ba'i las byang ltar tshogs byin brlabs nas tshogs mchod 'bul /
bdag 'jug blang grub na legs pas rtsa dbang dngos gzhi yan chad bya /
de ltar na sman dbang yang gal che bas ril sgrub gsham las 'byung ba ltar /
oM badzra a mr-ita ma hA su kha dz+nyA na kA ya sid+d+hi oM:
sogs kyis gnas gsum du dbang blang /
de dag mi lcogs na spyi 'gro ltar rig pa'i me tog dor bas kyang 'thus /
gang ltar yang slob ma gzhug par gnang ba nod /
dkyil 'khor yol bas bsgrib bo //
gsum pa dbang dngos la gsum /
dkyil 'khor du 'jug pa'i chos /
rtsa ba'i dbang bskur /
yan lag rjes su gnang ba'o //
dang po ni /
slob ma rnams la sgo'i phyi rol du khrus bya zhing bdud rtsi 'khyil ba'i sngags brjod /
bgegs gtor btang la bka' bsgo zhing hU~M mdzad kyi bdug pa dang yungs thun rol mo sogs kyis bgegs bskrad la srung 'khor bsgom /
gral du 'khod cing maN+Dal bkye bsdu bya /
sems bskyed gsal gdab /
chos bshad ji ltar 'os pa dang /
de la 'dir skabs su babs pa'i gsang ba chen po 'di'i lo rgyus cung zad tsam brjod na /
'og min rdo rje btsun mo'i gsang ba chen por bcom ldan 'das rdo rje bdud rtsi bde ba chen pos nyid las mi gzhan pa'i 'khor tshogs rab 'byams rgya mtsho la rtsa rgyud bdud rtsi dgyes pa /
bshad rgyud bdud rtsi rol pa /
bsdus rgyud bdud rtsi snying po /
cha mthun bdud rtsi yon tan rgyud sogs zab cing rgya che la bsam gyis mi khyab pa bstan pa thams cad sprul pa'i sems dpas bsdus te ye shes kyi mkha' 'gro ma rnams kyis gnyer du mdzad de bzhugs pa la /
sngon gyi dus su kha che'i paN+Di ta zab pa'i rdo rje zhes bya bas dur khrod bsil ba tshal du sangs rgyas mnyam sbyor gyi rgyud la brten nas rdo rje nyi ma sgrub pa'i tshe rdo rje bdud rtsi'i dkyil 'khor gyi zhal gzigs /
des lung bstan bstsal pa ltar o rgyan d+hu ma s+d+yi rar byon pas ye shes kyi mkha' 'gros bdud rtsi bzhi'i dkyil 'khor du dbang bskur /
rgyud bshad /
glegs bam gnang ba la brten he ru ka bsgoms pas mchog gi dngos grub thob /
mal+la bar skal ldan gyi sprang po brgyad la dbang bskur bas dngos grub chen po re re thob /
de nas phyis shig na slob dpon bdud rtsi gsang ba rjes su bzung ste /
dbang bskur /
rgyud bshad /
man ngag byin nas lha yul du 'gro don la gshegs /
bdud rtsi gsang bas kyang bsgoms pas mchog grub ste he ru ka dngos dang dbyer med du gyur /
phyis su slob dpon b+ha go rjes su bzung bas dngos grub brnyes shing bstan pa rgya cher spel /
des paN+Di ta dri med bzang po sogs la rgyud dang gdams pa gnang ba las brgyud de 'phags yul sogs su legs par dar ba slob dpon a b+ha ya'i rdo rje phreng bar bdud rtsi bzhi'i dkyil 'khor bzhugs pas mtshon no //
gangs can gyi ljongs 'dir bstan pa snga dar skabs 'di'i smin grol gyi rgyun legs par byung bar mngon te gu ru chos kyi dbang phyug gis slob dpon khams pa jo sras las gnyags chen nas brgyud pa'i rdo rje bdud rtsi'i gdams skor gsan par gsungs pa dang /
rdo rje bdud rtsi'i rtsa ba'i rgyud stong phrag bcu gnyis pa las btus pa'i nyung ngu'i rgyud le'u bcu gcig pa gyi jo lo tsA zla ba'i 'od zer gyis bsgyur ba da lta rgyud 'bum na bzhugs pa 'di'i rgya dpe'ang sngar nas bzhugs par gsal la /
des na brgyud pa rin po che 'di nyid kyi dbang du byas na /
dpal he ru ka dang dbyer ma mchis pa o rgyan gyi gu ru pad+ma saM b+ha ba de nyid kyis slob dpon chen po bdud rtsi gsang ba las rgyud dang man ngag rdzogs par gsan pa'i tshul bstan /
bal yul a su ra'i brag phug tu rigs ldan shAkya de bI dang lhan cig sgrub pa mdzad pas rdo rje bdud rtsi zhi ba dang khro bo'i gsang ba gsum dang dbyer med pa'i mchog grub cing rig ma'ang mA ma kI'i dngos grub thob /
rgyud don man ngag tu dril ba'i gzhung ting nge 'dzin bdun du bsdus pa'ang mdzad /
bod du dam pa chos kyi sgron me sbar ba'i skabs su spyir skal pa dang ldan pa'i rje 'bangs mchog gi 'dus pa rnams la gsang chen bla na med pa'i chos kyi 'khor lo zab cing rgya che ba du ma bskor /
bye brag 'phyos kyi gnyags lo tsA ba dz+nyA na ku mA ra la bdud rtsi yon tan gyi bka' babs pas de'i rgyud lung man ngag zab cing rgya che ba spyi dang khyad par gzhung 'di nyid kyang bsgyur du bstsal /
slad nas yar mo lung bsam 'grub shel gyi brag phug tu gu ru rin po che yab yum rdo rje bdud rtsi bde ba chen po'i ting nge 'dzin la bzhugs pa'i spyan sngar /
chos rgyal chen po yab sras dang /
lo tsA ba mched kyi gtsos skal ldan 'dus pa rnams kyis rin po che'i me tog phul te gsol ba btab pas dgyes bzhin du ye shes kyi cho 'phrul bsam gyis mi khyab pa dang bcas smin grol rnams chig rdzogs su bstsal /
de rnams kyis kyang nyams bzhes mthar phyin par mdzad nas /
dpe rgyud dang dam tshig gi rdzas rnams rdo rje'i lung bzhin pad+ma brtsegs pa'i phug par rgyas gdab /
gter srung ral gcig ma mo la gnyer du gtad pa phyis 'byung ba'i dus ni /
ji skad du /
pad+ma shel phug sbas pa'i gter kha 'di :
mi bzhag 'don pa'i rtags de bstan nas 'byung :
gter ston ra mo shel sman zhes bya 'byung :
zhes gsungs pa ltar /
gnyags dz+nyA na ku mA ra'i rnam 'phrul yar lung ra mo sman chu khar sku 'khrungs pa ra mo shel sman ye shes bzang po zhes bya ba grub pa'i dbang phyug chen por gyur pas /
dgun stod zhig la sman sgrub mdzad pa'i sman phud cha gcig gnas de'i sa dpal bzang ba zhig tu sbas pa las phyi lo nas sman shing gi sdong po khyad par can skyes /
de nas bzung dgun ka sman sgrub mdzad tshod tsam la me tog bkra ba'i ngo mtshar can phyis kyi bar yod par grags pas mtshon rnam thar phrin las bsam gyis mi khyab kyang /
sbas pa'i tshul gyis gso dpyad gtsor bton nas sems can 'bum phrag thar pa'i lam du bkod par mdzad pa de nyid kyis pad+ma shel gyi brag phug sogs nas /
zab gter mang po zhig spyan drangs par mdzad pa'i nang nas khyad par du 'phags pa'i gdams skor 'di nyid rang nyid kyis thugs nyams su bzhes /
slar rdo rje'i lung don bzhin rang gnas su sbas par mdzad pa la /
deng sang gdul ba'i dus su babs pa'i dbang gis /
rgyal sras ye shes mchog grub rgyal po nyid gter ston rkyang pa'i skye ba bcu gsum du bzhes pa'i phyi ma'am rtse mor gyur pa /
gangs can mkhas grub yongs kyi 'khor los sgyur ba /
bka' bab chen po bdun gyi mnga' bdag 7pad+ma 'od gsal mdo sngags gling pa dgung grangs nga bdun me byi zla ba dang po'i yar tshes skabs kyi tho rangs shig tu sngags srung e ka dzA Ti nyid zhing skyes kyi mkha' 'gror rnam par 'phrul pas /
gdams pa 'di'i gter dpe tA la'i lo mar na ga ra dang brda yig 'dres mar bris pa phyag tu phul te lo rgyus rgyas par zhus /
de rjes o rgyan rin po che la gsol 'debs yang yang mdzad pas snron zla ba'i tshes bcu'i tho rangs dag pa'i snang bar pad+ma 'od kyi gzhal med khang du gu ru rin po che 'khor dang bcas pas sprul pa'i dkyil 'khor du dbang bskur cing gdams ngag gcig rdzogs su bstsal /
las kyi rdo rje gnyags lo chen po'i zhal nas 'di nyid bdud rtsi yon tan gyi bka'i gtso bo yin cing da rung sman gyi rdzong 'phrang chen mo'i bka' babs yod tshul gyi lung bstan kyang mdzad /
de nas bzung ste gter shog tu gang bzhugs pa'i tshig don thams cad sgrib thogs med par thugs la lam mer chub pas /
chos skor yongs rdzogs mig 'phrul lta bu'i cho 'phrul chen po ngo mtshar ba'i bkod pas gtan la phab nas kho bo cag la skal ldan du dbugs dbyung zhing dbang khrid gdams ngag thams cad bka' drin du bstsal ba'i brgyud pa ni /
dpal he ru ka rdo rje bdud rtsi /
slob dpon chen po bdud rtsi gsang ba /
rang byung pad+ma 'byung gnas /
mkha' 'gro shAkya de bI/
gsang sngags chu bo bzhi'i bka' babs gnyags chen dz+nyA na ku mA ra /
mnga' bdag chos rgyal yab sras /
lo chen bai ro tsa na /
mkha' 'gro ye shes mtsho rgyal /
sprul pa'i gter chen ra mo shel sman ye shes bzang po /
pad+ma 'od gsal mdo sngags gling pa /
des bdag   'dzam gling chos kyi shing rta chen po 'jam mgon blo gros mtha' yas pad+ma gar gyi dbang phyug /la rab tshes chu rta rgyal zla ba'i dus tshes dge bar sgrub pa chen po'i tshul dang 'brel bar smin grol zab mo'i gdams ngag mtha' dag tshang sprugs su bstsal pa ste /
de lta bu'i sngon med pa'i gsang ba chen po 'di la smin grol gyi gdams skor gnyis su bzhugs pa las 'dir smin byed kyi dbang bskur ba yin /
de'ang bdud rtsi yongs rdzogs kyi dkyil 'khor chen po la brten te rtsa ba yan lag dang bcas pa'i smin byed tshang bar bsgrub pa la gsum /
'jug pa'i cho ga
/dbang bskur dngos gzhi /
rjes su gnang ba'i rim pa rnams su yod pa las /
thog mar dkyil 'khor du 'jug pa'i chos rnams zhu ba'i yon du dmigs te maN+Dal zhig 'bul bar zhu /
zhes mtshams sbyar maN+Dal 'bul du gzhug
/sngon chad bcom ldan 'das dpal rdo rje bdud rtsi'i dkyil 'khor du ma zhugs pa'am ma rig pa'i sgrib g.yogs dang bcas pa mtshon pa'i phyir ras yug dmar pos gdong g.yogs par mos shig
/oM tsak+Shurban+d+ha bA ra ma NA ya hU~M/
zhes mig dar /
dkyil 'khor gyi lha dang mjal ba'i phyag rten du mchog gi me tog kha dog sna lnga pa'i chun po phyag tu thogs par mos shig
/A khaM bI ra hU~M/
zhes con pan sbyin /
bla ma dang dkyil 'khor gyi gtso bo dbyer med pa la dad gus rtse gcig pas gsol ba 'debs pa 'di'i rjes zlos /
dkyil 'khor gtso bo slob dpon sogs gsol gdab /
spro bskyed /
skyabs sems /
sdom bzung mjug gi
/ma lus bzung zhing bsrung bar bgyi :
yan chad gong sta gon skabs ltar drang /
khyed rang rnams kyi snying gar kun rdzob byang chub sems kyi ngo bo zla ba'i dkyil 'khor nya gang ba'i steng du don dam byang chub sems kyi ngo bo rdo rje dkar po rtse lnga pa res mtshan par mos shing bden gnyis dbyer med du sems bskyed par mos la 'di'i rjes zlos /
oM bo d+hi tsit+ta badzra sa ma ya a A:
lan gsum /
rdo rje me tog bcas snying gar bzhag la /
sems bskyed par byas pa de nyid brtan par byas pa'i mos pa mdzod /
oM bo d+hi tsit+ta badzra sa ma ya satwaM:
dam tshig ma 'dres pa dang nyams pa sogs snod ma yin pa la gsang bar gdams pa'i don 'di thugs la nges 'tshal /
rdo rje mgor bzhag la /
deng khyod rdo rje bdud rtsi yi :
dkyil 'khor chen por gzhug par bya :
gsang ba mchog gi spyod pa 'di :
gzhan du smras na nyams par 'gyur :
ma hA sa ma ya satwaM:
zhes gdams /
badzra pra be sha ya phaT:
ces yol ba bsal /
las kyi rdo rje'i phyag gi rdo rje la 'jus te dkyil 'khor gyi nang du zhugs par mos shig
/dzaHhU~M baM ho :
dkyil 'khor gyi lha tshogs rnams kyi zhabs la gus pa chen pos phyag 'tshal bar mos la thal mo gnas gsum du bkod la 'di'i rjes zlos /
oM gu ru badzra a mr-ita ma hA su kha maN+Da la na mA mi :
slar yang shar gyi sgo nang du 'khod pa la dam tshig gi rdo rje'i chu nan sbyin pa yin te /
thungs shig rdo rje mA ma kI'i :
ye shes bdud rtsi 'di thungs shig :
dam tshig nyams na rab tu sreg :
bsrungs na tshe 'dir dngos grub thob :
sa ma ya badzra mA ma kI a mr-ita u da ka Tha ThA:
zhes mA ma kI'i bdud rtsi sbyin /
de nas nang 'jug gi dngos gzhi ye shes pa dbab pa yin pas sgo gsum gyi gnad gcun la dmigs pa 'di rtse gcig tu sgoms shig
/de ltar bdud rtsi myangs pa las :
lus gang sgrib pa thams cad dag :
bde chen ye shes 'bar ba yis :
skad cig rdo rje bdud rtsi che :
kha sbyor sku ru lam gyis gsal :
sna tshogs pad zla'i gdan gyi steng :
rin chen nyi ma de bzhin gshegs :
sogs las byang gi mngon rtogs ltar la /
'od zer 'bar 'phro'i klong na bzhugs :
de yi thugs kar pad nyi'i steng :
rdo rje bdud rtsi sogs nas /
gar dgu'i rol pas rnam par 'gying :
de ltar gsal ba'i dpral bar oM/
mgrin par AH
thugs kar hU~M dkar dmar mthing ba'i mdog can sangs rgyas thams cad kyi rdo rje gsum gyi rang bzhin du gsal ba dang /
slob dpon dkyil 'khor gyi gtso bo'i thugs ka nas kyang 'od zer dpag tu med pa 'phros pas /
chos kyi dbyings rab 'byams na bzhugs pa'i rgyal ba sras dang bcas pa thams cad dpal rdo rje bdud rtsi'i sku phyag rgya /
gsung yig 'bru /
thugs phyag mtshan gyi rnam par bzhengs te nam mkha' gang ba tsam du byon nas khyed rang rnams kyi sgo gsum la sib sib thim pas rgyud byin gyis rlob par mos shig
/'beb pa'i rdzas bdug
/dbyangs rol bcas las byang dbu nas 'byung ba'i byin 'beb /
hU~M:
rin chen nyi ma rtag pa'i dbyings :
sogs dang sngags drag tu brjod la byin dbab /
de ltar dbab pa'i ye shes pa'i byin rlabs kyi rgyun brtan par byas par mos shig
tiSh+Tha badzra /
zhes rdo rje mgor bzhag
/me tog 'dor gzhi tshom bu sogs bkod la /
de nas rigs brtag pa'i slad du /
tshom bu'i dkyil 'khor 'dir ye shes kyi dkyil 'khor gnyis pa mngon sum du gsal ba la /
khyed rang rnams kyi tshe rabs sngon nas 'brel ba'i lhag pa'i lha gang yin pa la phog par shog cig snyam pa'i 'dun pa dang bcas te sngags 'di'i rjes zlos mdzod la me tog 'dor ba zhu /
oM badzra puSh+pe sa ma ya AHhU~M:
zhes 'dor du gzhug la dbus dang phyogs mtshams kyi rigs nges par bya /
me tog lhag pa'i lha gang la phog pa de nyid kyis slar yang khyed rang rnams kyi spyi bor dbang rtags cod pan gyi tshul du bcings par mos shig
/oM badzra puSh+pe sa ma ya satwaM:
zhes cod pan mgor bzhag
/ma rig pa'i sgrib pa mig dar dang lhan cig tu bsal bar mos shig
/oM dz+nyA na badzra tsak+ShuHpra be sha ya phaT:
ces mig thur gyis bsal /
de ltar rnam dag ye shes kyi mig gsar du thob pas dpal rdo rje bdud rtsi lha bcu gsum gyi dkyil 'khor rten dang brten par bcas pa mngon sum du mjal bar gyur par mos shig
/phyag shing gis mtshon la /
ltos shig skal ldan rigs kyi bu :
phyag rgya'i dkyil 'khor 'di la ltos :
khyod ni sgrib dag ye shes mthong :
rdo rje bdud rtsi'i rigs su skyes :
sngags dang phyag rgya ting 'dzin gyis :
dngos grub dam pa 'thob par 'gyur :
de'ang 'byung bzhi rim brtsegs ri rab dang bcas pa'i steng du phyi rin po che las grub cing nang dur khrod 'bar ba'i gzhal yas khang mtshan nyid thams cad yongs su rdzogs pa'i dbus su sna tshogs pad+ma dang zla ba'i gdan la /
bcom ldan 'das rdo rje bdud rtsi sku mdog ljang ser zhal gsum g.yas dkar g.yon dmar khro chags sgeg pa'i nyams can /
phyag drug gi dang po gnyis rdo rje dang dril bu 'dzin pas rang 'od kyi yum mA ma kI la 'khyud pa /
lhag ma g.yas gnyis 'khor lo dang ral gri
/g.yon gnyis lcags kyu dang zhags pa bsnams pa dar dang rin chen rus pas brgyan cing zhabs skyil krung phyed pas 'char ka'i 'od klong na bzhugs pa /
de rgyab pad+ma 'dab brgyad kyi shar du zhi ba ma dkar mo /
lhor zhi gdong ma ser mo /
nub tu zla can ma dmar mo /
byang du ri bong can ma ljang mo /
shar lhor zla dkyil ma sngon mo /
lho nub tu zla mdzes ma ljang mo /
nub byang du yid 'ong ma sngo bsangs /
byang shar du sim byed ma sngon mo ste brgyad ka'ang rdor dril bsnams shing dar dang rin po che'i rgyan ldan rang 'od kyi klong na phyed skyil gyis rol pa /
sgo bzhir sgo ma dkar ser dmar ljang bzhi g.yas rang rtags kyi phyag rgya g.yon dril bu 'khrol zhing khro 'dzum dar dang rin po che'i rgyan gyis spras pa /
pad zla'i steng na gar thabs kyis bzhengs pa /
gtso bo'i thugs kar rdo rje bdud rtsi he ru ka yum dang bcas pa /
bar mtshams mchod pa'i lha mo du mas gang ba rnams mngon sum bzhin du mjal bar mos la dad gus spro ba rgya chen po skyed cig
/de rnams kyis dkyil 'khor phyi nang du 'jug pa'i rim pa rnams grub pa lags /
gnyis pa dngos gzhi'i dbang bskur ba la /
bum pa /
gsang ba /
shes rab ye shes /
ngo sprod don gyi dbang bskur bzhi rim par 'byung ba las /
dang po zhu ba'i yon du dmigs te maN+Dal 'bul 'tshal /
gsol ba 'debs pa 'di'i rjes zlos /
ji ltar rdo rje bdud rtsi ches :
rigs kyi sras rnams dbang bskur ltar :
bdag kyang yongs su bzung ba'i phyir :
smin cing grol bar mdzad du gsol :
lan gsum /
de'ang bum pa'i dbang la rdo rje slob ma'i dbang dang slob dpon gyi dbang gnyis su 'byung ba'i dang po rig pa'i dbang lnga rim par bskur ba la dmigs pa 'di ltar du mdzod /
slob dpon gyi thugs ka nas 'od zer 'phros /
gdan gsum tshang ba'i dbang gi lha nam mkha' gang ba spyan drangs pa rnams dang slob dpon lhan cig pas dpal rdo rje bdud rtsi'i ye shes kyi ngo bo rin po che'i bum pa bdud rtsi'i chu rgyun gyis gang ba spyi bo nas blugs pas sangs rgyas thams cad kyi thugs kyi dbang bskur thob par mos shig
/rnam bum mgor bzhag la /
hU~M:
rdo rje bdud rtsi'i ye shes ni :
byang chub sems kyi rgyun dang sbyar :
dag pa'i de nyid bde ba ches :
sangs rgyas thugs su dbang bskur ro :
oM badzra a mr-ita ma hA su kha su ra tA satwaM a haM:
zhes bum chu sbyin /
dbang gi lha rnams dang slob dpon lhan cig pas rin chen mA kI'i ye shes kyi ngo bo cod pan dar dpyang dang bcas pas dbu la brgyan pas sangs rgyas thams cad kyi yon tan gyi dbang bskur thob par mos shig
/dbu rgyan bcings la /
trAM:
rin chen mA kI'i ye shes ni :
bde gshegs mnga' bdag cod pan che :
dar dpyang dag dang rab ldan pas :
sangs rgyas yon tan dbang bskur ro :
oM rat+na mA ma kI badzra mu kuT pa Ta laM b+ha a b+hi Shiny+tsa mAM/
dbang gi lha rnams dang slob dpon lhan cig pas hU~M mdzad chen po'i ye shes kyi ngo bo rdo rje phyag g.yas su gtad pas sangs rgyas thams cad kyi gsung gi dbang bskur thob par mos shig
/rdo rje lag g.yas pas gsor du gzhug la /
hrI:
hU~M mdzad chen po'i ye shes ni :
thabs kyi rdo rje bde ba che :
rab tu gsor zhing bskyod pa yis :
sangs rgyas gsung gi dbang bskur ro :
oM badzra hU~M kA ra badzra a b+hi Shiny+tsa hU~M hU~M:
dbang gi lha rnams dang slob dpon lhan cig pas bdud rtsi 'khyil ba'i ye shes kyi rang bzhin dril bu phyag g.yon du byin pas sangs rgyas thams cad kyi phrin las kyi dbang bskur thob par mos shig
/dril bu lag g.yon pas dkrol du gzhug la /
hA:
bdud rtsi 'khyil ba'i ye shes ni :
shes rab dril bu'i sgra chen pos :
'khor 'das thams cad sad mdzad pas :
sangs rgyas phrin las dbang bskur ro :
oM badzra a mr-ita sa ma ya gaN+De a A:
dbang gi lha rnams dang slob dpon lhan cig pas bdud rtsi khrag 'thung chen po'i ye shes kyi rang bzhin rdo rje'i gsang mtshan btags pas sangs rgyas thams cad kyi sku'i dbang bskur thob par mos shig
/oM:
dpal ldan khrag 'thung ye shes ni :
rdo rje'i ming dang gnyis su med :
srid pa kun tu rab grags pas :
sangs rgyas sku yi dbang bskur ro :
oM shrI he ru ka badzranAm a b+hi She ka ta oM:
me tog gang la phog pa'i rigs dang mthun pa'i gsang mtshan so sor gdags la ming gi shog dril de ltar sbyin /
de rnams kyis rig pa'i dbang lnga thob /
nyon mongs pa lnga dag
/phung po lnga gnas gyur /
ye shes rnam pa lnga mngon du byas pa yin no //
gnyis pa gsang ba'i bum pa gnas gsum du bzhag pas rdo rje bdud rtsi bde ba chen po'i gsang ba gsum dang dbyer mi phyed pa rdo rje slob dpon chen po'i go 'phang mchog tu mnga' gsol bar mos shig
/thod pa'i bdud rtsi gnas gsum du bzhag la /
oM:
rdo rje bdud rtsi bde ba che'i :
thugs gsung sku ru dbang bskur bas :
deng nas bzung ste bu khyod kyis :
dkyil 'khor bdag po'i rjes su spyod :
oM sarba ta thA ga ta shrI badzra a mr-ita ma hA su kha hU~M AHoM a b+hi She ka ta sa ma ya shrI hU~M:
deng phyin chad snang stong chu zla lta bu'i lha'i 'khor lo sgom pa dang mi 'bral bar tha mal gyi snang zhen thams cad la lha sku phyag rgya'i gzer gyis thebs par gyis shig
/rjes 'brel du bzlas pa'i lung blang ba la dmigs pa 'di bzhin du mdzod /
slob dpon dkyil 'khor gyi gtso bo rdo rje bdud rtsi yab yum du gsal ba'i thugs kar ye shes sems dpa' bdud rtsi khrag 'thung yum dang bcas par gsal ba'i yab kyi thugs kar nyi zla kha sbyor gyi dbus su hU~M ljang ser /
de'i mtha' skor du sngags kyi phreng bas bskor ba /
mos gus byas pa'i rkyen gyis thugs ka'i sngags phreng las sngags phreng gnyis pa 'phros /
zhal nas zhal du brgyud de khyed rang lhar gsal ba'i zhal nas thugs ka'i ye shes sems dpa'i zhal du zhugs /
de'i thugs kar nyi zla'i gwa'u'i dbus kyi sa bon hU~M ljang ser gyi mtha' skor du 'khod /
bzlas pa'i rkyen gyis 'od zer 'phros pas lus kyi nang gang /
sgrib gnyis bag chags dang bcas pa sbyangs /
bde ba chen po'i ye shes rgyud la skyes par mos la sngags 'di'i rjes zlos /
oM badzra a mr-ita sogs zhi sngags lan gsum /
slar ye shes sems dpa'i sku las phyag rgya sngags phreng phyag mtshan gyi tshogs dpag tu med pa nam mkha' gang ba 'phros /
rtsa gsum rgyal ba'i dkyil 'khor pa thams cad mchod /
khams gsum gyi 'gro ba rnams kyi rtog sgrib sbyangs /
thams cad lha sngags chos sku dag pa rab 'byams su gyur par mos la 'di'i rjes zlos /
oM dz+wa la sogs khro sngags lan gsum rjes zlos byar gzhug
/slob dpon la me tog gi phreng ba re 'bul ba'i mos pas 'di'i rjes zlos /
rdo rje'i gsang sngags bstsal lags kyis :
ye shes brtan par mdzad du gsol :
lan gsum /
me tog de nyid sngags phreng du byin gyis brlabs te khyed rang rnams kyi spyi bor bcing par mos shig
rdo rje bdud rtsi'i gsang ba'i sngags :
'di la rab tu bstsal lags kyis :
rtag tu byin gyis brlabs nas kyang :
dngos grub thams cad bstsal du gsol :
badzra man+t+ra dz+nyA na sa ma ya satwaM:
zhes me tog mgor bzhag
/deng phyin chad grags stong sgra brnyan lta bu'i bzlas brjod chu bo'i rgyun bzhin du brtson cing phyi nang 'byung ba'i sgra skad thams cad la rdo rje'i sngags kyi gzer gyis thebs par gyis shig
/don dam de kho na nyid kyi dgongs pa zab mo ngo sprod pa'i tshig 'di la gsan cing don thugs la nges par mdzod cig
/'di ltar chos rnams thams cad kun :
rang gi sems tsam nyid du brtag :
sems tsam rnam par shes pa ste :
rnam shes gdod nas skye ba med :
skye med rang bzhin lhar shar ba :
gzugs ni dpal ldan khrag 'thung ste :
tshor ba rin chen mA ma kI:
'du shes badzra hU~M kA ra :
'du byed rdo rje bdud rtsi 'khyil :
rnam shes bdud rtsi bde ba che :
thams cad dbyer med 'od gsal las :
lha dang sngags ni cir yang 'char :
bu khyod de ltar rab rtogs pas :
dbang por gang dang gang snang ba :
de de lha sngags ye shes kyi :
rdo rje bdud rtsir rtag tu ltos :
ma hA badzra sa ma ya hoH
deng phyin chad rig stong phyag rgya chen po'i ye shes rol pa las ma g.yos par dran rtog thams cad la 'phro 'du ting nge 'dzin dang chos nyid dgongs pa'i gzer gyis thebs par gyis shig
/ces gdams /
dbang gi dag pa brjod pa ni /
bum pa'i dbang thob lus sgrib dag :
sku yi phyag rgya bsgrub la dbang :
sprul sku thob pa'i skal ldan gyur :
de ltar bum pa'i dbang gis lus rtsa khams ye shes su smin pa de nyid grol byed lam rim nyams su blang ba'i gdams ngag kyang gter gzhung rdo rje'i gsung las 'byung ba 'di lta ste /
sku yi phyag rgya che mchog ni :
zhes sogs rim dbye dang po las 'byung ba ltar dal bus bklag
/sku yi rdo rje'i phyag rgya 'grub :
ces gdams par mdzad de /
de'ang thog mar bsam gtan gyi snod rung du byed pa'i sngon 'gro thun mong dang thun mong ma yin pas rgyud sbyangs /
khyad par bskyed rim bzlas pa dang bcas pa la drod tshad thob par byas nas /
man ngag rdzogs pa'i rim pas zung 'jug bde ba chen po mchog tu mi 'gyur ba'i go 'phang sgrub pa'i thog mar sku rdo rje phyag rgya'i rnal 'byor sgrub pa'i tshul zab la 'dril bar bstan pa'i don de nyams su len par mdzad 'tshal lo //
gnyis pa gsang ba'i dbang gi slad du /
bla ma yab yum dpal rdo rje bdud rtsi bde ba chen po dang rin chen mA ma kI mnyam par sbyor ba'i dga' ba'i sgras sangs rgyas thams cad spyan drangs te thugs kar byang chub kyi sems su zhu ba rnams /
dkar dmar lhag pa'i byang sems kyi rgyun dang 'dres pa de nyid mkha' gsang nas babs te thod pa'i bdud rtsi dang ro gcig sbyar ba khyed rang rnams kyi lce thog tu byin par mos shig
/thod pa'i bdud rtsi chos sman mngar gsum dang sbyar ba byin la /
ho :
mu tig ltar dkar bde ba che :
stong nyid ye shes dmar 'od 'phro :
dbyer med byang chub sems chen pos :
sangs rgyas sras su dbang bskur ro :
oM badzra a mr-ita ma hA su kha bo d+hi tsit+ta oM AHhU~M ho :
de ltar byin pa'i bdud rtsi de nyid rtog pa med pa'i sems kyis rol la sngags 'di brjod par zhu /
a ho ma hA su kha :
byang chub sems kyi bdud rtsis lus thams cad gang /
rang bzhin brgyad cu'i rtog tshogs dbyings su nub /
gsal stong rnam par mi rtog pa'i ye shes rgyud la skyes par mos shig
/lung bstan pa ni /
slob dpon gyis snam sbyar mnab /
skyabs sbyin phyag rgya sogs spyi ltar byas la /
slob dpon nyid sangs rgyas mchog gi sprul pa'i skur gnas 'gyur bas khyed rang rnams byang chub chen por lung bstan stsol bar mos shig
/oM:
bla ma dkyil 'khor lha tshogs kyis :
deng khyod byang chub lung ston te :
rdo rje bdud rtsi dpal zhes pa'i :
mtshan gyis sa gsum dge bar 'gyur :
oM sarba ta thA ga ta badzra a mr-ita ma hA su kha nAm sa ma ya satwaM:
zhes lung bstan la dag brjod ni /
gsang ba'i dbang thob ngag sgrib dag :
gsung gi phyag rgya bsgom la dbang :
longs sku thob pa'i skal ldan gyur :
de ltar gsang ba'i dbang gis ngag rlung ye shes su smin pa de nyid grol byed lam rim nyams su blang ba'i gdams ngag kyang 'di lta ste /
gsung gi phyag rgya che mchog ni :
sogs nas /
gsung gi bdud rtsi 'chi med 'grub :
ces gsungs pa'i don la nyams len gyi brtson pa bskyed 'tshal /
gsum pa shes rab ye shes kyi dbang gi slad du /
rigs dang ldan cing mtshan nyid yongs su rdzogs pa'i gzungs ma mdun du 'khod pa la /
sin+d+hu ra'i dkyil 'khor rin chen mA ma kI ru gsal ba de la thim /
de nyid khyed rang rnams la phyag rgya'i dngos grub kyi don du byin par mos shig
/sin+d+hu ra'i me long lag par gtad la /
ho :
khyod ni rdo rje bdud rtsi ste :
shes rab mA ma kI dang sbyor :
'dod chags chen po'i rol pa yis :
dga' bzhi'i ye shes bskyed par gyis :
oM badzra a mr-ita mA ma kI ma hA su kha dz+nyA na sa ma ya satwaM:
khyed rang rnams dpal rdo rje bdud rtsi /
gtad pa'i rig mA ma kI
/mkha' gsang rdo rje dang pad+ma /
sems can thams cad kyi phyir bde chen mchog tu mi 'gyur ba'i ye shes don du gnyer ba'i 'dun pa ste 'du shes gsum mnyam par ldan pas 'dod pa'i sgyu rtsal bskul te snyoms par zhugs pas yas bab rgyu dang mas brtan 'bras bu'i dga' ba bzhi nyams su myong /
lhan cig skyes pa'i bde chen gyi ye shes mngon du gyur par mos shig
/rdo rje'i brtul zhugs grub pas lam gyi bgrod pa mthar phyin cing 'bras bu la som nyi med par dbugs dbyung ba ni /
skal bzang 'dod la spyod pa khyod :
lam la the tshom med sbyar ba'i :
'bras bu sangs rgyas thams cad kyi :
gsang ba mchog la zhugs pa yin :
ma hA su kha sa ma ya ho :
dag pa brjod pa ni /
gsum pa'i dbang thob yid sgrib dag :
thugs kyi phyag rgya bsgom la dbang :
chos sku thob pa'i skal ldan gyur :
de ltar sher ye'i dbang gis yid thig le bde stong du smin pa de nyid grol byed lam rim nyams su blang ba'i gdams ngag kyang 'di lta ste /
thugs kyi phyag rgya che mchog ni :
sogs nas /
thugs kyi rdo rje rtag pa 'grub :
ces pa'i don rnams la rtse gcig tu nyams su len par zhu /
bzhi pa don dam de kho na nyid kyi dbang bskur ba ni /
khyed rang lus gnad bsam gtan gyi chos dang ldan pas /
sngar gsum pa'i skabs nyams su myong ba de nyid ye shes kyi dper mtshon pa yin pas nyams myong de slar yang dran pas /
mtshon bya rang gnas gdod ma'i zung 'jug shin tu rnam par dag pa'i gshis lugs de kho na nyid kyi ngang du mnyam par zhog cig
/a :
bde ba'i ye shes rtog pa ste :
rang bzhin gdod nas stong pa nyid :
rdo rje bdud rtsi de kho na :
bsam mi khyab par rab tu sgoms :
oM shrI badzra a mr-ita ma hA su kha shUn+ya tA At+ma ko\u0f85 haM:
zhes cung zad 'jog
/des 'khor 'das bsal bzhag med pa'i dgongs pa nam mkha' lta bu mngon du gyur te 'bras bu gzhi la rdzogs pas byang chub chen po'i go 'phang 'grub par gzengs bstod pa yin te /
e ma don gyi dkyil 'khor 'dir :
zhugs pa dang ni rab rtogs pas :
srid dang zhi ba las 'das pa'i :
ye shes mchog tu grub pa 'o :
dz+nyA na sa ma ya a la la ho :
dag brjod ni /
bzhi pa'i dbang thob shes sgrib dag :
ye shes phyag rgya bsgom la dbang :
ngo bo nyid sku'i skal ldan gyur :
de ltar bzhi pa'i dbang gis sgo gsum rdo rje'i ye shes su smin pa de nyid grol byed lam rim nyams su blang ba'i gdams ngag kyang 'di lta ste /
ye shes phyag rgya che mchog ni :
sogs nas /
ye shes rdo rje mthar thug 'grub :
ces gsungs pa'i don la nyams len gyi snying por dril bar mdzod cig
/de ltar rdo rje bzhi'i rnal 'byor zab mo la brtson pa'i yon tan yang /
gzhung las /
de lta bu yi zab mo'i lam :
sogs nas /
'khor ba ji srid gzhan don 'gyur :
zhes gsungs pa ltar nges pa lags pas thugs la gcag par zhu /
de rnams kyis dbang bskur dngos gzhi grub pa lags /
gsum pa rjes su gnang ba sbyin pa la /
las so sor sgrub pa dang thun mong du bya ba gnyis las dang po phrin las bzhi sgrub pa'i rjes su gnang ba ni /
gzhung las /
nad gdon sdig sgrib zhi ba'i phyir :
rdo rje bdud rtsi'i khrus nas dbyung :
zhes gsungs pa ltar thog mar zhi ba rdo rje bdud rtsi'i khrus dbang gi slad du maN+Dal 'bul ba nas /
shis brjod phan yon bstan pa'i bar dang /
gnyis pa ni gzhung las /
bar chad nyon mongs bskrad pa'i phyir :
rdo rje hU~M gi bdug pa sbyar :
zhes gsungs pa'i /
rdo rje hU~M gi bdug rdzas kyis bar gcod nyon mongs skrod pa drag po'i byin rlabs zhu ba'i yon du maN+Dal nas /
phan yon shis brjod kyi bar dang /
gsum pa ni gzhung las /
snang sems dbang du sgyur ba'i phyir :
mA ma kI yi bdud rtsi sbyin :
zhes 'byung bas dbang byed mA kI'i rdzas kyi byin rlabs zhu ba'i yon du maN+Dal phul ba nas /
shis brjod dang gdams ngag phan yon brjod pa'i bar zur gsal ltar 'dir sbyar /
bzhi pa ni gzhung las /
ye shes mchog tu rgyas pa'i phyir :
bdud rtsi chen po'i dbang yang bskur :
zhes gsungs pas mchog dang thun mong gi dngos grub rnam pa gnyis kyi ye shes rgyas par byed pa yongs rdzogs bdud rtsi'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
mA ma kI dang mnyam sbyor ba'i :
bde chen bdud rtsi'i slob dpon gyis :
'chi med rtag pa'i ye shes kyi :
dbang dang dngos grub bstsal du gsol :
lan gsum /
rgyud rnam par dag par bya ba'i slad du rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal :
sogs gsum /
sgrub pa'i ma da na bdud rtsi dang sbyar ba byin la /
oM:
rdo rje bdud rtsi mA ma kI'i :
dngos grub lhag pa'i dam rdzas mchog :
deng 'dir khyod la sbyin pa yis :
rtog pa'i dri ma kun dag shog :
oM badzra rat+na mA ma kI ma da na a mr-ita hU~M ho :
bdud rtsis lus gang bde bas myos :
spang blang rtog pa'i dri ma dag :
dngos grub ye shes mchog gi snod :
rin chen bdud rtsi mA ma kI:
dmar ser nyi ma 'char kha'i 'od :
zhal gcig phyag gnyis spyan gsum pa :
rjes chags bzhad pa'i nyams dang ldan :
phyag g.yas nor bu'i lcags kyu yis :
'khor 'das kun gyi dwangs bcud 'gugs :
g.yon pas rin chen ka pA lar :
bde chen dngos grub rgya mtshor bskyil :
dar dang rin chen rus pa dang :
me tog dmar po'i rgyan gyis sgeg :
zhabs zung pad nyi bam ro'i steng :
bdud rtsi'i rgya mtsho'i klong na bzhugs :
de ltar khyed rang yum mchog mA ma kI'i skur gsal ba'i thugs kar pad nyi'i steng du baM dmar ser gsal ba dang /
slob dpon dkyil 'khor gyi gtso bo dang dbyer med pa'i thugs ka nas chos kyi dbyings rgyas par 'gengs pa'i 'od zer dpag tu med pa 'phros /
rang bzhin gyi gnas dang phyogs bcu'i sangs rgyas kyi zhing thams cad khyab /
rgyal ba sras dang bcas pa'i thugs dam bskul /
thams cad kyang dpal rdo rje bdud rtsi'i he ru ka yab yum 'khor dang bcas pa'i rnam par bzhengs nas rgya mtsho la char chen po babs pa ltar khyed rang rnams kyi sgo gsum la sib sib thim par mos shig
/'beb rdzas dang rol mo'i sgra sbyar /
rim dbye lnga pa'i sgrub chen skabs su 'byung ba /
hU~M:
rdo rje bdud rtsi nye bar zhi ba mchog gi dbyings :
'jigs byed chen po he ru ka yi rnam par bzhengs :
sprul pa'i mkha' 'gro khrag 'thung mang po'i 'khor dang bcas :
dam tshig dbang gis myur du dgongs shing gshegs su gsol :
oM badzra a mr-ita ma hA su kha hU~M hU~M:
shrI he ru ka e h+ye hi :
sa ma ya ho :
sa ma ya satwaM:
e A ral+li hrIM hrIM pheM pheM pheM:
zhes sngags bcas brjod la byin dbab /
tiSh+Tha badzras brtan /
ril bu'i pho brang thogs la /
b+hany+dza'i snod ye shes kyi gzhal med khang gi nang du ril bu rdo rje bdud rtsi he ru ka yab yum 'khor dang bcas par gsal ba khyed rang rnams kyi spyi bor spyan drangs shing byin gyis brlabs pas /
sku las 'od zer dpag tu med pa 'phros /
tha mal gyi snang zhen sbyangs /
rdo rje'i sku'i phyag rgya mngon du gyur par mos shig
/oM:
rdo rje bdud rtsi bde ba che'i :
ye shes sku yi dbang bskur bas :
lus kyi sgrib pa kun dag nas :
'ja' tshon lta bu'i sku thob shog :
oM badzra a mr-ita ma hA su kha dz+nyA na kA ya a b+hi Shiny+tsa oM:
ril bu'i snod mgrin par bzhag ma da na dang sbyar ba myang du gzhug la /
lha 'od du zhu nas ril bu'i gzugs su gyur pas mgrin par byin gyis brlabs shing bdud rtsi myang bas ngag rlung g.yo rtsol gyi sgrib pa dag
mi shigs g.yung drung lta bu'i srog thob par mos shig
/A:
rdo rje bdud rtsi bde ba che'i :
bde chen gsung gi dbang bskur bas :
ngag gi sgrib pa kun dag nas :
g.yung drung lta bu'i srog thob shog :
oM badzra a mr-ita ma hA su kha wA ka A yu She a b+hi Shiny+tsa A:
ril bu byin la /
lha dang dbyer med du gyur pa'i ril bu lce la bzhag pa snying dbus su thim pas gzung 'dzin 'khrul rtog gi sgrib pa dag
/bde ba chen po mchog tu mi 'gyur ba'i ye shes mngon du byas par mos shig
/hU~M:
rdo rje bdud rtsi bde ba che'i :
'od gsal thugs kyi dbang bskur bas :
yid kyi sgrib pa kun dag nas :
bde chen ye shes 'grub par shog :
oM badzra a mr-ita ma hA su kha tsit+ta dz+nyA na a b+hi Shiny+tsa hU~M:
ril bu sin+d+hu ra dang bsres pa'i lde gus snying khar thig le bkod la /
dam rdzas ril bu'i thig le snying gar bkod pas slob dpon gyi thugs ka nas hU~M 'phros te thim /
shin tu rnam par dag pa don gyi lhan skyes mkha' khyab kyi dgongs pa mngon du gyur par mos shig
/a :
rdo rje spros bral stong pa nyid :
bdud rtsi bde chen dri ma med :
zung 'jug shin tu rnam par dag :
mkha' khyab dgongs pa mngon gyur shog :
oM badzra a mr-ita ma hA su kha hU~M hU~M hU~M:
des bdud rtsi rtsa ba'i dbang bskur legs par grub nas /
'gro don las sbyor rnam drug gi rjes gnang rim par sbyin pa la /
bdud rtsi ril bus bcud du bltams pa'i gter bum bstan cing gtad pas mthong bas grol ba'i phrin las la mnga' brnyes par mos shig
/dbang rdzas rnams bsgrag tshig dang mthun par so sor gtad pa sogs byas la /
oM:
bkra shis mi 'gyur brtan pa'i dngos :
sangs rgyas spyan ma'i mkha' dbyings su :
bde chen bdud rtsi'i gter sbas pas :
dngos grub ye shes rgyas gyur cig :
oM bud+d+ha lo tsa ni d+hA tu badzra a mr-ita ma hA su kha sid+d+hi tiSh+Than+tu :
bdud rtsis byin gyis brlabs pa'i dung dkar rna bar bsgrags pas thos pas grol ba'i phrin las la dbang thob par mos shig
/oM:
bkra shis chos kyi sgra chen ldan :
rdo rje snyems ma'i ye shes dang :
bde chen bdud rtsi mnyam sbyor bas :
sangs rgyas gsung dang dbyer med shog :
oM hU~M satwa badzrI NI shab+da badzra a mr-ita ma hA su kha hU~M hU~M:
bdud rtsi spos dang sbyar ba snar bdug pas tshor bas grol ba'i phrin las la byang chub par mos shig
/oM:
bkra shis zag med ye shes dri :
dam tshig sgrol ma'i shugs 'chang ba :
bde chen rdo rje bdud rtsi yi :
ye shes 'beb pa nyid gyur cig :
oM tAM tA ra badzra a mr-ita ma hA su kha dz+nyA na A we sha ya hU~M hU~M:
myong grol gyi rjes su gnang ba la dmigs pa 'di ltar mdzod /
rang nyid rdo rje bdud rtsi'i ljags :
pad+ma dmar po 'dab brgyad pa'i :
ze'u 'brur AHyig dmar pos mtshan :
mthe bong pad+ma gar dbang dang :
srin lag gos dkar yum du gsal :
bdud rtsi byang chub sems kyi sprin :
ljags kyi AHla thim pa yis :
rdo rje bdud rtsi bde ba che'i :
ye shes chu rgyun rab tu 'phel :
mgrin pa nas brgyud lus kun gang :
nad gdon sdig sgrib rnam rtog sbyangs :
bde chen ye shes mchog tu rgyas :
dngos grub thams cad thob par bsam :
oM:
bkra shis 'chi med bdud rtsi'i bcud :
gos dkar yum gyi pad+ma las :
rdo rje'i ljags kyis rab myangs pas :
dngos grub rnam gnyis brtan par shog :
oM pAM paN+Da ra ba si nI badzra a mr-ita ma hA su kha sarba sid+d+hi oM AHhU~M ho :
zhes ril bu myang du gzhug
/bdud rtsi dri dang sbyar ba lus la byugs pa dang ril bu mgul du btags pas reg pas grol ba'i phrin las kyi rtsal rdzogs par mos shig
/oM:
bkra shis yid bzhin rin chen bcud :
reg bya mA ma kI dang sbyar :
gang gis 'chang dang reg pa kun :
bde chen ye shes rgyas par shog :
oM baM mA ma kI badzra a mr-ita ma hA su kha sid+d+hi tiSh+Than+tu puSh+TiM ku ru oM:
bdud rtsi klu sman dang sbyar ba gtad pas chu bo dbyings khyab kyi 'gro don mtha' ru phyin par mos shig
/oM:
rdo rje bdud rtsi'i byin rlabs dang :
rin chen mA kI'i bden stobs kyis :
srid pa'i rlan gyis khyab tshad kun :
bde chen ye shes lhun grub shog :
oM badzra a mr-ita ma hA su kha sarba ar+tha sid+d+hi sid+d+hi swA hA:
de lta bu'i mchog gi las sbyor dam rdzas bdud rtsi chen po 'di nyid kyi ngo bo'i yon tan dang tshul bzhin sgrub pa'i phan yon /
grol ba drug gi las la sbyor ba'i dgos pa rnams gter gzhung rdo rje'i gsung las 'di skad du /
de ltar mchog gi las sbyor ni :
sogs rim dbye lnga pa ltar /
bzhi pa'i lam mchog tshe 'dir 'grub :
ces pa'i bar brjod /
ces gnas skabs dang mthar thug gi dgos pa phan yon mtha' yas pa dang ldan cing bla na med pa'i dam tshig gi gtso bor gyur pas sngags kyi rnal 'byor la spyod pa rnams kyis 'bad pas sgrub cing bsten dgos par gdams pa'ang gzhung 'di nyid las /
de phyir gsang ba'i rgyud chen po :
sogs nas /
lam gyi mtshams sbyor yang dag go :
zhes legs par gsungs pa ltar blo ldan rnams kyis tshul 'di la cis kyang 'bad par 'tshal lo //
de nas las byang ltar /
oM:
dge ba 'di yis sogs dang /
rdo rje nyi ma'i rigs las sogs bkra shis kyi glu blang /
de lta bu'i bdud rtsi sman gyi dbang bskur zab mo thob pa'i phan yon kyang gzhung las /
dbang 'dir gang gis 'brel ba kun :
mtshams med las kyang kun byang nas :
rig 'dzin grub pa mchog rnams dang :
skal ba mnyam pa kho na 'o :
zhes gsungs pas mtshon no //
gnyis pa las thun mong du sgrub pa'i rjes su gnang ba rnams sbyin pa la /
rdo rje'i dgang blugs gtad pas phrin las rnam bzhi myur du 'grub par byed pa sreg pa me'i phrin las la mnga' dbang 'byor bar mos shig
/dgang blugs gtad la /
oM:
rdo rje bdud rtsi'i phrin las kyis :
rang dang gzhan don rdzogs pa'i phyir :
rdo rje me yi sbyor ba yis :
zhi dang rgyas dang dbang mngon spyod :
bde chen mchog tu mi 'gyur ba'i :
ye shes thams cad sgrub par gyis :
badzra A na la sarba karma ku ru ho :
las spyi dang bye brag pa rnams la so so'i gdams ngag kyang 'bogs par gsungs pas lcogs na dbang rnams kyi rjes so sor sgrub thabs rnams kyi lung tsam sbrel na legs par snang ngo //
chos kyi dung dang dril bu glegs bam rnams phyag tu gtad pas skal ldan gyi slob ma rjes su bzung zhing 'gro don ris su ma chad par spyod pa'i dbang bskur thob par mos shig
/deng nas bzung ste bu khyod kyis :
bsdu ba rnam bzhi'i dung bus la :
chos kyi dril bu'i sgra chen pos :
sems can khams rnams sad par gyis :
badzra b+hA Sha gaN+De d+harma tsakra ku ru ho :
zhes rjes gnang rnams byin nas /
de ltar na de dag rnams kyi sgo nas bod yul sa 'og kun gyi gter gcig dpal rdo rje bdud rtsi'i smin byed rtsa ba yan lag bcas legs par grub pa lags pas /
rtsa ba dang yan lag gis bsdus pa'i dam tshig rnams tshul bzhin bsrung snyam pas 'di'i rjes zlos /
gtso bo khyod kyis gang gsungs pa :
de ltar bdag gis rab tu gzung :
srog la bab kyang sgrub lags na :
rtag tu byin gyis brlab mdzad gsol :
lan gsum /
dbang bskur yongs su rdzogs pa thob pa'i bka' drin gtang rag gi yon du maN+Dal 'bul 'tshal /
lus longs spyod ltos pa med par 'bul snyam pas 'di'i rjes zlos /
deng nas byang chub snying po'i bar :
bdag ni gtso bo khyed kyi 'bangs :
lus dang longs spyod thams cad kyang :
cha shas spyad cing bzhes mdzad gsol :
lan gsum /
dpon slob thun mong du tshogs kyi dga' ston la longs spyod /
sgrub chen dang 'brel ba'i skabs mar me smon lam dbyangs bor len gyi tshul du bya /
mtshams sbyor spyi mthun bcas zhal nas gsungs pas thog drangs shis brjod rgyas par spel /
bsod nams 'di yis sogs bsngo smon byas la slob ma rang gnas su btang ngo //
gsum pa rjes su bya ba'i las kyi rim pa la dbang gi rjes rim song grub /
cho ga'i rjes bya ni /
slob dpon gyis tshogs la rol zhing lhag ma gtang /
sngags srung ma'i gsham las 'byung ba ltar gtor 'bul /
chad tho /
brtan ma bskyang ba rnams dang /
oM AHhU~M:
nam mkha' las byung sogs sngags rnams dang bcas pas mchod /
bstod pa sh+lo ka gcig bya /
nongs bshags dang yig brgya brjod /
ye shes pa rten yod na brtan bzhugs bya /
med na gshegs /
bdag bskyed bsdu ldang bsngo smon shis brjod bcas kyis legs par 'grub bo //
'brel tshad rdo rje bdud rtsi bde ba che'i //
rig mchog phyag rgya'i ye shes 'grub 'gyur ba'i //
bden tshig bslu ba med pas bdag gzhan kun //
mchog dngos gang de tshe 'dir myur 'grub shog
/ces zab chos smin grol gyi bgo skal thog ma'i snod du gyur pa'i skal pa bzang po dang /
bsnyen sgrub nyams len yid bde'i dpyid du thob pa rtsis bral gyi rnal 'byor pa pad+ma gar dbang phrin las 'gro 'dul rtsal gyis /
gter chen bla ma thams cad mkhyen pa'i phyag bzhes dang gter gzhung gi dgongs pa ji lta bar bltas chog gi lag len du tsa 'dra rin chen brag gi sgrub gnas kun bzang bde chen 'od gsal gling du bkod pa dge legs 'phel //

//
