@#//
rgyal chen rnam thos sras ser chen lha dgu sprin gseb mar grags pa slob dpon pad+ma 'byung gnas kyis mdzad pa rjes gnang sgrub thabs las tshogs dang bcas pa bzhugs so //
bka' gter gnyis ldan no //
swasti bi dza yan+tu /
ring brgyud bka' ma dpal o rgyan chen pos mnga' bdag khri srong dang /
mu tig btsan po yab sras la gnang zhing /
de nas zhang lha bzang klu dpal sogs las rim par brgyud pa dang /
nye brgyud gter ma gnyal pa nyi ma shes rab kyis bya rgod gshong nas sku 'bag dang lhan cig tu gter nas bzhes te /
snur nyi ma 'od zer sogs las brgyud pa'i rnam sras ser chen sprin gseb mar grags pa'i chos skor la /
rjes gnang gi cho ga
/lo rgyus ldan ma rtse mang gis yi ger btab pa /
klong yangs rin chen gter gyi rgyud las bstan pa'i sgrub thabs dang bstod pa ri rgyal lhun po ma /
rdo rje srid rgyal gyi sgo nas nyams grib dang nad dang bar chad thams cad sel ba'i cho ga
/'joms byed khyi mgo can gyi sgo nas mtshon srung ba /
mdzod pa nor bdag gi sgo nas dngos grub ster ba /
klu mo pad+ma 'dzin gyi sgo nas nor sgrub pa /
kun tu rgyu nor 'dzin gyi sgo nas zas nor longs spyod sgrub pa /
rdo rje drag po rtsal gyi sgo nas dgra gsad pa /
mche chug dred mgo can gyi sgo nas mnan pa bya ba /
'phrog byed sprel mgo can gyi sgo nas nye 'byed bya ba /
gar dbang khyung mgo can gyi sgo nas gnod sbyin 'dul ba /
theg chen spang dred kyi mgo can gyi sgo nas ser ba dbab pa /
dpa' bo 'ug pa'i mgo can gyi sgo nas gnas nas skrod pa /
de dag gi dam tshig bstan pa dang bcas pa rnams legs par bzhugs so //
sarba mang+ga laM b+ha ba tu ///
/
@#//
bla ma dang gsang ba'i bdag po la phyag 'tshal lo //
rgyal chen rnam thos sras kyi rjes gnang byed par 'dod pas /
slob dpon phyag rdor dang rgyal chen gyi bsnyen pa sngon du song bas /
gnas khang gtsang zhing dben la nyams dga' bar phyag dar dang rkyang nul legs par bya /
bla bre dang yol ba dgram /
ras bris la sogs rten dgram /
las dang mthun pa'i sa bzang po las stegs dri bzang po'i chag chag dang ldan pa'i steng du /
pad+ma 'dab brgyad dam dkyil 'khor sgo rta babs 'khor sa rim pa gsum dang ldan pa mngon rtogs bzhin bri /
pad+ma 'dab ma bzhi'am tshom bu'i steng du bum pa bum rdzas tshang ma mgul chings kha rgyan dang bcas pa'i steng du dung chos gzungs thag rdo rje dang bcas pa bsham /
dkyil 'khor pad+ma 'dab brgyad kyi dbus su 'bru sna tshogs sam nas rjen 'thag byas pa'i phye la rin po che brdar /
gtor ma ri rab ma byas pa'i phyag len ltar bshams pa'i tha mar gser dngul gos dar go mtshon ja ras stag gzig la sogs spyan gzigs sna tshogs bsham /
bla ma yi dam gzhi bdag la sogs pa'i gtor ma dang mchod pa'i bye brag ji ltar 'byor pa bsham /
de nas slob dpon khrus byas /
gos gsar pa gyon /
stan bzang po la 'dug ste /
sngon 'gro gtor ma btang /
mchod pa byin rlabs bya /
phyag rdor gyi mngon rtogs bzlas pa'i bar du bya /
bum par phyag rdor bskyed /
sku gsung thugs byin gyis brlab /
ye shes pa gzhug
/dbang bskur /
rigs bdag gi rgyas gdab /
mchod bstod /
bdag gi thugs ka'i hU~M las sngags kyi 'od zer gzungs thag la 'khril nas song /
bum pa'i lha'i thugs rgyud bskul /
sku las bdud rtsi'i rgyun babs /
bum pa ye shes kyi bdud rtsis gang bar bsam la bzlas shing lha bdud rtsir zhu bar bsam mo //
de nas gtor ma dkyil 'khor dang bcas pa a mr-itas bsang /
swa b+hA bas sbyang /
stong pa'i ngang las gzhal yas khang khang brtsegs dang bcas pa'i steng du bla ma /
bar du phyag rdor /
'og na rgyal chen /
phyogs mtshams kyi khang brtsegs rnams su rta bdag brgyad /
'khor sa rnams su lha ma srin sde brgyad dang gnod sbyin bye ba'i tshogs rnams gtor chog bzhin bskyed /
spyan 'dren dgug gzhug rgyas gdab mchod bstod gtor ma 'bul ba'i bar bya /
gtso 'khor gyi bzlas pa ci 'grub bya'o //
de nas slob mas gsol ba gdab pa ni /
byang chub rdo rjes sangs rgyas la //
ji ltar mchod cing gsol ba ltar //
bdag kyang rab tu bskyab pa'i phyir //
gsang bdag gtso 'khor deng bdag stsol //
ces lan gsum maN+Dal sngon du 'gro bas brjod do //
de nas bla mas bum pa spyi bor bzhag nas /
sku gsung thugs kyi dam tshig las byung zhing //
ye shes dam tshig dri ma med //
lha yi chu ni dag pa yis //
bdag gis mngon par dbang bskur ro //
oM badzra pA Ni a b+hi Shiny+tsa tu mAM/
bum pa'i chu lha'i ngo bo de slob ma'i lus la bstim mo //
de nas /
sangs rgyas kun gyis rab bsngags pa'i //
dbu rgyan dbang bskur sbyin par bya //
oM rat+na mu ku Ta a b+hi Shiny+tsa trAM/
dbu rgyan bskon /
dpon slob gnyis ka phyag rdor du bskyed pa'i thugs kar zla ba la hU~M bsam /
bla ma'i thugs ka nas sngags zhal nas 'thon /
slob ma'i kha nas zhugs /
snying ga'i hU~M gi mtha' mar lan gsum 'khor bar dmigs la rjes zlos lan gsum bya /
sngags bdag bdag la bstsal lags kyis //
sngags bdag bdag la byin gyis rlobs //
slob dpon gyis /
'di la bstsal lags kyis /
'di la byin gyis rlobs /
zhes brjod la me tog dor ro //
de nas maN+Dal phul la /
byang chub rdo rjes sangs rgyas la //
mchod chen ji ltar bstsal pa ltar //
bdag kyang bskyab pa'i don gyi phyir //
ci 'dod dngos grub bstsal du gsol //
zhes brjod do //
de nas gtor ma chen po mgo thog tu bzhag nas /
rgyal chen 'khor dang bcas pa las mar me gcig las gnyis mched kyi tshul gyis brgya stong dpag tu med pa byung nas slob ma'i lus la thim par bsgom zhing sngags rnams brjod cing spos dkar nag gi dud pa dang rol mo bya'o //
deng nas gzung ste bu khyod kyis phyag na rdo rje dang rgyal po chen po rnam thos sras 'khor dang bcas pa rnams bsgoms pa dang bzlas pa'i sgo nas yi dam chos skyong gi gtso bor zungs shig
/ces brjod do //
de nas rgyal mtshan lag tu gtad pa'am gtad par mos la /
rin chen rgyal mtshan nor bu'i tog gis spras //
bdud kyi dgra las rgyal ba'i rgyal mtshan 'di //
bstan pa rgyas par bsrung phyir gtad par bya //
mi mthun phyogs las rgyal phyir gzung bar gyis //
rin chen du ma'i gter gyi ne'u le 'di //
bsam 'phel yid bzhin nor bu du ma'i gter //
'gro kun phongs pa'i sdug bsngal bsal ba'i phyir //
skal ldan khyod kyis zungs la spyad par gyis //
zhes phyag mtshan gyi rjes gnang sbyin no //
deng nas gzung dus thams cad du mchod gtor la brtson pa dang /
ji ltar bshad pa'i dam tshig rnams bsrung ba la brtson par gyis shig ces brjod /
rjes gnang rdzogs so //
!
//slob dpon pad+ma 'byung gnas la phyag 'tshal lo //
'phags pa 'jam dpal gyi sprul pa khri srong lde'u btsan gyi sras mu tig btsan po dgung lo nyi shu rtsa lnga lon pa'i dus su byang phyogs kyi dmag dpon la bskos nas gtang ba'i tshe /
o rgyan pad+ma 'byung gnas dang /
bo d+hi satwa dang /
bi ma la mi tra dang /
ka ma la shI la dang /
gu ru'i thugs kyi sras brgyad /
bla mchod brgya lnga bcu rnams bsam yas dbu rtse chen mo'i bar khang du gdan drangs /
tshogs kyi 'khor lo rgya chen po bskor /
bar khang gi lha khang gi mdor gtor tshogs chen po bshams nas /
mu tig btsan pos yab dang bla mchod rnams la 'di skad ces gsol ba btab nas zhus so //
bdag byang phyogs su ging shing gi yul khams /
khri dan rgya dang /
phyogs thams cad du dmag dpon la bskos nas gtong bar gda' bas /
bdag dang dmag sde thams cad la tshe srog la bar chad med pa dang /
phyogs kyi so kha thams cad thul nas yab rgyal po'i thugs dgongs thams cad yongs su rdzogs par sgrub pa'i thabs dang /
phyogs thams cad du bkra shis dang bde legs chen po 'byung ba'i rten 'brel rgya chen po gnang bar mdzad du gsol /
zhes gsol ba btab pas /
yab rgyal pos thog drangs pa'i der tshogs pa thams cad kyis slob dpon chen po pad+ma 'byung gnas la gsol ba btab nas zhus pa /
kye slob dpon chen po lags /
rgyal bu 'dis gsol ba ji ltar btab pa bzhin thugs kyis dgongs nas byin gyis brlab par mdzad du gsol /
zhes zhus so //
de nas slob dpon gyi zhal nas rgyal po yab sras kyi thugs dgongs rdzogs par bya ba'i don du 'di ltar bya'o gsungs nas /
mdun gyi nam mkha' la sangs rgyas kyi bstan pa skyong bar byed pa'i rgyal po chen po rnam thos sras dang /
'khor gnod sbyin rta bdag brgyad dang /
las sgrub par byed pa'i mgo brnyan sna tshogs yod pa'i gnod sbyin gyi tshogs nam mkha' gang ba dang bcas pa sprin gyi gseb tu spyan drangs /
rgyal po yab sras 'khor dang bcas pa la zhal mngon sum du bstan /
lha ma srin sde brgyad la sogs pa snang srid kyi lha 'dre thams cad kyi srog phrogs dam la btags nas rgyal bu 'di'i lus dang grib ma bzhin du 'brangs la /
bdag gis ji ltar bsgos pa bzhin du phrin las mdzod cig ces byas so //
de'i dus su sprul pa'i lha bzo mtha' mi mgon btsun zhes bya bas rgyal bu yab sras kyis zhal ji ltar gzigs pa bzhin du 'phyar dar chen po 'di ri mor bris so //
de nas slob dpon pad+ma la sogs pa'i bla mchod rnams kyis rab tu gnas par mdzad /
rgyal chen rnam thos sras 'khor bcas dngos su mnga' gsol nas rgyal bu'i thugs dgongs ji ltar bzhed pa bzhin thams cad sgrub par khas blangs /
rgyal po'i bla dar mdzad par dam la btags so //
de nas yab rgyal pos phyogs thams cad du pho nya btang /
zla ba dang tshes grangs kyi dus tshigs bor te mnga' 'og gi dmag thams cad bsdus nas khams kyi dbyar mo thang du tshogs shig ces dus byas so //
de nas mu khri btsad pos me sgyogs dang chu sgyogs la sogs dmag chas te dbyar mo thang du byon nas /
nang blon chen po zhang lha bzang dang klu dpal gyis gtso byas dmag thams cad tshogs pa'i dus der rgya zam chen po gcig gi sngas su lcags phag gi de'u brtsigs te de'i steng du rgyal bu bzhugs /
bla dar chen po 'di 'phyar /
nang blon chen po rnams kyis rgya zam de la dmag rnams bshar nas grangs la btab pa'i dus su shar phyogs bya khra'i rgyal khams kyi dmag yin zer ba lus po mi la mgo bo bya khra'i gdong pa yod pa /
dar re'i shul la khri tsho bgrangs pa dar tsho dgu byung /
lho phyogs grul bum gyi kong tse'i rgyal khams kyi dmag yin zer ba ro stod mi la rta bong gi rkang sug yod pa dar re'i rjes su khri tsho bgrangs pas dar tsho bcu byung /
nub phyogs byi la'i mjug ma can gyi rgyal khams kyi dmag yin zer ba mi'i lus la byi la'i mjug ma can gcer bu ko ba'i phub khur ba /
lag tu smyug gshag gi mdung thogs pa dar re'i phyir khri tsho re bgrangs pa dar tsho bcu gnyis byung /
byang phyogs rna bo che bong bu'i rgyal khams nas yong ba yin zer ba lus mi la rna ba bong bur yod pa dar re'i phyir khri tsho re bgrangs pas dar tsho bcu gsum byung /
de rnams mthong ba'i dus su rgyal bu gad mo shor bas nang blon chen po zhang lha bzang klu dpal gyis gtso byas pa'i dmag rnams na re /
rten 'brel shin tu bzang /
dgra thams cad phyogs thams cad du thul nas 'gro bar 'dug gsungs /
de nas gru gu dang rgya nag gi rgyal khams thams cad bcom /
hor gyi sgom gra bar ma bcom nas ba so'i lha khang dang shing dung dkar po rgyang grags dang cha lang dang gro rdog la sogs pa dkor chas thams cad khyer /
rgyal po pe dkar gyi sku dang 'chams sku bse 'bag dmar po gdan drangs /
dmag rdzas chen po dang bcas rgyal po yar byon pa'i dus su dmag dpon rnams kyis nang blon chen po lha bzang klu dpal sde dang bcas pa khri dan 'dul ba la bskos so //
rgyal bu yar byon te phyag rdzas rnams yab rgyal po la phul lo //
de nas dgung lo sum cu so lnga la mchims phu brag dmar ge gong du slob dpon chen po pad+ma'i spyan sngar sdig pa thams cad bshags /
rdo rje gzhon nu'i dbang dang man ngag gi ngo sprod zhus te nyams su blangs pa las rdo rje gzhon nu'i zhal gzigs /
rgyal po yab sras kyi thugs dgongs mthar phyin nas rgyal khams bde ba la bkod do //
chos skyong ba'i rgyal po rnam thos sras sprin gseb ma'i byung lugs dang so kha thams cad mu tig btsan pos btul ba'i lo rgyus ldan ma rtse mang gis yi ger btab pa rdzogs so ///
/
@#//
bcom ldan 'das dpal phyag na rdo rje la phyag 'tshal lo //
bdag 'dra pad+ma 'byung gnas kyis //
klong yangs rin chen gter rgyud las //
rnam sras sgrub thabs bstan pa ni //
phyi rabs sngags 'chang sgrub po la //
gnod sbyin 'khor bcas sgrub thabs bshad //
gzhan don la dmigs rnal 'byor pas //
dben gnas gsang mdzod sgrub khang du //
phyug po bcu gsum zhing sa dang //
rgyal po'i pho brang bcu gsum sa //
bkra shis sde pa bcu gsum sa //
blangs la maN+Dal gru bzhir brtsigs //
de yi steng du gnod sbyin rten //
sngar gyi sa sna ci rigs dang //
rdza sas gzhi blang sman sna gdab //
rin chen lnga yi phye ma dang //
chu snas sbrus la ri rab brtsigs //
bang rim bzhi pa lcog dang tog
/rin chen rgyan ldan kha dog phyed //
nang du pho brang sgo gcig pa //
gdan la pad+ma 'dab ma brgyad //
de yi steng du ne'u le yi //
thod pa bla rdo'i steng dag na //
sman sna 'bru sna dar zab sna //
bla rdo 'khor lo bcas par gzhug
/de yi dbus dang phyogs mtshams su //
gnod sbyin dpon g.yog sku rten dgram //
steng du tog la nor bu gzug
/lcog bzhi dung dang nor bu dang //
rgyal chen 'khor los mtshan par bya //
ri rab de yi mtha' ma ru //
gling bzhi gling phran lcags ris bskor //
gling bzhi rin chen gter bum dang //
dpag bsam shing dang 'dod 'jo'i ba //
'dod yon lnga dang mchod pa'i tshogs //
gtor ma bshos bu bcas pas bskor //
de nas ting 'dzin rim pa ni //
skyabs su 'gro dang sems bskyed dang //
yan lag bdun pas tshogs bsags la //
don dam stong nyid ngang las ni //
ri rab gzhal yas khang gi nang //
gzhal yas pad+ma 'dab brgyad na //
nyi zla'i gdan steng hU~M mthing las //
'od zer spro bsdus rdo rjer gyur //
de las rang nyid phyag rdor ni //
mthing nag zhal gcig phyag gnyis pa //
g.yas pa rdo rje sdigs mdzub g.yon //
dregs pa dbang du sdud par byed //
de yi mdun du seng khri'i steng //
bai las 'od zer 'phro 'du las //
gnod sbyin rgyal po rnam thos sras //
gser mdog zhal gcig phyag gnyis pa //
g.yas na rin chen rgyal mtshan 'dzin //
g.yon na gter gyi ne'u le bsnams //
rin chen cod pan rna rgyan dang //
mgul rgyan dang ni do shal dang //
dpung rgyan lag gdub phreng ba can //
zhal nas rin chen char pa 'beb //
nyi ma zla ba g.yas g.yon mdzes //
gsus khyim che la skyil krung bzhugs //
de mdun dzaM las dzaM b+ha la //
ser po rin chen thogs par bskyed //
g.yas su gang ba bzang po ser //
rgyal mtshan bum pa thogs par bskyed //
g.yon du ku be ra nag po //
gos nag gon nas dar nag thogs //
rgyab tu nor bu bzang po dkar //
rin chen 'bar ba lag na thogs //
shar lhor gnod sbyin yang dag shes //
ser po ral gri thogs par bskyed //
lho nub 'brog gnas nag po ni //
dar mdung lag na thogs par bskyed //
nub byang lngas rtsen ser skya la //
lag na khang bu brtsegs pa thogs //
byang shar pi tsi kuN+Da dkar //
lag na gri dang phub kyang thogs //
kun kyang g.yon na ne'u le bsnams //
rin chen rgyan ldan rta la 'chibs //
'khor ni gnod sbyin bye bas bskor //
bka' nyan dngos grub ster bar bskyed //
de nas rol mo'i sgra bcas pas /
hU~M/
ri rab chen po'i byang phyogs nas //
gnod sbyin chen po rnam thos sras //
'khor ni gnod sbyin tshogs dang bcas //
thugs dam dbang gis gshegs su gsol //
oM bai shra ma NA ya sa pa ri wA ra sa ma ya hrIM hrIM hrIM dza dzaH
dzaHhU~M baM hoH
oM bai swA hA/
zhes pas spyan drang /
hU~M/
ri rab chen po'i gzhal yas 'dir //
nyi zla pad+ma'i gdan khri la //
gnod sbyin rgyal po 'khor dang bcas //
bstan pa bsrung phyir bzhugs su gsol //
sa ma ya tiSh+Tha lhan /
gsang bdag gnod sbyin 'khor dang bcas //
dam tshig can gyi lha tshogs la //
gnyis med dad pa'i tshul gyis ni //
rtse gcig gus pas phyag 'tshal lo //
a ti pU hoH
pra ti dza hoH
na maH
hU~M/
gsang bdag gnod sbyin chen po 'khor bcas la //
spos dang me tog mar me zhal zas dang //
sil snyan rnga dang byug pa mchod pa'i sprin //
dngos su 'byor dang yid kyis sprul pas mchod /
ar+g+haM/
pA d+yaM/
any+tsa ma naM/
puSh+pe /
d+hU pe /
A lo ke
/gan+d+he /
nai bid+yA/
shab+da pU dza me g+ha sa mu dra s+pha ra Na sa ma ye hU~M/
zhes pas mchod pa dbul /
bstod pa bya /
rdo rje rin chen pad+ma ral gri 'khor lo'i sngags dang phyag rgyas dbang bskur /
cod pan na bza' gsol /
sku gsung thugs byin gyis brlab bo //
gtor snod rin chen khang pa che //
rgya khyon dpag med byin brlabs nas /
oM a kA ro nas /
oM AHhU~M/
zhes lan bdun bzlas pas bdud rtsir bsgyur /
rtsa ba'i sngags 'dis dbul /
ma hA ba liM ta ma hA pU dza kha kha khA hi khA hi /
zhes pa bdun gyis dbul lo //
oM bai swA hA/
snying po 'o //
oM bai shra ma NA ya swA hA/
nye ba'i snying po 'o //
de ltar rnam gnyis gsang sngags la //
'bum tsho gcig nas bcu yi bar //
rnyed pa 'grub pa'i bsnyen pa bya //
'bum phrag gcig gis gnas khang g.yo //
gnyis kyis sa g.yo gsum gyis sreg
/bzhi yis zas rnyed lnga yis nor //
drug gis 'khor rnyed bdun gyis rigs //
brgyad kyis tshe 'grub dgus bcud len //
bcu yis mngon par shes pa 'grub //
de nas sgrub pa byed dus gtso bo la 'khor gyi snying po btags la bzlas pa'o //
oM bai shra ma NA ya sa pa ri bA ra sa mA dza dzaH
dzaHhU~M baM hoH
oM bai swA hA/
oM bai shra ma NA ya A kar+Sha ya dzaH
oM dzam+b+ha la ya swA hA/
oM pUr+Na b+ha dra ya swA hA/
oM ma Ni b+ha dra ya swA hA/
oM ku be ra ya swA hA/
oM saM pra dz+nyA nA ya swA hA/
oM gu h+ya s+d+yA nA ya swA hA/
oM pAny+tsi kaHya swA hA/
oM pi tsi kuN+Da lI ya swA hA/
zhes 'bum phrag bzhi bcu bzla 'o //
rtags ni byis pa gzhon nu dang //
dge slong slob dpon mi chen dang //
rta pa zhub can dar dang gdugs //
seng ge rgyal po dngos su mthong //
de byung dngos grub las sngags gdags //
oM sid+d+hi ma hA sid+d+hi sdus sdus swA hA/
zhes pa gtso 'khor sngags la gdags //
grub rtags dar phyar dung 'bud dang //
shing tog me tog 'thu ba dang //
gter rnyed zas nor 'du ba yin //
de dus mchod 'bul dngos grub blang //
ye shes gshegs la dam tshig bsdu //
gsang rten ne'u le'i thod pa dang //
dar gyis dril la mchan khung thogs //
longs spyod gter gyi dngos grub thob //
ci bsam yid bzhin 'grub par 'gyur //
gal te bsgrubs kyang ma grub na //
gsang rten thod pa lus la bcang //
gtso bo'i gzungs ring snying po la //
'khor gyi snying po sham bu can //
thams cad sbrel bzlas gtor ma dbul //
gsol ba btab byas 'grub par 'gyur //
klong yangs rin chen gter gyi sgrub pa 'di //
bdag 'dra pad+ma 'byung gnas kyis //
phyi rabs don du gter du sbas //
skal ldan gcig dang 'phrad par shog //
/
@//
bstod pa bya ba ni /
bai /
ri rgyal lhun po'i byang phyogs lcang lo can //
rin chen mdzes pa'i pho brang chen po ni //
shar phyogs shel las grub pa dkar zhing 'tsher //
lho phyogs bai DUr+Ya ste mthing zhing 'tsher //
nub phyogs pad+ma rA ga dmar zhing dwangs //
byang phyogs gser las grub pa gsal zhing mdzes //
bla gor rdo la gser gyi pa tras spras /
khang bzang lcog bzhi rin chen rgyal mtshan btsugs //
rin chen pho brang longs spyod 'dod yon ldan //
rin chen seng steng pany+tsa li ka'i gdan //
gnod sbyin rgyal po rnam thos sras //
nyi ma sprin bral 'od mdangs can //
dar dang za 'og na bza' gsol //
dbu la rin chen prog zhu bsnams //
phyag g.yas rin chen rgyal mtshan 'dzin //
g.yon pa gter gyi ne'u le bsnams //
zhal nas rin chen char pa 'beb //
thugs rjes phongs pa las sgrol mdzad //
lha yi seng ge'i gdan la bzhugs //
rin chen phreng bas rab brgyan cing //
nam mkha' mdzod la mnga' brnyes te //
yid bzhin re skong rnam thos bu //
rdzu 'phrul ldan zhing 'od dang ldan /
kha dog ldan zhing grags dang ldan //
sde bo che la stobs po che //
gzhan gyi dpung rnams rab tu 'joms //
gzhan gyis mi thub dgra rnams 'joms //
lha min g.yul rnams pham par mdzad //
rgyal po chen po rnam thos bu //
'khor dang bcas la phyag 'tshal bstod //
dzam b+ha la ni gser gyi mdog
/rdzu 'phrul rta yi steng na bzhugs //
g.yon pa ne'u le g.yas pa na //
rin chen bsnams la phyag 'tshal bstod //
gang ba bzang po sku mdog ser //
rdzu 'phrul rta yi steng na bzhugs //
g.yon pa ne'u le g.yas pa na //
rgyal mtshan bum pa bsnams la bstod //
nor bu bzang po sku mdog dkar //
rdzu 'phrul rta yi steng na bzhugs //
g.yon pa ne'u le g.yas pa na //
nor bu bsnams la phyag 'tshal bstod //
ku be ra ni sku mdog nag
/rdzu 'phrul rta yi steng na bzhugs //
g.yon pa ne'u le g.yas pa na //
dar nag bsnams la phyag 'tshal bstod //
yang dag shes ni sku mdog ser //
rdzu 'phrul rta yi steng na bzhugs //
g.yon pa ne'u le g.yas pa na //
gser gri bsnams la phyag 'tshal bstod //
'brog gnas nag po sku mdog nag
/rdzu 'phrul rta yi steng na bzhugs //
g.yon pa ne'u le g.yas pa na //
dar mdung thogs la phyag 'tshal bstod //
lngas rtsen sku mdog ser skya la //
rdzu 'phrul rta yi steng na bzhugs //
g.yon pa ne'u le g.yas pa na /
khang brtsegs bsnams la phyag 'tshal bstod //
pi tsi kuN+Da lI ni sku mdog dkar //
rdzu 'phrul rta yi steng na bzhugs //
g.yon pa ne'u le g.yas pa na //
gri phub bsnams la phyag 'tshal bstod //
gnod sbyin bye ba'i tshogs rnams ni //
mdog mi sdug pa sna tshogs te //
g.yon pa thams cad ne'u le 'dzin //
g.yas na mtshon cha sna tshogs bsnams //
gzhan gyi dpung rnams 'joms par byed //
gter bdag khyod la phyag 'tshal bstod //
mgon po 'khor bcas thams cad kyis /
khams gsum thams cad dbang du byed /
khyod ni nor bdag chen po ste //
nor bdag khyod la phyag 'tshal bstod //
bai /
byang phyogs skyong ba'i rgyal po rnam thos sras //
gtor ma phul ba 'di dag bzhes su gsol //
gtor ma phul ba 'di dag bzhes nas kyang //
bdag cag 'khor dang bcas pa la //
bu sdug bzhin du skyong bar mdzod //
bdag la gnod par sems pa dang //
log par zhugs pa'i dgra tshogs rnams //
de yi phru ma gzhom pa dang //
gtan nas brlag pa'i phrin las mdzod //
zhi rgyas dbang dang drag po yi //
las kyi dngos grub bdag la stsol /
ces gtor ma dbul lo ///
/
@#//
rdo rje srid rgyal sgrub thabs la //
sa gtsang yid du 'ong ba ru //
ras sam snam bu dkar po'i steng //
nas kyi tshom steng bum gtsang du //
chu gtsang blugs la spos dang sman //
dri bzang bkang bas bum pa brgyan //
bdag nyid yi dam lhar bsgoms la //
mdun du rdo rje srid rgyal g.yas tho lum g.yon ral gri btags pa /
rgyal chen gyi cha lugs can rin po che sna tshogs pas brgyan pa /
dar sna tshogs kyi na bza' gsol ba /
khro zhing cung zad 'dzum pa /
mkhon grib mi gtsang ba sel ba /
nad gdon thams cad srung bar bskyed la /
dag byed sngags 'di bzla /
oM a shi pa la /
badzra pA Ni hU~M/
badzra pra dza la /
pra ti pa ti AHhU~M/
maN+Da la /
pra sa ya d+ha na /
sho d+he ya /
sa bi badzra ra badzra gro ga phra na ma Ni /
sho d+ha ya /
sho d+ha ya /
sarba ro na bi shud+d+he shAn+tiM ku ru swA hA/
brgya stong nyi shu rtsa gcig gang rung bzlas /
dus gsum du khrus bya'o //
dam tshig nyams pa dang /
grib phog pa dang /
lus kyi nad dang /
mgo nad dang bar chad ji snyed thams cad sel bar byed /
chos byed pa'i mi mthun phyogs grib thams cad sel ba'i cho ga rdzogs so //
!
//'joms byed pa la khyi mgo can gyi sgrub thabs ni /
sa gtsang yid du 'ong ba la /
dkyil 'khor mda' gang ba'i steng gtor ma rtse gsum tha ma phud kyis bskor /
dkar gsum mngar gsum gyis brgyan /
gser skyems dang g.yu sngon gyis mchod /
de nas dar dkar ram shog bu la sngags dkyus su bris /
bsnyen pa dang rab gnas grub nas sngags dril nas lus la bcang ngo //
rang yi dam lhar bskyed pas sngags 'dren pa ni /
khri tsho gsum grangs kyi tshad yin /
oM ba hU la dun /
thuM ril rbad /
bA hu la sbal gyi nag po sod /
lcags kyi sbal khung sod /
khyi thu lum 'bar ba sod /
rngur mo khrum khrum sod /
sngags 'di lus la bcangs gyur na //
rang la mtshon gyis tshugs mi 'gyur //
srid pa gsum gyi mtshon kha bcing //
spu gri kha yi nus pa 'joms //
rnal 'byor lus kyi go char shog
/rdzogs so //
!
//rnam sras mdzod pa nor bdag yid bzhin nor bu'i rkyal pa khur nas dbul phongs rnams la rin po che'i char 'beb pa /
sku mdog dmar po nyi ma 'bum gyi gzi brjid can /
sku che la yan lag rags pa /
gsus po cher rin po che'i rgyan dang dar dang za 'og gis bklubs pa snying rje can dran pa tsam gyis dngos grub ster bar bsam la /
oM bA su ma /
ma ma lo ka
/sarba sid+d+hi /
rat+na sid+d+hi pha la hU~M dza dzaH
zhes bzla /
nor gang 'byor 'bul lo //
!
//pad+ma 'byung gnas bdag gis ni /
pad+ma 'dzin gyi sgrub thabs bshad par bya'o //
gnas gtsang yid du 'ong bar sman dri bzang gis chag chag gdab la /
rin po che'i snod nas kyis bkang ba'i steng du pad+ma 'dzin gyi sku rab ras sam shog bu la bris la sku mdog dkar po zhal gcig phyag gnyis pa /
dar gyi na bza' gsol ba /
phyag na zhal zas kyi gzhong pa bsnams pa /
rin po che'i khri'i steng na bzhugs pa'i /
mdun du gtor ma rin chen 'bar ba'i tshul du byas la dkar gsum mngar gsum gyis brgyan pa bzhag
/de nas rang yi dam lhar bsgoms la bsnyen pa bya ba ni /
dzam+b+he mo he hrI ra ye ma ma gu ya rat+na sid+d+hi pha la a b+hi Shiny+tsa ma ma bA su wA shaM ku ru ye hU~M hU~M dza dzaH
zhes bzlas pas rtags ni nam mkha' la nyi ma shar ba /
'bru yi char 'beb pa dang /
nor gyi gter rnyed pa dang /
longs spyod phun sum tshogs pa la rang gis longs spyod pa dang /
rtags bzang po gzhan yang sna tshogs pa 'byung ste grub pa'o //
klu mo pad+ma 'dzin gyi sgrub thabs rdzogs so //
!
//pad+ma 'byung gnas bdag gis ni //
kun tu rgyu nor 'dzin ma'i sgrub thabs bshad par bya'o //
sa gtsang sar spang spos dang /
sman dang dri bzang gis chag chag gdab /
rin po che'i maN+Dal gyi steng du dar zab dang dung dang bye ru dang g.yu 'gron bu rin po che sna tshogs /
'bru sna tshogs rnams ras dkar pos btums la maN+Dal gyi steng du bzhag nas tshom bus mtha' bskor /
gtor ma zlum po gcig la sbrang dang mar byug
/rang yi dam du bsgoms la /
mdun du kun tu rgyu nor 'dzin ma sku mdog sngon mo zhal gcig phyag gnyis ma /
dar zab dang rin po che'i rgyan sna tshogs pas brgyan pa /
g.yas rin po che gter gyi bum pa /
g.yon na 'bras kyi snye ma bsnams pa /
gzugs dang lang tsho phun sum tshogs pa sgrub pa po la dgyes pas rin po che'i char 'beb pa bskyed la /
bzlas pa bya ba ni /
oM d+ha naHti tha ya swA hA/
oM bA su d+hA ri swA hA/
zhes rgyun du bzlas pas /
rtags ni lo tog bzang po brngas pa dang /
gos gsar gyon pa /
bu mo bzang mos zas nor ster na 'grub pa'o //
zas nor gyi longs spyod chen po 'byung ngo //
kun tu rgyu nor 'dzin ma'i sgrub thabs rdzogs so //
!
//rdo rje drag po rtsal ni rngam pa bya rgod mgo
/sku la dar zab na bza' dgu khrab gsol //
phyag na mdung ring ba dan bsnams //
sgrub pa'i gnas ni dur khrod dam //
shing drung yid du 'ong ba'i sar //
dkyil 'khor mda' gang gru bzhi la //
steng du 'brub khung gru gsum pa //
phyi la dur khrod sol ba byugs //
nang du dgra yi ling+ga gzhug
/mdun du gtor ma gsum byas la //
bdag nyid yi dam lhar bskyed nas //
de nas bsnyen pa'i sngags ni /
oM b+ha su shra ma NA dar ma ke tu dgra bo'i srog la mA ra ya rbad /
ces pa 'bum tsho gsum bzla /
de nas rtags kyi rim pa ni //
dgra bo dngos su bsad pa dang //
rang gis lings la phyin pa dang //
sha khrag dmar la rol pa dang //
de rnams rmi /
de nas dgra bo'i ling+ga la /
dgra bo dgug gzhug bcings nas brub khung nang du me la bsreg
/thal ba phyed ni gtor mar bstab //
phyed ni dgra phyogs rlung la phyar //
las gzhung sngags ni 'di ltar bzla /
oM bai shra ma NA ya dgra bo'i srog la mA ra ya rbad sod /
ces rgyun du bgrang ngo //
lo dang mnyam pa'i zhag grangs na //
'chi bar 'gyur bar the tshom med //
gsang sgrub rdzogs so //
!
//mche chug dred mgo
/sku la dar zab na bza' gsol //
phyag na lcags kyu 'bar ba bsnams //
stobs ldan brgyad kyi sprul pa la //
gnas ni dur khrod dben pa ru //
dkyil 'khor mda' gang gru gang bya //
steng du brub khung gru gang bya //
nang du ro sol dug khrag byugs //
dgra yi zag pa'i rdzas la ni //
dgra'i gzugs bya /
de'i kha ru shog bu'i lce bya /
de la rdo rje rgya gram bri /
lce'i rtsa ba nas mtha' bskor la /
oM tri waM hU~M/
ngag satwaM b+ha ya nan //
rbad su rbad satwaM b+ha ya nan /
rme khrag dang mdze khrag dang dug sna'i chu yis ling+ga byug
/yugs sa mo'i dor mas dril la brub khung gzhug
/de'i steng du ro g.yam gyis kha bcad /
nyungs dkar gyis brab /
sAts+tsha nag po steng du gzhug
/gtor ma gtsang ma gcig bshams la /
rang nyid lhar gsal bas sngags bzlas pa ni /
oM tri waM hU~M laM nan /
ngag satwaM b+ha ya nan /
rbad su rbad su satwaM b+ha ya nan /
klu gnyan gnas sar mnan na mdze dang lhog pas 'chi bar 'gyur /
mnan pa rdzogs so //
!
//'phrog byed spre'u'i mgo can mdung khyer ba dbu ma pa'i sgrub thabs la /
dkyil 'khor gru gang ba'i steng du gtor ma che ba gcig bshams la /
de nas nye 'byed bya ba ni /
rta dang ma he'i rmig pa ru //
bya rog 'ug pa'i sgro rkang la //
phye zhig khrol cig bya ba bri //
dgra'i ling+ga bris pa gcig la bya rog gi khrag byugs /
gcig la 'ug pa'i khrag byugs /
ling+ga rmig pa'i 'og tu gzhug
/t+t+ri la ting t+t+ri ti ma /
oM kyer shri ma /
phye zhig phye zhig shig cig hU~M/
sngags 'di rmig pa'i mtha' skor gnyis la bri /
rang nyid yi dam lhar bsgoms la //
gong gi sngags bzlas yungs dkar brab //
ma he'i rmig pa steng nas sbub //
rta yi rmig pa 'og tu bsgyel //
lam po che yi rgya gram mnan //
mdza' ba phyed par the tshom med //
nye 'byed rdzogs so //
!
//gar gyi dbang phyug khyung gi mgo can gyis //
gnod sbyin srung zhing 'dul ba ni //
sgrub gnas dben zhing nyams dga' bar //
dkyil 'khor khru gang pa'i steng du gtor ma cha gsum la dkar gsum mngar gsum gyis brgyan /
'brub khung nang du gnod sbyin gyi ling+ga gzhug
/lcags phye dang yungs dkar gyis brab /
rang yi dam gyi lhar bskyed /
mdun du gnod sbyin dmar ser khyung mgo can sku la dar zab na bza' gsol ba /
g.yas ral gri g.yon me ri glog tu 'khyugs pa bsgoms la /
sngags bzlas pa ni /
oM d+ha Sha ga ti /
ga ru Ta d+ha sha b+hi sha na sha ti swA hA/
grangs khri tsho gsum /
gtor ma'i dus su bstod pa bya'o //
kyai /
byang phyogs lcang lo can gyi gnas mchog nas //
rgyal chen bka' yi pho nya ni //
gar gyi dbang phyug gtum po khyung gi mgo can ni //
nyi ma'i 'od 'khyil dbu skra kham pa gyen du 'phyo //
sku la dar dang za 'og na bza' gsol //
phyag g.yas ral gri g.yon pa me yi phung po bsnams //
zhabs gnyis dor stabs brkyang bskum tshul du bsgrad //
sa bdag klu gnyan dam sri'i gdan steng nas //
gnod sbyin brgya phrag 'khor gyis bskor //
gnas mchog 'di ru gshegs su gsol //
rgyan gyi gtor ma 'di 'bul gyis //
sa bdag klu gnyan rdul du rlogs //
mdze nad gnyan lhog med par mdzod //
bdag gi bcol pa'i phrin las sgrubs //
zhes bstod do //
bka' yi pho nya sgrub pa rdzogs so //
!
//theg chen spang dred kyi mgo'i sgrub thabs ni /
gnas yid du 'ong bar dkyil 'khor mda' gang ba'i steng du 'brub khung nang du 'bru sna tshogs blugs /
gtor ma gnyis la yungs dkar btsugs /
smyug ma'i rtse la dar dkar btags nas rten gtor la btsugs /
khyi nag gi thod pa'i nang du bcos /
khrag dang ram gyi phye ma dang /
gu gul nag po /
bya ti to'i klad pa /
'bru sna dang /
ljong pa rnams khyi thod du blugs /
yul gar 'beb de'i lha klu'i ming dang dgra'i ming rus gzhug
/seng ldeng phur bu la 'beb sngags bris la brub khung du gzhug
/rang yi dam lhar bskyed pa'i mdun du gnod sbyin dred kyi mgo rngams pa /
zab chen gyi na bza' gsol ba /
yab yum gnyis bskyed /
de nas sngags bzla /
sems ma yengs par sngags kyi grangs tshad gzung /
khri tsho gsum tshad yin /
chu dril ba'i sngags la /
myi sha ku ru /
byi sha ku ru /
pad+ma ku ru /
kye ner sa le /
ner ya yer ya /
sad nyan sa dang le /
ner ya ya yA+e /
lha klus phebs ya yA/
bA yu bA yu rag nal /
d+ha d+ha d+ha /
nar nar sa ya swA hA/
thod pa zhing gi dkyil du sba /
klad khung nas thun bton nas gnam la gtor /
dus nyi ma mdung gang la ser ba 'bab /
rdzogs so //
!
//dpa' bo'i rgyal po 'ug pa'i mgo can gyi sgrub thabs ni /
rang yi dam lhar bsgoms pa'i mdun du gnod sbyin ser nag 'ug pa'i mgo can /
g.yas thod dbyug dang g.yon gyis dgra'i lag nas khrid nas nam mkha'i mthar skyel bar bsgoms la /
rdzas rgya gram gyi sa dang /
la btsas rtsa ba'i lam gyi sa dang /
gtsang po nang gi sa gsum bsregs la dkyil 'khor mda' gang gi steng du shing la gzings kyi gzugs byas la thod pa kha sbyar nang du ling+ga gzhug
/dgra'i ling+ga de'i mgrin par ming /
snying khar rus /
dpral bar nan /
yan lag bzhi la dzaHrnams bri'o //
dgra'i zag pa'i rdzas byug
/dmod mo ni /
sdang ba'i dgra bo khyod gling chen po 'di'i mtha' mar rgya mtsho chen po'i pha rol tu bya spu rlung gis khyer ba bzhin du song zhig
/chu bo chen po la gnya' shing bskyur ba bzhin du song zhig ces pas ling+ga'i mtha' skor /
bya rgod pags pas btums la thod pa kha sbyar du bcug
/skud pa nag pos bcings la gzings kyi steng du bzhag
/dgug gzhug bcing myos par byas la /
gtor ma che ba gcig sha dang yungs dkar gyis brgyan /
rang yi dam lhar bskyed nas sngags bzlas pa ni /
oM ma hA yak+sha rA dza che ge mo satwam+b+ha ya nan /
ya ba ta ya tsu ta ya hU~M hU~M phaT phaT/
sngags 'bum phrag gcig
/bya rgod rkang la kha rgyus la phu dang has btab /
yungs dkar gyis brab /
chu bo chen po'i gzhung la bskur ro //
des gnas nas skrod 'gyur the tshom med //
\u0f80atsha /
!
rnam sras sprin gseb ma 'di'i dam tshig la /
khams gsum nang rigs mtho ba yin /
ya rabs gzhon nu shes rab chen po /
bsod nams chen po phyug po /
dbang chen po mkhar bzang /
zhing mang po /
dpal 'byor snyan grags nam mkha' dang mnyam pa /
mthu stobs rdzu 'phrul chen po /
bkra shis dang bde legs thams cad 'dzoms pa /
mkhas btsun ldan pa /
tshe ring ba /
sems can thams cad 'dren pa'i sangs rgyas kyi bstan pa 'dzin skyong spel bar byed pa'i gnod pa srung ba /
bstan pa'i bdag po //
'jig rten dang 'jig rten 'das pa'i dngos grub thams cad kyi 'byung gnas /
sangs rgyas kyi mtshan dpe thams cad tshang ba yin /
'jig rten gsum na bdag mchog tu gyur pa yin snyam pa'i nga rgyal dang ma bral bar bya'o /
slob dpon chen po pad+ma 'byung gnas kyis mdzad pa'i rnam sras sprin gseb ma gter ma zhes bya ba rdzogs so //
shu b+ha mastu sarba dza ga tAm ///
/
