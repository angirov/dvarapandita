@#//
'chi med 'ja' lus rdo rje'i srog sgrub las /
mkha' 'gro man+dA raHba'i byin rlabs smin grol gyi rim pa chu 'bab tu bkod pa 'chi med bdud rtsi'i bum bzang zhes bya ba bzhugs so //
na mo dz+nyA na d+hA ki nI ye /
phun tshogs srid zhi'i dwangs mar smin pa'i dpyid //
'chi med man+dA raHyi 'jo sgeg ni //
mtsho skyes grub pa'i dgyes sde DA ki'i gtso //
mi shigs gnyug ma'i dwangs mtshor 'bral med stim //
yum chen dgyes pa'i zil mngar 'jo ba'i thabs //
zab gsang legs bris zas kyi nying khu'i bcud //
sngon smon chu skyes ge sar 'phos pa las //
rang ngo shes pas smin lam sgo brgya 'byed //
de la 'dir 'chi med mtsho skyes snying thig gi yum bka' mkha' 'gro man+dA raHba'i srog sgrub kyi byin rlabs dbang gi rim pa ji ltar bya ba'i tshul la sbyor dngos rjes gsum las /
dang po sbyor ba bsham bkod kyi rim pa ni /
dben zhing yid dang mthun pa'i gnas su dmar phyogs kyi tshes bcu la sogs pa dus dge bar /
gnas khang byi dor dang rgyan gyis spras pa'i gung du mkha' 'gro'i sku rten bkram pa'i spyan sngar stegs bur /
dkyil thang chos 'byung dmar po bsnol ba'i lte bar pad nyi'i steng du hrIHdmar po dang grwa bzhir dga' 'khyil bzhi'i mtshan pa'i phyi rol pad+ma'i phreng ba dang rdor rwa me ris bskor ba'i dbus su /
many+dzi'i steng bum pa mgul chings dmar po so lnga'i bcud kyis gtams pa gzungs rdor kha rgyan dang bcas pa bkod /
g.yas g.yon du tshe ril /
tshe chang /
mda' dar /
gzhan yang gsang rdzas b+han+d+ha mtshan ldan bdud rtsis bkang ba'i kha /
dar dmar dang me long sin+d+hu ra'i rdul gyis bkab par chos 'byung dga' 'khyil dang bcas pa'i dbus su hrIHsa mtshan pas bkab /
de'i steng du me long g.ya' bral dang rang byung gi shel rdo zur brgyad ma nyams pa brtsegs /
mdun du mkha' 'gro'i dpal gtor /
sman raka
/bka' srung ma ning gi mchod gtor bcas bkod mdzes su bsham /
chu gnyis dang nyer spyod mchod pas bskor zhing /
gzhan yang dkar bgegs /
tshogs kyi yo byad /
chad brtan sogs 'og tu dgos pa'i rigs gtsang zhing dag par 'du bya /
sgrub pa po'i mdun du nang mchod /
DA dril /
'thor nas /
las bum /
thun bzed sogs bkod do //
gnyis pa dngos gzhi dbang don sgrub mchod la brgyud 'debs nas brtsam las byang bstod pa'i bar dkyus ltar gtang /
b+h+rU~M bi shwa bi shud+d+he /
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
phaT dzaH
zhes sbyar bas dzapa? khang dbye /
las byang ltar bsnyen sgrub las bzlas 'os stun dang /
rnam bum la dmigs te /
bum pa b+h+rU~M las gzhal yas khang :
mtshan nyid thams cad yongs rdzogs dbus :
ye shes mkha' 'gro'i lha tshogs rnams :
snang stong chu zla ltar bur gsal :
rang gi thugs srog sngags phreng las :
'od zer mchod pa'i tshul du spros :
snyoms 'jug byang sems bdud rtsi yis :
bum pa yongs su gang bar mos :
rtsa sngags dang las sbyor bcas bzla /
las bum du dpal rta mchog rol pa thod dbyug dang sdigs mdzub mdzad pa gsal ba'i sku las rdo rje bdud rtsi'i rdul phra rab dpag tu med pa babs pas bum pa gang bar gyur par mos pas las sngags hrIHpad+mAn+ta kr-ita badzra kro d+ha h+ya gr-I wa sarba big+h+nAn ha na ha na hU~M phaTaH
ces brgya rtsa sogs bzla /
thun mthar dbyangs gsal rten snying /
mchod bstod dang /
yig brgya bzlas la /
oM AHhU~M/
zhes dung zhal gyi chu mchod yon du phul bas bum lha 'od du zhu nas bum bcud dang ro gcig tu gyur /
slob dpon bdag 'jug len pa'am rig pa'i me tog 'thor te slob ma gzhug pa'i gnang ba zhu /
bka' srung gsol mchod dang /
tshogs mchod tha ma sbyor sgrol mchod pa'i bar bya /
dbang dngos la slob ma rnams bsdus te sgo drung du khrus bya /
nang du son pa dang bgegs bskrad /
mtshams bcad nas /
sems bskyed gsal gdab /
chos bshad rgyas bsdus gang 'os sngon du 'gro bas /
rgyal ba rdzogs pa'i sangs rgyas thabs mkhas la thugs rje chen po mnga' bas rnam pa thams cad mkhyen pa sangs rgyas kyi go 'phang sgrub pa'i tshul mtha' yas shing bsam gyis mi khyab pa zhig gsungs pa'i nang nas ngo mtshar rmad du byung ba ni /
snyigs dus kyi tshe thung ngu gcig gi gdul bya dbang po rab tu son pa rnams slob pa min pa'i zung 'jug gi go 'phang rin po cher mtshams sbyor bar byed pa bla na med pa'i rdo rje theg pa rnal 'byor chen po'i lam gyi gsang ba 'ba' zhig yin zhing /
gsang sngags kyi cho ga gzhan las sgrub tu mi nus pa'i las dang ye shes kyi dngos grub chen po rnams kyang lam 'dis dka' ba med par bsgrub nus pa de /
rdo rje btsun mo'i chu skyes las byung ba'i thabs dang shes rab zung 'jug gi ting nge 'dzin la rag las par gzigs nas /
bde chen sgyu 'phrul drwa ba'i ye shes kyi sku gang 'dul der snang rnam pa thams cad par 'char ba de nyid mkha' spyod dang sa spyod kyi 'jig rten sogs he ru ka'i grong khyer chos kyi dbyings 'byams klas pa rnams su /
ri rab sum cu rtsa gnyis kyi rdul dang mnyam pa'i rnal 'byor ma la sogs pa rdo rje mkha' 'gro ma'i dkyil 'khor mtha' yas pa'i gzugs kyis lhan cig skyes pa'i de nyid mtshon pa la brten nas /
gsang sngags kyi spyod pas dpa' bo rgya mtsho'i rdul snyed kha sbyor yan lag bdun gyi sa la dbugs dbyung bar mdzad pa las /
skabs 'dir nges pa'i don du chos thams cad kyi 'byung gnas rnam par thar pa sgo gsum gyi dbyings /
zag med bde ba chen po sku dang ye shes 'du 'bral med pa'i 'phags bzhi'i 'byung gnas yum chen mo shes rab kyi pha rol tu phyin ma'am dbyings yum kun tu bzang mo nyid /
de bzhin gshegs pa rigs lnga'i dgyes sde rdo rje btsun mo dbyings yum chen mo lnga'i rigs kyi 'khor los bsgyur ma chen mo lnga /
mkha' spyod rdo rje phag mo'i sku gsung thugs ye shes sgyu 'phrul drwa ba'i rol rtsed khros ma rigs lnga /
mkha' khyab kyi gdul bya 'dul phyir sring mo gang+gA'i lha mo dang /
sgeg sogs mchod pa'i lha mo bcu drug gi rnam pas dkyil 'khor rab 'byams dgyes pa bskyed pa las /
gsang ba sngags kyi ston pa dpal he ru ka rdo rje'i bla ma pad+ma saM b+ha war bstan cing tshur mthong gi mdzad pas rig 'dzin bzhi'i sa lam sku tshe gcig gis mthar son te zung 'jug chen po'i rgyal thabs la dbang bsgyur pa'i gu ru'i thugs las byon pa'i gsang ba'i dgyes sde lnga ru grags pa'i ya gyal zhig ste /
'phags pa'i yul gyi bye brag sa ho ra'i rgyal po'i sras mo /
ye shes mkha' 'gro 'bum phrag yangs pa'i tshogs rje mi mo'i srid pa bzung ste /
gsung rdo rje grub pa'i slob dpon chen po'i rnam pa pad+ma saM b+ha wa la rdo rje'i brtul zhugs nye rgyu'i spyod pa'i grogs su mdzad nas /
gsang chen bla med rgyud sde'i yang snying bka' 'dus chos kyi rgya mtsho'i gsang mdzod brtol te tshom bu tshogs su sgrub pa'i gsang ba rmad du byung ba'i smin grol gyi chos char phab pas /
za hor dang u rgyan bod yul gyi skal ldan rdo rje'i 'dus pa mtha' klas pa thams cad rdo rje'i rigs su bsgrubs pa'i ngo mtshar gyi mdzad pa bstan cing /
rigs gsum mgon po'i pho brang bkra shis brag phug 'chi ba mthar byed du /
rdo rje'i tshe sgrub pa'i tshul gyis yab yum gnyis ka skye 'chi 'jigs bral 'chi med rdo rje'i sku brnyes shing /
tshe bdag mgon po yab yum gyi tshe rgyud bye ba phrag brgya'i bka' gtad nas dkyil 'khor gyi bdag po dang gnyis su med pa'i go 'phang mngon du gyur cing /
slar yang ma gcig grub pa'i rgyal mo /
rnal 'byor ma rus pa'i rgyan can /
ye shes mkha' 'gro nI gu ma la sogs pa mtshan dang sku'i bkod pa bsam mi khyab pas gsang ba zab mo'i sgo 'byed pa dang /
skal ldan rnams la mchog gi ye shes sbyin pa dang /
gdul bya tha mal pa rnams kyang grol ba bzhi ldan gyi rjes su bzung pa dang /
skye 'chi med pa rdo rje tshe'i mchog dngos ster pa sogs ngo mtshar gyi rnam thar bsam las 'das pa'i lha lcam man+dA raHba'i zab sgrub rmad du byung ba 'di nyid /
mnga' bdag tshangs pa lha'i me tog dang rgyal sras lha rje mchog grub rgyal po'i rnam 'phrul gter ston rkyang pa'i skye ba bcu gsum pa /
thub bstan yongs su rdzogs pa'i shing rta /
gangs can mkhas grub rgya mtsho'i ded dpon 'jigs bral gyi slob dpon 7'jam dbyangs mkhyen brtse'i dbang po pad+ma 'od gsal mdo sngags gling pa la /
o rgyan sangs rgyas gnyis pas rgyal tshab tu mnga' gsol zhing /
bka' bab rin chen bdun gyis dbugs dbyung bar mdzad pa las /
bzhi pa zab mo dgongs pa'i gter gyi bye brag rig 'dzin che mchog gsum la bka' babs pa'i thugs sgrub rnam pa bzhi'i gsang sgrub 'chi med mtsho skyes snying thig gi yum bka' mkha' 'gro /
'chi med 'ja' lus rdo rje'i srog sgrub kyi dbang bskur ba'i skabs su bab pa la thog mar maN+Dal phul /
gsol ba 'debs pa 'di'i rjes zlos mdzod /
shes rab dgyes par rol pa yi :
rdo rje slob dpon dgongs su gsol :
rtsa gsum tshe lha'i dkyil 'khor du :
'chi med grub pa'i dbang bskur stsol :
ces lan gsum /
thog mar rgyud rnam par dag par bya ba'i slad du /
mdun gyi nam mkhar dbyings phyug man+dA raHba rab 'byams rgyal ba zhi khro'i dkyil 'khor gyi lha tshogs rnams la /
bdag sogs sems can thams cad snying po byang chub chen por mchis kyi bar du sgo gsum gus pa chen pos skyabs su 'gro ba'i 'dun pas 'di'i rjes zlos mdzod /
hrI:
gdod nas dag pa sogs las byang ltar skyabs 'gro lan gsum /
mkha' khyab kyi pha mar gyur pa'i skye dgu mtha' dag rgyal kun bskyed pa'i yum mchog rdo rje btsun mo'i go 'phang mchog la dgod par bya /
de'i ched du ye shes mkha' 'gro'i dkyil 'khor gnyan po 'dir zhugs nas rdo rje'i lam gyi rnal 'byor zab mo la brtson te 'bras bu mthar thug 'thob par bgyi'o snyam du sems bskyed pa 'di'i rjes zlos mdzod /
ho :
bdag gzhan mkha' khyab sogs sems bskyed lan gsum /
gsag sbyang spel gsum gyi snying por gyur pa rgyun bshags yan lag bdun pa tshig gi rjes su don dran pa'i ting nge 'dzin dang ldan pas 'di'i rjes zlos mdzod /
hrI:
phyogs bcu dus bzhi'i sogs lan gsum /
slar yang khyed rang rnams kyi rgyud sdom ldan du bya ba'i slad du sngar gsal btab pa'i tshogs zhing dang slob dpon gnyis dpang por byas te /
dmigs par bya ba'i yul mtha' yas pa'i sems can thams cad kyi don du /
sgrub par byed pa'i thabs so thar byang sems gsang ba sngags kyi dam tshig rnams tshul bzhin du bzung nas /
grub pa'i 'bras bu mtha' gnyis la mi gnas pa'i zung 'jug gi go 'phang 'thob par bgyi'o snyam du dam bca' rnam gsum brtan por gzung ba 'di'i rjes zlos mdzod /
bde bar gshegs pa khyed ci 'dra //
de 'dra kho nar bdag 'gyur shog
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya ni //
srog gi phyir yang mi gtong na //
rdo rje rgyal pos byin rlobs mdzod //
lan gsum /
de dag gis sngon 'gro 'jug pa'i chos rnams song nas /
dngos gzhi dbang gi gzhi dgod pa ye shes pa dbab pa yin pas khyed rang rnams sgo gsum gyi gnad legs par gcun la dmigs pa 'di rtse gcig tu sgoms shig

/snod bcud rgyud gsum gyi chos rnams ka dag 'od gsal rnam thar sgo gsum gyi dbyings su gzod nas rnam par dag pa'i snang cha rdo rje btsun mo'i ye shes kyi rang snang 'og min gsang ba mchog gi zhing /
bde ba chen po chos 'byung bsnol ma'i dbus su pad+ma nyi ma zla ba'i gdan gyi steng du /
sku gsum pho nya'i dbang phyug 'chi med man+dA raHba sku mdog dmar gsal bye ru'i lhun po nyin byed bye bas 'khyud pa lta bu khro chags sgeg pa'i lang tsho rnam par rgyas pa'i gzhon nu myos ma'i ngang tshul can /
phyag g.yas rdo rje'i gri gug mkha' la gdengs shing /
g.yon pas b+han+d+ha tshe bum bdud rtsis gang bas mtshan pa thugs kar gzung ba /
mchan khung g.yon du yab he ru ka'i ngo bo kha T+wAM ga 'chang bas dga' bzhi'i nyams 'gyur thugs rgyud du 'dren pa /
sku gcer bu dar dang rin chen rus pas brgyan pa /
spyan gsum rdo rje'i lta stangs dbyings su gzigs pa /
de yi thugs ka chos kyi 'khor lo'i dbus su ye shes sems dpa' longs sku tshe dpag med yab yum gsal ba'i thugs dbus thabs shes nyi zla kha sbyor gyi dbus su hrIHyig sngags phreng gis bskor ba /
de ltar gsal ba'i rang byung lus kyi rtsa gsum 'khor lo'i gnas lngar kha sbyor 'khor lo'i klong du dbang chen rigs lnga yab yum bzhugs pa /
rig rtsal dbyings su dag pa'i dpa' bo rnal 'byor ma 'bum sde'i dbus na dgyes dgur rol pas 'chi med tshe dang ye shes kyi dngos grub stsol ba'i bdag nyid can du gsal ba'i gnas gsum 'bru gsum gyis mtshan pa las 'od zer 'phros pas /
'og min bde ba chen po'i pho brang /
dag pa mkha' spyod dpa' bo DA ki'i zhing khams /
o rgyan d+hU ma tha la'i grong khyer la sogs pa dang /
rdo rje'i gnas yul dur khrod brgyad la sogs pa na bzhugs pa'i dpa' bo rnal 'byor ma dang /
phyogs bcu'i zhing rab 'byams nas rtsa gsum rgyal ba sras dang bcas pa'i sku phyag rgya /
gsung yig 'bru /
thugs phyag mtshan gyi rnam par char drag tu bab pa bzhin byon te gnyis su med par thim pa'i mos pa mdzod /
spos rol /
thod rnga /
gdung ba'i dbyangs kyis bskul te /
las gzhung gi spyan 'dren /
hrI:
ka dag dbyings snang sogs tshang bar brjod pas dbab /
tiSh+Tha badzras brtan par bya /
de nas dbang dngos bskur ba la lnga las /
thog mar bum dbang mtha' rten dang bcas pa ni /
mdun bskyed rdo rje rnal 'byor ma'i smin mtshams mdzod spu nas gdan gsum tshang ba'i dkyil 'khor nam mkha' gang bar spros te 'chi med tshe yi bdud rtsis gang ba'i rin po che'i bum pa spyi bor bzhag cing /
rdo rje'i gtor blug gi cho gas rjes su gzung ba'i mos pa mdzod /
bum pa spyi bor bzhag ste bum chu blud /
hrI:
ka dag nang gsal gzhon nu bum sku'i klong :
lhun grub rtsa gsum tshe lha'i dkyil 'khor shar :
deng 'dir skal ldan khyod la dbang bskur bas :
phung khams bde chen rdo rje'i srog 'grub shog :
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
ka la sha a b+hi Shiny+tsa oM:
zhes gsungs shing dbang bskur /
sku gang /
dri ma dag
/phung khams skye mched thams cad yongs grub gdan gsum tshang ba'i dkyil 'khor du smin par byas /
chu'i lhag ma spyi bor brtan pa las rigs kyi bdag po bla ma rdo rje thod phreng rtsal gyis dbu brgyan /
dbang gi lha rnams kyang slob ma la thim par gyur /
de'i rjes 'brel du shes rab stong pa nyid kyi lhan skyes ye shes rgyud la 'dren pa'i ched du 'chi med bdud rtsi'i btung ba byin pa'i mos pa mdzod /
tshe chang sbyin la /
hrI:
phyi snod klong lnga dbyings kyi ka pA lar :
nang bcud rig pa ye shes bdud rtsir 'khyil :
deng 'dir skal ldan khyod la sbyin pa yis :
rlung sngags dbyer med rdo rje'i srog 'grub shog :
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
wA ka a b+hi Shiny+tsa A:
thabs bde ba chen po'i ye shes mtshon pa rdo rje bza' ba'i ril bu myangs pas dwangs ma snying dbus mi shigs thig le dang gcig tu 'dres pa'i mos pa mdzod /
tshe ril snying gar gtugs shing sbyin te /
hrI:
'khor 'das brtan dang g.yo ba'i dwangs ma'i bcud :
'chi med rig 'dzin sgrub pa'i dam tshig rdzas :
deng 'dir skal ldan khyod la sbyin pa yis :
rnam kun mchog ldan rdo rje'i srog 'grub shog :
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
tsit+ta a b+hi Shiny+tsa hU~M:
des ye shes DA ki'i rdo rje gsum gyi byin rlabs thun mong ma yin pa thob pas sku rdo rje bum pa'i dbang thob /
lus skye 'chi'i sgrib pa dag
/'chi med 'ja' lus rdo rje'i byin rlabs zhugs /
snod bcud ye shes mkha' 'gro'i sku'i dkyil 'khor sgom pa la dbang /
sa 'og spyod pa mkha' 'gro rgya mtsho'i sprul sku'i go 'phang gi skal pa rgyud la bzhag go
/gnyis pa gsang ba'i dbang ni /
'chi med ye shes kyi mkha' 'gro thabs kyi dpa' bo dang snyoms par zhugs pa'i bdud rtsi byang chub sems kyi rgyun mu tig gi mdangs su chags pa /
rdo rje'i lam nas yum gyi pad+mar son pa nyid lce thog tu bzhag pa la brten nas chan la phabs kyis thebs pa bzhin du /
rtsa rlung thig le'i khams thams cad bde ba chen po'i ting 'dzin mu mtha' med pas khyab ste rgyud byin gyis brlabs pa'i mos pa mdzod /
thod pa'i bdud rtsi sbyin la /
hrI:
rtsa gsum 'khor lo lnga ldan grong khyer nas :
snyoms 'jug zhu bdes drangs pa'i byang chub sems :
deng 'dir skal ldan khyod la sbyin pa yis :
rlung sems dbu ma'i dbyings su thim par shog :
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
bo d+hi tsit+ta gu h+ya a b+hi Shiny+tsa hU~M:
rjes 'brel sngags kyi bzlas lung sbyin pa la /
mdun bskyed gtso mo'i thugs kar ye shes sems dpa' longs sku tshe dpag med yab yum gyi snying dbus 'od gsal dbu ma'i sbubs su thabs shes nyi zla kha sbyor gyi dbus thugs srog hrIHyig nas sngags kyi phreng ba dmar po lu gu rgyud du byung /
zhal nas thon /
khyed rang rnams lhar gsal ba'i zhal du zhugs /
thugs ka'i sa bon gyi mthar g.yas su 'khor ba de las byung ba'i yi ge 'khor lo'i sprin ye shes sems dpa' tshe dpag med yab yum gyi 'khor lo bzhir zhugs pas /
'od zer 'phro 'dus don gnyis byas par mos la rtsa ba'i sngags 'di'i rjes zlos mdzod /
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
slar yang thugs ka'i sngags kyi phreng ba 'chi med ye shes DA ki'i rtsa gsum 'khor lo'i gnas lngar dbang chen rigs lnga yab yum gyi sku'i dbyibs brgyud zhal dang mkha' gsang nas 'khor ba'i 'od kyis /
'khor 'das kyi tshe bcud bsdus te gnas lngar thim pas bde stong dga' bzhi'i nyams 'gyur bskyed pas 'chi med rdo rje'i tshe srog grub pa'i mos pas sngags 'di'i rjes zlos lan gsum mdzod /
oM AHhU~M hrIHhrIHbadzra gu ru pad+ma man+dA raHma hA puN+ye A yur+dz+nyA na sarba sid+d+hi tshe b+h+rU~M nr-i dza :
rlung 'byung 'jug gnas gsum ye shes rdo rje'i thugs srog 'bru gcig tu dag pa'i nges shes kyis 'chi med gnyug ma'i rang zhal ltos la /
hrIHyig rdo rje'i bzlas pa   bum can dang sbrags pa'am 'jug gnas ldang gsum hrIHyig tu mos pa'i rdor bzlas byar gzhug /mdzod cig
/des gsung rdo rje gsang ba'i dbang thob /
ngag 'pho 'jig gi sgrib pa dag
/gzhom med rdo rje nA da'i byin rlabs zhugs /
rlung sngags ye shes mkha' 'gro'i gsung gi dkyil 'khor sgom pa la dbang /
sa steng spyod pa mkha' 'gro rgya mtsho'i longs sku'i go 'phang 'thob pa'i skal pa rgyud la bzhag go
/dbang gsum pa'i slad du bde stong gnyis med mtshon pa'i me long sin+d+hu ra'i rdul gyis bsgos pa las rdo rje'i rig ma gzugs dang lang tshor ldan zhing 'dod pa'i sgyu rtsal gyi gnas la mkhas pa zhig mar me gcig las gnyis mched kyi tshul du byon nas thar pa bsten pa la bskul bar gyur /
me long bstan la /
hrI:
bde chen rdo rje btsun mo'i chu skyes gzugs :
rnam thar gsum ldan dga' bzhi'i dkyil 'khor 'dis :
thabs shes gnyis su med par dbang bskur bas :
'od gsal phyag rgya chen por ro gcig shog :
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
ma hA su kha dz+nyA na a b+hi Shiny+tsa hU~M:
sin+d+hu ra'i dkyil 'khor gyi gnas bzhi'i rdul gyis snying gar byug
/des thugs rdo rje shes rab ye shes kyi dbang thob /
yid kyi rten thig le 'pho 'dzag gi sgrib pa dag
/'pho med bde chen rdo rje thugs kyi byin rlabs zhugs /
dran rtog thams cad ye shes mkha' 'gro'i thugs kyi dkyil 'khor sgom pa la dbang /
mkha' spyod mkha' 'gro rgya mtsho'i chos sku'i go 'phang gi skal pa rgyud la bzhag go
/bzhi pa don gyi dbang la /
dbyings rig dbyer med mtshon pa'i shel dang me long gi brdas don dam ye shes kyi mkha' 'gro'i dkyil 'khor mngon sum du ngo sprad par mos shig
/shel dang me long bstan te /
a :
'di ni dbyings dang rig pa dbyer med pa :
don dam 'chi med DA ki'i dkyil 'khor te :
brjod bral gnas lugs rtogs pa'i dbang bskur bas :
'ja' lus rdo rje'i go 'phang mngon gyur shog :
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
d+harma d+hA tu dz+nyA na a b+hi Shiny+tsa a a a :
des ye shes rdo rje bzhi pa don gyi dbang thob /
snang gsum 'pho ba'i sgrib pa dag
/don dam ye shes kyi mkha' 'gro'i byin rlabs zhugs /
snang grags rig pa gnas gsum mkha' 'gro'i rdo rje gsum gyi dkyil 'khor sgom pa la dbang /
lhan skyes ye shes kyi DA ki'i ngo bo nyid sku'i go 'phang gi skal pa rgyud la bzhag go
/lnga pa yongs rdzogs gtor ma'i dbang bskur ba ni /
gtor ma rin chen 'bar ba 'di nyid /
phyi ltar rin po che'i gzhal med khang yangs shing rgya che ba tshad dang mtshan nyid thams cad yongs su rdzogs pa'i dbus su /
nang ltar sku gsum dbyer med rgyal yum ye shes DA ki rdo rje lus kyi dkyil 'khor rigs bdag dang bcas pa bde stong sgyu 'phrul drwa ba chen po'i rten dang brten pa yongs rdzogs su shar pa /
khyed rang rnams kyi spyi bor spyan drangs shing byin gyis brlabs pa la brten nas /
gtso 'khor thams cad kyi gnas lngar oM AHhU~M swA hA rigs lnga'i snying pos mtshan pa las 'od zer dkar dmar mthing ga sna tshogs pa'i mdog can dpag tu med pa byung /
khyed rang rnams kyi gnas bzhir thim pa la brten nas phyi nang gsang ba de kho na nyid kyi dbang bzhi stan thog gcig tu thob /
lus ngag yid gsum cha mnyam gyi sgo nas bsags pa'i sdig sgrib 'gal rkyen bar du gcod pa thams cad nye bar zhi zhing /
gnas skabs su dbang bzhi'i lam sgom pa la dbang /
mthar thug sku bzhi'i go 'phang 'thob pa'i skal pa can du byas pa'i mos pa dung dung mdzod cig
/ces brda sbyar la /
hU~M hrI:
sku gsum ye shes DA ki nI:
'chi med dkyil 'khor lha tshogs kyi :
rdo rje'i sku gsung thugs mchog gi :
gsang gsum byin rlabs khyod la sbyin :
oM AHhU~M hrIHhrIHbadzra gu ru pad+ma man+dA raHsarba sid+d+hi hU~M:
kA ya wA ka tsit+ta gu Na karma ba liM ta a b+hi Shiny+tsa hU~M:
zhes brjod /
gtor ma gnas gsum du bzhag ste /
lha tshogs rnams kyi gnas lnga'i phyag mtshan dang yig 'bru las 'phros pa'i 'od kyis dbang bzhi yongs rdzogs cig char du thob pa'i mos pa mdzod /
de ltar ye shes mkha' 'gro'i rdo rje'i gsang ba gsum dang slob ma'i lus ngag yid gsum dbyer med du dbang bskur byin gyis brlabs pa las /
skye 'chi med pa rdo rje tshe dang ye shes kyi dngos grub thams cad 'chi med bdud rtsi'i zil mngar gyi rnam par bsdus te bstim pa'i mos pa mdzod /
mda' dar g.yab la /
hrI:
ngo bo 'od gsal chos sku'i pho brang sogs tshe 'gugs bya /
slob ma'i gnas lngar dbang chen rigs lnga'i phyag rgya'i rgyas btab pas mi shigs rdo rje'i phyag rgyas byin gyis brlabs par mos shig
/tshe mda' gnas lngar bzhag la /
a :
spros pas 'khor 'das sogs rgyas gdab mthar /
smin mtshams su sin+d+hu ra'i thig le'i rgyas gtab kyang bya /
mtha' rten bkra shis rdzas rtags rin chen bdun gyis mnga' gsol dang /
shis brjod bcas pa spyi ltar bya /
dam tshig khas blang /
maN+Dal /
lus 'bul dang /
slar yang zab mo khrid kyi rim pa la gter gzhung rdo rje'i tshig ni /
brgyad pa rdzogs pa'i rim pa ni :
lus gnad rdo rje'i chos bdun bcas :
'byung ba'i rlung dug bsal nas kyang :
phyi nang gsang ba'i stong ra bsgom :
kha sbyor bzhi ldan gsal stong ngang :
lte 'og sbas pa'i tsaN+Da lIs :
spyi bo'i thig le bzhu ba yis :
'khor lo lnga yi dkyil 'khor mchod :
bde stong zung 'jug don la blta :
bogs 'don las kyi phyag rgya mar :
snyoms 'jug zag med ngang la bzhag :
rjes thob dag dang ma dag gi :
snang ba thams cad sgyu mar sbyang :
nyal khar snod bcud 'od gsal ngang :
rig pa ye shes sbubs su 'jug :
rmi lam gang shar ngos bzung la :
sbyang spel sprul sgyur rang ngor bzhag :
thams cad rig stong zung 'jug dbyings :
brjod bral phyag rgya chen po'i gshis :
bcas bcos spang blang bral ba yis :
ye shes lha tshogs rang la shar :
don dam 'chi med DA ki 'grub :
ces sogs gter gzhung thog mthar rdo rje'i tshig gis dngos shugs nas ji ltar bstan pa bzhin sku rdo rje bskyed bzlas /
gsung rdo rje gtum mo dang /
sgyu lus /
rmi lam /
'od gsal /
'pho ba /
bar do bcas rdo rje'i chos drug dang /
thugs rdo rje gzhan lus /
ye shes rdo rje phyag chen gyi rnal 'byor bcas dbang bzhi'i lam dang rjes su 'brel ba'i rnal 'byor zab mo la rtse gcig tu brtson pas /
sku gsum ye shes DA ki'i go 'phang rten 'dir mngon du byed pas 'chi med 'ja' lus rdo rje'i srog bde myur du sgrub pa'i thabs la 'bad par mdzod cig
/des smin grol chig rdzogs su phul zhing gsan pas dge rtsa gzhan don du bsngo ba'i rgyas 'debs gnang bar zhu /
bsod nams 'di yis sogs slob ma rang gnas su gtong /
slob dpon gyis tshogs la rol zhing lhag ma nas gzung phrin las rjes kyi rim pa mthar dbyung ngo //
thugs bskyed dus smin chos rgyun ting 'dzin gyi //
rin chen lde'u mig gis phye zab gsang sgo //
skal bzang dpyid du thob pa phyogs dus khyon //
spel 'dis chos kyi rgyal srid dbang byed shog
/ces yul mdo khams su skyes kyang rgan po'i lang tsho'i me tog phyogs med kyi rgyal khams su ngom pa'i mu to ba bkra shis dpal 'byor pad+ma dbang chen dgyes pa'i yid kyi za ma tog
/chos kyi bdud rtsi rmad du byung ba dag gis yang yang khengs pa'i skal pa mi dman pa'i dge mtshan gyis chos kyi mched grogs A yu'i ming can gyis bstsal pa'i skyes 'di yang 'phags yul du rin chen gter mdzod chen po'i zhal skong du bsdu ba'i tshe /
ma hA gu ru'i rdo rje'i sku'i phyag rgya'i re khA mngon par gsal ba'i rdo rje brtsegs pa'i ke'u tshang du bris shing spel ba'i yi ge'i mthun 'gyur blo gros rnam gsal sprul sku A nan+ta mang+ga las zhus pa 'dis kyang /
tshe rabs kun tu 'chi med pad+ma dgyes pa yab yum gyis dgyes dgur skyong bas zab gsang chos sgo rab 'byams zad med du spro nus pa'i rten 'byung rmad du byung bar gyur cig
/sarba mang+ga laM/
dge'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas dbang lung gi rgyun la zhib rtog dgos pa yin no //
