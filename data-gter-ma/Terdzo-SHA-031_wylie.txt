@#//
snyan brgyud yang dag zab tig gi smin grol 'bogs pa'i lag len bde chen gsang ba'i bcud 'dus zhes bya ba bzhugs so //
na mo gu ru shrI he ru kA ya /
srid zhi'i snying po byang chub sems //
bde chen gsang ba gcig grub kyis //
ye shes bla ma'i sar sbyor ba //
lha sngags 'khor lo'i mgon bcas mchod //
snyan brgyud dpal chen yang dag zab tig gi dbang bskur bsgrub pa la /
sbyor dngos rjes gsum /
dang po sbyor ba yo byad kyi gshom ni /
stegs bur dkyil 'khor ras bris sam /
maN+Dal tshom bu sngon po gcig bkod pa'i khri'ur rin po che'i snod 'brus bkang ba'i nang du thod sku tshad ldan na bza' mthing gas bklubs pa bslangs te bkod /
g.yas su bum pa so lnga'i bcud ldan mgul chings mthing ga
/g.yon du sman gyi pho brang /
mdun du mar me gsal ba dang /
gsang dbang thod chang /
rig tsaka
/rgyab tu tshe 'brang gi g.yas g.yon du thod par tshe chang dang tshe ril rnams dang /
sman gtor rak+ta /
phyi mchod rnams spyi 'gre
/las bum /
tshogs dang gtor 'bul sogs dgos pa'i yo byad gzhan yang tshogs par bya'o //
dbang don sgrub mchod ni /
gsol 'debs sogs sngon du 'gro bas gter gzhung gi skyabs sems nas thar chags su gtang zhing /
bdag mdun dbyer med du bskyed /
bzlas pa'i dbur mdun rten go sar dzapa? khang dbye ba spyi ltar byas kyang chog
/dmigs pa'i 'phro 'du bcas 'bru brgyad ci nus bya /
bum bzlas kyang spro na spyi ltar grub nas /
sngar dzapa? khang ma phyes na slar dbye la /
sman phye mar sgrub pa'i dgongs pa gsal btab la bzlas pa gang lcogs /
sman srung spyan 'dren /
dbab bskyil dmigs bzlas bcas bya /
de nas bdag dang tshe 'brang gnyis kar dmigs la /
tshe sgrub kyi sgom bzlas tshe 'gugs kyi bar du btang la tshe bcud bsdu /
mchod bstod 'bul /
srung ma'i gtor bsngos bya /
spro na skabs 'dir nyams chag skong ba'i cho ga ltar /
brjod med don bshags /
yig brgya /
lta ba'i klong bshags /
mar me'i skong ba dzapa? dbyangs bcas byas na legs pa'i yan lag tu 'gyur /
dbang rkyang tsam la ma 'grub kyang chog
/gang ltar tshogs byin rlabs nas bsgral bstab yan gtang /
sman gyi dbang bskur blang /
rig pa'i me tog dor la gnang ba nod /
las bum dbyings phyug ma bskyed bzlas kyis byin brlab bo //
gnyis pa dngos gzhi dbang gi cho ga ni /
slob ma rnams la khrus /
bgegs bskrad /
srung 'khor /
sems bskyed gsal gdab sngon du 'gro bas /
chos bshad mtshams sbyor gyi khyad par /
de'ang de bzhin gshegs pa thams cad kyi ye shes thugs kyi gsang ba gcig tu bsdus shing rigs dang dkyil 'khor rgya mtsho'i khyab bdag tu gyur pa bcom ldan 'das dpal rdo rje sems dpa' nyid /
bde chen phyag rgya mchog gi dngos grub sgrub pa'i mthu rtsal myur ba'i don du 'bar ba chen po he ru ka'i rnam par snang ba dpal yang dag grub pa gcig pu la /
rgyud lung gi tshogs zab cing rgya che bar bzhugs pa rnams la brten nas mchog gi dngos grub brnyes pa'i rig 'dzin rnams kyis man ngag gi bka' srol du mar bkral pa las /
'ga' zhig yang dag phyag rgya chen po'i mchog grub pa'i rdo rje slob dpon chen po pad+mAka ra dang /
gnubs kyi dge slong nam mkha'i snying pos gangs can gyi ljongs 'dir spel pa la /
zla gam gcig dang dgu dang nyer gcig dang lnga bcu rtsa brgyad sogs bka' srol mang du byon cing /
gsang sngags gsar ma'i phyogs su grags pa'i dus kyi 'khor lo /
'khor lo bde mchog
/dgyes pa rdo rje la sogs pa rnams kyang mtshan dang sku'i rnam pa gdul bya'i mos blo dang 'tsham par tha dad du bstan pa tsam las /
ngo bo dpal mkha' 'gro sgyu ma yang dag bde ba mchog kho na'i rnam 'gyur du nges pa yin la /
de las skabs su babs pa 'di ni gzhung nyid las /
rgyud dang lung dang man ngag las :
dpal chen yang dag sgrub pa'i thabs :
bden gnyis tshul du gang bstan pa :
snying po'i snying po 'di yin no :
zhes gsungs pa ltar rgyud lung man ngag thams cad las bshad pa'i yang dag sgrub thabs ji snyed pa'i snying po gcig tu dril ba 'di ni /
yang dag grub pa'i slob dpon nam mkha'i snying po'i ye shes dang dbyer med pa mkhas shing dngos grub brnyes pa thams cad kyi spyi rje /
sprul pa'i gter chen 7pad+ma 'od gsal mdo sngags gling pa la bka' gter chos sgo rab 'byams kyi bka' babs chen po bdun bzhugs pa'i nang tshan /
zab mo snyan du brgyud pa'i chos skor las byon pa ste /
de'ang mdo khams yon tan gnas lnga gcig 'dus rdzong shod bde gshegs 'dus pa'i pho brang chen por bzhugs pa'i skabs su dag pa'i snang ba 'byams klas pa'i ngang /
dur khrod chen po bsil ba'i tshal rang byung mchod rten bde byed brtsegs pa'i drung du bka' babs rig 'dzin chen po rnam pa dgus byin gyis brlabs shing /
rgyud dang sgrub sde'i gdams pa'i snying po rnams kun 'dus rig 'dzin pad+ma bde ba chen po ye shes sku'i rnam rol gcig nyid du mar 'char bas so sor bstsal pa las /
'dir slob dpon chen po rdo rje hU~M mdzad kyi dgongs pa bde chen phyag rgya chen po'i rig 'dzin pad+mAka ras rjes su gdams te snyan brgyud du bstsal pa dpal chen yang dag zab tig gi smin byed bsgrub pa la sogs kyis mtshams sbyar nas maN+Dal 'bul du gzhug
/slob dpon dpal chen yang dag he ru ka dngos su gsal ba la mos gus drag pos thal mo me tog dang bcas te gsol ba 'debs pa 'di'i rjes zlos /
ho :
bde chen dgyes par rol pa yi :
rdo rje khrag 'thung bdag la dgongs :
dbyings rig dbyer med dkyil 'khor du :
'jug cing yongs su smin mdzad gsol :
lan gsum /
dpal chen yang dag he ru ka rang snang ye shes kyi dkyil 'khor 'khor lo rtsa gsum rgyal ba chos srung dang bcas pa mkha' khyab tu bzhugs pa la /
bdag sogs sems can thams cad deng nas byang chub ma thob kyi bar du rtse gcig gus pa chen pos skyabs su 'gro ba'i 'dun pas 'di'i rjes zlos /
a :
skye ba med pa'i ye shes las :
sogs las byang ltar lan gsum /
pha mar gyur pa'i mkha' mnyam gyi 'gro ba mtha' dag dpal he ru ka'i go 'phang mchog la dgod par bya /
de'i ched du gsang ba'i dkyil 'khor chen por smin byed zab mo'i sgor zhugs shing lam rim pa gnyis kyi rnal 'byor la brtson par bgyi'o snyam du sems bskyed pa 'di'i rjes zlos /
hU~M:
de bzhin nyid dbyings ma rtogs pa'i :
sogs lan gsum /
rgyud rnam par dag par bya ba'i slad du /
zhing mchog dam pa de dag gi spyan sngar tshogs gnyis gsag cing sdig sgrib sbyang ba dang /
dge rtsa yongs su spel bar byed pa'i don dang ting nge 'dzin rjes su dran pas rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal //
sogs gsum /
dbang gi gzhi dgod cing ye shes pa'i byin rlabs dbab pa'i slad du khyed rang rnams lus ngag yid gsum gcun la dmigs pa 'di rtse gcig tu sgoms shig
/oM ru lu ru lu hU~M b+h+yo hU~M:
zhes brjod pa tsam gyis snod rnam par dag pa yum lnga'i mkha' klong 'khyil ba'i gzhal med khang chen po'i dbus su pad+ma nyi zla dregs pa lha chen pho mo'i gdan la /
bcud rnam par dag pa khyed rang rnams skad cig gis dpal rdo rje khrag 'thung mthing sngon nam mkha'i mdangs can /
zhal gsum g.yas zhal dkar la g.yon zhal dmar ba /
phyag drug gi g.yas gsum rdo rje kha T+wAM rnge'u chung /
g.yon gsum dril bu b+han dmar rgyu zhags 'dzin pa /
gar dgu'i nyams can dpal dang dur khrod chas kyis brgyan pa /
zhabs bzhi 'dor thabs su bgrad cing yum badzra kro d+hI rdo rje dang dung khrag bsnams pas 'khril ba /
phung khams skye mched thams cad ye shes kyi dkyil 'khor du rdzogs pa'i skur gsal thob cig
/slob dpon dpal chen por gsal ba'i thugs ka nas 'od zer gyi snang ba chos kyi dbyings kun tu khyab pa 'phros pas bsgoms pa dang 'dra ba'i ye shes sems dpa' dang /
rtsa gsum rgyal ba sras dang bcas pa rnams kyang dpal chen badzra he ru ka'i sku gsung thugs kyi phyag rgya'i rnam par kha char bu yug 'tshubs pa ltar byon nas khyed rang rnams la thim pas byin gyis brlabs pa'i mos 'dun drag tu mdzod cig
/spos rol dang ru lu'i sngags mthar /
dz+nyA na badzra A be sha ya a AH
btags pa brjod la dbab /
ye shes pa'i byin rlabs kyi rgyun byang chub ma thob kyi bar du brtan par byas par mos shig
/tiSh+Tha badzra /
zhes rgya gram mgor bzhag
/dbang dngos gzhi la bum pa gsang ba sher ye bzhi pa yongs rdzogs bcas lnga dang /
mtha' rten gyi dbang rnams su yod pa las /
dang po bum dbang gi slad du dmigs pa 'di ltar du mdzod /
slob dpon dpal he ru ka'i thugs ka nas 'phros pa'i 'od zer gyi snang bas dbang gi lha nam mkha' gang bar sad pa rnams kyis bkra shis pa'i rnam pa du ma dang ldan pas /
bum pa dpal chen he ru ka'i rten dang brten pa yongs su rdzogs pa'i ngo bos dbang bskur bas /
khyed rang gi phung khams skye mched lha sku phyag rgya chen por gnas gyur /
cir snang lha'i 'khor lor 'char bar gyur pa'i mos pa mdzod /
rnam bum gyis dbang bskur la /
oM:
snod bcud yongs rdzogs bum pa'i dbang :
dpal chen khrag 'thung phyag rgya'i tshogs :
gnyis su med pa'i dbang bskur bas :
cir snang lha skur rang shar shog :
sngags mthar /
ka lA sha a b+hi Shiny+tsa oM:
des phyi mtshan ma'i dkyil 'khor du bum pa'i dbang bskur pa thob /
lus rtsa'i sgrib pa dag
/bskyed rim dbyibs kyi rnal 'byor bsgom pa la dbang /
zhi ba'i las dang rnam smin rig 'dzin 'grub /
'bras bu sku rdo rje sprul pa'i sku 'grub pa'i skal pa can du byas pa yin no //
gnyis pa gsang ba'i dbang gi slad du /
bla ma dpal chen po yab yum snyoms par zhugs pa'i bde chen byang chub sems kyi bdud rtsi'i rgyun pad+ma b+hany+dza'i bcud du bskyil ba /
khyed rang rnams kyi mgrin par myangs pas srog rtsol rlung gi rgyu ba thams cad rdo rje'i sngags su gnas gyur /
sgra grags thams cad mi shigs nA da'i rang sgrar 'char bar gyur pa'i mos pa mdzod /
thod pa'i bdud rtsi sbyin la /
A:
rig pa ye shes he ru ka :
dbyings yum kro tI shwa rIr sbyor :
zung 'jug byang sems bdud rtsi yis :
las rlung sngags su smin par shog :
bo d+hi tsit+ta ma hA su kha hU~M:
des nang lus kyi dkyil 'khor la brten nas gsang ba'i dbang bskur pa thob /
ngag rlung gi sgrib pa dag
/bdag byin brlab pa'i rnal 'byor bsgom pa la dbang /
rgyas pa'i las dang tshe dbang rig 'dzin 'grub /
'bras bu gsung rdo rje longs spyod rdzogs sku 'grub pa'i skal pa can du byas pa yin no //
gsum pa shes rab ye shes kyi dbang gi slad du /
rnam med bde ba chen po'i ye shes rnam bcas phyag rgya'i gzugs su shar ba rigs can mchog gi mtshan nyid rdzogs pa'i pho nya gzhon nu ma gtad pa dang /
'du shes gsum ldan gyis snyoms par zhugs pas kha sbyor gsum gyi stobs kyis thig le bde ba chen po'i rang bzhin du gnas gyur /
rtog tshogs ye shes chen po'i 'khor lor 'char bar mos shig
/rig tsaka gtad la /
hU~M:
'di ni rnam thar gsum ldan pa :
bde chen chos kun 'byung ba'i gnas :
brtul zhugs rol pa'i dbang bskur bas :
thig le dga' bzhir rdzogs par shog :
dz+nyA na mu dra sid+d+hi hU~M:
des gsang ba b+ha ga'i dkyil 'khor du shes rab ye shes kyi dbang bskur pa thob /
yid thig le'i sgrib pa dag
/gzhan lus pho nya'i myur lam bsten pa la dbang /
dbang gi las dang phyag rgya'i rig 'dzin 'grub /
'bras bu thugs rdo rje chos sku 'grub pa'i skal pa can du byas pa yin no //
bzhi pa tshig dang brda'i dbang gi slad du /
dbyings gdod ma'i gnas lugs rang bzhin gyis rnam par dag pa mtshon pa'i kong bu zlum por /
rig pa'i ye shes 'od du gsal yang rnam par mi rtog pa mtshon pa'i mar mes dbang bskur ba'i brda la brten nas /
don gyi gnas lugs ka dag zang thal chen po'i ngo bor mnyam par bzhag pas /
snang srid ye shes gzhir bzhengs su gnas gyur /
'khor 'das mnyam pa nyid kyi dgongs pa'i rtsal chen rdzogs par mos shig
/mar me sbar ba snying gar bzhag la /
a :
ma 'khrul dbyings kyi kong bu ru :
rig pa rang snang mar me sbar :
gsal la mi rtog dbang bskur bas :
gdod ma'i gnas lugs mngon gyur shog :
dz+nyA na d+hA tu a a a :
des snang srid phyag rgya chen po'i dkyil 'khor du dbang bzhi pa thob pa yin pas /
cha mnyam shes bya'i sgrib pa dag
/'od gsal rdo rje snying po'i don bsgom pa la dbang /
drag po'i las dang lhun grub rig 'dzin 'grub /
'bras bu mi 'gyur rdo rje mngon par byang chub pa'i sku 'grub pa'i skal pa can du byas pa yin no //
lnga pa yongs rdzogs chen po'i dbang gi slad du /
dpal chen po'i rdo rje'i gsang ba gsum yongs su rdzogs pa'i thod pa'i sku brnyan gyi dbang bskur bas /
snang stong zung 'jug gi dgongs pa mngon du gyur /
yon tan dang phrin las bsam gyis mi khyab pa'i dbang dang byin rlabs rtsal rdzogs su thob par gyur pa'i mos pa mdzod /
thod sku gnas lngar bzhag la /
oM AHhU~M:
snang cha dpal chen lha yi sku :
stong pa zab gsal gnyis med gsung :
zung 'jug 'dus ma byas pa'i thugs :
yon tan phrin las yongs rdzogs shog :
hU~M hU~M hU~M hU~M hU~M:
des gsang ba'i phyag rgya yongs rdzogs b+hany+dza'i pho brang la brten nas yon tan dang phrin las kyi dbang bskur pa thob /
phra ba'i sgrib pa bag chags ma lus pa sbyangs /
yon tan dngos grub rnam pa gnyis dang phrin las rab 'byams kyi sgo nas rang dang gzhan gyi don rgya chen po bsgrub pa la dbang bar byas pa yin no //
de rnams kyis dbang gi dngos gzhi legs par grub nas mtha' rten mchog dang thun mong gi dngos grub myur du sgrub pa'i dbang rnam pa gnyis sbyin pa la /
thog mar bdud rtsi sman gyi dbang la 'dun pa 'di ltar du mdzod /
sman gyi pho brang dpal chen he ru ka rten dang brten par bcas par gsal ba'i sku'i gnas gsum nas ye shes bdud rtsi 'od zer gyi rgyun dkar dmar mthing gsum byung /
khyed rang rnams kyi gnas gsum du thim pas dpal chen po'i sku gsung thugs ye shes chen po'i dngos grub kyi dbyig ma lus pa thob par mos shig
/sman gyi pho brang gnas gsum du bzhag la /
oM AHhU~M:
snod bcud ye nas bdud rtsi lnga :
ma bcos ma bslad he ru ka'i :
sku gsung thugs kyi dngos grub dbyig :
deng 'dir bstsal zhing brtan par mdzod :
ru lu'i mthar /
kA ya wA ka tsit+ta badzra a mr-ita sid+d+hi oM AHhU~M:
hU~M gi glu dbyangs dang bcas rgya bkrol /
lha rnams 'od zer gyi rnam pas rang la bstim /
sman bdud rtsi'i rgya mtshor 'khyil pa sngags tsam gyis phud lha la mchod /
oM badzra a mr-ita a la la ho :
zhes rang gis myong zhing slob ma la sbyin /
de'i yon tan yang gzhung nyid las /
mthong tshor myong ba thams cad kun :
lus ngag yid kyi sdig sgrib dag :
sku gsung thugs kyi dngos grub thob :
he ru ka dang dbyer med 'gyur :
zhes gsungs pa lags so //
gnyis pa bkra shis tshe'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
oM:
sngon gyi thugs dam chen po yis :
sgrub mchog bdag la brtser dgongs nas :
'chi med tshe dang ye shes kyi :
dngos grub ma lus bstsal du gsol :
gsum /
tshe dbang 'di nyid sger du bskur na skabs 'dir rgyud sbyong ba dang byin dbab pa la sogs spyi ltar bya /
skabs 'dir gong gi rjes 'brel tsam du tshe 'brang gi dbang la 'jug kyang chog rung /
cung zad spro na /
khyed rang rnams dpal chen yang dag tshe'i bdag po sku mdog dmar po zhal gsum phyag drug pa /
phyag g.yas kyi dang pos pad+ma dmar po bsnams pa'i thugs kar tshe rten nyi zla'i gwa'ur dwangs srog hU~M dmar nr-i yig gis mtshan pa gsal thob /
slob dpon dpal he ru ka tshe'i bdag por gsal ba'i thugs ka nas 'od zer 'char ka'i mdangs can lcags kyu'i dbyibs can dang pho nya mgyogs ma'i tshogs nyi zer gyi rdul lta bu spros pas /
khyed rang rnams kyi bla tshe chad nyams yar ba thams cad dang /
'khor 'das brtan g.yo'i bcud dang dwangs ma thams cad 'chi med bdud rtsi'i rnam par bkug
/khyed rang rnams kyi snying ga'i tshe rten dang mdun gyi sgrub rdzas rnams la sib sib thim par mos shig
/ces byas la gter gzhung ltar tshe 'gugs btang /
tshe 'brang thogs la /
tshe 'brang dpal chen por gsal ba spyi bor byon /
thugs ka nas 'phros pa'i 'od zer gyis 'khor 'das gnyis kyi tshe bcud phyag g.yon pa'i thod zhal du bsdus te 'khyil ba las 'phel zhing lud /
khyed rang rnams kyi spyi bo nas zhugs /
lus kyi nang gang /
nad gdon sdig sgrib dus ma yin par 'chi ba'i 'jigs pa thams cad sbyangs /
tshe dang ye shes kyi dngos grub thob par mos shig
/oM:
dbyings nyid gzhon nu bum sku'i klong :
rig pa mi 'gyur tshe yi bdag :
dpal chen bde gshegs he ru kas :
'gyur med sku yi dbang bskur stsol :
tshe sngags mthar /
kA ya A yur+dz+nyA na sid+d+hi oM:
zhes spyi bor bzhag
/sku mi zad pa rgyan gyi 'khor lo'i 'chi med tshe'i dbang mchog lha dang gnyis su med par thob par gyur cig
/tshe chang bdud rtsi myangs pas rtsa khams ye shes kyi dwangs mas khyab /
rlung bcu dbu mar thim /
mi shigs pa rdo rje'i srog tu grub par mos shig
/thod pa'i bdud rtsi mgrin par bzhag cing sbyin la /
A:
dbyings kyi ngo bo ka pA lar :
rig pa byang sems bdud rtsir 'khyil :
dpal chen pad+ma he ru kas :
'gag med gsung gi dbang bskur stsol :
tshe sngags mthar /
wA ka A yur+dz+nyA na sid+d+hi A:
gsung mi zad pa rgyan gyi 'khor lo'i 'chi med tshe'i dbang mchog lha dang gnyis su med pa thob par gyur cig
/tshe'i ril bu dpal chen tshe'i bdag po'i ye shes 'od kyi thig le 'khor 'das stong srog mi shigs pa'i bdag nyid can khyed rang rnams kyi zhal nas zhugs /
snying ga'i dwangs srog la thim /
'od zer gyis lus thams cad la khyab pas gzung 'dzin 'chi 'pho'i rtog pa sbyangs /
mi 'gyur rdo rje'i ye shes mngon du byas par mos shig
/tshe ril snying gar gtugs /
khar sbyin la /
hU~M:
mi shigs thig le dbyings kyi ngang :
rig pa dwangs ma'i bcud du 'dril :
dpal chen rdo rje he ru kas :
'pho med thugs kyi dbang bskur stsol :
tshe sngags mthar /
tsit+ta A yur+dz+nyA na sid+d+hi hU~M:
thugs mi zad pa rgyan gyi 'khor lo'i 'chi med tshe'i dbang mchog lha dang gnyis su med par thob par gyur cig
/ces brjod /
de ltar 'chi med tshe'i dbang bskur pas lus kyi nang thams cad 'khor 'das kyi tshe dpal bcud kyi dwangs mas gang ba'i snying po'i yang bcud thams cad snying ga'i tshe rten mi shigs pa'i thig ler thim pas bkrag mdangs 'od du 'bar /
nyi zla'i gwa'u kha bsgrigs pa la dwangs ma'i 'od lnga rdo rje'i mdud pas bsnol mar bcings par mos shig
/a :
'gag pa med pa rig pa'i tshe :
skye ba med pa'i dbyings su thim :
zung 'jug 'dus ma byas pa'i srog :
ye shes snying por rgyas gdab bo :
sngags mthar /
dz+nyA na gar+b+ha a a :
zhes rgyas gdab /
ye d+har dang shis brjod rgyas par bya zhing me tog 'thor /
de dag rnams kyis dpal chen yang dag zab tig gi smin byed rjes 'brel bcas tshang bar grub pa lags /
de'i grol byed khrid kyi rim pa zab mo zhu ba'i yon du maN+Dal phul /
de'ang gzhung nyid las /
bla med mchog gi ye shes ni :
sogs nas /
can la ston :
ces dpal chen yang dag gi gzhung chen po rnams su'ang dbang bzhi'i lam gyi rkang tshang ba'i khrid dkyus gcig tu bstan pa nyung bas /
shin tu zab cing dkon pa'i thugs khrid 'di nyid gang la 'chad pa'i snod bstan pa sngon du 'gro bas /
bstan bya'i khrid tshul dngos la /
sngon 'gro
/dngos gzhi /
rjes kyi rim pa gsum gyis bstan /
sngon 'gro la ring ba dang nye ba'i sbyor ba sngon du song nas /
thun mong blo ldog rnam bzhis rgyud sbyang /
skyabs 'gro sems bskyed kyis gzhi bting /
thun mong ma yin pa bla ma'i rnal 'byor gcig brgyud mas byin rlabs 'beb par bstan /
dngos gzhi lta sgom spyod gsum las /
lta ba yang dag gdod ma'i gnas lugs blo 'das chen por la bzla /
sgom pa dbyibs kyi rim pas sprul sku
/sngags kyi rim pas longs sku
/chos kyi rim pas chos skur rdzogs par byed /
spyod pa yid rig dang las kyi phyag rgya'i brtul zhugs la brten nas lta sgom gyi bogs 'don par bstan /
rjes kyi rim pa /
lta sgom spyod pa de ltar nyams su blangs pas lam lnga rim par bgrod cing mthar thug mchog gi 'bras bu la sbyor ba'i tshul ngo sprod du bstan pa rnams kyis bsdus pa ste /
de lta bu'i don rgyas par ston pa rtsa ba rdo rje'i gsung 'di ltar lags /
dbang thob dam tshig rnam par dag :
sogs nas /
he ru ka dpal tshe 'dir 'grub :
ces pa'i bar 'chad nus na legs par bshad /
mi nus na go brda 'phrod nges dal bar bklags la /
zhes gsungs pa'i don rnams nyams su blangs nas rgyud la tshul bzhin du sbyor bar mdzod cig
/de rnams kyis dpal chen yang dag zab tig gi dbang khrid dkyus gcig tu grub pa lags pas sogs kyis mtshams sbyar la dam tshig khas blang phyin dbang gi rjes rim spyi ltar bya /
slob dpon gyis rjes kyi bya ba ni /
tshogs la rol zhing lhag ma /
gtor skyong /
bro brdung rnams song nas /
dkyil 'khor la gtang rag mchod bstod /
nongs bshags /
bsdu ldang bsngo smon shis brjod kyi bar las byang gzhung ltar byas pas 'grub bo //
cir snang dpal chen phyag rgyar rnam par dag
/dus sbyor rgyu ba 'bru brgyad gser phreng rdzogs //
sems dang sems byung bde chen thig ler smin /
khams gsum 'khrul pa dbyings su ru ldog shog
/rim pa gnyis phrin las dang bcas pa'i snying po bsdus shing khyer bde bas ngo mtshar u dum+ba ra'i dpal yon 'dzin pa'i smin grol 'bogs tshul chu 'babs su bkod pa 'di'ang 'chi med bstan gnyis g.yung drung gling pas rdzong shod bde gshegs 'dus pa'i pho brang chen por bkod pa dge legs 'phel //

//
