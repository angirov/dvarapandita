'u~MH
klong chen snying gi thig le lasaH
yang gsang bla ma'i sgrub pa thig le'i rgya can bzhugs :
:
gu ru a gra hi na maH
yang gsang bla ma'i sgrub pa niH
shin tu dben zhing yid mthun paraH
maN+Dal tshom bu lnga pa'i stengaH
b+han+d+ha dum bu gsum pa'i nangaH
rig 'dzin 'dus pa'i srog 'khor dngaH
sel med dam rdzas a mr-i taH
rin chen sman dang 'bru snas bkangaH
steng nas dar dmar lding gur phubaH
mdun du gtor tshogs spyi mthun bshamaH
bde ba'i stan la bag phab steH
dang po skyabs su 'gro ba niH
hU~MH
ngo bo rang bzhin thugs rje'i rtsalaH
sku gsum chen por lhun rdzogs pa'iH
rang rig don gyi bla ma laH
'dzin med ngang nas skyabs su mchiH
lan gsumaH
gnyis pa sems bskyed niH
hoH
sangs rgyas med la sems can medaH
yin pa med la min pa medaH
so ma rang gdangs lhug pa'i gdangasaH
rang grol chen por sems bskyed doH
lan gsumaH
gsum pa mtshams gcod niH
hrIH
gdod nas 'khor 'das gnyis med laH
bgegs dang bar chad ming yang medaH
'od gsal sgyu 'phrul drwa ba'i ngangaH
rnam rtog bag chags mtshams gcad doH
dz+nyA na badzra rak+Sha hU~MH
bzhi pa byin dbab mchod rlabs niH
hU~MH
stong nyid dbyings las thugs rje'i rtsalaH
mkha' la 'ja' tshon lta bur sharaH
dkyil 'khor mchod pa'i rdzas rnams kunaH
rang grol chen por byin gyis rlobasaH
dz+nyA na badzra sa ma ya phaiM pheMH
oM AHhU~MH
lan gsum brjod pas mchod rdzas rlobaH
lnga pa dkyil 'khor bskyed pa niH
hU~MH
rig stong chos nyid mngon sum dbyingasaH
dran rdzogs nyams snang gong 'phel skuH
rig pa tshad phebs don gyi lhaH
chos zad ma bcos klong chen paH   bi ma laH   zhes kyang bsgyur chog pa rtsa ba'i man ngag
/zhi 'dzum paN+Di ta yi chasaH
sems nyid ngal gso'i phyag rgya canaH
snang la rang bzhin med pa'i ngangaH
sku gsum zhing khams thams cad rdzogasaH
gnas gsum yi ge gsum gyis mtshanaH
de las 'phros pa'i 'od zer gyisaH
dus gsum bde gshegs rtsa ba gsumaH
rig 'dzin mkha' 'gro rgya mtshor bcasaH
ma lus spyan drangs dbyer med bstimaH
drug pa spyan 'dren bya ba niH
hU~MH
rnam rtog bral ba'i pho brang nasaH
gdod ma'i mgon po gshegs su gsolaH
phyogs lhung med pa'i pho brang nasaH
dus gsum bde gshegs gshegs su gsolaH
'ja' lus zang thal pho brang nasaH
dpal mgon bla ma gshegs su gsolaH
rig pa sku ru smin pa dngaH
'od lus 'grub par byin gyis rlobasaH
ma hA gu ru dz+nyA na sa ma ya dzaHdzaH
bdun pa brda phyag 'tshal ba niH
hoH
lha dang rang sems dbyer med ngangaH
dam ye'i 'dzin pa dag bya'i phyiraH
bsam brjod bral ba'i bla ma laH
spang blang med par phyag 'tshal loH
a ti pU hoH
pra tIts+tsha hoH
brgyad pa mchod pa bya ba niH
hU~MH
tshogs drug yul gyi rtsal snang kunaH
phyi nang gsang ba'i mchod sprin duH
phul bas zhen 'dzin rnam rtog kunaH
'od gsal chen por dag pa stsolaH
oM badzra ar+g+haM nas shab+da rU pa shab+da gan+d+he rA sa spar+she ma hA pany+tsa rak+ta ba liM ta khA hiH
ma hA su kha d+harma d+hA tu pU dza hoH
dgu pa don dam bstod pa niH
hrIH
ma bcos spros bral 'od gsal chos sku'i ngangaH
rnam mang rgyud sde rgya mtsho'i dkyil 'khor rdzogasaH
sku gsum 'du 'bral med pa'i bla ma laH
kun rdzob sgyu ma tsam du bstod par bgyiH
bcu pa 'dzab kyi dgongs pa niH
thugs kar thig le 'od lnga'i klongaH
ye shes sems dpa' kun tu bzangaH
mthing gsal mnyam gzhag phyag rgya canaH
de yi tsit+ta'i gur khang dbusaH
pad+ma nyi zla'i gdan gyi stengaH
hU~M yig mthing ga'i mtha' skor duH
rig 'dzin 'dus pa'i srog sngags kyisaH
bskor ba'i 'od zer phyogs bcur 'phrosaH
dus gsum bde gshegs thams cad dngaH
khyad par 'od gsal rdzogs chen gyiH
rig 'dzin brgyud pa'i thugs rje bskulaH
tshur 'dus bdag la thim pa yisaH
mchog thun dngos grub thob par dmigasaH
oM AHhU~M ma hA gu ru dz+nyA na sid+d+hi hU~MH
rtsa sngags yig 'bru bcu gnyis paH
'bru 'bum dag tu bsnyen par byaH
bsnyen sgrub las gsum chig chod yinaH   'od zer 'phros pas bde gshegs mchod pa bsnyen pa /
sems can gyi sdig sgrib sbyangs shing lhar gyur pa sgrub pa /
tshur 'dus nas bdag la thim pas sgo gsum gyi sgrib pa byang zhing dngos grub thob pa sgrub chen /
dgongs pa mnyam pa nyid du bzhag pa las sbyor ro //
mchan /
nyams dngos rmi lam ma nges paraH
zhal mthong gsung thos rig rtsal 'charaH
glegs bam char rgyun 'bab pa dngaH
seng ge glang chen zhon sogs rmiH
khyad par nyams rtogs rtsol med 'charaH
ma bslab chos kyi gter mdzod rdolaH
de tshe dngos grub blang bar byaH
sa ma yaH
rgya rgya rgyaH
e maH
shin tu yang zab dgongs pa'i gteraH
yang gsang thig le'i rgya rtags canaH
gdod ma'i mgon po klong chen pasaH
dpal gyi bsam yas mchims phu ruH
kho bo'i snying gi dbus su sbasaH
lo lnga'i bar du gsang rgya byasaH
da lta dus ngan snyigs ma'i tsheH
zab rgya spel ba'i snod dkon yangaH
gdug pa zhe sdang sbrul gyi loraH
lwa ba dkar po'i lding gur nangaH
ye shes dbyings kyi mkha' 'gro masaH
'di nas lo gsum 'das pa naH
thugs kyi sras mchog gsum yang 'byungaH
badzra'i ming can snying stobs cheH
dz+nyA na'i ming can grub pa'i gtsoH
rigs lnga'i ming 'dzin snyan ngag mkhanaH
de dag rnams la chos sgo 'byedaH
ces pa'i lung bstan ji bzhin duH
brgyud 'dzin snying gi bu rnams dngaH
kong smyon sbas pa'i rnal 'byor gyisaH
bskul ngor zab don bka' rgya bkrolaH
sman btsun tshe ring mched lnga dngaH
gza' rgod srog gi spu gri yisaH
thub par srungs shig dam tshig rgyaH
las can rnams kyi dpal du shogaH
!
yang gsang bla ma'i sgrub pa thig le'i rgya can gyi rjes chog tshogs kyi mchod pa bsod nams sprin gyi rol mo zhes bya ba bzhugs so //
na mo gu ra be /
gdod nas rnam grol 'od gsal gnyug ma'i dpyid //
sgyu 'phrul drwa ba'i lang tsho la chags pa'i //
rnam pa kun gyi mchog ldan mtshan dpe'i zhal //
kun mkhyen chos kyi rgyal po snying dbus rol //
gang gi gdan gsum rdo rje'i dkyil 'khor cher //
rmad byung tshogs gnyis dga' ston 'phel ba'i slad //
bsod nams sprin gyi 'dzum dkar las 'ongs pa'i //
don bzang gtam gyi rol mo gsar pa spro //
de la 'dir snyigs ma'i dus kyi thams cad mkhyen pa rig 'dzin 'jigs med gling pa'i dgongs gter nam mkha' mdzod kyi chos sde las byung ba'i yang gsang bla ma'i sgrub pa thig le'i rgya can gyi rjes chog tshogs kyi 'khor lo'i yan lag rtsa bar ma gsal ba dag spros pa la dga' bas bya bar 'dod pa'i tshe /
gzhung nas bshad pa'i yo byad spyi dang /
bye brag tu thabs shes bza' btung gi 'byor pa gya nom pa bcas bshams nas /
bdag mdun dbyer med kyi bskyed bzlas sngon du 'gro bas /
skabs su bab pa na /
brjod med don gyi bshags pas rgyud sbyangs pa'i rjes /
dang po byin gyis brlab pa ni /
hrIH
gzung ba rnam dag ye shes ka pA lar //
'dzin pa rang grol bla med dam tshig rdzas //
zung 'jug 'od gsal dbu mar sbyar ba las //
nam mkha' mdzod kyi 'khor lo'i sprin du gyur //
raM yaM khaM/
oM hU~M trAM hrIHAH
gnyis pa tshogs zhing spyan 'dren ni //
hrIH
gzhi dbyings ka dag don gyi pho brang nas //
gzhi snang lhun grub mtshan dper shar ba'i dpyid //
rig 'dzin bla ma yi dam DA ki'i tshogs //
'dod yon tshogs la spyan 'dren gshegs su gsol //
gu ru dz+nyA na badzra sa ma ya dzaHdzaH
gsum pa tshogs phud 'bul ba ni //
hrIH
lhun grub rdo rje phung po'i b+han+d+ha ru //
phung khams skye mched rang gsal gtor mar shar //
bla ma sprul sku'i lha tshogs thugs dam bskang //
gdan gsum lha skur smin pa'i dngos grub stsol //
'od gsal a ba d+hU ti'i b+han+d+ha ru //
zag bcas 'gro 'ong rlung khams gtor mar shar //
bla ma longs spyod rdzogs sku'i thugs dam bskang //
srog rtsol dbu mar thim pa'i dngos grub stsol //
rtsa gsum 'khor lo bzhi yi b+han+d+ha ru //
lugs 'byung thig le rnam bzhi gtor mar shar //
bla ma chos kyi sku yi thugs dam bskang //
lhan skyes bde ba chen po'i dngos grub stsol //
snying dbus mi shigs phyag rgya'i b+han+d+ha ru //
dug gsum rtog tshogs rang grol gtor mar shar //
bla ma ngo bo nyid sku'i thugs dam bskang //
ka dag lhun grub dbyer med dngos grub stsol //
thabs shes zung 'jug rin chen b+han+d+ha ru //
gtsang rme'i 'dzin pa bral ba'i tshogs gtor bshams /
bla ma he ru ka dpal thugs dam bskang //
gzung 'dzin dbyings su grol ba'i dngos grub stsol //
gu ru dz+nyA na badzra sa ma ya sarba ga Na tsakra pU dza hoH
bzhi pa bar pa bshags pa ni //
hrIH
yongs grub rig pa kun khyab rdo rje sems //
kun brtags 'khrul par 'khyams pa'i gzhan dbang gis //
sdom dang dam tshig 'gal ba'i sgrib pa kun //
zhal zas tshogs kyi mchod pas bshags par bgyi //
yi ge brgya pa brjod /
lnga pa bsgral zhing bstab pa ni //
hrIH
lugs 'byung 'khor bar 'khrul pa'i dgra dang bgegs //
rang grol gnyug ma don gyi mtshon chas bsgral //
phung khams skye mched zag med bdud rtsi'i sprin //
rtsa gsum dkyil 'khor lha tshogs zhal du sbyor //
ru dra ha la pany+tsa pU dza khA hi /
bar 'dir skong bshags rdo rje'i thol glus thugs dam bskang zhing tshogs la rol mthar tshim pa drug ldan gyi smon lam gdab /
spro na bdag nyid 'jug pa'i cho gas lam dbang yang blang bar bya'o //
drug pa lhag ma bsngo ba ni //
a kA ros brlab /
pheM pheM/
gcig dang du ma las 'das ye shes gar //
dkyil 'khor mu ran skyong ba'i lhag sdud tshogs //
'dir gshegs dpal gyi pham phab 'di longs la //
byang chub sgrub la 'tshe ba'i bar chad srungs //
u ts+tshiSh+Ta ba liM ta khA hi /
bdun pa thugs dam bskul ba ni //
gdung ba'i dbyangs dang rol mor bcas //
hrIH
ka dag nang gsal khyad chos drug ldan las //
lhun grub phra ba'i ye shes chen po'i rtsal //
zung 'jug kha sbyor yan lag bdun gyi gar //
rig 'dzin bla ma'i lha tshogs dbyings nas bzhengs //
'od gsal rdo rje snying po'i gsang lam nas //
snang bzhi mthar phyin dri med bshes gnyen zhabs //
'ja' lus 'pho chen rdo rje'i rol mo can //
kun mkhyen bla ma'i thugs rje'i dus la bab //
rgyal bstan snyigs mar gyur pa'i gzhan dbang gis //
yid dpyod mtshan ma'i gdung bas nyam thag tshe //
mgon po khyod las skyabs gzhan ma mchis pas //
dgongs brgyud 'pho ba thob pa'i rten 'brel sgrigs //
gzhi grol gnyug ma'i bden don rtogs pa'i mthus //
blos byas 'khrul pa'i snang cha sprin bzhin dengs //
mnyam par ma bzhag med pa'i ye shes klong //
spobs pa'i gter mdzod grol ba'i dbang mchog skur //
mngon sum chos nyid mthong zhing goms pa las //
gong 'phel dbyings kyi bkod pa lhun grub sbubs //
sku dang zhing khams tshad la phebs pa dang //
chos nyid zad sar skyel ba'i phrin las mdzod //
brgyad pa chad tho bya ba ni //
hrIH
/dus gsum rnam dag bde chen rdo rje'i dus //
rtog bral 'od gsal don gyi dpal chen pos //
dam la bzhag pa'i rig rtsal dregs tshogs kun //
mchod gtor bzhes la mtshan 'dzin dgra bgegs sgrol //
de 'og kun mkhyen chos kyi rgyal po yis //
'od gsal snying po'i lam mchog bstan pa'i tshe //
dbang bskur dam mnos srung ma'i tshogs rnams kun //
mchod gtor bzhes la zab gsang phrin las spel //
tha ma rig 'dzin 'jigs bral gling pa yis //
klong gsal dgongs pa'i gter rgya bkrol ba'i dus //
bstan pa skyong bar khas blangs dam can kun //
mchod gtor bzhes la phan bde'i dga' ston sgrubs //
dgu pa brtan ma skyong ba ni //
bshal chu oM AHhU~M gis brlab //
hrIH
lugs 'byung rten 'brel bcu gnyis snang cha kun //
bde stong d+hU tir thim pa'i ye shes rtsal //
bod skyong brtan ma'i tshogs rnams gtor ma longs //
gangs can skye 'gro bde ba'i phrin las mdzod //
ma ma hrIM hrIM ba liM ta khA hi /
bcu pa mnan pa bya ba ni //
hrIH
rnam thar gsum ldan rdo rje btsun mo'i klong //
gnyis 'dzin log 'dren dam sri 'byung po kun //
mnan no ka dag don gyi rgyas btab pas //
byang chub bar du ldang bar ma gyur cig
/satwaM b+ha ya nan /
bcu gcig dngos grub blang ba ni //
mchod cing bstod la /
hrIH
gdod nas grol ba'i rig pa byang chub sems //
'gag med sgyu 'phrul rdo rje'i rol mo can //
rig 'dzin bla ma'i dkyil 'khor lha tshogs kun //
bsnyen cing sgrub pa'i dam tshig them lags na //
dngos grub stsol ba'i dus la da babs pas //
gnyug ma'i phung khams skye mched chos rnams kun //
gsang ba gsum gyi thig ler mnyam sbyor bas //
sku bzhi'i go 'phang lhun gyis grub par stsol //
rtsa sngags mthar /
kA ya wA ka tsit+ta sarba sid+d+hi pha la hoH
bcu gnyis nongs pa bshags pa ni //
hrIH
rang bzhin rnam par dag pa'i ye shes la //
bshags dang bshags par bya ba las 'das phyir //
snang tshul glo bur 'khrul pa'i dri ma kun //
bden med sgyu ma'i dbyings su dag gyur cig
/yi ge brgya pa lan gsum brjod //
bcu gsum rtag chad mtha' bsal ba //
hrIH
rtag tu 'od gsal sems nyid thig le cher //
bskyed dang rdzogs pa'i spro bsdu ma dmigs kyang //
brtan g.yo snang srid bla ma'i dkyil 'khor lha //
zung 'jug rig stong rjen pa'i dbyings su yal /
a a aH
slar yang snang grags rtog pa'i chos rnams kun //
lha sngags chos sku'i phyag rgyar ro gcig pas //
gang 'dul thabs mkhas 'jug pa'i phrin las kyis //
rtag tu 'gro ba'i don la spyod par bya //
badzra dz+nyA na b+h+rU~M/
bcu bzhi pa bsngo smon bya ba ni //
hrIH
rtag dang chad pa'i pha mtha' las brgal ba'i //
rim gnyis zung 'jug dge tshogs ci mchis pa //
'khor gsum yongs grol dbyings su bsngos pa'i mthus //
kun kyang rnam kun mchog ldan thob par shog
/bco lnga shis pa brjod pa ni //
hrIH
gdod ma'i mgon po kun bzang 'od mtha' yas //
sgyu 'phrul drwa ba'i bdag nyid rdo rje sems //
dbyer med rig 'dzin bla ma'i byin rlabs kyis //
dgongs brgyud 'pho ba thob pa'i bkra shis shog
/sgrib gnyis gzung 'dzin 'ching ba dbyings su zhi //
ka dag lhun grub dbyer med rtogs pa rgyas //
rang snang dbang 'dus rlung sems dbu mar bsgral //
mchog gi phrin las 'grub pa'i bkra shis shog
/gzhan yang shis brjod ci rigs pas mtha' rgyas par bya'o //
bcu drug phan yon bstan pa ni //
rdo rje drwa ba las /
bsod nams nang nas tshogs 'khor mchog
/tshe 'dir bsam pa kun 'grub cing //
bgegs dang bar chad zhi ba dang //
phyi ma rig 'dzin rgyal ba'i zhing //
kun tu bzang po thob par 'gyur //
zhes sogs smos kyis mi ldang ba yod do //
gzod nas driX med \u0f37 zab gsal rdo rje'i dbyings //
snying rje'i 'odaX zeraX stong du 'bar ba'i dpyid //
yongs rdzogs bstan pa'i nyi ma gsar pa zhig
/skal bzang grub pa'i mkha' la rtag tu shar //
mgon de'i sgrub pa'i thabs tshul nyi gzhon gyis //
drang pa'i blo gros ut+pal mig bye bas //
tshogs mchod bsod nams sbrang rtsi'i sprin gyi rgyun //
don gnyer ra yig gnyis pa'i gsos su smin //
de las byung ba'i dge tshogs ji snyed des //
'gro kun nang gi de nyid la brten nas //
sa bcu lam lnga'i pha mtha' las brgal ba'i //
grags pas srid zhi'i khams kun mdzes gyur cig
/ces brjod bya dang rjod byed gnyis ka zab mo'i phyogs nas drangs pa'i yang gsang bla ma'i sgrub pa thig le'i rgya can gyi tshogs mchod bsod nams sprin gyi rol mo zhes bya ba 'di ni /
don gnyer can dag gis yun ring du gsol ba btab pa'i ngor /
lam 'di la mi phyed pa'i dad pa brtan pas smra ba'i skal bzang cung zad thob pa /
gzhon nu 'jigs med mkhyen brtse'i zlos gar gyis rang lo bcu bdun par dben pa'i brag skyibs shig tu gang shar yud tsam la sbyar ba las slar yang gsal bar bgyis pa'o //
sarba mang+ga laM b+hU yA tra /
!
yang gsang bla ma'i sgrub pa thig le'i rgya can gyi smin byed ye shes mchog sbyin zhes bya ba bzhugs so //
na mo gu ra be /
dri med ka dag chos kyi sku
/mkhyen brtse'i 'od zer longs spyod rdzogs //
gang 'dul sprul pa'i rnam rol can //
phyag 'tshal rig 'dzin bla ma la'o //
gang de'i rdo rje'i rnal 'byor dang //
rjes su 'brel ba'i smin byed kyis //
rnam grol ye shes mchog sbyin pa //
skal bzang slob ma'i don du dbye //
de yang dben zhing nyams dga'i gnas //
byin rlabs bkra shis 'byung ba'i sar //
mkha' 'gro 'du ba'i dus kyi tshe //
dkyil 'khor dmar zlum bkod legs steng //
phyi nang gsang ba'i dbang rdzas dang //
tshogs kyi mchod gtor bzang du bsham //
bsnyen rdzogs rtogs ldan rnal 'byor pas //
bdag mdun dbyer med bskyed bzlas dang //
rig pa'i me tog dor ba yis //
ye shes dkyil 'khor 'jug pa'i rjes //
dad ldan dam tshig srung nus pa'i //
slob ma khrus byas gral la 'khod //
bgegs phral srung ba'i 'khor lo bsgom //
lo rgyus mtshams sbyar maN+Dal 'bul //
de nas gsol ba gdab pa ni //
sangs rgyas kun gyi ye shes sku
/rdo rje'i slob dpon bdag la dgongs //
rig 'dzin bla ma'i dkyil 'khor du //
'jug cing smin pa'i bka' drin stsol //
lan gsum skyabs sems sdom gsum sbyin //
ye shes dbab cing gnyis med bstim //
de nas bum pa spyi bor bskur /
hrIH
ka dag gzhon nu bum sku'i grong khyer du //
lhun grub snang stong bla ma'i dkyil 'khor shar //
zung 'jug bdud rtsi'i rgyun gyis dbang bskur bas //
phung khams skye mched lha skur dag par shog
/rtsa sngags dang /
nirma kA ya a b+hi Shiny+tsa oM/
rjes 'brel bskyed pa'i rim pa dang //
bzhugs stangs rnam pa gsum la bslab //
bla ma'i snang brnyan spyi bor bzhag
/oM/
rig gdangs chos nyid mngon sum gzhal yas su //
nyams snang gong 'phel 'ja' zer thig le'i klong //
rig pa tshad phebs don gyi bla ma'i skus /
chos zad blo 'das chen por dbang bskur ro //
badzra kA ya a b+hi Shiny+tsa mi /
myong grol bdud rtsi mgrin par sbyin //
hrIH
phyi snod rtsa gsum 'khor lo'i b+han+d+ha ru //
nang bcud bde chen byang sems bdud rtsir bskyil //
deng 'dir skal ldan khyod la sbyin pa yis //
srog rtsol dbu ma'i dbyings su rdzogs par shog
/saM b+ho kA ya a b+hi Shiny+tsa AH
rjes 'brel gzigs stangs rnam gsum dang //
rlung gi gnad la bslab pa'i rjes //
thun mong bzlas pa'i lung sbyin zhing /
khyad par rig 'dzin srog 'khor ni //
tshar gcig bklags la spyi bor bzhag
/AH
sras bcas rgyal ba kun gyi rdo rje'i gsung //
yi ge'i 'khor lor shar bas dbang bskur bas //
las rlung ye shes khams su rnam dag pa'i //
chos kyi rgyal srid mchog la dbang bsgyur shog
/badzra wA ka a b+hi Shiny+tsa mi /
shes rab gzung ma byin brlabs sbyin //
hrIH
bcu drug dga' ba stong pa'i pho nya mo //
yid 'ong sna tshogs gzugs can 'di gtad cing //
lhan skyes thar pa bsten pa'i dbang bskur bas //
rtog tshogs bde stong chen por smin par shog
/d+harma kA ya a b+hi Shiny+tsa hU~M/
rdor sems yab yum nga rgyal gyis //
snyoms 'jug bde chen ye shes bskyed //
rjes 'brel bde stong don ngo sprod //
DA ma ru dang kha T+wAM sogs //
brtul zhugs spyod pa'i yo byad sbyin //
hU~M/
phyi dang nang gi gnas yul dur khrod kun //
rdo rje'i brtul zhugs gcig gis bgrod pa'i slad //
dpa' bo DA ki'i phyag rgyas dbang bskur bas //
nye rgyu'i spyod pas 'bras bu mthar phyin shog
/badzra tsit+ta a b+hi Shiny+tsa mi /
rdo rje sems dpa'i me long bstan //
hrIH
gzhi dbyings ka dag gnyug ma'i dwangs shel las //
gzhi snang lhun grub rig pa'i 'ja' zer shar //
zung 'jug dpe don 'brel ba'i dbang bskur bas //
sku dang ye shes dbyer med mngon gyur shog
/dz+nyA na kA ya a b+hi Shiny+tsa hrIH
rjes 'brel gnyis kas mnyam gzhag ngang //
a zhes dgongs pa'i drod gtad cing //
phaT kyis rig rtsal gong du spar //
zab mo'i lta sgom spyod 'bras dang //
snang bzhi'i 'char tshul ngo sprad cing //
snying tig glegs bam spyi bor bzhag
/oM AHhU~M/
kun bzang rdo rje sems dpa' dga' rab rje //
'jam dpal bshes gnyen shrI siM ha dang //
dz+nyA na sU tra 'chi med pad+ma 'byung //
'od gsal snying po'i shing rta bi ma la //
dbyer med kun mkhyen chos kyi rgyal po yi //
sku gsung thugs dang yon tan phrin las kyis //
deng 'dir skal ldan khyod la byin brlabs pas //
cir snang sgyu 'phrul drwa ba'i 'khor lor shar //
sgrar grags mi shigs rdo rje'i dbyangs su smin //
ka dag rig pa gdod ma'i gnas lugs rtogs //
lhun grub snang ba rnam bzhi'i rtsal rdzogs nas //
tshe gcig 'ja' lus rdo rje'i srog 'grub shog
/badzra kA ya wA ka tsit+ta gu Na karma sarba sid+d+hi a b+hi Shiny+tsa mi /
rjes su shis brjod me tog 'thor //
dam tshig khas blang gtang rag phul //
dga' ston tshogs kyi 'khor lo dang //
rdo rje'i glu dang gar la rol //
de ltar rigs rnams kun 'dus pa //
yang gsang bla ma'i sgrub pa ni //
'od gsal thig le'i rgya can gyi //
smin byed ye shes mchog sbyin 'di //
gangs ri thod dkar o rgyan rdzong //
'od zer sprin gyi skyed tshal du //
gtad med kun tu rgyu ba yi //
rnal 'byor 'jigs pa med pas sbyar //
dge bas skal bzang slob ma rnams //
kun mkhyen bla ma'i ye shes skus //
mngon sum nyid du rjes bzung nas //
gdod ma'i gzhi dbyings grol gyur cig
/sa ma ya /
gu h+ya /
!
yang gsang bla ma'i sgrub pa thig le'i rgya can las /
myong grol ril bu'i sgrub thabs bzhugs /
na mo bi ma la rasmi pA dA ya /
grub pa'i bdud rtsis skal bzang la //
grub gnyis dga' ston mchog sbyin pa //
grub pa'i ril bu'i sbyor ba ni //
grub rig rgya mtsho'i gsung bzhin spel //
de yang dben zhing nyams dga'i gnas //
bkra shis byin chags sgrub khang du //
yar mar mkha' 'gro 'du ba'i dus //
bzang drug 'bras gsum gtsor gyur pa'i //
sman sna tshogs pa'i phye ma la //
a mri ta dang skye bdun sha
/phabs gta'i tshul du legs btab ste //
gur gum chu yis ril bu bya /
b+han+d+ha dum bu gsum par blugs //
de steng rig 'dzin srog 'khor dang /
kha gcod mkhar ba'i maN+Da lar //
rdo rje sems dpa'i me long dgod //
dar dmar lding gur mdzes par dbub //
sman raka gtor tshogs mchod pas bskor //
skyabs sems sngon du 'gro ba yis //
rang nyid gnyug ma'i he ru ka'i //
gsal snang rdzogs pa'i nga rgyal bcas //
bgegs bskrad srung 'khor nan tan bya //
mos gus gdung ba'i shugs bskyed la //
spos rol dang bcas ye shes dbab //
gnas dang mchod rdzas byin gyis brlab //
dngos gzhir bdag mdun dbyer med pa'i //
bskyed bzlas rjes su 'dzab khang dbye //
bdag gi thugs srog sngags phreng las //
'od zer dpag tu med pa 'phros //
rdo rje'i gzungs thag la brten nas //
bde skyong bum pa'i nang du song //
rig 'dzin bla ma'i thugs rgyud bskul //
de las 'od zer phyogs bcur 'phros //
'phags mchod 'gro kun smin grol bkod //
rtsa gsum dkyil 'khor rab 'byams kyi //
sku gsung thugs kyi byin rlabs dang //
brtan dang g.yo ba'i dwangs bcud sogs //
dngos grub rnam gnyis tshur bsdus nas //
bla ma'i gnas gsum thim pa yis //
mchog tu mi 'gyur bde bas mnyes //
sku las ye shes bdud rtsi'i rgyun //
dpag med babs nas ril bur thim //
dngos grub kun gyi dbyig tu bsam //
dbyangs gsal rten snying dang bcas pa'i //
rtsa sngags chu bo'i gzhung bzhin bzla //
skabs su dbyangs kyi rta la bskyon //
thun drug tshogs kyi 'khor los mchod //
de ltar rtse gcig 'bad pa yis //
dngos nyams rmi lam ma nges par //
rig 'dzin bla ma'i zhal mthong zhing //
lung bstan dbugs dbyung thob pa dang //
'od dang sgra dang dri bzang 'thul //
b+han+d+ha 'phar dang ril bu 'phel //
de sogs 'grub pa'i rtags mthong nas //
ril bu rigs 'dus bla mar bskyed //
bdag 'jug tshul gyis dngos grub blang //
gzhan la smin byed cho gas sbyin //
'dis ni nad gdon sdig sgrib zhi //
tshe bsod dpal 'byor yon tan rgyas /
khyad par rig 'dzin brgyud pa yis //
byin rlabs nyams rtogs rtsol med 'char //
phyi ma mkha' spyod rdo rje'i zhing //
dpa' bo DA ki'i gzugs su 'gyur //
de phyir mchog tu gces par zungs //
sa ma ya /
zhes pa'ang gter gzhung rtsa ba'i rdo rje'i tshig gi dgongs pa las kun mkhyen bla ma'i byin rlabs las rang shar ba'i tshul gyis rnal 'byor pa a b+hA yas gangs ri thod dkar o rgyan rdzong 'od zer sprin gyi skyed mos tshal du dmar phyogs mkha' 'gro 'du ba'i dus kyi dge mtshan phun sum tshogs pa'i nyin sbyar ba'o /
!
/yang gsang bla ma'i sgrub pa thig le'i rgya can gyi bsnyen yig grub gnyis shing rta zhes bya ba bzhugs so //
na mo gu ru bi ma la rasmi pA dA ya /
dri med 'od gsal rdo rje snying po'i dbyings //
snang bzhi'i 'dzum zer gsar pa dang sbyar bas //
'ja' lus 'pho ba chen po'i gseng lam mchog
/dbye mdzad rig 'dzin bla mas rtag tu skyongs //
de la 'dir rig 'dzin bla ma'i sgrub pa yang gsang thig le'i rgya can gyi lam zab mo la brten nas byin rlabs don gyi ye shes snying dbus su zhugs pas tshe gcig gis 'ja' lus rdo rje'i go 'phang thob par 'dod pa'i gang zag gis /
shin tu dben zhing nyams dga' la yid dang rjes su mthun pa'i nags khrod dam /
gangs khrod /
ri sul sogs grub pa'i skye bos bsten pa'i sman ljongs su sbyor ba /
dngos gzhi /
rjes kyi rim pa gsum gyis nyams su blang bar bya ba las /
dang po ni /
dal 'byor gyi rten 'di nyid rnyed dka' zhing nam 'chi ba'i cha med pa dang /
shi ba'i 'og tu las 'ba' zhig gi rjes su 'brangs te khams gsum gang du skyes kyang sdug bsngal gyi rang bzhin las ma 'das pas /
da res sdug bsngal can gyi 'khor ba 'di las bdag gzhan sems can thams cad thar pa zhig ci nas kyang bgyi'o snyam pa'i skyes bu chen po'i blos /
skyabs sems nas bla ma'i rnal 'byor gyi bar sngon 'gro'i rim pa rnams mthar phyin pa sngon du song bas lam 'dir 'jug pa'i tshe /
mar ngo'i tshes bcu sogs dmar phyogs kyi gza' skar sbyor byed shis pa'i nyin /
gnas khang byi dor bya zhing /
rig 'dzin bla ma'i dam tshig gi snang brnyan bris 'bur gang rigs 'byor na bshams pa'i mdun du stegs kyi khar 'od lnga'i thig le'i dkyil 'khor rdul tshon nam ras bris skabs dang sbyar ba'i dbus su many+dzi'i steng b+han+d+ha dum bu gsum pa dpral ba rang la bstan pa'i nang rig 'dzin gyi srog 'khor dpal gyi gdu bu bris sgrub tshad ldan bgyis pa dang /
brgyud pa 'di nyid las 'ongs pa'i sel med kyi bdud rtsi chos sman /
rin po che sna tshogs /
sman sna tshogs /
'bru sna tshogs bcas kyis gtams pa'i khar dar dmar gyi lding gur dbub /
de'i mdun du bla gtor dmar po pad 'dab bzhi pa rgyan ldan /
g.yas g.yon du sman raka
/mtha' skor du nyer spyod dang /
tshogs kyi 'khor lo'i yo byad ji ltar rigs pa bshams pas mtshon nye bar mkho ba'i yo byad rnams tshags su tshud par bya'o //
gnyis pa dngos gzhi ni /
de nas srod thun gyi snga logs su stan bde ba la bsam gtan gyi spyod lam dang ldan pas 'khod nas sngon 'gro'i rim pas blo rgyud sbyangs pa'i mthar /
rang nyid skad cig gis dpal rta mchog rol pa sogs las kyi khro bo gnyug ma'i he ru ka gang yang rung ba'i nga rgyal gyis gzhi bgegs la gtor ma byin zhing rdo rje'i srung ba'i 'khor los phyogs mtshams thams cad bcings pa dang /
rgyal chen bzhi la bar chad zhi ba'i phrin las bcol nas tho 'dzugs pa sogs bsnyen yig spyi 'gro ltar shes par byas nas /
skabs don gyi khyad par /
mdun gyi nam mkhar skyabs gnas kun 'dus rtsa ba'i bla ma dang dbyer med pa'i kun mkhyen chos kyi rgyal po zhi 'dzum mtshan dpe'i gzi byin phun sum tshogs par gsal btab la /
bdag gzhan sems can thams cad sgo gsum 'jug pa gcig pas skyabs su 'gro ba'i dmigs rnam kun rdzob tsam du byas pa'i mthar /
skyabs yul dang rang sems dbyer med pa'i chos nyid bsam gyis mi khyab pa'i ye shes ngo bo stong pa chos sku
/rang bzhin gsal ba longs sku
/thugs rje zung 'jug sprul pa'i sku ste sku gsum rang chas su bzhugs pa'i don la dran pa nye bar bzhag pa don dam pa'i skyabs 'gro
/rang gzhan sems can thams cad 'khor ba las bsgral 'dod kyi kun rdzob byang chub kyi sems de nyid /
don dam par cir yang ma grub cing /
kun rdzob tu cir yang 'char ba'i gnas lugs stong dang rten 'byung dbyer med pa'i ngang du mnyam par 'jog pa don dam gyi sems bskyed /
gzod ma nas gzung 'dzin gyi 'khrul pas gos ma myong ba'i 'od gsal gnyug ma'i ngang du kun brtags glo bur gyi gdon bgegs thams cad rang bzhin med pa'i lta bas rgyas 'debs pa khyad par gyi srung 'khor /
tshogs drug gi snang ba gang shar thams cad /
shar tsam nas gzung 'dzin gyi mdud pa rang grol du zhig pas cir snang phyi nang gsang ba'i mchod sprin du shar ba dag pa rab 'byams ye shes chen po'i byin 'beb pa rnams gzhung gi tshig don dang rjes su mthun par nan tan gyis gsal gdab rjes /
bskyed rim dngos gzhi'i char /
nyams su myong yang bsam brjod kyi spros pa las 'das pa'i rig stong rjen pa skad cig ma'i rang rtsal las snang bzhi'i 'char tshul pha mthar son pa'i rten 'byung gi snang cha ma 'gags pa rang shar ba'i tshul gyis yongs grub dag mnyam chen po'i lha'i gsal snang la sems zin pa na /
'od zer gyi 'phro 'dus kun rdzob tsam du ye shes pa spyan drangs shing bstims la /
don dam par lha dang rang sems dbyer med du shes pas rab lta ba mjal ba'i phyag dang /
cir snang nam mkha' mdzod kyi mchod pa'i sprin chen por spro ba dang /
sgyu ma dang rmi lam gyi tshul ltar snang yang zhen pa ma grub pa'i ye shes sgyu ma'i gsang gsum gyi yon tan rjes su dran pas bstod pa rnams las gzhung las 'byung ba ltar dang /
bzlas dmigs dngos ni /
rang gi lus kyi nang stong chen sgrib thogs dang bral ba phru ma phus btab pa lta bu'i dbus kyi thugs ka'i thad drang du 'od lnga'i thig le zlum 'khyil gyi dbus mthing ga khyab pa chen po'i klong na ye shes sems dpa' kun bzang yab yum gyi thugs dbus tsit+ta mchong gur phub pa lta bu'i dbus su pad+ma nyi zla'i gdan gyi steng du /
sems nyid gnyug ma'i dbyings kyi ngo bo hU~M yig mthing gsal gyi mthar rig pa rdo rje lu gu rgyud yi ge'i gzugs su shar ba'i sngags phreng spu shad kyis bris pa lta bu mthing gsal 'od zer kha dog lnga ldan du 'phro ba g.yas skor du gnas pa las /
'od zer bun long gis 'phros pa'i rtse las mchod pa'i rnam grangs bsam gyis mi khyab pa spros te dus gsum gyi bde bar gshegs pa sras dang bcas pa dang /
khyad par du 'od gsal rdzogs pa chen po snying tig gi brgyud pa'i bla ma rnams la thugs mnyes pa'i mchod pa phul bar bsam pa bsnyen pa /
'od zer mar 'phros rigs drug gi sems can thams cad la phog pas sdig sgrib bag chags dang bcas pa sbyangs te phyi snod 'og min gyi zhing dang /
nang bcud rig 'dzin bla ma'i skur lam lam gsal 'debs pa sgrub pa /
'od zer tshur 'dus bdag la thim pas rang gi lus ngag yid gsum tha mal du 'dzin pa'i dri ma sbyangs te /
sgo gsum rdo rje gsum gyi ngo bor byin gyis brlabs pas mchog dang thun mong gi dngos grub thams cad lhun gyis grub par bsam pa sgrub chen /
de las 'od zer spro bsdus mtshon pa'i 'khor gsum gyi rtog tshogs thams cad gzod ma nas rang bzhin gyis ma grub pa'i 'od gsal rdzogs pa chen po ka dag gi gnas lugs la mnyam par 'jog pa las sbyor te /
tshul de lta bu'i dmigs gnad dang ma bral ba'i ngang nas bzlas pa ci nus byas rjes mchod bstod dngos grub blang zhing tshogs kyi mchod pa'ang byas la /
snod bcud thams cad 'od gsal du sbyangs pa'i nang gsal gyi rig pa thim la ma rmugs pa'i ngang du khams gso /
tho rangs ldang ba'i dus la babs pa na skad cig gis dwangs pa'i mkha' la 'ja' tshon shar ba ltar snang stong zung 'jug sgyu ma'i lha skur ldang zhing thor thun /
snga thun /
dgong thun /
srod thun te thun bzhi'i rim pas 'bum phrag bcu gnyis kha skong dang bcas pa bzla ba ni grangs kyi bsnyen pa dang /
zla ba drug la sogs par brtson pa dus kyi bsnyen pa dang /
gzhung nas gsungs pa'i rtags rnams rdzogs pa'i bar bslab pa mtshan ma'i bsnyen pa ste /
brtson 'grus dang dbang po'i rim pa ltar nyams su blangs pas /
don brgyud kyi byin rlabs snying dbus su zhugs pas sde gsum rdzogs pa chen po'i tshig dang don gyi cha la spobs pa'i gter chen po grol zhing /
ring por mi thogs par snang bzhi'i ye shes mthar phyin par 'gyur ba ni nges pa'o //
de ltar nyams su blang ba'i thun mtshams su snga dgong gi zer gnyis la lhun grub rdo rje lu gu rgyud kyi snang ba la gzir zhing /
srod dang tho rangs sogs rlung rig dwangs pa'i skabs gtum mo bsgom pa dang khregs chod kyi lta ba bskyangs te /
mdor na stan thog gcig tu dbang bzhi'i lam rdzogs par nyams su blang bar bya'o //
gsum pa rjes ni /
sgrub pa thon pa'i tshe yar ngo'i tshes bcu sogs dus tshes shis pa'i sngar nyin nas tshogs kyi yo byad dang /
dngos grub len pa'i rdzas sogs 'du byas la /
tho rangs snga bar langs nas las gzhung bsrangs shing bzlas pa 'os 'tsham gyi rjes tshogs kyi mchod pa bya zhing /
skya rengs shar ba'i dus la babs pa na spyi bshags ye shes sku mchog gis dam tshig nyams chag bshags /
sgrub pa'i rdzas la byin 'beb dang /
mchod bstod sngon du 'gro bas dngos grub blang zhing /
sgrub rdzas rnams gnas gsum du gtugs la myang /
b+han+d+ha srog 'khor dang bcas pa 'bral med du 'chang /
nongs bshags nas bzung ste shis pa brjod pa'i bar tshogs mchod nas 'byung ba ltar dang /
gzhan yang bkra shis pa rgya cher brjod cing rgyal chen la gtang rag gi mchod bstod dang gshegs gsol bya /
de nas rang gi chos dang mthun pa'i grogs dam tshig ldan pa re gnyis dang rim gyis 'phrad pa sogs gsang ba spyi'i lugs bzhin shes par bya'o //
gang du zhugs pas mchog dang thun mong gi
/grub gnyis nor bu'i do shal 'dzin bzod pa //
yang gsang bla ma bsnyen cing sgrub pa'i tshul //
rig pa 'dzin pa dga' ba'i shing rta che //
nyung gsal snying por dril nas bkod pa yi //
bsod nams zla shel bye ba'i snyems 'chang bas //
srid zhi'i rgud pa'i mun pa kun bcil nas //
'ja' lus rdo rje'i lang 'tsho rgyas gyur cig
/ces pa'ang dad pa dang dam tshig gis rgyud phyug cing rnam par dpyod pa'i blo gros can a b+hA ya shrI mAM gyis nan tan chen pos gsol ba btab pa las /
kun mkhyen bla ma dgyes pa'i 'bangs bya bral ba mkhyen brtse'i dbang pos 'og min bla ma'i gdan sa dpal ldan pad+ma 'od gling du snang gsal zhig gi ngogs su shar mar bris pa dge legs kyi snang ba mchog tu 'bar ba'i rgyur gyur cig
/shu b+haM//

//
