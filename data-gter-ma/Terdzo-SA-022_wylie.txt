@#//
klu gtor gdengs can 'dod 'jo zhes bya ba bzhugs //
oM swasti /
'phags mchog thugs rje'i gter mnga' ba //
'jig rten mgon la gus btud nas //
gdengs can 'dod 'jo bdud rtsi'i gter //
gtor ma'i cho ga mdo tsam spel //
de la sbyor ba yo byad kyi bsham dang /
dngos gzhi cho ga'i bya ba'o //
dang po ni /
klu gnas pa'i gzhi sogs gtsang ma'i sar maN+Dal dkar po'i khar me tog tshom bu dgu bkod /
de'i mdun du rin po che'i snod du klu sman dang dkar gsum mngar gsum sbyar ba'i zan ril lam bshos zlum /
'bru dang rin po che dang dar zab sogs rdzas bye brag pa rnams kyis bskor ba dang /
klu sman 'o ma dang chu gtsang gis bran pa'i bum pa rnams bsham /
bsdu na maN+Dal sogs med par klu sman sbyar ba'i ril bu dang 'o ma'i chab tsam la brten pas rung zhing /
sgrub pa po yo byad dang bcas pa gtsang zhing dag pas las la 'jug pa'o //
gnyis pa dngos gzhi cho ga ni /
skyabs sems tshad med bsgom pa rnams sngon du 'gro bas /
oM swa b+hA wa shud+d+haHsarba d+harmA:swa b+hA wa shud+d+ho\u0f85 haM/
stong pa'i ngang las pad+ma dang zla ba'i gdan la hrIHlas rang nyid 'phags pa thugs rje chen po sku mdog dkar gsal zhi zhing 'dzum pa'i nyams can /
g.yas mchog sbyin dang g.yon pad+ma dkar po'i sdong bu 'dzin pa dar gyi na bza' dang rin po che'i rgyan can mtshan dpe'i gzi byin mchog tu 'bar ba sems skyil gyis bzhugs pa'i spyi bor oM/
mgrin par AH
thugs kar hU~M/
de las 'od zer 'phros pas 'phags pa spyan ras gzigs rgyal ba rab 'byams kyis bskor ba badzra sa mA dzaHsa spyan drang /
ar+g+haM sogs kyis mchod /
dzaHhU~M baM hoH
gnyis su med par gyur /
slar yang thugs ka'i 'od kyis dbang lha 'khor bcas spyan drangs /
sngar bzhin mchod /
de bzhin gshegs pa thams cad kyis bdag la dbang bskur du gsol /
oM sarba ta thA ga ta a b+hi She ka ta sa ma ya shrI hU~M/
zhes dbang bskur /
sku gang /
dri ma dag
/chu'i lhag ma yar lud pa las 'od dpag med kyis dbu brgyan /
dbang lha rang la bstim /
slar yang snying gar zla ba la hrIHyig dkar po yi ge drug gis bskor ba'i 'od zer spro bsdu dang sbyar te ma Ni brgya rtsa sogs bzlas nas sngar bzhin mchod /
skyon gyis ma gos sku mdog dkar //
zhes sogs kyis bstod nas lha'i nga rgyal la gnas par bya'o //
de nas mchod rdzas rnams rdo rje gnod sbyin gyi rgyas oM badzra yak+Sha hU~M/
zhes dang rdo rje me'i rgyas /
oM badzra dz+wa la a na la ha na da ha pa tsa ma tha b+hany+dza ra Na hU~M phaT/
ces pas bsang /
swa b+hA was sbyang /
mchod rdzas rnams stong par gyur /
stong pa'i ngang las b+h+rU~M las rin po che'i snod yangs shing rgya che ba'i nang du bcud rnams oM AHhU~M las byung ba'i phun sum tshogs pa'i longs spyod 'dod yon lnga'i rang bzhin /
byed las klu'i nad rnams zhi zhing dbang po drug la bde ba'i dpal du 'char ba'i bdud rtsi mi 'dzad bsam gyis mi khyab par gyur /
rdo rje bsdams pa'i rgyas /
oM a kA ro mu khaM sarba d+harmA NAM Ad+ya nut+pan+na twa ta oM AHhU~M phaT swA hA dang /
nam mkha' mdzod kyi sngags rgyas byin gyis brlab /
mdun gyi rten rnams bsang sbyang /
stong pa'i ngang las rin po che'i brag ri bya skyibs can mkha' lding gi gnod pas mi brdzi ba'i mdun du mtsho dang rdzing bu dang ne'u gsing dang skyed mos tshal la sogs pas bskor ba'i pho brang yid du 'ong ba'i dbus su pad dkar 'dab ma brgyad pa'i lte bar klu rgyal ba ru Na dkar po /
shar du mtha' yas sngon po /
lhor pad+ma dkar po /
nub tu 'jog po dmar po /
byang du nor rgyas ljang gu
/mer dung skyong dkar po /
srin por stobs rgyu ljang gu
/rlung du rigs ldan sngon po /
dbang ldan du pad chen ser po ste thams cad kyang stod lha'i lus can mdzes 'dzum sbrul mgo'i gdengs ka can phyag gnyis thal mo sbyar ba /
dar dang rin po che'i rgyan gyis brgyan pa sku smad sbrul du 'khyil ba /
klu rigs grangs med pa'i 'khor gyis bskor bar gyur /
lcags kyu'i rgya bcings te /
rang gi snying ga'i sa bon las byung ba'i 'od zer gyis ba ru Na dang klu chen brgyad sogs klu dang sa bdag thams cad spyan drangs par bsam la /
oM ba ta li ba ta li ma hA ba ta li hU~M hU~M dzaHdzaHswA hA/
oM/
klu rgyal mtha' yas nor rgyas bu //
'jog po dang ni stobs kyis rgyu //
pad+ma pad+ma chen po dang //
dung skyong dang ni rigs ldan no //
lha mo lha mo chen mo dang //
zla ba'i spyi gtsug spyi gtsug che //
dbyug 'dzin dbyug 'dzin chen po dang //
sog ma med dang hu luN+Da //
dga' bo dang ni nye dga' bo //
rgya mtsho rgya mtsho chen po dang //
tsha ba tsha ba chen po dang //
dpal gyi 'od dang 'od po che //
rin chen 'od dang gzugs mdzes dang //
gzugs mdzes chen po sbrul bzang dang //
lto 'phye chen po tshi li dang //
tshi li chen po rnams dang ni //
mchod pa'i gnas 'dir gshegs su gsol //
oM A gats+tsha A gats+tsha ma hA nA ga a d+hi pa ta ye sarba b+hur+b+hu wa phruM phu swA hA/
zhes mdun du byon par bsam la /
dzaHhU~M baM hoH
gnyis su med par bstim /
pad+ma ka ma la ya satwaM/
yid 'ong dgyes pa'i zhing khams su /
pad+ma'i gdan la zhi ba dang //
dge ba'i thugs kyis bzhugs nas kyang //
bdag cag re ba skong bar mdzod //
ces pas gnod 'tshe'i bsam sbyor can rnams kyang dgyes shing ngo 'thon du bzhugs pa'i klu rnams kyi mtha' 'od kyis bskor bas gtor ma ma thob kyi bar phyir 'gro sa med par bsam mo //
de nas /
ma hA nA ga a d+hi pa ta ye gr-ih+Ni daM ar+g+haM swA hA/
de bzhin du /
shab+da'i bar gyis mchod /
sam+b+hA ra dang mtshan bzhi brjod nas mchog sbyin gyi rgya bcas la /
phyag g.yas mchog sbyin mthil nyid du //
a las zla steng hrIHdkar po //
de las sim byed bdud rtsi'i rgyun //
babs pas snod khengs phyir lud pa //
klu gnyan sa bdag la las 'thung //
'ga' zhig khrus byed rtse zhing rol //
lus nyams sos shing bde dga' yis //
tshims shing lha lus thob par gyur //
oM ba su kI maM swA hA/
zhes chu rgyun sbreng bzhin du brgya rtsa sogs bzlas nas /
oM hi li hi li ma hA hi li phruM phu swA hA/
lan gsum /
oM b+hak+Sha ya b+hak+Sha ya sa ma ya tiSh+Tha phruM phu swA hA/
zhes bdun dang /
oM nA ga rA dza sa pa ri wA ra a kA ro btags pa lan bdun gyis sam /
spro na so so'i ming sngags /
oM ba ru Na ye :
oM a nan+ta ye :
oM shang+kha pA la ye :
oM pad+ma ye :
oM karko Ta ye :
oM tak+Sha ka ye :
oM ku lu ka ye :
oM ba su kI ye :
oM ma hA pad+ma ye :
zhes pa'i mthar a kA ro btags pas gtor ma phul nas /
gdengs ka nor bu 'bar ba'i 'od zer gyis //
sa 'og mun pa'i tshogs rnams rab 'joms shing //
bstan la rab dga' mthu stobs bsam mi khyab //
klu rgyal 'khor dang bcas la phyag 'tshal lo //
oM/
klu rgyal mtha' yas nor rgyas bu //
'jog po dang ni stobs kyis rgyu //
pad+ma pad+ma chen po dang //
dung skyong dang ni rigs ldan no //
lha mo lha mo chen mo dang //
zla ba'i spyi gtsug spyi gtsug che //
dbyug 'dzin dbyug 'dzin chen po dang //
sog ma med dang hu luN+Da //
dga' bo dang ni nye dga' bo //
rgya mtsho rgya mtsho chen po dang //
tsha ba tsha ba chen po dang //
dpal gyi 'od dang 'od po che //
rin chen 'od dang gzugs mdzes dang //
gzugs mdzes chen po sbrul bzang dang //
lto 'phye chen po tshi li dang //
tshi li chen po rnams dang ni //
zhes brjod pa'i mthar /
klu chen 'khor bcas gtor ma bzhes //
mdzes pa'i dkar gsum gtor ma 'di //
mngar gsum 'o ma'i rgya mtsho che //
rin chen phreng ba'i them skas can //
klu yi gnod pa skyob byed pa //
mthun pa'i rdzas su 'di gyur cig
/bdag dang yon bdag 'khor bcas la //
klu las gyur pa'i gnod pa ni //
mthong ba'i dug dang reg pa'i dug
/bsam ngan dug nad kha rlangs dug
/de la sogs pa'i dug rnams kun //
yud tsam gyis ni zhi gyur cig
/bdag las gces pa'i rdzas khyer la //
bdag la gnod pa ma byed par //
gnod pa'i bsam pa zhi ba dang //
pha ma lta bu'i sems kyis ltos //
zhes pa'i mthar /
ye d+harmA dang /
sdig pa ci yang mi bya ste //
dge ba phun sum tshogs par spyad //
rang gi sems ni yongs su 'dul //
'di ni sangs rgyas bstan pa yin //
zhes sogs chos kyi sbyin pa ci rigs bya /
klu rnams kyi sgrib pa sbyong ba'i ched du /
na mo rat+na tra yA ya /
oM kaM ka ni kaM ka ni /
ro tsa ni ro tsa ni /
tro Ta ni tro Ta ni /
trA sa ni trA sa ni /
pra ti ha na pra ti ha na /
sarba karma pa raM pa rA Ni me sarba satwa nAny+tsa swA hA/
ci nus bzla /
sa bdag klu gnyan thams cad kyi /
lus kyi na tsha sos gyur cig
/sems kyi sdug bsngal zhi gyur cig
/yan lag nyams dang nying lag nyams //
nyams pa'i lus rnams sos gyur cig
/mkha' las bye tshan babs pa dang //
sha khrag bu chung gcer bu'i 'jigs //
gnod pa de rnams zhi gyur cig
/sdug bsngal nad kyis zin pa la //
sman gyi mchog tu 'di gyur cig
/'jigs shing skrag pas dngangs pa la //
mgon skyabs mchog tu 'di gyur cig
/dbul zhing phongs pas mnar ba la //
'dod dgu'i dpal du 'di gyur cig
/bkres shing skom pas gdung ba la //
bza' btung mchog tu 'di gyur cig
/'gro dus lam ngan rnyed pa la //
lam mkhan mchog tu 'di gyur cig
/ma rig mun pas 'thibs pa la //
snang gsal mchog tu 'di gyur cig
/gshin rje'i pho nyas zin pa la //
'chi med mchog tu 'di gyur cig
/mdor na gang la gang dgos pa //
rgyun chad med par 'byung bar shog
/ces dang gzhan yang /
klu gnyan sa bdag khyed rnams kyi //
gnas dang pho brang bshig pa dang //
sa gnyan brkos dang rdo gnyan bsgul //
shing gnyan bcad dang brag gnyan gshags //
ne'u gsing brus dang chu mig bsubs //
nya sbal bsad dang grog tshang bshigs //
yan lag bregs dang rwa rmig snad //
mi gtsang dri ma phog pa sogs //
nyes pa'i skyon gyis khyed rnams la //
nad dang sdug bsngal ci mchis pa //
mchod sbyin gtor ma rgya mtsho yi //
bdud rtsi'i sman 'dis sos gyur cig
/klu yi rigs ni khyed rnams kun //
sems dang shes pa gsal gyur cig
/bka' dang dam las ma 'da' bar //
shin tu khros pa zhi gyur cig
/dbang po rnams kyi spyod yul du //
mkho dgu'i longs spyod thams cad dang //
nyams pa'i lus ni sos shing rgyas //
yan lag thams cad bde gyur cig
/ngan song gsum las thar gyur nas //
tshangs pa'i bde dang ldan gyur cig
/chos spyod dbang po dul nas kyang //
phyag na rdo rje'i zhal mthong shog
/ces sogs kyis smon lam btab nas 'od kyi ra ba mi dmigs par sbyangs te /
slar yang /
sngags dang sman sogs byin rlabs kyis //
nad dang nyer 'tshe kun spangs nas //
drin lan dam tshig dran gyis la //
rang rang gnas su 'gro bar gyis //
oM nA ga sa pa ri wA ra gats+tsha /
zhes pas dkar phyogs pa rnams gshegs /
bya khyung gi rgya bcings te /
srid pa las las grub pa yi //
bka' dang dam la ma gtogs pa'i //
gdug pa can gyi klu rnams kun //
rang rang so so'i gnas su dengs //
oM ga ru Ta haM sa he tsa le tsa le swA hA/
zhes nag phyogs pa rnams bskrad nas gtor ma gtsang sar 'dor zhing /
bdag gi bsam pa'i stobs dang ni //
de bzhin gshegs pa'i sbyin stobs dang //
chos kyi dbyings kyi stobs rnams kyis //
'phags pa rnams la mchod pa dang //
sems can rnams la phan gdags slad //
don rnams gang dag bsam pa kun //
de dag thams cad ci rigs pa //
thogs pa med par 'grub gyur cig
/ces bden stobs brjod pa sngon du 'gro bas smon lam shis brjod kyis mtha' brgyan par bya'o //
zhes klu gtor gdengs can 'dod 'jo zhes bya ba 'di ni dge sbyong blo gsal rgya mtshos bskul ngor khungs ldan yig rnying gi dgongs pa bzhin 'gyur med rdo rjes bkod pa'i yi ge pa ni rnam dpyod blo gros kyi nor ldan rigs kyi bu 'gyur med yid bzhin legs grub kyis bgyis pa'o //

//
