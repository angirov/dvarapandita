@#//
mkha' 'gro'i snyan brgyud zab mo las rdzogs rim bskyed rdzogs gnyis med kyi khrid yig zin bris tshe gcig zung 'jug 'grub pa'i nye lam bzhugs so //
bla ma ye shes mkha' 'gro'i dkyil 'khor lhar //
gus pas btud nas bskyed rdzogs gnyis med pa //
gtum mo rdo rje'i rlung sbyor zab mo yis //
tshe 'dir mkha' spyod 'grub pa'i thabs lam bstan //
de la 'dir gsang sngags bla na med pa ma rgyud kyi nye lam ye shes kyi mkha' 'gro ma'i bskyed rdzogs gnyis med tsaN+Da lI rdo rje'i rlung bzlas zab mo la brten nas /
ma dag pa'i rtsa thig rlung gsum dwangs ma ye shes kyi khams su sbyangs nas tshe gcig la mkha' spyod 'od lus 'grub pa'i thabs lam zab mo 'di nyid la gsum /
sngon 'gro sgrib pa sbyang zhing rtsa gnas byin gyis brlab /
dngos gzhi stong ra sgom zhing bar chad bskrad nas rlung bum pa can la sbyar /
rjes su rgyun khyer rdo rje'i bzlas pa la bslab pa'o /
dang po ni /
dben pa'i gnas su sha lnga dang bdud rtsi lnga sogs bza' ba'i dam rdzas /
'bol gdan pus 'khyud ras gos sogs bcang ba'i dam rdzas /
mkha' 'gro mnyes pa'i tshogs gtor sogs mchod pa'i dam rdzas rnams tshogs par bya zhing /
dang po lus chu dron dang dri chu la sogs pa rnams kyis bkru zhing /
de'i rjes su zhun mar la sogs pa'i bsku mnye bya /
bde ba'i 'bol gdan la lus gnad dang bcas te skyabs sems bdun rnam dag bya ba ni /
bla ma mkha' 'gro'i dkyil 'khor la //
byang chub bar du skyabs su mchi //
phyag 'tshal mchod 'bul sdig pa bshags //
dge la yi rang chos 'khor bskul //
mya ngan mi 'da' bzhugs gsol zhing //
snying po sems can don du bsngo //
bdag ni mkha' khyab sems can gyi //
don phyir bde ba chen po bsgom //
lan gsum gyi bar du brjod cing don bsam /
bdag nyid bdud 'dul ye shes kyi mkha' 'gro seng gdong mar wal gyis gsal ba'i spyi bor pad+ma nyi ma'i gdan la rang gi rtsa ba'i bla ma dang dbyer med pa'i gu ru pad+ma a tsa ra gzhon nu'i cha byad sku mdog dkar la dwangs pa dbu skra thor tshugs rus pas brgyan pa sku la'ang rus pa dang rin po ches brgyan cing /
phyag gnyis rdo rje dang dril bu bsnams nas yum la 'khyud pa /
yum ye shes mtsho rgyal sku mdog dmar la dkar ba'i mdangs dang ldan cing /
phyag g.yas dril bu 'dzin pas yab kyi mgul nas 'khyud cing g.yon pas thod pa bdud rtsis bkang ba bsnams pa /
yab yum gnyis ka skyil krung phyed par gar gyis 'khril sbyor du bzhugs par mos la /
dpal ldan bla ma rgyal mchog rdo rje 'chang //
bdag gi spyi bo bde chen 'khor lo ru //
brtan par bzhugs nas bdag rgyud byin rlobs shig
/thugs rjes smin cing grol bar mdzad du gsol //
de ltar gsol ba btab pas bla ma yab yum gnyis kyi sku las ye shes kyi bdud rtsi'i rgyun bab bdag gi tshangs bug nas mar zhugs /
spyi bo nas rim gyis gsang gnas bar gyi 'khor lo'i rtsa phran ba spu'i bu ga tshun khengs /
sdig sgrib thams cad dag
/lha sku stong ra phyi gsal nang gsal dwangs shel lta bur gyur /
de nas spyi bo'i bla ma yab yum 'od du zhu ste bde chen gyi 'khor lo la thim bum pa'i dbang thob lus kyi sdig pa dag bla ma yab yum rdo rje sems dpa'i rnam pa can du gyur /
oM gu ru badzra satwa hU~M/
ci nus bzla /
lam bskyed rim bsgom pa la dbang /
'bras bu sprul sku thob /
yang bla ma yab yum 'od du zhu mgrin pa longs spyod 'khor lo la thim gsang ba'i dbang thob ngag gi sgrib pa dag bla ma yab yum snang ba mtha' yas kyi rnam par gyur /
hrIHgu ru pad+ma satwa hU~M/
ci nus bzla /
lam sngags rlung sbyang ba la dbang /
'bras bu longs sku thob /
yang bla ma yab yum 'od du zhu snying kha chos kyi 'khor lor thim shes rab ye shes kyi dbang thob sems kyi sdig pa dag
/bla ma yab yum rdo rje 'chang gi rnam pa can du gyur /
oM gu ru bud+d+hA satwa hU~M/
ci nus bzla /
lam bde stong phyag rgya chen po bsgom pa la dbang /
'bras bu chos sku thob /
yang bla ma yab yum 'od du zhu lte ba sprul pa'i 'khor lor thim sgo gsum tha mal du 'dzin pa'i sdig pa dag
/bla ma rta phag yab yum gyi skur gyur /
hrIHma ha ri ni sa hU~M/
ci nus bzla /
lam bla med rdzogs pa chen po sgom pa la dbang /
'bras bu ngo bo nyid kyi skur mngon par byang chub par mos /
de'i mthar bde stong phyag rgya chen po'i ngang la mnyam par 'jog dgos te /
de yang lha sku snang la rang bzhin med par gsal ba'i ngo bo de'i rang ngo rig par byas pas 'di zhes mtshon du med pa la rig stong myang rgyu yod pa bde stong phyag rgya chen po'i ye shes kyang yin la /
rig stong rdzogs pa chen po ka dag gi ngo bo yang de ga yin /
des mtshon par byas te bzang ngan gyi rnam rtog gang ltar 'char na'ang de nyid rang ngo shes bzhin gyi steng du 'jog cing dgag sgrub re dogs gnas sgyur rtsis gdab gang yang mi byed par yengs med du hrig ge
/'dzin med du gsal le /
gu yangs su cham mer 'jog pa nyid spros med kyi rdzogs rim thams cad kyi gnad don snying po'o //
gnyis pa dngos gzhi stong ra 'khor lo bsgom zhing srung 'khor byas nas bum can sbyang ba'i rim pa ni /
rang lus mkha' 'gro seng ge'i gdong can khro mo'i nyams la 'dzum pa'i mdangs dang ldan pa /
sku mdog dmar mo pad+ma rA ga'i mdangs ltar gzi 'od du 'bar ba phyag gnyis gri gug dang thod pa bsnams pa /
dbu la thod skam gyis brgyan cing thod rlon gyi do shal 'phyang ba /
sku la rus pa dang rin po ches brgyan cing sgeg pa lang tsho dang ldan pa'i zhabs brkyang bskum 'khyil ba'i tshul du bzhugs pa /
phyi lha'i rnam pa can la nang stong ra 'od kyi rang bzhin can dar dmar po'i gur khang gi nang du sgron me bteg pa ltar gsal /
sku lus kyi dbus drang por rtsa dbu ma sbom phra sba lcag 'bring po tsam pa yar mar gyi sna gnyis gtsug tor dang gsang gnas su zug pa /
lte 'og sor bzhi'i thad tsam nas dbu ma la g.yas g.yon du ro rkyang gnyis sbom phra mtheb mdzub tsam pa shing las yal ga skyes pa ltar gyes pa'i g.yas g.yon du dbu ma la ma reg tsam du gyen du song ba'i sne smin mtshams kyi thad nas sna bug gnyis su zug pa /
spyi bo'i thad du bde chen gyi 'khor lo dbu ma las gyes pa'i rtsa 'dab sum cu rtsa gnyis kha dog dkar po gdugs kyi rtsibs ma lta bu kha mar chu 'gros kyi tshul du sbub pa'i rtse mo dang dbus su ha yig dkar po mgo thur bstan re re /
mgrin pa'i thad du longs spyod kyi 'khor lo dbu ma las gyes pa'i rtsa 'dab bcu drug kha dog ser po gdugs rtsibs gyen du bstan pa lta bu'i dbus dang rtsa 'dab kyi rtse mor ri yig ser po mgo bo gyen du bstan pa re re /
snying ga'i gnas su chos kyi 'khor lo dbu ma las gyes pa'i rtsa 'dab brgyad kha dog sngon po gdugs rtsibs mar phub pa lta bu dbus dang rtsa 'dab rnams su ni yig sngon po mgo bo thur du bstan pa re re /
lte ba'i thad du sprul pa'i 'khor lo dbu ma las gyes pa'i rtsa 'dab drug cu rtsa bzhi kha dog dmar ljang gdugs rtsibs gyen du bstan pa lta bu dbus dang rtsa 'dab rnams su sa yig dmar ljang mgo bo gyen du bstan pa re re /
rtsa 'dab 'di rnams sbom phra gro sog 'bring po tsam /
de yang ya yo med pa bde stong srab la mnyen pa rang rang gi kha dog shin tu gsal dwangs can du bsgom mo //
de ltar gsal thebs nas spyi bor bla ma yab yum sngar bzhin lam gyis gsal gdab /
lte ba'i 'og sor bzhi'i thad dbu ma'i nang du me'i dkyil 'khor gru gsum pa chos 'byung 'phel kha gyen du bstan pa'i nang du /
rlung sems kyi ngo bo pad+ma he ru ka yab yum khro chung sran rdog tsam pa me'i mdog can shin tu khros pa reg bya tsha ba tshig pa ngar dang ldan par bsgom /
de nas lag len bzhin du rlung ro lan gsum 'bud /
de rjes bar rlung sbyor ba bzhi ldan bsgom pa dang lhan cig dmigs pa 'di rnams bya ste /
rlung nang du rngub pa'i sbyor bas lte ba'i me dkyil 'bar zhing pad+ma he ru ka'i sku las me dang khro chung tshwa tshwa dmar si li li khol bas lus kyi nang gang /
rlung phyi rol du byung ba dang lhan cig ba spu'i bu ga nas phyir thon me dpung dang me'i rang bzhin can gyi mtshon chas stong gsum thams cad khengs /
mchog gi dngos grub sgrub pa la bar chad byed pa thams cad gzhob tu bsreg
/phyi rol du me dpung me'i rang bzhin can gyi mtshon chas gur du 'khrigs shing gtams pas bar chad kyis glags mi rnyed par bsgom /
yang rlung nang du rngub pa dang lhan cig khro chung dang me rnams ba spu'i bu ga nas tshur lte 'og gi me dkyil la thim /
pad+ma he ru ka'i sku las me cher 'bar te lte ba'i rtsa 'khor rnams mes dmar ltem gyis gang /
de bzhin rlung thengs re dang sbyar te mas nas yar rim pa bzhin snying ga'i 'khor lo dang /
mgrin pa'i 'khor lo dang /
bde chen gyi 'khor lo'i bar du khengs par 'bar /
de nas me dbu ma'i nang nas yar song spyi bo'i bla ma yab yum gyi sku la phog
/bde chen bskul /
sku las bde ba'i thig le dngul chu ltar dkar phrom phrom babs te rlung thengs re dang sbyar nas byang sems des yas nas mar rim pa bzhin du spyi bo'i rtsa 'khor dang /
mgrin pa'i rtsa 'khor dang /
snying ga'i rtsa 'khor dang /
lte ba'i rtsa 'khor rnams rim pa bzhin du gang zhing rtsa 'khor gyi yi ge rnams las kyang byang sems kyi rgyun babs /
lus phyi nang ba spu'i bu ga thams cad nas me dang byang sems bdud rtsi 'dres pa zil pa phrom phrom yod par bsgom zhing /
'khor lo bzhi'i dbus kyi yi ge rnams la sngags phreng rang rang gi mdog dang mtshungs pa g.yas skor du kyi li li 'khor zhing sngags kyi sgra di ri ri sgrog pa dang bde drod kyi ngo bo la sems bzung ste bum can sbyor ba bzhi ldan du bsgom /
yang res 'ga' bar rlung tsam la brten nas sngags yid kyis bzla ba res mos su bya /
'khor rgyu dang bzla bya'i sngags ni /
baM siM ha DA ki nI ha ri ni sa hU~M:
zhes pa'o //
yang drag po bsgrub par 'dod na 'khor rgyu dang bzla bya'i sngags /
aHkaHsaHmaHraHtsaHphaTaH
ces pa'i yig bdun bzla /
spyir lte 'og gi he ru ka 'bar ba'i me dang /
spyi bo'i bla ma yab yum gnyis bsros pa'i bdud rtsi babs pa gnyis gcig grogs gcig gis gyur te /
me dang mar khu phrad pa ltar rtsa 'khor rnams su 'bar 'dzag rgyun du bsgom zhing bde drod la sems bzung ste rlung sngags res mos su bya'o //
thun bar du bde drod kyi ngo bo rang bzhin med pa gsal stong blo bral gyi ngang du mnyam par 'jog
/'di ltar nyams su blangs pa'i phan yon yang bde drod bskyed cing gdams pa 'di dang bcud len gnyis sbrags nas dben pa'i gnas su lo gsum rnam g.yeng gzhan gyis bar ma chod par bsgrubs na dbang po rab 'ja' lus 'od sku 'grub /
'bring gis grub pa thob /
tha mas kyang ro gcig rtogs pa'i mngon shes 'char /
tshe 'di la zung 'jug gi sku 'grub par gzhung las gsungs so //
gsum pa rjes rgyun khyer rdo rje'i bzlas thabs la gnyis te /
rlung rdo rje'i bzlas pa dang /
yid rdo rje'i bzlas pa'o //
dang po ni /
rang nyid gong ltar lha sku stong ra rtsa gsum 'khor lo bzhi bcas gsal ba las /
'dir khyad par gsang gnas su dbu ma las gyes pa'i rtsa 'dab nyi shu rtsa gnyis kha dog ljang gu gdugs rtsibs kha gyen du bstan pa lta bu gsal btab /
spyi bo'i 'khor lo'i dbus dang rtsa 'dab rnams su ha las rdo rje seng gdong ma dkar mo gri thod 'dzin pa re re ste sum cu so gnyis /
de bzhin du mgrin pa'i 'khor lo'i dbus dang rtsa 'dab rnams su ri las rin chen seng gdong re re ste bcu drug
/snying ga'i 'khor lo'i dbus dang rtsa 'dab rnams su baM las gtso mo seng gdong ma mthing ga re re ste brgyad /
lte ba'i 'khor lo'i dbus dang rtsa 'dab rnams su ni las pad+ma seng gdong ma dmar mo re re ste drug cu rtsa gnyis /
gsang gnas kyi 'khor lo'i dbus dang rtsa 'dab rnams su sa las karma seng gdong ma ljang gu re re ste nyi shu rtsa gnyis /
thams cad kyang yungs dkar sbom po'i tshad tsam chung la skye mched dod pa rgyan cha lugs yongs su rdzogs pa sgeg pa'i gzugs la nyams chags pa /
ba spu'i bu ga thams cad du yang mkha' 'gro ma de lta bu til gang phyes pa bzhin du bsgom /
spyi bor bla ma yab yum yang gsal gdab /
de nas snying ga'i gtso mo'i thugs kar baM yig gi tha mar shin tu phra ba'i sngags phreng 'khor bar dmigs la bar rlung tsam la brten nas rlung rngub dus baM siM ha /
nang du gnas dus DA ki nI/
phyir 'byin dus ha ri ni sa hU~M:
yid kyis bzla zhing de bzhin du 'khor lo gzhan rnams la'ang sbyar te snying ga la brgya phrag
/'khor lo gzhan rnams la sum cu tsam re bsdus pa'i dbang du byas pa dang /
gzhan thun re la snying gar stong phrag gam khri phrag gam /
'khor lo gzhan la brgya phrag gam stong phrag re gang lcogs bya'o //
yang drag por bsnyen na /
rngub pa a ka
/gnas dus sa ma /
'byin dus ra tsa phaT rnams su bsgyur ro //
gnyis pa yid rang gnas kyi rdo rje'i bzlas pa ni /
snying ga la sogs pa'i rtsa 'khor gyi dbus kyi lha'i thugs srog sngags 'khor la sems bzung ste sngags yid kyis bzla zhing de yang zhi ba la /
baM siM ha'i sngags /
drag po la yig bdun sbyar zhing 'di la gzhung nas dmigs pa'i 'phro 'du sogs 'dug na'ang /
gang zag las dang po pas 'phro 'du bsgom pa dang yid bzlas byed pa gnyis zung 'jug rang dbang 'dus dka' bas /
'dir rtsa 'khor gyi lha'i thugs srog tsam la sems bzung nas sngags yid kyis bzla ba nyid legs so //
'di lta bu'i rdzogs rim 'di nyid ches zab pa'i gdams pa yin te gzhung las /
zab pa'i mthar thug yang zab snying po 'di :
srog bas gces par gyis shig ma 'ongs bu :
phyi nang gsang ba bla med bcud bsdus 'di :
ma 'ongs las 'phro can dang 'phrad phyir gdams :
'di 'phrad mtshan ldan grogs med thabs lam can :
bcud len nyid la lto byas 'di bsgrubs na :
lo gsum 'od lus phung po lhag med 'grub :
ces las kyi phyag rgya la ltos mi dgos par ye shes kyi phyag rgya la brten nas zung 'jug gi sku 'grub pa'i nye lam rmad du byung ba yin cing /
skal ldan gyi gang zag rnams kyis nyams su len tshul yang /
gzhung nyid las /
chos brgyad che thabs can ni sdug bsngal rgyu :
lo brgya 'tsho ba'i mi yang 'chi khar 'gyod :
'dus byas gdul bya can ni bsags tshad stong :
stobs ldan rgyal por gyur kyang pham ltung 'ong :
grogs mang 'khor g.yog can ni gcig pur gum :
de phyir 'jig rten chos la sgyu mar ltos :
ye shes mkha' 'gro 'di nyid grogs su chongs :
pad+ma bdag la blo gtod gsol ba thobs :
lha skal pad+ma dbang la snying por dril :
lho mon nags dang gangs ra ljongs la sgoms :
phyag rdzogs sgrub pa'i don la rtse gcig ltos :
lta ba mtho yang spyod pa zhib tig gyis :
sgom pa gsal yang stong nyid snying por dril :
spyod 'gros zab kyang mkha' 'gro'i brtul zhugs bsten :
rlung sems gnyis med chen po mchog tu sgrubs :
zhal gdams pad+mas ma 'ongs bu la gdams :
zhes gsungs pa rnams snying gi thig ler 'chang zhing 'di lta bu'i gdams pa zab mo 'di nyid rang nyid nyams su len pa las gzhan la spel ba'i chos ma yin te /
de nyid las /
'di dag srog gi dwangs ma yin pas na :
ma spel chu srin gre ba'i nor ltar 'chang :
spel na 'phral du drag mo'i bka' chad 'byung :
de phyir dam tshig tsit+ta snying la phur :
ces gsungs so //
de ltar chos bdag mkha' 'gro bla ma la //
sbas gsang yi ger bkod pa mthol zhing bshags //
rlung sems gnyis med rdzogs rim 'dir bsten nas //
skal bzang tshe gcig sangs rgyas 'grub gyur cig
/ces pa 'di yang bla ma dang ye shes kyi mkha' 'gror mi phyed pa'i dad dam can gsang ba blo gsal gyi gsung gis bskul ngor d+harma swA mIs sbyar ba'o ///
/
