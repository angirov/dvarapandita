@#//
bskyed rim spyi'i rnam nges dang bsnyen sgrub mtshams kyi spyi gnad mdor bsdus pa rab gsal nor bu'i sgron me zhes bya ba bzhugs so //
na mo gu ru d+he ba d+hA ki nI yai /
rnam dag ye shes 'khor los ma dag pa'i //
snang zhen gcod mdzad rtsa gsum rgyal ba'i lha //
rang rig ye shes sum ldan ngo bo ru //
'bral med bsnyen no 'khrul rtog dbyings su sol //
thos chung sngags pa dmus long mig
/'byed byed gdams zab gces btus dbyig
/nor bu'i sgron me 'di sbar gyis //
lam nor g.yang las ldog par 'tshal //
de la bskyed rdzogs kyi rnam bshad go don gyi rim pa ni mkhas pa rnams kyis bshad pa'i bstan bcos dag las rtogs par bya dgos shing /
'dir mang du ma thos pa'i sngags pa las dang po pa bsnyen sgrub 'dod pa la nye bar mkho ba cung zad bshad pa la gnyis /
bskyed rim spyi'i gnad /
bsnyen sgrub kyi lag len no //
dang po la lnga /
bskyed rim dgos pa'i rgyu mtshan /
mos sgom dmigs pa'i gnad /
yan lag bzlas pa'i rnal 'byor /
thun mtshams bya ba'i rim pa /
nges rdzogs 'bras bu bcas smros pa'o //
dang po ni /
dper na zhing sa dul ba la sa bon skyon med pa btab nas drod dang chu lud kyis bskyed sring zhing lo dgra bsrungs na the tshom med par 'bras bu smin pas lus srog 'tsho ba'i bcud du byed pa bzhin /
theg pa chen po'i lam du zhugs pa rnams kyis thog ma kho nar skyo shas dang nges 'byung drags pos 'khor ba'i snang tshul la blo ldog ste /
kha tsam min par byang chub chen po don du gnyer ba'i blos sgrib sbyong dang tshogs gsag gi rim pas rgyud legs par sbyong ba zhing sa dul ba dang 'dra ba gzhir byas /
thun mong theg pa'i lta spyod tshul bzhin du bslabs kyang sangs rgyas 'thob pa la bskal pa grangs med du mar 'gor zhing /
tshe gcig gam skye ba bdun dang bcu drug tshun chad la sangs rgyas nges par 'thob pa'i gnad ni rdo rje theg pa bla med kho na la yod /
de'i lam gyi gzhi'am rtsa ba ni dbang bskur ba kho na yin zhing sa bon skyon med pa bzhin med na mi 'byung ba'i rgyur grub pas /
cal sgrog rjes su mi rgyug par legs par brtags pa'i bla ma mtshan ldan las dbang bzhi tshad ldan gyis rgyud smin par bya dgos /
de nyid thob pa kho nas mi chog
/dbang don gyi ye shes gong 'phel du skyong bas skyed sring zhing dam tshig spu tsam yang mi nyams par byed pa gtsos lam gyi bar chad bsrungs na /
dngos grub rnam pa gnyis kyi 'bras bu nges par 'byin pa ni rgyud dang man ngag nyams myong ste tshad ma gsum gyis grub /
de'ang bla med kyi dbang thams cad bum gsang sher ye tshig dbang bzhir rigs nges shing /
de bzhi'i ye shes skyong ba la rim par bskyed rim /
rang lus /
gzhan lus /
rdzogs rim rnams gtso bor bsgom dgos shing /
rdzogs rim gyi mngon rtogs khyad par can skyed pa la'ang thog mar bskyed rim la brten nas sems dul bar byed dgos pa sogs snga ma snga ma'i ye shes rgyud la skyes nas phyi ma rnams la rim gyis 'jug tu rung ba las /
dbang rnon kha cig ma gtogs thog ma nyid nas rdzogs rim la zhugs kyang lam gyi mngon rtogs ji bzhin pa rgyud la skye bar mi 'gyur te /
gsang snying las /
gang gis glang chen myos 'dra'i sems //
mnyam par bzhag pas btul nas ni //
sngags dang phyag rgya rab brten na //
dngos grub ya mtshan chen por 'gyur //
ces so //
des na dang por rtog sgom la lam byed lnga'i gnad yod pas dngos grub nges par 'thob pa sngon gyi mkhas grub chen po rnams kyis bshad de /
byang rtse'i rim lnga'i khrid yig las /
rtog sgom 'di thams cad la ra gdung rkyang gi zam pa la 'gro ba ltar gcig gi steng nas gcig khrig khrig pa rtog pa gzhan gyis bar ma chod pa gcig gnad du che /
zhes dang /
spyir rdo rje theg pa'i lam la 'jug tshul lnga yod de /
mos pa lam byed ni /
'gugs gzhug la sogs pas de bzhin gshegs pa'i ye shes so skye'i rgyud la 'jug pa min yang der mos pa byed pa lta bu /
byin rlabs lam byed ni /
de ltar yang yang bsgoms pas rgyud la byin rlabs ngang gis 'jug pa /
rnam pa lam byed ni /
de bzhin gshegs pa'i thugs gnyis su med pa'i ye shes byin rlabs mdog dbyibs can min yang lha sku yig 'bru phyag mtshan gyi rnam pa dang /
bdag gi las nyon sdig sgrib kaM dang dri ma'i rnam pa bsgom pa lta bu /
ngo bo lam byed ni /
rang sems ngo bo spros kun bral ba yin pa la yin thog tu 'jog pa'am /
'khor ba sdug bsngal la sdug bsngal du shes pa lta bu /
'bras bu lam byed ni /
lan gcig thob rgyu sku dang ye shes mdzad pa bcas da lta nyid nas blos sgom pa ste /
de'ang zhen pas 'jug cing 'brel pas mi bslu ba zhes bya ba /
sangs rgyas kyi thugs rje la sogs pa de dag yig 'bru phyag mtshan sogs su zhen pas de bsgom pa la 'jug cing /
zhugs nas yang yang bsgoms pas sgrub pa po'i rgyud la byin rlabs bslu ba med par 'jug pa ni chos nyid do //
zhes gsungs /
gzhan yang o rgyan dus gsum mkhyen pa'i zhal nas /
dus kyi tha ma la gsang sngags tshig gis bsgribs nas don mi go bas byin rlabs 'grib /
grub pa thob pa nyung /
gsang sngags kyi chos nub la nye ba'i dus zhig 'ong bar gsungs pa deng sang yin te /
thams cad sngags la zhugs par rlom yang gzung ba rnam pa lngas bcings pa kho na mang /
des na go rgyu'i don de gang yin na /
gsang sngags zhes pa de bskyed rdzogs gnyis yin gyi gyer mo bsham bkod dzapa? bzlas sogs bskyed rim gyi yan lag tsam las dngos gzhi min /
deng sang phal mo ches 'don bzlas kyi grangs kho na la gsang sngags nyams su len par rlom nas bsgom don ched du mi gnyer ba dang /
'ga' zhig gis cung zad bsgoms par brlams nas yid yul du gsal tsam pa'i bskyed rim dang /
gsal rig zung 'jug nyid ma bcos par bzhag pas chog pa'i go myong tsam la rdzogs rim du gding bcas nas spros bcas kyi rim pa khyad du gsod pa dang /
shin tu ma go ba kha cig bsham bkod dang dbyangs rol tsam la yid kyi gtad so 'cha' ba sogs /
yo ga rnam gsum gyi bstan pa 'jig pa'i snga ltas gdod ma'i mgon pos lung bstan pa ji snyed dar srol che ba /
spyir rgyal ba rdo rje 'chang thabs mkhas shing gdul bya'i rgyud tshod thams cad mkhyen pas gang 'dul gyi mdzad pas sgo thams cad nas thar par dkri ba'i phyir so so'i de yang ngo mtshar ba yin mod kyi /
de tsam la sngags su rlom na ra gan gser du bzung ba dang mtshungs pas gsang sngags nyams su len 'dod na spros bcas pas bskyed rim dang /
spros med pas rdzogs rim kho na la nan tan byed dgos /
cho ga'i 'grigs dang sngags bzla ba sogs sgrub pa chen po'i skabs ma gtogs gzhan du dbang pos gang lcogs res chog gi
/de kho na gtso bor bya mi dgos /
dper na 'phags yul gyi grub chen rnams kyis bskyed rdzogs kyi man ngag sna re la sems 'dzin lo grangs su mdzad pas rgyud nas bshad tshod kyi yon tan skyes shing grub pa thob /
rang re bod kyi yul du rgyud sde bzhi'i bsnyen sgrub them la khad dang dung phyur kha grangs mang po bzlas kyang ngag gi bden pa tshad ldan zhig 'grub pa'i nges tig med pa 'di gsang sngags nyams su len par brlams kyang gnad du ma song ba'i rtags yin pas /
rgyun khyer khyug tsam yan chad la so so'i sgom don dang ra 'phrod pa zhig ci nas gal che'o ///
/gnyis pa mos sgom dmigs pa'i gnad ni /
de'ang sbyang gzhi sems can kun gyi rgyud la rang bzhin gyis bzhugs pa'i bde gshegs snying po yon tan kun tshang gi sangs rgyas de nyid /
sbyang bya gzung 'dzin 'khrul pa glo bur ba sprin lta bus bsgribs pa la /
sbyong byed gzhi 'bras dang rnam pa mthun pa'i sngags kyi thabs mkhas khyad par can bsgoms pas /
sbyangs 'bras gzhi la bzhugs pa'i rang bzhin rnam dag mngon du gyur pa'i go don chags pa zhig gis /
khyad par bzhi ldan gyi bskyed rim gsal dag brtan gsum gyi tshad rim par mthar phyin pa'i bar bsgom pa ni nges rdzogs kyi bskyed rim mtshan nyid pa ste da lta ni srid pa tsam mo //
stan thog gcig tu sbyor dngos rjes kyi cho ga cha tshang nyams su len te so so'i skabs su bab pa'i ting nge 'dzin mos pa lam byed khyug tsam re las gsal snang rim can du bsgrub mi nus pa ni mos sgom gyi bskyed rim rjes mthun pa ste deng sang 'di nyid mang ngo //
de'ang las dang po pas sngon du mos sgom dang bsnyen pa bya ba shin tu gal che zhing /
dbang rnon dang las 'phro can re re tsam las de kho nas bskyed rim gyi gsal snang mi 'grub /
de ma 'grub na bskyed bzlas kyi 'bras bu mi 'byin pas slar nges rdzogs la cis kyang 'bad dgos so //
des na dang po mos sgom ltar na /
spyir theg chen thun mong ba'i bsam sbyor tshad ldan rgyud la ma skyes na sngags kyi sgor gtan nas 'jug mi rung zhing /
zhugs su zin kyang ru dra srin po yi dwags chen po sogs kyi rgyu sngags log tu 'gro bas /
thog mar nam mkha'i mtha' khyab kyi sems can thams cad zung 'jug gi go 'phang la bkod 'dod kyi byang chub sems blo bcos ma ma yin pas zin pa /
bar du sgom bsgrub ci byed rang don yid byed dang gtan nas ma 'dres pa /
tha mar dge rtsa thams cad nus na 'khor gsum yongs dag gi bsngo ba /
mi nus na rgyal ba sras bcas kyis mdzad pa'i rjes su slob par bsngo ba bcas rim gnyis gang la'ang med du mi rung ba'i gal po che yin par shes par byas nas /
gang la 'jug pa'i gzhi ni /
bskyed tshul spyir dbang brtul la ltos te sbyang bya pha ma'i 'du 'phrod rags pa la brten pa'i mngal skyes dang sgong skyes /
sbyong byed ma hA yo ga'i dgongs pas mngon byang lnga dang cho ga gsum gyis bskyed pa /
dbang 'bring la ltos te sbyang bya drod gsher la brten pa'i skye gnas /
sbyong byed a nu yo ga'i dgongs pa mtshan nam snying po brjod pa tsam gyis dbyings ye gnyis med kyi skur ldang ba /
dbang rab la ltos te sbyang bya rdzus skyes skad cig gis lus su grub pa'i skye gnas /
sbyong byed a ti yo ga'i dgongs pa skad cig dran rdzogs su gdod nas lhun grub kyi lhar gsal ba rnams su yod la /
thams cad kyang gzhung nas ji skad gsungs pa'i cho ga'i go rim dang dmigs pa'i rim pa nor 'khrul med par shes shing gsal thebs na /
sbyang bya 'khor ba'i skye 'chi dang rnam pa mthun pas de dag sbyang zhing dag
/sbyangs 'bras myang 'das dang bzhugs tshul mthun pas sku gsum gyi sa bon gsos 'debs te 'bras bu gzhi la rdzogs /
ye shes khyad par can skye ba'i gzhi 'ding bas rdzogs rim gyi smin byed du 'gro ste las dang po pa la thabs mkhas khyad par can yin no //
ji ltar sgom pa'i thabs ni /
mos sgom gyi skabs 'dir phrin las kyi sgrom du gzhug pa kho na mang zhing de'ang gtso che ba'i dbang du byas nas ma hA yo ga'i lugs nyid khyab che bas /
de dag so so'i dmigs pa'i gnad dang go don shes pa ci nas gal che'ang 'dir yi ges 'jigs nas ma spros la /
spyir phrin las kyi rim pa thams cad kyang sngon 'gro
/dngos gzhi /
rjes gsum gyis bsdus /
sngon 'gro'i thog mar nang pa sangs rgyas pa'i sdom pa thams cad kyi gzhi rten du gyur pa skyabs 'gro dang /
theg pa chen po'i lam gyi rtsa ba sangs rgyas sgrub pa la med na mi 'byung gi rgyu byang chub mchog tu sems bskyed pa gnyis ni las rim rgyas bsdus gang la'ang med thabs med cing /
bgegs bskrad srung 'khor bar gcod sel ba dang /
tshogs gsag byin 'beb mchod brlab sogs mthun rkyen sgrub byed kyi yan lag yin /
de dag kyang rten 'brel 'gros mtshungs dbang gis sbyang bya 'khor ba'i dus ji lta bar 'dod pa'i srid par 'jug pa la skye gnas kyi skyon dang /
phyi ma'i gnas lus longs spyod kyi 'gal rkyen rnams sbyong zhing srung ba dang /
mthun rkyen bsod nams cha mthun gyi las gsog pa rnams dag par byed /
sbyangs 'bras dngos gzhi sangs rgyas kyi mdzad pa la bar du gcod pa'i bdud bzhi bcom pa dang /
tshogs gnyis gsog cing 'od zer chen po'i dbang bskur ba dang /
sangs rgyas kyi zhing yongs su sbyong ba'i ting nge 'dzin mngon du byed pa la sogs pa dang mthun pas 'bras bur rdzogs par byed /
sbyong byed sngon 'gro 'di dag gis rtsa rlung thig le'i gegs dang gol sa chod cing nyams rtogs kyi rtsal kha bskyed pa'i thabs rmad byung du 'gyur bas rdzogs rim gyi smin byed du 'gyur ba yin no //
gnyis pa dngos gzhi la'ang bskyed rim dngos dang /
de rdzogs byed kyi yan lag gnyis su yod /
dang po rgyu ting nge 'dzin gsum gyi khog dbub /
'bras bu rten dang brten pa'i dkyil 'khor bskyed /
byin gyis brlab cing dbang bskur ba gsum las /
dang po ni /
de'ang sbyang bya skye 'chi bar do gsum phrugs gcig la sbyong bar byed pa'i lam gyi gnad tshang bas /
sbyangs 'bras sku gsum 'grub rung gi rten 'brel bsgrig nus pa sogs dkyil 'khor bsgom pa thams cad kyi rtsa bar gyur pa gal po che'i ting nge 'dzin gsum las /
de ting stong pa chen po ni /
thos bsam las byung ba'i go ba'i lta ba yod na de kas stong nyid rgyas 'debs su bsgom /
bsgoms byung lhag mthong tshad ldan yod na de ka'i gshis thog 'jog
/gang yang med na /
bdag gzhan snang srid 'khor 'das kyi chos thams cad stong nyid spros bral rang byung gi ye shes gzung 'dzin mtshan ma'i mtha' las 'das pa nam mkha'i dbyings lta bu'o snyam du nges shes bskyed la mtshan 'dzin gang yang mi dmigs par stong phyal gyis gtang /
'chi ba dag pa chos sku'o snyam pa'i nga rgyal gzung /
'dis mar 'khor ba'i dri ma 'chi srid dang rtag lta gzugs med kyi khams sbyang zhing dag par byed /
yar chos sku mngon du byed pa'i sa bon gsos thebs pas 'bras bu rdzogs par byed pa'i rten 'brel sgrig
/lam gong ma rdzogs rim don gyi 'od gsal rgyud la skye ba'i gzhi 'ding bas smin byed du 'gro ba yin no //
kun ting snying rje sgyu ma ni /
gnas lugs de ltar ma rtogs 'khrul par gyur pa'i sems can rnams la stong nyid de'i rang rtsal 'gag pa med pa kun khyab thugs rje chen po nam mkha'i 'ja' tshon ltar sgyu ma lta bu'i yul la 'dzin med sgyu ma lta bu'i snying rje chen po mkha' khyab tu bsgom /
bar do dag pa longs sku'o snyam pa'i nga rgyal byed /
'dis bar srid dang chad lta gzugs khams dag par byed /
'bras bu longs skur rdzogs par byed pa'i rten 'brel sgrig
/'od gsal las zung 'jug gi lhar ldang ba'i rgyu snying rje chen po'i gzhi 'ding bas smin byed do //
rgyu ting phyag rgya'i rnal 'byor rtsa ba'i thabs sam rgyu ni /
stong pa nyid dang snying rje chen po zung du 'jug pa'i rgyu las rang gi rig pa nyid yi ge aHhU~M hrIHsogs so so'i sa bon du snang ba bde gsal stong pa nyid kyi rang bzhin du bsgom /
skye ba gnas su dag pa sprul sku'o snyam pa'i nga rgyal bskyed /
'dis skye gnas su 'jug ka ma'i sred bcas kyi shes pa dang 'dod khams sbyong /
'bras bu longs sku las gang 'dul gyi sprul skur bzhengs pa'i rten 'brel sgrig
/rdzogs rim bde ba dang rlung sems las byung ba'i lha skur ldang ba'i gzhi 'ding bas smin byed du 'gyur ro //
gnyis pa 'bras bu rten dang brten pa'i dkyil 'khor bskyed pa ni /
snod chags pa'i rjes su bcud rim par chags pa'i zhen pa sbyang ba dang /
sangs rgyas rnams gang du 'tshang rgya ba'i zhing rnam par dag pa der 'tshang rgya ba dang /
rdzogs rim sku rdo rjes rtsa rags pa dag par byas nas gsung thugs gnyis kyis de la brten pa'i rlung sems dag par byed pa'i smin byed du 'gyur bas go rim nges pa can du bsgom dgos la /
bskyed tshul dngos la 'jig rten chags rim dang bstun nas 'byung bzhi rim brtsegs ri rab kyi steng du pad+ma nyi ma sna tshogs rdo rje'i gdan dang bcas par bsgom /
'byung lnga rnam par dag pa rigs kyi yum lnga'o zhes nga rgyal bskyed /
'di rnams kyis sems can rnams gang du skye ba'i snod kyi 'jig rten chags pa'i gzhi 'byung lnga ri rab dang bcas pa drug po de sbyong /
'bras dus su sangs rgyas rnams gang du 'tshang rgya ba'i zhing khams yum lnga'i mkha' mtshon pa chos kyi dbyings su rdzogs pa'i rten 'brel sgrig
/rdzogs rim gyi tshe 'byung lnga ri rab dang bcas pa rtsa 'khor lnga dang dbu ma /
pad nyi dang rgya gram ni rtsa 'khor dang rlung thig ste /
de rnams mnyen cing dul ba'i gzhi 'ding ba'o //
de'i steng gzhal yas khang la mdo dang sgyu 'phrul sogs rgyud sde dang bka' brgyad sogs sgrub sde rnams las rnam gzhag dang sgos chos tha dad pa mang yang /
spyi tsam du /
'khor yug
/'og gzhi /
logs /
thog 'bubs /
sgo /
rta babs drug
/logs la rtsig pa /
'dod snam /
pha gu
/drwa phyed /
bya 'dab /
shar bu /
pu shu bdun /
thog 'bubs la steng 'og bar gsum /
rta babs la rgyu 'bras dbye ba brgyad gnyis bcu drug rnams su rags par mtshan nyid thams cad tshang bas de lta bu'i gzhal yas khang dang /
de'i nang du pad+ma zla ba nyi ma sogs lha'i gdan rnams bsgom /
yul dang khang khyim sogs rnam par dag pa sangs rgyas rang snang gi zhing dang gzhal yas khang ngo snyam pa'i nga rgyal gzung /
'dis sems can rnams gang du rgyu zhing spyod pa'i khang khyim dang /
gdan pad zla nyi mas ma'i mngal la khu khrag bcas pa dang /
gnas lus la sred len gyi bag chags sbyong /
'bras dus su ye shes rang snang gi gzhal yas khang mngon du sgrub pa'i rten 'brel sgrig
/rdzogs rim gyi tshe gzhal yas khang gi rtsa thig rlung gsum ro gcig tu 'dres pa'i sems gsal stong bde ba'i cha dang /
gdan pad+ma ni rtsa 'khor /
nyi ma ni gtum mo'i me /
zla ba ni spyi bo'i haM ste /
'bar 'dzag gi zhu bdes mi 'gyur ba'i bde chen thob pa'i gzhi 'ding ba'o //
brten pa lha'i dkyil 'khor bsgom pa la /
las dang po pa la bsngags pa sgong skyes sbyong byed spros bcas rgyas pa chen po ni bdag gi sras su gzhan bya ba dang gzhan gyi sras su bdag bya ba gnyis la rgyud sde dang sgrub sde'i lugs srol gnyis /
dbang po dang spros pa 'bring gi dbang du byas nas gal po'i dgongs pa ltar cho ga'am mngon byang bzhi /
pha rgyud spyi ltar rdo rje'i cho ga gsum /
ma rgyud ltar mngon byang lnga bskyed /
dbang rab spros med la ltos nas yo ga gong ma gnyis kyi bskyed tshul rnams so so'i skabs su babs pa ltar bsgom zhing gzhi 'bras sbrel ba'i nga rgyal yang bskyed /
de dag re re bzhin smros kyis ma longs shing cho ga gsum bskyed la mtshon na /
rgyu'i sa bon gdan steng du bab pa ni gsung yig 'bru'i cho ga
/de zhu ba las phyag mtshan sa bon gyis mtshan pa ni thugs phyag mtshan gyi cho ga
/de las 'od zer spro bsdus don gnyis byas te yongs su gyur pa lha'i skur gsal ba sku yongs su rdzogs pa'i cho ga ste /
'dis mngal du dkar dmar tshogs pa la bar do'i shes pa zhugs pa /
pha ma'i 'du 'phrod kyi 'gyur ba'i gnas skabs lnga nyams su myong nas khu rdul sems gsum 'dres pa /
rlung bcus lus rim gyis grub pas dbang po rnams rdzogs nas btsas pa sbyong /
'bras bu sangs rgyas rnams gang 'dul gyi sprul skur bzhengs nas lhums zhugs dang /
bltams pa'i mdzad pa ston pa'i rten 'brel sgrig
/rdzogs rim gyi tshe sa bon phyag mtshan ni rlung sems d+hU tir thim pa /
spro bsdu ni zhu bde las byung ba'i bde stong /
sku rdzogs pa ni de las mi 'gyur ba'i bde stong lhan skyes ye shes kyi sku 'grub pa'i gzhi 'ding ba'o //
de nas gtso 'khor yongs su rdzogs pa tshul bzhin du bskyed pas byis pa de ma'i mngal du skye ba grub nas rim gyis sgo gsum gyi nus rtsal nar son pa sbyong /
'bras bu sangs rgyas thams cad kyi rdo rje gsum dang dbyer mi phyed pa brnyes pa'i rten 'brel sgrig
/rdzogs rim gyi tshe khu rdul rlung gsum 'gags pa'i dwangs ma ye shes rgyud la skye ba'i gzhi 'ding ba'o //
gsum pa byin rlabs dbang bskur ba ni /
dam tshig gi 'khor lo gsal la ma 'dres pa ting nge 'dzin gyi spyod yul du snang bar gyur pa de dag gi gnas gsum du rdo rje gsum gyi lha'am de dag gi ngo bo yi ge gsum gsal bar bltas te /
lus ngag yid gsum rnam par dag pa de bzhin gshegs pa thams cad kyi ngo bor rdzogs pa'i nga rgyal brtan po bya /
de nas mgo bo'i gnas lngar rigs lnga yab yum mnyam par sbyor ba'i byang chub sems rgyun gyis dbang bskur zhing rigs lngas rgyas btab la thob bya rang gnas kyi ye shes mngon du gyur pa'i nga rgyal 'dzin /
'dis byis pa de'i rtsa khams 'phel bas nyon mongs dug lnga'i rnam rtog rags par gyur pa de sbyong /
'bras bu sangs rgyas pa na de bzhin gshegs pa thams cad kyi bdag nyid khams gsum chos kyi rgyal por dbang bskur ba'i rten 'brel sgrig
/des dga' bzhi'i lugs 'byung lugs ldog gi rim pa dug lnga ye shes lngar dbang bskur zhing rlung sems gtsug tor du thim pa'i rgyu byed pas lam gong ma'i smin byed du 'gro ba'o //
gnyis pa de nyid rdzogs byed yan lag rnams kyi thog ma ye shes pa gzhug pa ni /
don dam par rang lus kyis mtshon pa'i snang ba'i 'khor lor dam tshig sems dpa'/
sems nyid dam rig stong gi gshis ye shes sems dpar gdod nas 'bral med kun khyab tu bzhugs kyang tshul bzhin ma rtogs pas gnas skabs gnyis 'dzin gyi dri ma sbyang ba'i slad du /
dam tshig sems dpa'i thugs ka'i 'od zer gyis bskul bas chos kyi dbyings dang rang bzhin lhun grub kyi gnas rnams nas chos kyi sku las gzugs sku'i rnam par bzhengs te skad cig gis byon nas thim ste gnyis su med par gyur par bsam /
'dis byis pa de rang dang rigs mthun gyi 'gro ba snga ma rnams dang blo gros kyi nus pa mnyam par gyur pa'i zhen pa sbyong /
'bras bu 'tshang rgya ba'i tshe sangs rgyas thams cad ye shes mnyam pa nyid du 'gyur ba'i rten 'brel sgrig
/rdzogs rim gyi tshe dpe'i 'od gsal gyis don gyi ye shes mtshon pa dang /
'khor 'das gnyis med kyi ye shes rgyud la skye ba'i gzhi 'ding ba'o //
de ltar spyan drangs pa'i lha tshogs rnams dam ye dbyer med du bzhugs su gsol la kun rdzob dang don dam rtogs pas phyag 'tshal /
thugs ka nas spros pa'i lha mo rnams kyis phyi chu gnyis nyer spyod rdzas rtags rin chen bdun la sogs pa /
nang 'dod yon lnga dang dur khrod drag po'i nyer spyod /
nang mchod khyad par can sman raka gtor gsum /
gsang ba sbyor sgrol gyi brtul zhugs /
de kho na nyid kyi lta ba'i ngang du mchod cing che ba'i yon tan la bstod de mchod lha bsdu /
'di dag gis byis pa de bza' btung gos rgyan gnas khang sogs la ci dgar spyod cing yul don gyi spyad ris dang khe grags sgrub pa rnams sbyong /
'bras bu sangs rgyas pa'i tshe de nyid du mchod pa'i bkod pa mtha' yas pa'i sprin rtag tu 'byung ba dang phyag gi gnas mchod pa'i zhing bla na med par 'gyur ba'i rten 'brel sgrig
/rdzogs rim gyi tshe rig pa brtul zhugs kyi rol rtsed la ci dgar spyod pa'i gzhi 'ding bas smin byed du 'gro'o //
skabs 'dir dmigs pa'i gtso bor lha'i snang zhen la yun ring du bslab cing nga rgyal brtan po bskyed /
lha sku rang gi rig rtsal du thag chod cing thams cad 'dzin med gnyug mar la bzla /
gsal snang goms nas dmigs pa ting nge 'dzin gyi 'phro 'du bcas bzlas pa'i rim pa skabs dang bstun par bya /
des 'khor bar ming tshig yi ge'i rnam rtog dang ngag gi zhen pa sbyong /
'bras bu gsung gzhom med nA da'i dbyangs su rdzogs pas gdul bya la chos 'khor bskor ba'i rten 'brel sgrig
/rdzogs rim gyi skabs su rlung dag par byed pa'i gzhi 'ding ba'o //
gsum pa rjes kyi bya ba la /
tshogs kyi 'khor lo 'grub dka' yang ting nge 'dzin zab mo dang ldan pas tshogs mchod tsam phul ba la'ang phan yon tshad med par gsungs shing /
tshogs mchod lan gcig gis zla ba de'i ring gi nyams chag thams cad byang bar bshad pas bsnyen sgrub grub pa'i skabs kho nar ma zad dus bzang sogs su grub na legs shing /
de'ang tshogs rdzas rnams sbyang rtogs spar gsum gyis bdud rtsir byin brlabs la tshogs zhing gsar du spyan 'dren pa'am /
mdun bskyed rang la dmigs te tshogs phud 'dod yon lnga'i sprin chen po ru spros te mchod /
bar pa bdud rtsi lngar dmigs la skong zhing nyams chag bshags /
tshogs tha ma 'du bar 'os min sogs bsgral bya'i rten byas te tshe khrus dgongs pas bsgral zhing bstab /
dam rdzas rnams nang gi sbyin sreg gi tshul gyis longs spyad /
lhag ma bdud rtsi 'dod yon gyi phung por dmigs nas pho nya rnams la sbyin pa'o //
de nas phrin las la thugs dam bskul zhing bka' srung la gtor ma phul te chad mdo'i tha tshig bsgrag
/bod khams skyong ba'i g.yar dam can brtan ma rnams bshal chus brngan te las slar mi ldog pa'i phyir rdo rje'i bros rgyas gdab /
bsnyen sgrub mthar phyin pa na dngos grub blang /
gtang rag mchod bstod phul la nongs pa thams cad bshags /
thun thams cad kyi mthar yang bskyed pa'i gsal snang rdzogs rim 'od gsal du bsdu bar bya ste /
rang gi snying ga'i 'od kyis phyi rol dag pa'i snod bcud snang ba thams cad 'od du zhu nas srung 'khor la thim /
de yang nang gi snod rim bzhin srung 'khor dur khrod sogs gzhal yas khang dang /
de'ang lte ba'i gdan gyi bar du bsdus pa 'khor rnams la thim /
bcud lha'i 'khor lo kun kyang g.yon skor du rim gyis 'od du zhu nas /
'khor rnams bdag nyid gtso bo yab yum dang /
yum yab /
de thugs ka'i ye shes sems dpa'/
de ting nge 'dzin sems dpa' thug srog sa bon la thim /
sa bon de'ang gyen rdzogs su yal bas bdag dang gzhan du ma grub pa'i stong pa nyid de /
gang du'ang mi dmigs shing yod med yin min sogs cir yang ma mthong bas spros pa dang bral ba'i ka dag de kho na nyid kyi ngang la rtag mtha' bsal /
slar yang chu las nya ldang ba'i tshul du dran rig yi dam lha'i skur langs te snod bcud lha'i 'khor lor sbyangs pas chad mtha' bsal nas zung 'jug gi ting nge 'dzin chu bo'i rgyun lta bu la sbyor /
'dis 'du byed kyi tha ma la 'jig cing ldang ba sbyong ste snod bcud srung 'khor gzhal yas khang rnams lha dam tshig sems dpa' la bsdu ba rags pa thim pa /
sems dpa' sum brtsegs sa bon la bsdu ba'i bar snang gsum /
de yang bsdu ba 'od gsal te 'khor bar skye ba la slar yang 'chi ba dang de las bar srid du ldang ba sbyong /
'bras dus su gzugs sku chos kyi sku'i dbyings su bsdu zhing slar yang rgyun mi chad par 'char ba'i rten 'brel sgrig
/rdzogs rim gyi dus don gyi 'od gsal bsgrubs nas zung 'jug gi lha skur ldang ba'i gzhi 'ding bar byed do //
de nas 'khor gsum yongs dag gi bsngo bas rgyas 'debs /
theg chen thun mong dang thun min gyi smon lam gdab /
bkra shis pa'i tshigs gcad rgya cher brjod pas dge legs su bya ba bcas kyis phrin las rim pa spyi 'gro 'grub bo //
de'ang las dang po pas sngon 'gro skyabs sems nas gzung /
nyer bsdu bsngo smon gyi bar re re nas zhib tu gsal btab nas bsgom /
de'ang cho ga'i yan lag rnams dum bur bcad nas so so'i gsal snang 'don /
bying rgod kyi dbang du mi btang bar bsgom bya de nyid la blo bar ma chad du 'jug pa la bslab dgos /
spyir gsang ba yongs rdzogs 'dus pa'i rgyud las /
ye shes 'jig rten gang la yang //
srog sdom gzer bzhis ma theb na //
nam yang don med yug pa brkyang //
yongs rdzogs dpal gyi srog 'phrog thabs //
gcig shes pa yis kun srog thob //
ces sogs gsungs pa ltar bskyed rim spyi'i chings su srog sdom gzer bzhis gdab pa gal che ste /
de'ang sku phyag rgya'i gsal snang gis yul gsum gyad du gyur pa ting nge 'dzin dmigs pa'i gzer /
gsung thugs srog sngags 'khor la sems rtse gcig tu gtad pa snying po sngags kyi gzer /
thugs stong gsal 'gag pa med pa'i chos nyid rang sems dang gnyis su med pa de nyid lha'i rnam par shar ba las bsgrub bya'i lha rtag rtag po gud na med par shes pa dgongs pa mi 'gyur ba'i gzer /
phrin las rnam bzhi sogs dmigs pa'i lde kha gang la gang dgos su sgyur ba 'phro 'du sna tshogs pa'i gzer bzhi'i man ngag gnad thog tu khel na sku dngos su mthong /
ngag la bden pa 'grub /
chos nyid la rang dbang thob ste gsang ba gsum gyi srog 'phrog
/rig pa'i rtsal 'byang /
phrin las rang dbang bsgyur bar gsungs so //
de la mos sgom gyi skabs 'dir gsal snang ji bzhin pa 'grub dka' yang /
thog ma nas blo ma dred pa gal che bas tha mal gyi 'khrul snang gcod pa'i phyir rnam pa gsal ba ni /
mngon rtogs 'don skabs gshar sgom dang /
bzlas pa'i skabs su bying rgod le lor ma shor bar zhib par gsal gdab ste /
de'ang lha gtso 'khor can rnams la dang po gtso bo gcig pu'i gsal snang dang nga rgyal shugs drag tu bskyed /
cung zad sems zin pa na spyan nas gzung sku'i cha shas re re nas gsal snang mthar 'don /
rim gyis phyag mtshan /
rgyan dang na bza'/
sku'i nyams 'gyur /
gsung gi gdangs skad /
thugs kyi dgongs pa /
ye shes kyi 'od zer dang me phung /
gdan brtsegs ma sogs la sems gzung /
skabs rer rjod tshig gi sgo nas gsal snang 'don /
res 'ga' dmigs pa rtse gcig pas sems gzung /
gtso bo la sems zin nas 'khor /
gzhal yas khang /
srung 'khor rten dang brten par bcas nang nas phyi /
phyi nas nang du gsal 'debs shing sems gzung /
des skyo na rtag par lta ba'i zhen 'dzin dgag pa'i phyir rnam dag dran pa ste nus na so so'i mngon rtogs dang bstod pa sogs nas 'byung ba ltar re re bzhin yid la bya /
thams cad mi nus na mdor bsdus tsam mam /
yang na dag dran rjes mthun ni /
sangs rgyas thams cad ni chos kyi sku nyag gcig yin /
chos sku la zhal phyag sogs mtshan ma rdul tsam med kyang bsam gyis mi khyab pa'i yon tan rnams zhal phyag rgyan cha'i rnam par shar bas lhun gyis grub pa'i phrin las la dbang sgyur ba yin /
rang rgyud dngos por grub pa rdul tsam yang med snyam du bsgom /
tha mal gyi bdag 'dzin dgag pa'i phyir nga rgyal brtan pa ste /
lha gsal rung ma gsal rung dkyil 'khor thams cad kyi khyab bdag yi dam gyi lha gang yin pa de nga'o snyam pa'i lha'i nga rgyal la rtag tu gnas pa shin tu gal che /
mi gsal bzhin du 'khrul rtog la 'khrul rtog gis lhan pa 'debs pa las don gyi gnad du 'di zab pas nan tan du bya'o //
rtsal sbyang ba'i phyir snang srid dag pa rab 'byams kyi bskyed rim gang snang lha sku phyag rgya chen po /
ngo bo stong pa /
rang bzhin bde ba /
rnam pa gsal ba la yang yang bslab /
khyad par du lta dgongs kyi gzer ni shin tu gces ste /
rtsa rgyud pad sdong brtsegs pa las /
de nyid ldan pa'i rnal 'byor gyis :
dur khrod 'dre ngan bsgrubs gyur kyang :
mchog dang thun mong 'bras bu gang :
ci 'dod rang byung lhun grub 'byung :
de nyid ma rtogs a 'thas blos :
ye shes sems dpa' bsgrubs gyur kyang :
gnas skabs ldan 'bras phra 'u las :
yang dag 'bras bu srid mtha' tsam :
zhes gsungs pas bskyed rim tsam du ma zad 'khor 'das kyi snang cha thams cad rtog pas brtags pa kho na yin /
de'ang nyi ma dang 'od chu dang rlan bzhin rig pa'i rang rtsal las gzhan du grub pa rdul tsam med /
rang rig thig le nyag gcig gi ngang du chos thams cad ye rdzogs chen por grub pas slar stong pas rgyas 'debs mi dgos /
rig pa'i ngo bo yang skye 'gag gnas gsum gyi mtha' thams cad dang bral bas ci yang ma yin la cir yang 'char ba /
shar ba tsam nas dngos po mtshan mar ma grub kyang kun rdzob tu snang la don byed nus pas ma bskyed lhun rdzogs kyi dkyil 'khor /
zang thal gyi ye shes rang gnas la nam yang 'pho 'gyur med pas 'dzin med cog gzhag gi chos sku
/'di ltar snang ba'i chos thams cad bskyed rdzogs zung 'jug 'ba' zhig las mi 'da' ba gshis lugs kyi snang stong zung 'jug la /
rig thog tu myong ba thon nas gnad gcig shes pas 'khor 'das kun gyi stong srog thob pa nyid bskyed rdzogs gang gi yang snying po ste /
rtse le sna tshogs rang grol gyi gsung las /
snang grags gsal cha'i gdangs kun bskyed rim ste //
a 'thas 'dzin zhen spangs pa rdzogs rim nyid //
ye nas dbyer med yin la yin bzhin klong //
bskyed rdzogs zung 'jug nyams len yengs med 'bungs //
zhes gsungs pa lta bu'i gnad gsang ma rtogs na nam du yang bskyed rdzogs la mtshan rtog gi gol sa chod pa'i dus med pas /
rab rtogs pa /
'bring nyams myong /
tha ma go ba phyin ci ma log pas nges shes rnyed pa tsam ci nas gal che'o //
de ltar bskyed rdzogs tshad ldan la smin slob byed na thog mar thun tshad kyang /
grol thig dgongs pa rang grol las /
thun gcig lha la sems gtad bsgom :
thun gcig gsang sngags bzlas pa bya :
thun gcig rlung dang 'gro 'ong bstun :
thun gcig mngon sum gnad la dbab :
ces gsungs pa ltar bya ba gnad du che'o //
'di ltar bsgoms pas thog mar yid kyi yul du rten dang brten pa'i gsal snang ma 'dres par skad cig gis 'char zhing yun ring du sems zin /
bar du rlung sems lha sku la zin pas stong gzugs kyi lha sku dbang po'i mngon sum mthong /
mthar rlung sems lha skur smin pas rags pa'i lus rten res 'ga' lhar shar ba ste /
de lta bu'i gsal ba gsum tshad du phyin nas ring por mi thogs pa rnam par smin pa'i rig 'dzin 'thob par 'gyur ba yin no //
gzhan yang rgyal sras rin chen rnam rgyal gsung las /
bskyed bzlas rdzogs gsum kun la gces pa'i dmigs pa'i mdo 'gag ni /
'di ltar snang zhing srid pa'i chos thams cad rang sems kyi rtsal snang tsam ste /
sems nyid gdod ma nas lha skur dag pas rang sems spangs pa'i pha rol na lha med /
lha spangs pa'i pha rol na sems nyid med /
sems dang lha sku dbyer med gsal stong zhen bral du lhag gis shes pa'i mos pa brtan po la rtse gcig tu mnyam par 'jog pa yin la /
de yang sngar lha'i rnam pa la gsal snang thob zin pa yin na skabs 'dir zhal phyag sogs kyi rnam pa ched du ma bskyed kyang /
gang snang rtog tshogs kyi ldog cha so so lha de dang de'i rang bzhin du shes pa'i mos pas lha'i gsal snang rang shar du 'dren nus shing /
gzhan du sngar bskyed rim la gsal snang ma thob na mnyam gzhag gi dus su ma zad rjes thob kyi gnas skabs kun tu'ang gang shar gyi snang ba de ka lha'i sku snang la rang bzhin med pa /
gsal la rtog pa med pa /
bde la zhen pa med par sgom pa dag lam du khyer bas /
snang ba thams cad rang snang rang shar /
rang snang thams cad bden med sgyu ma'i yo lang /
snang stong zhen bral gyi lha sku dag pa rab 'byams kyi 'khor lor 'char zhing mos pa brtan por byung na goms pa'o //
de bzhin du zin pa dang ma zin pa'i sgra gang ltar snang yang /
thams cad grags stong zhen bral /
de ga rlung sngags gzhom med yi dam gyi gsung /
gsung sngags kyi 'khor lo brjod med kyi rang sgra rnam pa thams cad pa'i sgra skad du shes pa'i mos pa lam du khyer zhing /
yid la dran rtog ci byung yang de ka'i rang zhal la ce re bltas pas gsal rig ngos gzung dang bral ba'i zung 'jug de ka yi dam gyi thugs gnyis med rang byung gi ye shes te /
ye shes de'ang mkhyen pa gnyis ldan du shes pa'i mos pa brtan pos rang gsal 'dzin med kyi ngang der cham cham bskyur nas bsre zhing /
mdor na mnyam rjes kun tu cir snang yi dam lha'i sku gsung thugs su shes pas rang sems las logs su mi btsal zhing /
sems dang lha sku dbyer med gsal stong bde chen rang shar la bslab par bya ba yin no //
zhes 'byung ngo ///
/gsum pa bskyed rim gyi yan lag bzlas pa'i rnal 'byor la'ang /
sngags bzla ba'i dgos pa ni /
ji skad du /
ting 'dzin me dang 'dra ba la //
bzlas brjod rlung dang 'dra bas bskul //
zhes pas lha'i gsal snang gi ting nge 'dzin gyi me ngar ma la bzlas brjod rlung gi rtsol bas bskyod pa las nus pa'i me lce 'byin te sems kyi dri ma sbyong /
ngag la nus pa 'bar /
rang las rgyud gzhan du snang ba'i lha'i thugs rgyud skul bar byed pa'o //
bzla yul phreng ba ni /
rab rin po che /
'bring shing 'bras /
tha ma sa rdo las byung ba /
zhi bar dung shel /
rgyas par gser dang mu tig
/dbang la bye ru tsan+dan dmar po pad+ma'i snying po sogs /
drag po la lcags dang g.yu phreng seng ldeng sogs /
gzi mchong ba sos las sna tshogs 'grub cing /
thod phreng gis drag po'i mkha' 'gro dbang du sdud par gsungs /
spyir yi dam zhi ba'i rigs la bo d+hi tsi dang /
khro bo la ru rak+sha shis pa dang /
bo d+hi tsi yis grangs med 'gyur //
zhes pas de nyid las dang dngos grub thams cad la mchog tu 'gyur ro //
phreng thag kyang bu mo lang tsho rgyas shing skyes pa'i skyon gyis ma gos pa gzugs mdzes pas bkal ba'i phreng thag gsum lnga dgu bsgril gang rigs mdo 'dzin sum brtsegs can /
gzhan gyis longs ma spyad pa ba byung rnam lngas bkrus shing dri bzang gis byugs pas de nyid thog mar byin gyis brlab par bya ste /
de'ang so so'i gzhung la dmigs bsal yod na de ltar dang /
spyi tsam du /
bdag nyid lha yi nga rgyal gyis :
phreng ba lag pa g.yon du bskyil :
mdo 'dzin steng du yod par bya :
zhes pa ltar byas la /
lag pa g.yas pa'i mthil du nyi ma la hU~M:
g.yon pa'i mthil du zla ba la AHsa mtshan par gyur :
oM swa b+hA bas sbyang :
stong las pad+ma nyi zla'i steng :
mdo 'dzin gtso bo yab yum la :
phreng ba 'khor gyi rnam pas bskor :
gnas gsum 'bru gsum mtshan pa las :
'od 'phros ye shes spyan drangs thim :
dza hU~M baM hoHgnyis med gyur :
ar+g+haM sogs kyis mchod :
so so'i bstod pa shwa lo ka gcig tsam gyis bstod /
lha tshogs thams cad bzla bya'i yig 'bru'i rnam par char ltar babs nas phreng ba la thim par mos la /
rtsa sngags dang /
oM ru tsi pra marta na ye rat+na ma Ni d+ha ra dz+nyA na de ba a b+hi Shiny+tsa hU~M swA hA:
zhes brgya rtsa bzla /
lha rnams 'od zhu phreng bar gyur :
chos dbyings kun khyab rtsa gsum lha :
gdod nas phreng ba'i ngo bor shar :
thabs shes sor mo'i sbyor ba yis :
bgrang ba tsam gyis mchog thun dngos :
thogs med 'grub pa'i mthu can gyur :
ces mos la slar rtsa sngags mthar dbyangs gsal rten snying btags pa gang 'grub me tog la sngags te gtor zhing shis pa brjod pas phreng ba de la bzlas pa grub tshad 'bum 'gyur 'gro bar gsungs /
phreng ba de'ang drod dang ma bral bar bcang ba dang gzhan la mi bstan /
dam tshig mi gcig pa sogs gzhan lag mi 'grim /
khyad par khyi dang byi la bud med kyis ma reg cing sus kyang ma 'gom par bya /
sa rjen du mi bzhag
/bzlas pa mi bya dus mi 'dren /
mi gtsang ba'i phreng ba mi bcang ba sogs kyi dam tshig bsrung /
bzlas pa'i thog mar yang /
bsgrub bya gang yin gyi lha rnams sngags so so'i rnam pa las mthun gyi kha dog can char babs pa ltar phreng ba la thim par bsam la 'bru gsum ci 'grub /
dbyangs gsal lan gsum /
oM ru tsi ra ma Ni pra war+d+ha ye swA hA/
zhes sam /
swA hA'i tshab tu hU~M phaT sbyar ba'ang yod pa dang /
oM ki ri ki ri ri nu hri ne swA hA/
zhes pa lan bdun re bzlas pa'i has btab na bzlas pa bye ba phrag brgyar 'gyur bar gsungs /
gzhan yang chos dbang rin po che'i gsung las /
dge sbyor bzlas pa gang byed kyi sngon du /
oM ru ru ru ru pad+ma a mo g+ha sid+d+hi hU~M/
ra sa ha ri ni sa hr-i ta tsa pa la nu ru hr-i da swA hA/
zhes pa lan gcig bzlas pas 'phags pa myur du 'byon zhing mkha' 'gro rnams rang dbang med par 'du ba sogs phan yon bsam gyis mi khyab pa gsungs so //
phreng ba de nyid dus rgyun du lag pa g.yon pa kho nas 'dren /
drag po'i las 'ga' zhig gi skabs su g.yas pa'i mtheb srin sbyar bas 'dren par bshad pa las lag g.yas kyis nam yang mi 'dren /
g.yon pa'i mtheb srin rdo rje lcags kyu'i rnam pas phreng rdog re re bzhin yi dam gyi lha bkug nas rang la thim par bsgom mo //
bzlas pa'i skabs su /
sems rnam par g.yeng bas ji tsam bzlas kyang ngag sgrib cung zad srab pa tsam las 'dod pa'i dngos grub mi 'grub ste /
o rgyan chen pos /
ma yengs ting 'dzin ldan pas bzla :
gzhan du yengs par gyur na ni :
bskal par bzlas kyang 'bras mi 'byin :
zhes gsungs pa ltar gtso bo ting 'dzin la sems rtse gcig tu gnas pa'i ngang /
sngags sgra che chung ring thung myur bul /
sngags 'bru la chad lhag dang klog pa'i sgra gdangs nor ba sogs kyi skyon spang zhing /
mi tshig gis bar du chod pa sogs sel ma zhugs pa dang /
rdzun dang ngag 'khyal sme can gyi zas sogs ngag gi nus pa nyams pa'i rgyu spang zhing lan tshwa sogs spang mi nus na'ang gnyen po'i byin rlabs man ngag las 'byung ba ltar bya dgos kyi /
'khor 'das dbyer med kyi rtogs pa lhongs su ma gyur bzhin du thabs khyad par can gyi rgyu 'bras khyad du gsod pa nam yang mi bya bar dgongs 'dus sogs gzhung chen po rnams dang /
'bri gung chos grags kyis mdzad pa'i bsnyen sgrub spyi la gces pa'i yi ge sogs la zhib mor rtog cing lag tu len pa gal che /
'dir ni yi ges 'jigs pas ma spros so //
bzlas dmigs rnams kyi thog mar bzla ba'i gzhi 'god pa ni /
rang nyid dam tshig sems dpa'i thugs tsit+ta rin po che 'od kyi rang bzhin mchong gur phub pa'am 'od lnga'i thig le'i klong du nyi zla'i gdan la /
ye shes sems dpa' rang 'dra ba'am rang sprul sku'i thugs kar sprul gzhi longs sku'i rnam pa /
'ga' zhig tu rgyan dang phyag mtshan spangs pa /
de'i thugs kar rigs so so'i phyag mtshan rdo rje lta bu 'greng stabs su 'khod pa'i lte bar nyi zla brtsegs pa'am /
zhi bar zla ba /
khro bor nyi gdan sran ma bkas pa tsam gyi steng du /
ting 'dzin sems dpa' hU~M dang hrIHsogs so so'i sa bon gyen 'greng 'od 'bar ba lha'i zhal bstan phyogs ltar gnas pa'i mtha' skor du mdun nas brtsam ste bzla bya'i sngags phreng spus bris pa lta bu mgo mjug thad kar 'grig par bkod /
kha cig gis yig gzugs lany+tsa sogs su bsgyur bar smra ba ni gnad don ma go ba'i bab col te /
nges don spyi dang khyad par rdo rje theg pa ni don la brton pa kho na yin pa ma zad /
sangs rgyas kyi thugs rje ni mos pa gang la yod pa de la 'jug pa las tshig dang yi ge'i rjes su 'brang ba ma yin pas yul so so'i skad kyis don go ba nyid gtso bor yin pa'i phyir /
bod yig nyid ngo bo gsung rdo rje rnam pa sngags 'brur shar ba mos pas chog go
/bzlas pa'i ting 'dzin la rnam grangs mang yang spyi khyab dzapa? kyi dgongs pa rnam pa bzhir grags che ste /
dang po bsnyen pa'i yan lag bkod pa'i bzlas pa'am zla ba skar phreng lta bu ni /
sa bon dang sngags phreng 'od 'phro ba la yang yang sems gzung /
lha thams cad dang zhal thams cad nas sngags sgra sgrog par mos la gsal thebs pa na /
sngags 'bru rnams rang sgra dang bcas gdan las cung zad 'phags te thog mar 'od zer 'khor /
de nas dal bus 'khor /
rim gyis je mgyogs mi mngon par gyi li li 'khor ba la sems gtad pa dang /
'od zer gyis lus kyi nang gang /
mun khung du sgron me btegs pa ltar nad gdon sdig sgrib bag chags dang bcas pa sangs kyis bsal bar mos pa'o //
gnyis pa nye bar bsnyen pa mgal me 'khor ba lta bu'am khyogs kyi bzlas pa ni /
thugs ka'i sngags phreng las sngags phreng gnyis pa mched /
rang sgra dang bcas bar ma chad par byung /
ye shes sems dpa'i zhal dang dam tshig pa'i zhal brgyud yum zhal du zhugs /
thugs rgyud bskul /
sku'i nang brgyud pad+ma nas byung ste rdo rje'i sbubs nas bde chen byang chub kyi sems kyi ngo bor bde phril phril byung ba thugs ka'i sa bon la thim pas mchog gi dngos grub thob par mos pa ni ye shes kyi bzlas pa ste thig le brtan /
gsal nyams skye /
thur sel dbu mar thim par byed /
rgyun ring na rlung stod du 'chugs pa'i gegs 'byung ba srid do //
yang sngags phreng phyi rol nas byung ste rang gi zhal du zhugs sku'i dbyibs brgyud /
rdo rje'i lam nas yum gyi pad+mor son pa dbu ma'i lam nas steng du byung ste yum gyi zhal nas rang gi zhal du zhugs snying ga'i sa bon la thim /
de las sngags phreng byung ste 'khor ba bar ma chad du bsgom pa ni do li'am khyogs kyi bzlas pa ste mi rtog pa'i nyams skye /
srog rlung dbu mar thim /
stod 'tshang gi gegs sel /
rgyun ring na thig le nyams pa dang dmigs pa gsal cha chung ba 'gyur nyen yod pas /
de gnyis so sor spel nas bsgom na legs pa'i phyir /
snga dro dang srod la tshur 'khor ba dang nyin gung dang phyi dro phar 'khor bar bsgom par bzhed do //
de gnyis ka la 'khor lo'i bzlas pa zhes bya ste mdun bskyed la dmigs na bdag mdun gyi bar du spro bsdu bya'o //
gsum pa sgrub pa'i yan lag rgyal po'i pho nya lta bu'am spro bsdu'i bzlas pa ni /
bzlas pa'i rkyen gyis thugs srog sngags phreng dang bcas pa las 'od zer nam mkha' gang ba 'phros pa'i rtse las mchod pa'i lha mo mchod rdzas so so thogs pa rnams kyis /
nyer spyod lnga /
bkra shis rdzas rtags /
rgyal srid bdun sogs phyi'i mchod pa /
rdo rje'i 'dod yon lnga /
sman gtor rak+ta nang gi mchod pa /
snyoms 'jug dga' bzhi'i rol mo spel ba sbyor ba dang /
bstan dgra bsgral pa'i sha khrag bdud rtsir spel nas stob pa sgrol ba ste gsang ba'i mchod pa /
'khor gsum ka dag gi lta ba'i rtsis zin pa de kho na nyid kyi mchod pas mkha' khyab kyi rtsa gsum rgyal ba sras bcas mchod par dmigs /
gsal mi thebs na 'od zer kha dog lnga ldan mchod yul gyi dbang po lnga so sor reg pa tsam gyis dgyes pa skong ba'i nus pa can 'phros pas zag med kyi bde ba chen pos thugs mnyes /
sku gsung thugs kyi byin rlabs dngos grub thams cad phyag rgya yig 'bru phyag mtshan gyi rnam par ram /
'od zer dkar dmar mthing gsum char babs pa ltar byon nas rang gi sgo gsum la thim pas sgrib gnyis bag chags dang bcas pa dag
/tshogs gnyis yongs su rdzogs /
dbang bzhi chig rdzogs su thob par bsam pa ni bdag don byin rlabs bsdu ba'i bzlas pa ste /
dang po'i skabs su 'di la gnad du bsnun pas sgrib pa dag cing byin rlabs 'jug pa'i stobs che ba yin no //
yang 'od zer 'phros te khams gsum rigs drug gi sems can rnams la phog pas las nyon gyi sdig sgrib dang so so'i sdug bsngal thams cad skad cig la sbyangs /
nyan rang byang sems rnams kyang shes sgrib las grol bar byas /
thams cad kyi lus ngag yid gsum rdo rje gsum gyi ngo bor gnas bsgyur bar bsam pa ni gzhan don phrin las kyi bzlas pa ste /
phyi ma 'di la 'od zer gyi tshab tu lha sku nam mkha' gang ba spros pa rnams kyis sems can gyi don byas /
slar 'dus pa snying ga'i sa bon la thim pa'i spro bsdu dbugs 'byin 'jug dang sbyar ba'ang yod de snga 'gyur gyi lugs su khro bo'i bzlas par 'jog dgos /
spro bsdu'i bzlas pa de rnams ni dam tshig gi bzlas pa zhes bya'o //
bzhi pa sgrub pa chen po'i yan lag bung ba tshang zhig pa lta bu ni /
lha sngags las spros pa'i 'od zer gyis snod gzhal yas khang /
bcud lha'i 'khor lo /
sgra grags sngags kyi rang bzhin /
dran rtog ye shes kyi rol par bsgyur bar mos la 'dzin med kyi ngang nas bzla ba ni bdag gzhan gnyis med kyi bzlas pa'o //
dzapa? dgongs bzhi po 'di rim can du sbyor ba dang /
gang yang rung ba re zung sbyor ba sogs yod pa las rang gzhung dngos bstan ltar sbyar ba gal che'o //
bzla tshul gzhan yang skad gsang mthon por bzla ba dang /
mchu dang lce rtse 'gul tsam gyis shub bur bzla ba dang /
rlung bzung ste sngags kyi gzugs dang sgra la sems gtad pa 'gog bzlas dang /
rlung 'dzin pa tsam yang mi bya bar yid kho nas sngags kyi gzugs sam sgra gdangs dran pa yid bzlas dang /
sa bon gyi nA da las dbugs phyir dbyung ba dang lhan cig hU~M gi sgras sku'am 'od zer spros te don gnyis bsgrubs /
nang du 'jug pa'i tshe oM gyi sgras tshur bsdus /
gnas pa'i tshe AH'i sgras nA da la thim pa'am /
yang na rang sngags la sbyar ba ni rdo rje'i bzlas pa'o //
gzhan yang spro bsdu'i bzlas pa gzhir byas pa la ngag bzlas rnams dang sbyar ba ni phyi'i bzlas pa /
yid bzlas dang sbyar ba ni nang gi bzlas pa /
do li'am khyogs bzlas dang sbyar ba gsang ba'i bzlas pa /
ka dag gi dbyings las rig rtsal chu zla lta bu'i spro bsdu dang sbyar ba de kho na nyid kyi bzlas pa bzhi dang /
de re re la'ang 'od zer dkar po ba thag 'dzings pa lta bu spros te don gnyis sgrub pa bsnyen pa /
dkar ser mgal me klad skor lta bu nye bsnyen /
dmar rngam mgar gyi tshwa tshwa lta bu sgrub pa /
nag rtsub thog char 'beb pa lta bu'i spro bsdu sgrub pa chen po rnams su sbyar ba'ang bshad do //
bsnyen sgrub mthar phyin nas las sbyor gyi bzlas pa'i ting 'dzin ni /
bla sgrub rnams su spyi bor zhi ba /
mgrin par rgyas pa /
snying khar mchog
/lte bar dbang /
gsang bar drag po'am /
mgrin par dbang /
lte bar rgyas pa ste gnas lngar sku'am sa bon sngags 'khor dang bcas pa las so so'i las mthun gyi kha dog can gyi sku'am 'od zer spro bsdus nad gdon 'jigs brgyad zhi /
'byor drug ye shes rgyas /
khams gsum mos bzhi sdud /
gzung 'dzin dgra bgegs bcom pa sogs thun mong phrin las bzhi /
khyad par mchog gi dngos grub sgrub par bsam pa dang /
spyi khyab tu zhi bar sngags phreng 'od zer dkar po /
rgyas par ser po /
dbang la dmar po /
drag por nag po /
mchog la mthing kha'i spro bsdus las sgrub pa dang /
'ga' zhig tu gtso bo'i thugs ka'i 'od zer gyis sgo ba bzhi lta bu pho nya'i lha rnams bskul /
de rnams las 'od zer ram yang sprul pho nya spros te phrin las rnams sgrub par dmigs pa sogs so so'i lugs ltar skabs phyed pa dgos /
yang gsar ma'i bde mchog gi lugs ltar khyogs bzlas kyi sngags 'gro tshul zhi ba la lhod cing dal gyis 'gro ba /
rgyas pa la rma bya'i sgro chun lta bu /
dbang la lu gu brgyud /
drag por thag pa bsgril ba'i tshul gyis 'gro ba rnams sbyor ba'ang kha cig gis bzhed do //
bzlas pa'i tshad la gsum /
mtshan ma'i bsnyen pa dngos nyams rmi lam du rtags thon pa /
dus bsnyen zla drug sogs rang rang gzhung nas bshad tshod /
grangs bsnyen ni /
dkyil 'khor gyi gtso bo'i sngags 'bru re la 'bum phrag re /
'khor gyi lha rnams gtso bo'i bcu cha re /
kun la 'bum gyi rjes su khri re /
khri'i rjes su stong ste rang rang gi bcu cha kha skong du bzla /
yang yi ge bco lnga man chad la 'bru 'bum /
sum cu yan chad la khri'i tshad yin par yang bshad /
thams cad kyang rdzogs ldan la grangs dngos bstan /
sum ldan gyi dus su nyis 'gyur /
gnyis ldan gyi dus sum 'gyur /
rtsod ldan gyi skabs 'dir bzhi 'gyur bzla dgos pa gsungs so //
de ltar sngags stong phrag re'i mtshams su mchod bstod byed pa la stong tshigs 'bul ba zhes grags shing mi 'grub na bzlas pa grub pa'i mjug tu mchod bstod bya /
dbyangs gsal la 'grub par gyur cig swA hA/
zhes sbrel ba zhabs btags mar grags pa dang yig brgya lan gsum brjod pas sku gsung thugs kyi dam tshig 'gal ba bskang /
ye d+har gyis brtan par byed do //
gzhan yang slob dpon chen po'i zhal nas /
sngags bzla ba'i tshe mtshon rtse khar mi bcug
/mchil ma phyir mi 'don lha'i dran pa gzung /
stong pa'i rgyas gdab /
lha yin no bsam pa ni don spyi yin /
sems nyid lha'i ngo bor hril song nas lha dang rig pa dbyer med pa ni don rang mtshan no //
zhes sogs kyang gsungs so //
yang bying ba'i dus su dzapa? dbyangs bya zhing dal bus 'chag
/rgod pa'i dus su bris sku sogs la lta zhing sems 'dzin /
sgo lnga'i shes pa yul snang la cham mer glod nas ngal gso ba sogs khams dang bstun pa gnad yin no ///
/thun mtshams su'ang dgos med kyi gtam mi smra zhing lha skur lam gyis langs nas sngags yang yang bzlas pas ngag nus bskyed pa dang /
byin rlabs rgyun chags su 'byung ba'i dgos pa yod cing bsnyen pa'i grangs la ni mi brtsi /
sngags brgya stong tsam gyi mtho dman la nges can gyi sgrig ma mi byed par 'gro gang che bya'o //
'di dag gis 'khor bar ming tshig yi ge'i rnam rtog dang ngag gi zhen pa sbyong /
'bras bu gsung gzhom med nA da'i dbyangs su rdzogs pas gdul bya la chos 'khor bskor ba'i rten 'brel sgrig
/rdzogs rim gyi skabs su rlung dag par byed pa'i gzhi 'ding ba yin no ///
/bzhi pa thun mtshams kyi rnal 'byor ni /
spyir dbang bzhi so so'i nyams len gyis skabs dang bstun pa'i lam khyer gyi rim pa'ang de ltar bya dgos mod /
'dir bum dbang bskyed pa'i rim pa dang gtso bor 'brel ba'i dbang du byas te 'chad pa la bdun /
dang po nyal ba'i rnal 'byor la'ang /
sgrub pa po gang la brtson pa'i rnal 'byor gyi rim pas gnyis te stong pa dang bde ba'o //
dang po ni /
snying ga'i sa bon gyi 'od kyis snod bcud rang lus thugs srog la rim par bsdus te de nyid stong pa'i dbyings su zhugs pa la blo bzhag nas seng ge'i stabs kyis nyal lo //
gnyis pa bde ba ni /
gdan gzhal yas khang sogs mi bsdu bar 'khor rnams gtso bo'i thugs srog la bsdu /
gtso bo yab yum snyoms par zhugs /
bde ba chen pos 'od du zhu nas byang chub sems kyi thig ler gyur pa la sems gzung ngo //
gnyis pa ldang ba'i rnal 'byor la'ang gnyis te /
stong pa'i ngang las ldang ba ni /
gnyid sad ma thag rtsa sngags sam sa bon brjod pas 'od gsal gyi ngang las skad cig gis yi dam lha'i skur ldang /
thugs srog las 'od 'phros /
slar yang sngags brjod pas rten dang brten par bcas pa'i dkyil 'khor snod bcud dang bcas pa gsal zhing /
rang dang gzugs kyi sku snod bcud thams cad phrin las 'jug pa'i yul du bsams nas ldang ba'o //
bde ba'i ngang nas ldang ba ni /
rang bzhin gyi ngang nas skyod byed kyi mkha' 'gro lnga byon nas brdas bskul zhing /
'bras bu'i rdo rje 'dzin par bzhengs pa'i tshul gyis rnal 'byor pa langs la /
thugs ka'i sa bon las 'od 'phros pas snod gzhal yas khang dang /
bcud kyi lha thams cad sngar ltar rdzogs par blta /
gzhan yang langs ma thag par rlung ro lan gsum mam dgu dbyung /
tshe 'khor ba thog ma med pa nas bsags pa'i las dang nyon mongs pa'i sdig sgrib nyams chag 'gal 'khrul la sogs pa'i nyes tshogs thams cad /
kaM nag po las byung ba'i sdig pa rwa can gyi rnam par gyur nas /
nyon mongs pa'i rlung dang bsdongs te sna sgor sang sang thon /
mdun du ye shes kyi mes sbyangs par mos la /
oM AHhU~M na mo gu ru ya :
bud+d+hA ya :
d+harmA ya :
saM g+hA ya :
ma ma kA ya wA ka tsit+ta sarba karma pA paM da ha na bi shud+d+he swA hA:
zhes gsum yan gang 'grub brjod /
ngag byin rlabs shin tu gal che bas bla ma dgongs 'dus kyi bzlas brjod nus pa stobs 'byin lta bu 'grub na mchog tu 'gyur /
yang 'jam dpal phyag rgya zil gnon gyi man ngag ches zab pa ni /
bdag gi lce steng raM yig dmar po las //
me 'bar bsregs nas 'od kyi rnam pa'i ngang //
mi shigs mi tshugs sra brtan pha lam gyi //
rgya gram dmar po dwangs gsal lte ba'i sbugs //
dbyangs gsal mdog dkar mu tig phreng ltar bskor //
rgya gram tha mar ye d+har dkar pos bskor //
sngags phreng rnams las 'od zer phyogs bcur 'phros //
rtsa brgyud bla ma rgyal ba sras bcas kyi //
sku gsung thugs kyi byin rlabs ma lus pa //
'od dmar tshur bkug rdo rje sngags phreng la //
thim pas dbyer med gcig gyur ngag sgrib sogs //
dag nas gsung gi dngos grub thob par bsam //
zhes dmigs pa dang bcas /
oM AHhU~M mgor btags pa'i dbyangs gsal gsum mam bdun /
rten 'brel snying po brgya'am nyer gcig bzlas pas ngag mnan sogs ngag skyon thams cad skad cig gis sangs shing nus pa myur du skyed pa sogs phan yon chen por gsungs so //
gsum pa khrus kyi rnal 'byor ni /
chab ldan gyi khrus bum du /
rnam 'joms rme brtsegs bdud rtsi 'khyil pa sogs bskyed bzlas spyi dang /
khyad par yi dam gang yin dkar po dag byed bdud rtsi'i khrus bum bsnams pa'i sku dang bum pa nas bdud rtsi'i rgyun babs khrus chab dang 'dres /
mthar lha yang 'od du zhu chu dang dbyer med du gyur par mos la yi dam sngags gsham du /
shud+d+he shud+d+he bi shud+d+he swA hA/
btags pa ci 'grub bzla /
rang gi snying ga'i hrIHlas 'od 'phros pas /
rigs lnga 'khor bcas spyan drangs /
nyer spyod lngas mchod /
de bzhin gshegs pa thams cad kyis oM na maHsarba ta thA ga ta a b+hi She ka te sa ma ya shrI hU~M/
zhes gsung zhing ye shes kyi bdud rtsi spyi bor blugs pas phyi nang gi dri ma thams cad dag nas /
ye shes kyi bdud rtsis lus mer gyis gang bar bsam la btung ba dang khrus bya /
gzhan yang lag pa g.yon par me tog gi phreng ba thogs pa spyi bor bzhag cing /
oM AHhU~M badzra gu ru d+he ba d+hA ki nI ma Ni d+ha ri badzrI Ni ma hA pra ti sA re rak+Sha rak+Sha mAM hU~M hU~M phaT phaT swA hA:
zhes lan bdun bzlas pas /
mi mthun pa'i phyogs ngan thams cad las bsrung bar 'gyur ba'ang dgongs 'dus las bshad de zhar byung ngo //
bzhi pa kha zas kyi rnal 'byor ni /
rgyas par dgongs 'dus 'tsho ba zas kyi rnal 'byor dang grol tig a nu'i rnal 'byor sogs ltar bya /
bsdu na bdag nyid lha'i nga rgyal du gsal bas lag pa g.yas dgang gzar /
g.yon blug gzar /
kha thab khung du lhun gyis grub pa la /
lte bar gtum mo'i me sbar bas lus thams cad gang /
me'i nang du bla ma yi dam mkha' 'gro'i tshogs chos skyong srung ma 'jig rten dang 'jig rten las 'das pa thams cad gsal gdab la /
mchod pa 'bul ba'i bsam pas bza' btung oM AHhU~M gis ye shes kyi bdud rtsir byin gyis brlab /
chags zhen sred pa dang bral bas longs spyod /
lhag ma rnams kyang lhag ma la dbang ba'i 'byung po rnams la /
oM uts+tshiSh+Ta ba lin+ta b+hak+Sha si swA hA/
zhes se gol gyi sgra dang bcas pas sbyin par bya /
gung tshigs tshul bzhin byed pa pos ni phud 'bul ba sogs mdo sngags gang rung gi lugs dang bstun par bya'o //
lnga pa spyod lam gyi rnal 'byor ni /
thun mtshams thams cad du snod gzhal yas khang /
bcud thams cad lha dang lha mo /
grags pa thams cad sngags kyi rang sgra /
dran rtog 'od gsal ye shes kyi rang bzhin las mi 'da' zhing /
spyod yul gyi snang ba thams cad la sgyu ma rmi lam lta bur zhen chags med par chos nyid la chos nyid spyod pa'am /
yang na ci byas thams cad bla ma'i rim gro dang sems can gyi don la 'jug pa'i mos pa bya /
don mdor bsdu na /
bla mar sangs rgyas dngos su blta ba /
gdams ngag bdud rtsir blta ba /
dam tshig srog tu blta ba gsum dang ma bral ba zhig dgos so //
drug pa dus gnad kyi rnal 'byor ni /
tho rangs snga dro shes pa grung thon pa'i dus /
srod nyal kha 'chi ba dang chos mthun pa'i dus /
nyon mongs dang rnam rtog drag por skye ba bar chad kyi sa bon ldang ba'i dus /
mi rtog pa'i ting nge 'dzin rang bzhin gyis skye ba ye shes sad pa'i dus /
'chi kha ma dang /
bar dor rnam rtog skad cig mas yar mar gyi shan 'byed pa'i dus bcas drug po la skyon yon gnyis ka'i stobs shin tu che bas rnam rtog dang le lo'i gzhan dbang du mi gtang bar lam la gnad du bsnun dgos pas /
bskyed rim pas gtso cher lam bsgyur ba'i gnad kyis bzung ste snang grags rtog gsum lha sngags chos nyid kyi rol par bltas la yengs med kyi dran pa bsten dgos so //
bdun pa rjes chags kyi rnal 'byor la gnyis te /
khyad par ba ni zab lam pa'i spyod yul lo //
'dir thun mong yid rig la bsten na bstod pa'i mtha' sogs su /
bdag nyid yi dam gyi lha yab yum du gsal ba lha'i 'du shes /
mkha' gsang byin rlabs dang /
yab yum gyi gnas gsum 'bru gsum gyis byin gyis brlab pa sngags kyi 'du shes /
bde ba chen pos de bzhin gshegs pa thams cad mchod snyam pa chos kyi 'du shes te /
de ltar gsum dang ldan pa'i ngang nas chags pa'i blo dang bral bas snyoms par 'jug par mos shing /
de las byung ba'i bde bas lus thams cad khyab cing rtsa khams dang lus dkyil gyi dpa' bo mkha' 'gro thams cad mnyes shing tshims /
ngo bo stong par bsams pas bde stong zung 'jug gi ting 'dzin bskyed par bya'o //
de ltar gtso bo lha'i rnal 'byor rtse gcig tu bsgom zhing grangs dus mtshan ma'i bsnyen pa tshul bzhin byas pas bgegs dang bar chad zhi ba dang /
lha mnyes pas rgyud byin gyis rlob pa dang /
tshogs gnyis dang khyad par bsod nams kyi tshogs rgya chen po gsog pa dang /
gzhi lam 'bras gsum gyi rten 'brel khyad par can 'grigs shing rgyud smin pa dang /
tshe rabs thams cad du lhag pa'i lhas rjes su 'dzin pa dang /
gnas skabs su'ang las dang dngos grub kyi khyad par rab 'byams mtha' yas pa la dbang ba dang /
rdo rje slob dpon gyi bya ba dkyil 'khor gyi las la dbang ba sogs dgos pa chen po yod pas gsang sngags kyi sgor zhugs phyin 'di tsam yang nyams su lon par bya'o ///
/lnga pa nges rdzogs 'bras bu dang bcas pa ni /
da lta lag tu len pa dkon kyang skal can mtha' ma bkag pa dang mi shes su mi rung bas /
nyang gter bla ma dmar khrid kyi mtsho rgyal zhus lan dang /
chos dbang bka' brgyad ma hA'i sgom khog
/bla ma dgongs 'dus zhal gdams dmar khrid las 'byung ba rnams tshig don mtshungs shing /
de'ang dbang brtul las dang po pa'i dbang du byas te 'chad pa la bdun /
lha la sems gzung ba /
'gyur ba'i skyon bcos pa /
lha dang dbral ba /
lha lam du bslang ba /
lha dang bsre ba /
lha don la sbyar ba /
lha lam du khyer ba'o //
dang po lha la sems gzung ba la gsum /
gsal bar bya ba dang /
brtan par bya ba dang /
yun bsring bar bya ba'o //
dang po ni /
bla ma'i man ngag thob nas bla mas slob ma la byin rlabs dang bgegs srung ba byas la /
slob ma khams snyoms pa'i dus su khams gso ba'i zas bcud can brten /
ston dang dgun lta bu khams dwangs ba'i dus su nyams myong can gyi bla ma'i spyan sngar bsgom /
de yang rab tu dbang po rno na dmigs rten gzhan med par thog mar lha'i dbu nas sku'i cha shas so sor rim pas gcig la sems gzung ste /
gsal thebs pa dang gcig shos bsgom pa'am /
blo chen thog ma nas yongs rdzogs la gzung yang chog ste /
thun chung la grangs mang ba khams ma sun par bsgrims te bsgoms pas dbang po rab kyis zhag gsum /
'bring gis bdun nam bcu gcig
/tha mas zla ba gcig gis brtan pa thob par gsungs kyang deng sang de lta bu'i rigs can dkon zhing dbang brtul shas che bas /
bde ba'i stan la skyil krung bcas te mdun du yi dam lha'i bris sku legs pa zhig bkram la mchod pa bshams nas /
thog mar ci'ang mi bsam par mi rtog pa'i ngang la cung zad bzhag
/de nas sku thang de'i dbu nas mar zhabs kyi bar du blta /
zhabs nas dbu'i bar mas rim gyis blta /
yang sku ril po spyi khyab tu blta /
skabs su mi rtog par bzhag ste ngal gso /
de ltar yang yang bya bas nyin gcig 'khyongs par byas la /
de'i nub mo gnyid tshims par log
/nam langs nas sngar bzhin bsgom /
nub mo lha mi bsgom par mi rtog pa'i ngang la bzhag
/de ltar byas pas ma bsgom pa'i dus su yid la lha'i sku bkra lam gyi 'byung ste /
de byung na dmigs rten de med par yid yul du bsgom /
gal te ma byung na sku la bsgrims te bltas rjes mig btsums la lha'i sku sngar ltar i gsal blta /
de yang mog mog por mi gsal na /
yang mig phye ste sku la bltas la gsal btab ste /
rnam pa wal le gsal ba las rnam rtog gi 'gyu ba gzhan bcad la ma yengs par bsgom /
de yang blo shin tu chung na thog mar bris sku'am 'bur sku lder bzo lta bu gdos bcas kyi sku'i rnam pa 'dra ba las ma shar yang de ga la bsgom /
de goms nas dwangs gsal sgrib thogs med pa 'ja' tshon lta bu dang /
de yang snang tsam las ngo bo la blta dus ngos gzung med pa sgyu ma lta bur sbyang /
blo che na dang po nas gzugs brnyan lta bu snang stong gnyis med du bsgom par bya ste sa bcad dang po lha gsal bar bya ba'o //
gnyis pa brtan par bya ba ni /
sgom nyams lnga dang sbyar dgos te /
g.yo ba'i nyams /
thob pa'i nyams /
goms pa'i nyams /
brtan pa'i nyams /
mthar phyin pa'i nyams te lnga'o //
de la dang po g.yo ba'i nyams ni /
de ltar bsgom pa'i tshe sems mi gnas par rnam rtog mang du 'gyu 'phro byed pa sngar las rnam rtog mang du song ba lta bu rtog pa 'phro mi chod par gcig shul gcig non du skye ba 'byung ste /
sngar rnam rtog ngos mi zin tha mal par shor ba dgra ngo mi shes pa lta bu la /
'dir dgra ngos zin pa lta bu sems cung zad gnas shing zin par nye ba ri gzar gyi 'bab chu lta bu ste g.yo ba'i nyams zhes bya'o //
de nas sgrim glod spel ma rgyun mthud de 'bad nas bsgoms pas rnam rtog je nyung du song ba'i rtags su lha'i sku'i dbyibs dang sku mdog gnyis dus gcig tu sems la wal wal 'char na /
gsal zhing brtan pa thob pa rdzing gi chu 'khyil ba lta bu ste thob pa'i nyams zhes bya'o //
de nas kyang bsgoms pas lha'i sku yid la 'char ba de gyang logs sam /
ri rtse dang ri ldebs lta bu thag ring thung nye 'gyang gang du gsal btab kyang khyad med du gsal thebs pa dang /
yun yang thun gyi sum cha'am thun phyed tsam du rnam rtog rags pa mi 'gyu bar gnas thub na chu klung ste rgyug chu dal gyis 'bab pa lta bu ste goms pa'i nyams zhes bya'o //
de nas kyang bsgoms pas lha'i sku mdog phyag mtshan rgyan cha lugs rags pa thams cad wal ler gsal zhing rnam rtog gzhan gyis bskyod mi nus par thun re re tsam 'khyongs par 'byung ba ni brtan pa'i nyams zhes bya ste /
dpe rgya mtsho rlabs dang bral ba'am ri rab lta bu'o //
de nas kyang bsgoms pas mthar lha'i spyan gyi dkar nag dang rdzi ma ba spu yan chad dngos su mthong rgyu dang reg rgyu yod pa ltar gsal ba dang /
de yang nyin mtshan nam 'dod kyi bar 'khyongs pa ni mthar phyin pa'i nyams te /
'di la sa le sang nge /
lhag ge
/lhang nge ba ste gsal ba'i tshad bzhi /
mi g.yo /
mi 'gyur /
mngon par mi 'gyur /
cir yang bsgyur du btub pa ste brtan pa'i tshad bzhi gyad du 'gyur bar gsungs shing /
gzhan du reg mthong gi mtshan ma rnyed pa zhes bshad pa de'o //
de yang lha sku mi gsal ba'i dus su de ka'i 'phro la u tshugs kyis rgyun ring bskyangs na khams 'khrug cing sna sun skye ste /
slar bsgom snying mi 'dod pa 'byung zhing bsgom la bogs skyed mi 'byung /
slar rnam rtog 'phro rkyen byed pas spyir thun chung la grangs mang ba dang /
lha sku gsal bdo ba'i sgang la 'phro bcad de bsgoms pas slar phyi res bsgom snying 'dod pa 'byung /
thun mtshams rgyun mi ring bar de ma thag yang bsgom pa la 'jug
/de yang gnyid sad ma thag gi gnyid kyi gzi ma sangs pa za zi nyag nyog gi skabs dang /
nyin par lto 'grangs pa dang ra bzi ba sogs kyis khams nyog pa'i dus dang /
sa rab rib dang gnas khang dkar rib nag rib tu mi bsgom /
nyin mo nyin mdangs gsal ba nam mkha' dwangs pa'i dus dang /
mtshan mo mar me'i 'od yod pa sogs bying 'thib mi 'byung ba'i dus su bsgom /
mtshan mo gnyid bcag nyin par khams nyog ste gnad du mi 'gro bas nyal dus gnyid tshims par log
/nyin mo thun chung brgyad tsam bcad de bsgom /
thun 'jog dus btsan thabs su 'phro bcad de har langs byas na sgom 'chor bas dal bus sgom gsal ba rang gi sgang la de ma shor bar byas la thun mtshams la 'jug
/gsal btab ma thag wal gyis yod na mtshan mor yang srod tho rangs la sgom pas chog
/spyir ma sun cing sna ma 'gras tsam du lha sku'i cha shas yid la gang gsal ba gcig la sems gtad la de brtan na sku rdzogs par gsal ba la bslab ste brtan par bya ba'o //
gsum pa yun bsring bar bya ba ni /
de ltar gsal zhing cung zad brtan pa na bsgom pa'i thun tshod khrigs chags su gcod pa gal che ste /
phyi'i thun tshod nyin mo yin na thur shing gi grib ma lta bus nyi grib gzhal te grangs brtsi /
mtshan mo lta bu dang nang gi thun tshod dbugs 'gyu ba'i grangs kyis gzung ste /
thun tshod re la dbugs phar gtong tshur rngub kyi khugs pa bdun stong nyis brgya re 'byung zhing /
nyin zhag phrugs re la thun tshod brgyad re 'byung bas nam zla dus bzhi'i dbang gis nyin mtshan ring thung la dpags te /
nyin bzhi dang mtshan bzhir bgos te cha dbye zhing tshad la phab ste bsgoms pas khams mi 'khrugs /
bsgom pa'i tshad zin /
ting 'dzin bogs che /
yun ring du gnas par 'gyur /
grangs kyang ngag gis mi 'dren par yid kyis phreng ba la bgrang /
thun tshod brgyad po'ang gnyis gnyis su bcad de thun chung bcu drug tu bgos pa nyin mo grib tshod kyis gzhal te grib tshod re re bsgom /
re re ngal gso /
de yang thun brgyad bsgom /
brgyad ngal gso ba lta bu spel mar bya /
de la brtan na thun chung gnyis gnyis bsrings te bsgom /
de nas rim gyis nyi ma re dang nyin zhag phrugs re dang zla ba phyed la sogs par bsgom nus pa 'byung ngo //
mdor na thun ring thung ji ltar yang ma sun cing lha sku gsal la mi rtog pa de'i ngang la yun bags kyis bsrings te /
de ni lha gsal ba yun ring bar bya ba'o //
de yan chad ni don tshan dang po lha la sems gzung zhing gsal bar bya ba'i thabs so //
rtsa ba'i gnyis pa 'gyur ba'i skyon bcos pa la gnyis /
skyon ngos gzung ba dang /
de bcos pa'o //
dang po skyon ngos gzung ba la gnyis /
spyi'i skyon dang /
khyad par gyi skyon no //
dang po spyi'i skyon ni bdun te /
dmigs pa brjed ngas pa zhes bsgom rgyu'i dmigs pa gang yin 'phral 'phral brjed de bsgom dus bsgom lugs mi shes pa dang /
le lo zhes pa snyom las dang rgyu ngan gyis slar byas pas chog snyam phyi bshol du bzhag ste sgom gcog pa dang /
dogs pa zhes pa bsgoms kyang ma byung dogs pas the tshom zos nas mi bsgom pa dang /
bying ba zhes pa rang bzhin shugs kyis rkyen la ma ltos par shes pa la gsal cha med par bying rmugs su shor ba dang /
kha zas dang gos dang gnas mal dang grib rkyen sogs rkyen gyis bying ba dang /
rgod pa zhes pa rnam rtog 'phro rgod sna tshogs rkyen med par rang bzhin du shar ba dang /
ched du ma bcos kyang rkyen gyis 'phro ba dang /
ched gtad bcos te rnam rtog 'phro bcug pa lta bu dang /
rtsol ba zhes pa lha gsal zhing sems gnas bzhin du da dung ha cang de bas gsal zhing gnas pa zhig 'dod de rig pa gcun pas span spun du song ste rlung ldangs te 'phro can byed pa dang /
mi rtsol ba zhes pa bsgom la chog shes te mi bsgom pa dang bying rgod sogs byung dus 'gog pa'i rtsol ba mi byed pa'o //
'di dag thun mong gi gzhung byams chos sogs su ting nge 'dzin bsgom pa'i gegs nyes pa lnga zhes gsungs pa dang dbye bsdu'i khyad par tsam ma gtogs don 'dra'o //
gnyis pa khyad par gyi skyon ni bcu gnyis te /
lha sku mi gsal bar rab rib byed pa dang /
mog mog po dang /
grib ma phog pa lta bur bkrag mdangs mi gsal ba dang /
sku tshad chen po bsgom dus chung ngur 'gyur ba sogs sku tshad 'gyur ba dang /
rgyan can bsgom dus rgyan med du 'char ba lta bu cha lugs 'gyur ba dang /
zhal ras dud 'gro'i gdong brnyan du bsgoms pa mi'i gdong du 'gyur 'gro ba lta bu dbyibs 'gyur ba dang /
lha gcig bsgoms pa gnyis su 'gyur 'gro ba lta bu grangs 'gyur ba dang /
thog mar bzhugs pa bsgoms pa bzhengs par song ba lta bu bzhugs tshul 'gyur ba dang /
sgrol ma lta bu bsgom na ljang gu'i kha dog tsam las sku'i bzo dbyibs med pa kha dog 'ba' zhig tu snang ba dang /
sku'i dbyibs shar yang kha dog bsgoms pa ltar mi 'char ba gang min du 'gro ba dbyibs 'ba' zhig tu snang ba dang /
thog mar gsal yang de ma thag rim gyis mi gsal bar 'gro ba rim par nub pa dang /
rgyan cha lugs phyag mtshan sku'i cha shas sogs ma tshang bar 'char ba ni ma rdzogs pa ste bcu gnyis so //
gnyis pa skyon de rnams bcos pa ni /
spyi'i skyon bdun gyi log gnon gyi gnyen po ni spong ba'i 'du byed brgyad brten pa yin te 'di ni thun mong ba'i gzhung las 'byung ba dang ming don gnyis ka mtshungs so //
de yang dmigs pa brjed ngas pa'i gnyen por /
dmigs pa de la thog mar yun ring du 'dris par byas rjes de mi brjed par bya'o snyam du dran pa bsten /
le lo'i gnyen por ting nge 'dzin bsgom pa'i phan yon la sems dang ba'i dad pa dang /
de bsgrub pa la 'dun pa'i 'dun pa dang /
phan yon mthong bas spro shugs bskyed de rtsol ba'i brtson 'grus rnams bsgom /
dogs pa'i gnyen por rtogs pa'i gding bskyed de the tshom med pa'i nges shes bsten /
bying ba'i gnyen por sems yi shi ba bsal te sgom gyi phan yon la brod pa dang /
sgom la brod kha bskyed de shes pa gzengs bstod spyod lam khrus bya zhing /
rtsol bcag bya /
gos srab tu gtong /
sa bsil ba dang /
snang g.yel che sar sdod /
rgod pa'i gnyen por 'khor ba'i nyes dmigs bsgoms la skyo shas bskyed /
sems dran pa'i thag pas bcings te dmigs pa'i sdong po la btags zhes pa yengs su mi 'jug par dran pas bzung la dmigs pa yang yang gcur /
bying rgod gnyis ka la ma byung gong nas byung ma byung tshor ba'i shes bzhin gyi bya ra bsten /
rtsol ba'i gnyen por 'du byed btang snyoms zhes pa rtsol ba glod de rang babs su bzhag
/mi rtsol ba'i gnyen por brtson 'grus kyi gnyen po gsal gdab bo /
khyad par gyi skyon bcos pa la /
rab rib /
mag mog
/grib ma ltar snang ba gsum la stong nyid mi rtog pa bsgom zhing sgo gsum ma bcos par las med du ci gnas bzhag rjes bris sku la zhib tu bltas la bsgom /
yang mi rtog pa bsgom pa sogs spel mar bya /
sku tshad /
cha lugs /
bzhugs tshul /
dbyibs 'gyur ldog byed pa la /
sku de gdos bcas 'jim sku lha khang gog po'i lder bzo lta bu shin tu che ba /
shangs kyi bu ga'i nang du phug ron 'tshangs te phar 'gro tshur 'gro byed pa /
phyag zhabs sogs la bya dang bye'u 'bab pa dang /
ri dwags ra lug sogs kyis rdung kha rtsed mo byed pa /
sku'i cha la bya brun dang bag zan zhes pa skyo ral khal ler zhig tu bsgom /
grangs 'gyur ba la /
dang por gcig gam gnyis sam grangs su bcad pa ltar bya /
kha dog 'ba' zhig shar na de bzhag la dbyibs kyi rnam pa yang yang gsal gdab /
'ga' zhig la rang gi gzugs khams khrag mkhris sogs shas che chung gi dbang las khrag shas che ba la dmar po dang /
mkhris shas che ba la ser po rkyang pa 'char ba lta bu'ang srid pas nad kyi 'phrul yin min brtags la nad bcos bya /
'dir dbyibs 'ba' zhig tu snang ba'i bcos dmigs bsal med cing ma tshang /
mchan /
rim pas nub pa la sku'i dbu zhal ras phyag zhabs lta bu'i sku'i cha shas gtso che ba rnams yang yang nges nges su gsal btab ste khog bsrang /
ma rdzogs pa'i skyon la bris 'bur gyi sku 'drar bltas la yongs rdzogs wal gyis yang yang bsgoms la 'bad pa'am /
yang na cha shas gang ma rdzogs pa de ka la dmigs phug ste yang yang gsal 'debs pa ni skyon bcu gnyis bcos pa ste /
don tshan gnyis pa 'gyur ba'i skyon bcos thabs so //
don tshan gsum pa lha dbral ba ni /
de ltar skyon de dag ma sel gyi bar du mi rtog pa bsgoms pas shes pa thang chad pa ngal sos shing sems dwangs snyigs phyed nas lha gsal bar 'gyur bas lha dang mi rtog pa spel mar bsgom /
lha skyon med du gsal thebs nas ched du mi rtog pa bsgom mi dgos pas lha kho na bsgoms te lha dbral ba zhes bya'o //
don tshan bzhi pa lha lam du bslang ba ni /
de ltar lha'i sku skyon dang bral bar gsal thebs na lha de res 'ga' bzhengs par bsgom /
res 'ga' bzhugs par bsgom /
res 'ga' gzims par bsgom /
res 'ga' spyi'u tshugs su bsgom /
de bzhin du gan rkyal /
kha sbub /
thag ring ba /
nye ba /
ri bo'i khong gseng /
thang gi dkyil /
rdo'i dkyil /
chu'i gting sogs gang du bsgom mam ji ltar bsgom yang skyon med du gsal zhing mi bde ba med na lha lam du bslangs pa yin no //
don tshan lnga pa lha bsre ba'am lha rang dang bsre ba zhes bya ba ni /
de yan chad kyi dmigs pa de rnams lha'i snang ba la goms su gzhug cing byang chub pa'i phyir lha mdun bskyed kyi tshul du bsgom pa yin la /
de nas lha lam du bslangs shing byang bar gyur pa de mdun du gsal btab ste /
de rang la bstims pas rang de dang mtshungs pa'i lha sku yongs rdzogs gsal la ma 'dres par gyur par bsgom ste /
gtso rkyang ngam 'khor can gzhal yas khang dang bcas pa sogs gang mos su gsal gdab pa yang yang bya ste /
sngon ma la goms pa des 'dir dkyil 'khor bsgom pa'ang dkyus las sla ba yin no //
rtsa ba'i drug pa lha don la sbyar ba ni /
bdag gi rnam rtog gi rtsol bas bskyed de bdag nyid lha'i skur bsgom pa de gsal zhing brtan par gyur pa na /
de nyid gdos bcas lta bu ma yin pa chu nang gi zla gzugs sam /
bar snang gi 'ja' tshon lta bur snang la rang bzhin med pa ste snang ba'i dngos por grub kyang reg pa'i yul du ma grub pa thogs med du bsgom /
de nas de brtan pa na /
'di ltar snang ba'i lha 'di gang nas 'ong /
ngo bo ji ltar gnas zhes dpyad pa na /
phyi rol gyi yul gang nas kyang ma 'ong /
gang du'ang mi gnas /
gang du'ang mi 'gag
/rang sems kyi snang ba lhar shar ba tsam ste /
sems tshogs drug yul du snang ba'i 'jug shes drug dang /
de gang las 'char ba'i gzhi kun gzhi'i rnam shes dang nyon yid de /
rnam shes tshogs brgyad po lha'i sku dang ye shes su snang ba de nyid don la gzhi dbyings kun gzhi ye shes rang byung gi rig pa byang chub kyi sems /
gdod ma'i sangs rgyas chos kyi sku 'am don dam pa'i lhar grub pa de'i rtsal lam mdangs las sgrib g.yogs kyi tshul du shar bas de'i ngo bo nyid de de las logs su med la /
da lta lhar snang ba 'di yang rnam pa yid kyis bsgoms pa'i mthu las sku gsung thugs rdo rje lta bur snang yang /
btsal na rang bzhin mi rnyed pas 'di zhes brtag tu med cing bstan du med pa don dam pa'i rang bzhin ni chos sku'o //
zhes dran par byed pa'o //
de lta bu'i rnal 'byor pa sgom pa'i dam tshig drug la gnas pa gal che ste /
man ngag ston pa'i bla ma la sangs rgyas dngos su blta ba'i mos gus kyi gdung ba rgyun mi chad pa dang gcig
/ting nge 'dzin bsgom pa'i mthun phyogs grogs su 'gyur ba rnams bsgrub pa dang gnyis /
mi mthun pa'i phyogs 'gal rkyen rnams 'dor ba dang gsum /
'gro 'chag nyal 'dug sogs spyod lam kun tu bsgom bya'i ting nge 'dzin yid nas yal bar mi 'dor ba dang bzhi /
yi dam gang bsgom pa de mi spangs shing de nyid bsgom bsgrub mthar dbyung ba dang yi dam gyi lha la spang len mi bya bar lha gang bsgom yang sangs rgyas thams cad dgongs pa ro gcig tu rtogs pas gcig bsgom yang sangs rgyas thams cad bsgom pa yin /
sangs rgyas kyang rang gi sems rtogs pa las logs nas bsgom du med /
yi dam gyi lha yang rang sems kyi snang ba yin pas logs nas bsgrub rgyu dang bsgom rgyu gcig kyang med /
mdor na sangs rgyas thams cad yi dam gyi lha la 'dus /
yi dam gyi lha mang po bsgom yang rang sems kyi snang ba /
gcig bsgom yang rang sems kyi snang ba yin snyam du shes pa dang lnga /
rang gi bsgom bya'i yi dam gyi lha dang sgom don dang spyod pa rnams snod min la shin tu gsang zhing sba ba dang drug ste /
dam tshig de rnams la gnas par bya'o //
de dag ni lha don la sbyar ba zhes bya'o //
don bdun pa lha lam du khyer zhing bsgrub pa ni /
de ltar gsal snang thob cing bskyed rim brtan pa des rang gi lhag pa'i lha gang yin pa de'i sgrub pa'i dkyil 'khor bsham zhing las gzhung bsrangs te sgom bzlas mchod bstod tshogs la sogs pa sgrub tshul gzhung bzhin bgyis pas rtags ni /
lha la sems zin pas dbang po'i shes pa rnams yul la 'phro ba'i rgyun khegs te /
dbang shes kyi bzhon pa'i rlung rnams nang du ldog nye ba'i ltas su /
du ba /
smig rgyu /
me khyer /
mar me /
nam mkha' lta bu ste mtshan rtags lnga nyams kyi tshul du 'char ba dang /
rmi lam du sangs rgyas byang sems mthong ba dang chos thos pa sogs mchog gi ltas lnga /
spyi mdo dgongs pa 'dus pa las gsungs pa'i sdig sgrib bag chags dag pa /
'jigs pa bral ba /
sa thob pa /
sa non pa /
rgyal ba'i sras su 'gyur ba /
chos la dbang thob pa /
bden pa mthong ba /
lung bstan 'byung ba bcas bzang po'i ltas brgyad 'byung ba dang /
lha bsgom pa'i tshe sku gsung thugs kyi spyod yul rags pa mthong ba sogs sbyor ba phyi'i drod /
dbugs rgyu ba dang lus yod du mi tshor ba sogs mtshan ma nang gi drod /
snying rje dang ye shes rang gsal ba gsang ba rang bzhin gyi drod gsum thob /
lha'i gzugs brnyan 'dzum pa /
sgra 'od dri zhim 'byung ba /
mar me rang 'bar /
ban+d+ha rang 'phar sogs phyi'i rtags /
snying rje dad gus che ba /
phyogs ris chags sdang chung ba /
re dogs med pa sogs nang gi rtags rnams 'byung bar 'gyur la /
byung yang nga rgyal dang 'dzin zhen med par bsgoms pas /
lam gyur gyi 'bras bu rigs 'dzin bzhi rim par thob /
mngon shes drug dang cho 'phrul bzhi la mnga' brnyes /
mthar thug rdzogs pa'i sangs rgyas sku gsum gyi go 'phang la sbyor bar 'gyur ro //
de dag gis blo dman nyer mkho mdor bsdus pa ste bskyed rim spyi'i khog khrol ba dang so so'i bsgom don rgyas pa gzhan las rtogs par bya dgos so //
!
//rtsa ba'i gnyis pa bsnyen sgrub spyir gces pa'i lag len ni /
de'ang gnas dus gang zag yo byad sgrub pa'i thabs bcas phun sum tshogs pa lngas bsnyen sgrub kyi gzhi gzung dgos te /
de la dang po gnas ni /
gong mas byin brlabs shing bkra shis pa 'dzom na rab /
ma 'dzom yang phyi rol sa /
nang sgrub khang /
gsang ba sdod mal bcas la sa dgra'i skyon med pa dang /
khyad par sde 'khrugs /
rme yugs /
sdom shor /
dam nyams sogs kyis ma 'bags pa /
gdon chen ma rungs pa nag phyogs kyis bdag tu ma bzung ba /
gtsang zhing dben la mi dang mi ma yin gcan gzan sogs kyi bar chad mi 'byung ba zhig brten dgos so //
gnyis pa dus ni /
spyir ra ba bzhi /
nyi ma byang bgrod /
zla ba yar ngo /
bye brag las so so gtso bor byed skabs dbyar ston dgun dpyid kyi ra ba bzhi la rim bzhin zhi rgyas dbang drag gi las sgrub par bsngags shing /
de dag gang la'ang gza' skar sbyor byed 'phrod sbyor dge zhing shis pa /
drag po'i las gtsor bton pa'i rigs la nyi ma lho bgrod dang mar ngo'i 'phrod sbyor rtsub pa sogs gong smros rnams las ldog pa dgos la /
thun gyi thog ma nyi ma ri rked la shar ba'am snga dro dang /
mkha' 'gro 'du ba'i dus mtshan phyed la 'dzin pa'ang yod cing /
nyi ma nub par gyur pa na //
lha yang byin gyis rlob phyir 'du //
zhes pas lha dbang du byed pa'i rten 'brel sogs kyi dgong thun nam srod thun nas 'jug pa shas che ba yin no //
gsum pa sgrub pa po'i gang zag ni /
khyad par gyi chos drug dang ldan pa zhig nges par dgos te /
de'ang dad pa chen pos dkar po'i chos la 'jug nus pa /
mos gus chen pos bla ma sangs rgyas su mthong ba /
dbang bzhi thob pas man ngag gi snod du rung ba /
dam tshig che bas sgrub pa'i gzhi thengs pa /
shes rab che bas nges pa'i don go nus pa /
lta ba'i gding dang ldan pas nyam nga dang khu 'phrig med pa'o //
de dang mi ldan pas gsang sngags sgrub kyang mi 'grub pa ma zad rang phung gi rgyur 'gyur ro //
bzhi pa yo byad rdzas ni /
'tsho ba zas bza' btung gi rigs mtshams kyi ring 'dang nges pa 'byor na 'theb 'khrol ldab 'phar /
gos brje bkrol 'theb bcas /
nang rkyen zlog pa'i sman sngags rten 'brel /
dgra zlog mtshon cha /
bgegs zlog gu gul yungs thun phur bu /
sgrub pa'i rten rdzas so so'i gzhung las ji skad bshad pa tshad ldan dang /
mchod pa'i rdzas phyi nang gsang ba rnams rgyu gtsang zhing dag la ci 'byor ser snas ma 'phris pa rnams tshogs pa dgos so //
lnga pa sgrub pa'i thabs phun sum tshogs pa ni /
bsnyen sgrub yan lag bzhi ldan gyi sgo nas nyams su len pa ste /
de'ang lam rim yongs rdzogs la sbyar ba dang /
cho ga cha tshang ba gcig la sbyar ba dang /
sbyor dus kyi yan lag bzhi dang /
dkyil 'khor gang yang rung ba'i mngon rtogs kyi skabs su gsungs pa bzhin bskyed gzhi'i ting nge 'dzin gsum gyi khog phub pa ni bsnyen pa /
de las bdag nyid lha'i nga rgyal la zhugs pa ni nye bar bsnyen pa /
yum dang bcas pa'i skye mched dang mkha' gsang byin gyis brlab pa la sogs pa ni sgrub pa /
ye shes pa gzhug cing dbang bskur rgyas gdab la sogs pa ni sgrub pa chen por bshad pa sogs rnam grangs mang yang /
phreng ba las /
thams cad mkhyen pa'i lam shes pas //
sngon nas bsnyen pas tshogs gsog cing //
bgegs kyi rnam pa nyams bzhed bya //
bsnyen pa med pas dngos grub med //
de phyir rim gnyis de nyid rig
/dben par yang dag gnas nas ni //
lha yi 'khor lo bsgom par bya //
skyo na de yi gsang sngags bzla //
zhes sogs kyis bstan don thog mar bya dgos pa'i bsnyen pa ni /
yul gyi rgyal po lta bu la /
dang po mjal kha zhus te 'dris 'dogs pa lta bu dang /
sgrub pa ni /
'dris thog nas spyan bskyangs cher song ba nas ris sogs rang gang 'dod kyi zhu don 'dzug pa lta bu dang /
sgrub pa chen po ni /
sa ris kyi bka' shog gam zhal bzhes gnang ste don grub nas de yi dga' ston byed pa lta bu yin par bshad do //
des na de lta bu'i don can gyi da lta rtsa ba'i bsnyen pa'am gzhi bsnyen du grags pa ste /
de nyid lag tu len pa'i tshul yang thog mar bsnyen pa la 'jug nye ba'i gong du /
dkon mchog gi rten la mchod 'bul /
mdo rgyud gsung sgrog
/dge 'dun la bsnyen bkur /
sAts+tsha 'debs pa /
srog bslu /
nye 'don /
mkha' 'gro chos srung gtor 'bul dang gsol skong /
bsang brngan gser skyems /
chu sbyin dang lan chags gtor ma /
klung bskyed dang lam 'phrang bcos pa /
phyag skor maN+Dal /
tshogs skong dang rdor sems sgom bzlas /
bdag 'jug blang ba /
bla ma'i rnal 'byor sogs nyin kha shas la ci 'grub byas pas bar chad mi 'byung ba dang dngos grub myur ba'i dgos pa yod do //
'di rnams rgyab skyor dge ba'i dpung skyed yin pas 'byor spros chung zhing long khyab med la ma 'grub kyang chad pa'i skyon du mi 'gyur ro //
de nas gsang sngags lam rim las /
ma dred rtse gcig dka' thub mthar 'don no //
zhes pas /
thog ma nas blo ma dred pa gal che ste de'ang rang 'grel las /
dgra
/gnyen /
nor zas /
gzung 'dzin /
chags sdang /
nyon mongs /
rnam rtog la sogs pa'i phyogs su shor na /
ngan dred du song bas don mi 'grub /
sgrub pa'i dus na /
'bri ba /
klog pa /
'dzin pa /
bsam mno brtsam pa la sogs pa'i blor song na /
bzang dred yin pas mi 'grub /
des na de gnyis ka dang blo ma dred par /
gang sgrub pa de nyid la shes pa rtse gcig tu phur tshugs su dril te /
ltogs mod /
'khyag mod /
shi mod /
chad mod /
bsam pa'i sdug bsran bskyed /
dka' thub kyis rde btsugs nas snying rus chen pos sgrub pa 'di mthar 'don dgos snyam pa'i sgo nas dam bca' mthar 'don par bya /
de'ang dang po 'jug pa'i dus su skyabs 'gro bya /
byang chub mchog tu sems bskyed /
lha'i nga rgyal dang ldan par byas la /
gtor ma gsum bshams te /
dang po bla ma dkon mchog la phul la gsol ba gdab /
bar pa chos skyong la phul la bar chad ma gtong zhig par phrin las bcol /
tha ma gzhi bdag la phul la gnas po zhu /
de nas rang dang gnas dang gnas bdag gsum ga mi dmigs pa'i ngang la bzhag go
/de nas mtshams bcad de /
sgo drung du tho dkar po gcig brtsig
/bar chad mi 'byung ba'i rten 'brel yin /
mal 'og tu sa dkar po'i g.yung drung ris bya /
sdod tshugs pa'i rten 'brel yin /
ces gsungs pa ltar thun la 'jug ka mar gtor 'bul rnams 'grub na legs /
spyi 'gro'i gzhi bdag dang bgegs gtor btang zhing bgegs bskrad tshul bzhin bya /
tho la rgyal chen bzhi'i sku'am sngags byang btsugs /
mdun du mchod gtor bshams pa /
a mr-itas bsang /
swa b+hA was sbyang /
thams cad stong nyid nam mkha'i ngang :
b+h+rU~M las rin chen snod nang du :
oM las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
oM badzra puSh+pe d+hU pe A lo ke gan+d+he nai bid+ya shab+da pU dza sa ma ye hU~M:
gtor gzhong rat+na'i gzhal yas su :
gtor ma 'dod yon phung po 'bar :
oM AHhU~M ho :
zhes byin gyis brlab /
tho bsang sbyang /
stong pa'i ngang las shar du rgyal po chen po yul 'khor srung dkar po pi waM/
lhor 'phags skyes po sngon po ral gri
/nub tu spyan mi bzang dmar po sbrul zhags dang mchod rten /
byang du rnam thos sras ser po be con dang ne'u le 'dzin pa rnams su gyur /
rang gi snying ga nas 'od zer 'phros ri rab kyi phyogs bzhi nas rgyal po chen po sde bzhi 'khor dang bcas pa badzra sa mA dzaHsa spyan drang /
dzaHhU~M baM hoHsa bstim /
oM d+h+r-iSh+Ta rASh+Ta ya swA hA/
oM bi rU D+ha ka ya swA hA/
oM bi rU pAk+Sha ya swA hA/
oM bai shra ma Na ya swA hA/
ar+g+haM nas shab+da'i bar gyis mchod /
nam mkha' mdzod kyi sngags kyis gtor ma dbul /
zab cing rgya che gzigs pa po //
yul 'khor srung dang 'phags skyes po //
spyan mi bzang dang rnam thos sras //
rgyal chen bzhi la phyag 'tshal bstod //
mchod sbyin gtor ma 'di bzhes la //
phyogs bzhi'i bgegs kyi mtshams chod cig
/ces dang sngar gyi sngags mthar /
tiSh+Tha badzra zhes brtan bzhugs bya /
sgrub khang gi phyogs so sor rang rang gi rgyal thabs kyi dpung dang bcas te bsrung bar bsam /
de nas srung 'khor brtan por bsgoms la /
bya byed las gsum ka mi dmigs pa'i shes rab kyis zin pa ni de kho na nyid kyi srung 'khor du 'gyur te srung ba rnams kyi nang nas mchog go
/'di ni mtshams 'grol rgyu'i nub tha ma'i tshe ma gtogs mi bsdu zhing /
thun 'go thams cad du'ang gsal 'debs re bya ste /
bar chad mi 'jug pa'i dgos pa yod do //
'di skabs mi 'phrad ka med kyi mi dang /
mthun rkyen zas gos sman pas mtshon rgyu 'grul gzhan nas 'ong dgos pa thams cad dmigs rdil bzhag la srung 'khor du bcug
/mtshams g.yog sman pa sogs kyang 'dis ma byung na 'di nas 'bod snyam pa bya /
dmigs 'og 'jug rgyu ha cang rgya ches pa mi legs kyang /
gal che dmigs bsal byung na /
'di ltar byed snyam pa'i dogs zon gyis rgya che tsam bcug na slar mtshams mi ral ba'i dgos pa yod cing /
dmigs bsal khyad par can ma byung phyin dngos su gtong len byed dus rgya chung ba rang mtshams dam zhing legs /
de yang lo mtshams byed rgyu yin na'ang re zhig bdun gsum tsam bya snyam pa'i 'phen pa gtong zhing mi gzhan la yang de ltar 'chad /
rim gyis spar nas yun bsring na bar chad chung bas 'grub na yun rim par bsring zhing dang po'i dam bca' thung se ba bya /
dam gtsang re gnyis ma gtogs pa su la'ang lha 'di'i mtshams byed rgyu yin pa'i 'phros pa mi byed pa gal che /
yang lam rim sngar gyi 'phros las /
de nas sdug bsran dang /
snying rus dang /
go cha dang 'dun pa bskyed la mtshams dam por bcad pas bar chad mi 'byung zhing myur du 'grub pa yin no //
nyin mo snang ba bzo med lhug par bzhag
/srod la rig pa gzengs bstod /
ma bying ma rmugs par sing nge ye re bzhag go
/nam gung gnyid dang chos nyid bsres la rtog med du nyal /
tho rangs dran pa gsal btab la lha'i nga rgyal gyis ldang /
lus lhar bsgom /
ngag sngags bgrang /
sems spros bral la bzhag
/dam bca' yun thung la grangs mang bar bslab bo //
zhes dang /
sgrub pa ma thon bar du gzhan don mi bya /
chos mi bshad /
gnas mi spo /
stan mi sprug
/gdong dang lag pa mi bkru /
skra dang kha spu mi 'dreg
/thon pa dang dngos grub blang /
bshags pa bya /
gtang rag gtong /
dge ba'i rtsa ba bsngo ba bya'o //
zhes gsungs shing /
bla ma dgongs 'dus zhal gdams dmar khrid las /
sgrub pa ma thon gyi bar du gzhan gyi gos mi gyon :
grib 'jug :
sgrub pa g.yel la 'chor ba yin :
zas bzang thal na nyon mongs pa'i dbang du 'gro :
ngan na lus stobs nyams nas dka' thub mi nus pas bzang ngan snyoms shing :
tshod zin par bya :
dam nyams :
yugs sa :
dme po :
rkun ma :
sdom shor la sogs pa nyams grib can dang :
gdon can gyi lag nas zas mi za :
de zos na sgrub pa kha 'gyang :
mthar mi phyin par bar chad 'byung ba yin :
mal gyi stan mi spo :
sgrub pa dang dam bca'i tshad ma thems bar du stan spos sam :
mal spos na drod rtags yal ba dang :
glo bur ye 'drog 'byung :
gzhan gyi srung skyob byas na nus pa nyams pas :
gzhan gyi srung skyob dang 'dre brdung mi bya :
gos dreg pa can dang lus mi bkru :
dngos grub yal nas 'gro ba yin :
skra sen dang kha spu bregs na sngags kyi ngar nyams pa yin pas mi breg :
mtshams khung nas chos mi bshad :
sgrub rtags mi thon pa yin :
dam bca'i khas len yun ring por byed ces dus gcig la mi bya :
bdud 'jug pa yin pas bsring zhing bya :
gzhan dang ngag bsres na sngags gras su mi 'dod pas smra ba gcad :
gsang sngags dang :
rdo rje khro bo'i bzlas pa rnams gsang mthon por bklags na :
nus pa nyams shing mi ma yin phra mo skrag nas dngangs shing brgyal bar 'gyur bas shab shub tu dag par bzla :
gan rkyal du nyal nas phreng ba brang gi steng du 'dren zhing bzlas pa byas na :
rang gis rang mnan pa yin :
lar yang lus drang por gnas na :
rtsa drang por gnas :
des rlung drang por rgyu :
rlung rig gnyis zung du 'brel bas :
rlung drang por 'gyu na :
rig pa gang la gtad pa'i dmigs pa dang :
ting nge 'dzin las su rung ba'i dgos pa yod :
lus gnad bsam gtan gyi chos bdun la sogs pa shin tu gzab pa gal che :
phu mi btab :
mchil snabs gsad zlog mngon spyod kyi dus ma gtogs pa phyir mi 'dor :
sngags la sel 'jug :
ngag gnon du 'gyur bas mchil snabs 'grim lam du mi 'dor :
nyin par gnyid mi nyal :
'di la skyon gyi rnam grangs shin tu mang bas ci nas kyang rnam pa thams cad du spang :
sgrub pa ma thon gyi bar du bya byed rnam g.yeng lus ngag yid gsum rab tu 'khrug cing gzing ba'i las mi bya bar :
gang yin pa'i sgrub pa de nyid la rab tu 'bad de mthar dbyung :
'grub rtags bzang ngan cho 'phrul gyi rnam pa ci byung yang :
dga' ba dang mi dga' ba'i blang dor gyi brtag dpyad gang yang mi byed par rnal 'byor pa'i blo rang mal du phab la sgrub pa nar gyis bsring :
dka' thub dang sgrub pa thon nas :
gtang rag gi mchod pa yang rim par gtang :
mtshams glod nas kyang zhag 'ga'i bar du mtshams rjes bsrung zhing grong yul la sogs par mi 'khyams :
rang gi mal du zhag gsum gyi bar du gzhan mi bsnyal :
sgrub rdzas dam tshig mi gcig pa'i mis ma mthong ba bya :
sgrub rdzas gzhan la mi bstan :
dngos grub kyi rdzas mi la mi sbyin :
rang gis longs spyod :
sgrub pa'i dbu btsugs nas mjug ma thon gyi bar du ci byung yang mtshams har 'don mi bya :
bar gcod kyi bdud yin pas ngos bzung la rkyen khar mi gtang :
lar bsnyen sgrub la brtson pa'i rnal 'byor pas spyod lam gang byung byung mi bya :
zas ci rnyed rnyed mi za :
gos dreg pa can bem po la sogs grib can mi gon :
gar thod thod du mi nyal :
zag pa mis mthong ba dang 'grim lam du mi 'dor :
brtul zhugs kyi spyod pa dus ma yin par mi bya ba sogs te :
rnam pa thams cad du spyod lam shin tu gzab pa gal che :
spyir bde bar 'dod na dang po dka' thub la sogs sdug bsngal gyis thog drangs nas :
nyin nub kyi cha bgos te :
nyams len srang la gcur na bde yun ring bar yong ba yin pas sems la zhog :
ces dang /
yang de nyid las /
gdams pa ma nyams pa de rgyud la nyams su len tsa na rgyun du ngag gi mtshams smra ba bcad pa gal che :
g.yeng ba rnams kyi nang nas che ba de smra ba mang ba yin pas :
long gtam dab dib dge sbyor gyi sad yin :
smra bcad byas na mtshams kyi nang nas mchog dam pa ste :
lus tshong dus na 'dug kyang mi lto'o :
dka' thub ji tsam byed pa smra gcad nus na shin tu yang legs :
de tsam ma 'grub kyang dge sbyor gang dang gang gi thun mtshams kyi bar du smra gcad ci nas kyang byed dgos :
gang byed pa'i dge sbyor smra ba bcad de gzhan tshig gi bar ma chod par byas na :
ngag la nus pa 'byung zhing myur du 'grub pa yin :
lar chos spyod kyi bya ba ma yin pa'i :
smra ba mang ba la dgos pa med cing :
smra ba bcad nas bzlas brjod la sogs pa ngag gi sgo nas byang chub sgrub pa'i bya ba ma byas na lkug pa dang 'dra bas sems la zhog :
ces gsungs pa dang /
rata gling rta mgrin gsang 'dus zhal gdams srog khyim las /
rten 'brel gnad kyi spang bya 'di lta ste :
mal stan nam mkhar sprugs dang 'dzin gtor khyi la shor :
rwa 'am rus pa'i phreng 'dren gang byed kyang :
mi 'grub zhud pas spang ba gnad gcig yin :
mdun bskyed rang las mtho dang rdzas ma tshang :
gong gnon med pas 'grub dka' mkhas pas spang :
'di dag gces pas skal ldan snying la chongs :
gzhan yang man ngag gnad bsdus bstan par bya :
ser ba mun khung sgrub cing kha zas mngar :
bza' btung rlangs pa can zos gdan drod yal :
khyi dang bud med 'grogs na zhud nas 'gro :
ltas ngan bsgrub par sku gsung thugs rten spang :
mo dang pra sgrub sa ru mi sha rta khrag spang :
nor sgrub byed dus gtor gzhong snod mi bshal :
nang khrol sha rnams gtor mar bran mi bya :
mthu phran sgrub sar dbang bskur tshe sgrub spang :
ltas ngan sgrub sar nges don stong nyid sgom :
thams cad sgyu mar lta ba spang bar bya :
tshe gzungs mi 'don stan yang sprug mi bya :
rwa dang rus pa'i phreng ba byin rlabs nus mi 'byung :
mdun bskyed rang las mtho na 'khu ldog 'byung :
mnan pa byed na mtsho dang srang chu mig :
de ru mi rko rgyab tu'ang bzhag pa min :
zhes sogs 'byung ba rnams kyi blang dor gyi gnad dang ldan pa dang /
gzhan yang rtag tu thig le ma nyams pa gal che ste nyams na mkha' 'gro rnams mi dgyes shing ting nge 'dzin mi gsal nus pa chung ba sogs nyes pa mang du bskyed pas nges par 'dzem /
nA ro pas /
kha ma bshal bar sngags zlos spang /
gsungs pa bzhin gzungs chus kha nges par bshal dgos /
sgrub khang du khyi zhim bu yugs sa sogs bud med grib can /
mdze pho /
dme can /
sdig can dam nyams kyi rigs mi gtong zhing /
thog steng du yang 'grim du mi 'jug
/man ngag dang mi ldan par sgog btsong /
la phug
/lan tshwa ha cang ches pa /
mtshon rtse kha nang du 'jug pa /
me la phu 'debs pa sogs sngags kyi nus pa nyams byed spyi dang /
khyad par lce sha nges par spang /
rang gi mal sar mi mi gtong ba dang /
stan dron mo'i khar gzhan sdod du mi 'jug
/gos drod ma yal ba gzhan la mi bskon /
gzhu mi phab /
mda' mi gcog
/mtshon cha'i rigs la 'gom pa dang /
gcog pa sogs bgyis na lha srung mi dgyes pas 'dzem dgos pa chos srung gi dam tshig gzhan nas kyang gsungs /
'grub na gos dreg pa can dang /
bem dug lci po sogs grib can gyi rigs mi gyon zhing snod gas chag brdol ba dri ma can sogs su longs mi spyad /
rtags mtshan ci byung yang gzhan la mi bshad /
dam sel dang gdon can gyi rigs la srung 'khor dang 'dre brdung sngags chu dang srung skud ster ba sogs gtan nas mi byed /
dmigs 'og tu ma chud pa'i mi phar ma mthong ba dang /
des kyang rang mi mthong bar bya /
rgyud las 'byung ba'i sgrub pa lhag pa'i dam tshig nyi shu po rnams kyang legs par bsrung /
bsnyen bzlas kyi skabs su yengs 'khrul song nas lha gzhan gyi sngags dang chos spyod byas na yid kyis bshags shing gsol ba btab nas bzlas pa snga mar 'jug
/bgegs bsrung ba dang /
nad zhi ba dang /
lhod pa dang /
bag med pa dang /
lus sems skyo ba dang /
ma bsdams pa dang /
mi gtsang ba dang /
rmi lam ngan pa sogs 'phral rkyen zhi ba'i ched dang /
lus ngag yid kyi mtshams ma bsdams par sngags bzlas pa ni rtsa ba'i gzhi bsnyen gyi grangs dang /
bsnyen pa kha gso ba sogs grangs bsnyen gyi grangs su mi brtsi bar legs grub las gsungs /
yang bzlas pa'i phyed gcig tu byas /
phyed gzhan du spos nas bzlas pa dang /
bzlas pa dus las 'das pa sogs kyis kyang bsnyen pa'i go mi chod do //
dus las 'das zhes pa ni bsnyen sgrub kyi thog ma nas /
thun drug gam lnga'am bzhi sogs gang bcad pa de nyid bsnyen sgrub ma thon bar sgrig la 'debs dgos kyi rang gi dal khom dang bstun nas thun grangs gang rung byas pas mi 'thus par gsungs so //
yang chos rgyal gter bdag gling pa'i gsung las /
rgyun du rang nyid yi dam lha de'i sku gsung thugs dngos yin snyam pa'i nga rgyal ma bral ba'i ngang /
bzlas pa phreng skor re song mtshams su sems can rnams la bcos min gyi snying rje'i shugs drags po re dang /
bla ma la mos gus gdung bas bdag gi rgyud byin gyis brlab tu gsol snyam pa'i gsol ba phur tshugs su 'debs pa dang /
yi dam la lha mchog thugs rje'i bdag nyid khyed rang mkhyen snyam pa'i yid khyed shes kyi blo gtad ling bskyur byed pa rnams byin rlabs myur du 'jug pa'i sgo dam pa yin par gsungs pa dang /
lhag par rkyen ngan lhongs pa dang re dogs 'khu 'phrig gi bsam pa shar dus /
na na'ang na go chod shi na'ang shi go chod /
da res sgrub pa 'di ma thon gyi bar du rkyen ngan bar chad kyi dbang du gtong ri shi'o snyam du zhe dam drag po yang chags med du bya dgos par gsungs shing /
dregs 'dul bsnyen yig las /
thun bzhi ma ha cang thun khrigs mang bas bzlas pa la 'gor na thun gsum mam gnyis su dril ba'i phyag len yang yod /
de'i tshe thor thun dang snga thun gcig tu bya zhing /
dgong thun dang srod thun gcig tu byas pas bzlas pa mang du 'gro ba'i dgos pa yod /
thun ji ltar thung yang bzlas pa 'bru bco lnga tshun can stong phrag ma song bas mi rung /
thun mtshams ji ltar ring yang thun gyi bzhi cha las ring ba mi rung ba yang spyi tsam du shes par bya'o //
zhes 'byung /
yang rgyal sras rin rnam zhal nas /
spyir bsnyen pa'i skabs 'dir shes par bya ba ni shes pa bying nas gnyid bro ba sogs byung na rig pa ngar bskyed cing blo dpangs gtod de sngags sgra dang bcas pas bzla /
shes pa thams cad rgod nas dmigs pa mi gsal na ting nge 'dzin sems dpa' kho na la sems bzung ste shub bur bzla /
'jig rten gyi rnam rtog la g.yengs nas sun nyams byung na bla ma gong ma rnams kyis bzod sran dka' spyad kyi tshul la gzhig ste hur bskyed /
rtsa khams dwangs pa dang lce bde ba'i dus sngags 'gro che na /
myur du 'gro bar 'dug snyam pa'i brod kha mi bya /
de las ldog nas gu dog nyams byung na snying rus cher bskyed nas dal ba mi bya /
skabs rer shes pa nyog cing lce mi bde na ja dkar gyi btung ba sogs brten /
g.yengs zhing 'phyo na rus thang dang bu ram mur bas phan /
thun sgang du kha'i phyed lag gis bkag pa'i gtam bya ba skad dang /
gzhan la byin rlob dang srung mdud ster ba sogs mi bya /
thun mtshams ma gtogs bza' btung dang 'gro 'chag mang po mi byed /
nang gi yo byad kyi rigs kyang phyir mi gtong dngos grub yal ba'i rgyur 'gro
/mtshams khongs su ma bcug pa'i mi dang yo byad nang du mi 'jug mod /
'jug pa yang sang tsam yong rgyu'i de ring lta bur shes pa g.yeng zhing nyog pa sems mi bde ba dang gnyid yar ba sogs byung nas sang nyin mi dang yo byad so ma byung na /
de'i 'grul sna yin pas srung 'khor bsgom /
sngon la ma byung bar rting la byung na grib lhongs yin pas yig brgya mang du bzla /
rdzas de dag kyang 'grub tu rung na zhag ma 'das bar longs mi spyad /
spyir yang mtshams kyi 'go la lhod pa /
bar du dam pa /
rjes su lhod par byed /
gang gi tshe yang dus gsum gyi rnam rtog che phra chu gnyer ltar skyes na thol skyes de kha dran pas cher bzung ste yengs med kyi ngang nas lha dang sngags kyi sgra la sems gtad /
bde sdug mtho dman sna tshogs byung na 'dzin chags med par lhod kyis glod /
mtshams la thog mar zhugs nas ma grol gyi bar skra sen mi 'breg
/stan mi sprugs /
kha lag mi bkru /
khams gseng ba sogs kyi dus phreng ba la mdud pa rgyab pa khro zhal du dmigs nas gdan khar bzhag pas stan srung zhing stan gyi drod ma yal ba byed /
bsnyen pa ma grol gyi bar lha gang gi bsnyen pa yin gzhan sus kyang ma shes par bya ste /
bar chad mi 'byung zhing dngos grub myur ba'i dgos pa yod /
mtshams grol nas kyang dam tshig gtsang ba'i mi re gnyis dang 'phrad /
de nas rim bzhin yangs pa byas te grib dang bags kyis 'dris su 'jug pa gal che'o //
zhes gsungs pa de rnams kyis mtshams kyi lag len spang blang gi gnad yongs su rdzogs pa bstan grub pa yin no //
bsnyen pa grub nas kha skong du sAts+tsha gdab /
chu gtor dang tshogs skong brgya rtsa sogs byed par bshad cing /
khyad par mtshams khong de nyid du kha skong bzlas pa'i bcu cha'i sbyin sreg kyang grub na legs la /
ma 'grub tshe slar long skabs dang bstun nas bgyis pas chog go
/tho drung du phyin te rgyal chen la mchod gtor phul /
bstod pa bgyis rjes sngar gyi phrin las bcol /
gshegs gsol bgyis te tho 'grol /
mtshams grol ma thag mig dgra phyogs su bltas la lta stangs byas pas de myur du thul ba'i dgos pa yod /
rten gsum la phyag dang mchod pa spang skong phyag brgya pa bklags na don gnyis 'grub pa'i rten 'brel /
sAts+tsha chu sbyin byas na gzhan don rgya chen 'byung ba'i rten 'brel /
mig nyi zla'i phyogs su blta ba yang bya ste /
tshe nyi zla dang mnyam pa'i rten 'brel yod ces gsungs so //
yig cha 'di steng 'bri gung chos grags kyis mdzad pa'i bsnyen sgrub spyi gces nyid bsdeb par byas na spang blang gi gnad ma lus pa rtogs par 'gyur ba yin no //
gral gshog bsnyen sgrub ming tsam byed mang yang //
tshul bzhin shes nas lag tu len pa dkon //
des na sngags spyod gsar bu ma mthong ba'i //
g.yang las srung ba'i dmigs bu 'di rmad do //
yan lag bzhi ldan bsnyen sgrub tshul bzhin du //
nyams 'og chud nas lam gyur rig 'dzin bzhi'i //
go 'phang dka' ba med pa thob pa dang /
khams gsum dkyil 'khor gsum du sgrol gyur cig
/ces rtsa gsum spyi'i bsnyen pa'i cha rkyen du nye bar mkho bar mthong nas /
rgyal dbang pad+ma'i sngags rig 'chang ba pad+ma gar dbang blo gros mtha' yas pa'i sdes rdzong shod bde gshegs 'dus pa'i sgrub gnas chen por bgyis pa dge legs 'phel ///
/
