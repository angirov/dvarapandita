@#//
thugs rje khros ma nag mo'i dbang bskur rgyas pa bklag chog tu bkod pa mkha' spyod them skas zhes bya ba bzhugs so //
na mo gu ru kro d+hI kA lI yai /
rnam thar gsum ldan e dbyings bde chen klong //
dpe bral dpe yi gzugs kyis skal ldan kun //
mkha' la spyod mdzad rdo rje btsun mo la //
gus pas 'dud do brtse bas rjes 'dzin mdzod //
gang de'i sgrub thabs kun gyi mchog gyur pa //
mkha' 'gro'i bka' babs gter kha gong ma las //
byin rlabs chu rgyun ma chad byon de dang //
bka' brgyud zung 'brel smin byed khrigs su bkod //
bka' srol 'di'i smin byed rtsa ba byin rlabs dbang bzhi la phag lnga'i rjes gnang sbyar ba nyid yin la /
de'i gsal byed 'jam dbyangs ral gri dang mnga' ris paN chen gyis mdzad pa snang mod /
phyis nas lo chen d+harma shrI'i yig cha las rgyun logs su bzhugs shing /
'dir bka' ma'i lugs la lha dbang chas dbang sogs thems med kha skong sbyar ba'i dbang bskur rgyas pa kun mkhyen khra wa kha pa dang mkhas grub karma chags med las brgyud pa ltar bya bar 'dod na /
bsham dang dbang sgrub sogs de dag gis mdzad pa ltar byas kyang chog mod /
lo chen gyi yig cha nyid mdo rgyas 'tsham zhing rnam pa gsal bas de la brten pa legs pas /
dkyil 'khor /
dbang rdzas /
mchod gtor /
nyer mkho'i chas rnams de las bshad pa ltar la lhag por dgos pa dbang gtor /
dbu rgyan /
rdo rje /
dril bu /
gtsug gi nor bu dang dur khrod chas brgyad so so ba /
gtso 'khor bcu gsum rnams kyi tsakli tshang ba bkod /
las byang mkha' spyod bgrod pa'i bde lam ltar bsang gtor bya ba nas brtsam /
bdag mdun bum pa sgrub pa /
gtor 'bul /
bdag 'jug blang ba yan chad grub nas /
bdud rtsi 'khyil ba bskyed bzlas byas pa'i las bum gyi chus slob ma rnams phyi rol du khrus bya /
nang du 'jug pa dang bgegs gtor btang zhing bgegs bskrad srung 'khor bsgom pa spyi ltar bya /
sems bskyed gsal btab /
drang don chos bshad spyi 'tsham bya /
khyad par /
de'ang phyogs dus rgyal ba ma lus pa'i gsang gsum yon tan phrin las dang bcas gcig tu bsdus pa /
ye shes dang las dang 'jig rten gyi ma mo mkha' 'gro yongs kyi spyi rjer gyur pa /
'chi med rig 'dzin chen po pad+ma 'byung gnas kyis o rgyan rang byung gi dur khrod chen por brtul zhugs kyi rol rtsed mdzad pa'i tshe dbyings kyi mkha' 'gro ma rnams kyis phag mo mngon par 'byung ba'i rgyud 'bum pa phyag tu phul /
DA ki gtsug gi rgyan gcig mas gsol ba btab pa'i ngor slob dpon chen pos rgyud de'i nang nas phag mo sku gsung thugs yon tan phrin las kyi sgrub thabs mngon du phyungs /
bcom ldan 'das ma rdo rje rnal 'byor ma nyid kyis nag mo thugs kyi sgrub pa 'di snyan brgyud kyi tshul du gsungs pas /
sgrub thabs thams cad kyi nang nas 'di nyid gnyan cing zab par dgongs te thugs kyi klong du sbas /
de nas bod yul rgyal po khri srong lde'u btsan gyis spyan drangs te dpal bsam yas kyi gtsug lag khang bzhengs /
dam pa'i chos bsgyur te nyan bshad sgom sgrub kyis bstan pa spel ba'i dus su /
DA ki gtsug gi rgyan gcig ma'i rnam 'phrul mkha' 'gro ye shes mtsho rgyal la gsang sngags phyi nang gi chos thams cad gnang /
khyad par tshes bcu'i dus gcig la dpal mkha' 'gro rgya mtsho zhes bya ba'i dkyil 'khor zhal phyes nas dbang bskur mdzad pa'i nub mo mtsho rgyal la mkha' 'gro sde lngas lung bstan pa ltar /
slob dpon chen po'i thugs la gab pa'i nag mo thugs kyi sgrub pa gnang bar gsol ba btab pas chos 'di'i bka' lung man ngag bcas rdzogs par gnang /
mtsho rgyal gyis thugs nyams su bzhes shing mnga' bdag sogs smin grol la bkod /
ma 'ongs pa'i gdul byar dgongs nas gzhung phal cher brag srin mo sbar rjes can dang /
thugs sgrub rnam gsum bsam yas mchims phu'i tshogs khang dbus kyi ka ba mkha' 'gro'i gsang mdzod du sbas pa /
dus la babs pa'i tshe ji skad du /
thugs gter lnga ni mnga' bdag sprul pas 'don :
zhes grags pa ltar mnga' bdag khri srong lde'u btsan 'bras bu mthar phyin pa'i mi zad rgyan gyi 'khor lo'i rnam 'phrul lnga'i thog mar byon pa /
gter ston grub thob thams cad kyi spyi mes nyang ral nyi ma 'od zer gyis spyan drangs te sku'i sras gnyis kyi gcen po nyi ma shes rab bam gsang mtshan mi bskyod rdo rje la gnang /
des mdo bo sangs rgyas ras pa la gnang /
des grub chen me long rdo rje sogs nas brgyud pa ste gter kha 'di la mkha' 'gro'i bka' babs pas brgyud 'dzin khros nag gi grub thob zam ma chad par byon pa'i phyir khyad par du 'phags pa yin zhing /
'di'i smin byed rtsa ba'i gzhung las dngos su bstan pa'i byin rlabs rjes gnang bcas pa dang /
brgyud pa'i bla ma rnams kyis bka' gter gcig 'dres su mdzad pa'i dbang bzhi rgyas par bskur ba'i phyag srol gnyis su mchis pa las da lam phyi ma'i lugs ltar bsgrub pa la zhes sogs kyis mtshams sbyar nas maN+Dal 'bul du gzhug
/de nas dkyil 'khor du 'jug pa'i don du snyim pa me tog dang bcas pas thal mo sbyar te gsol ba gdab pa'i rjes zlos mdzod /
bdag ni 'khor ba'i chos la skyo ba skyes //
'jig rten bya ba thams cad spangs nas ni //
thar pa chen po'i grong mchog 'jug 'dod na //
dam pas bdag ni nges par gzhug tu gsol //
zhes lan gsum gyis gsol ba gdab /
khyed rang rnams dkyil 'khor du 'jug pa la lha'i chas dgos pas stag lpags sham thabs kyis smad dkris pa'i mos pa mdzod /
oM sarba ta thA ga ta bo d+hi A laM ka ra wasatra pU dza me g+ha sa mu dra s+pha ra Na sa ma ye AHhU~M/
zhes pas smad g.yogs bcings la /
yang glang chen gyi ko rlon gyis stod g.yogs pa'i mos pa mdzod /
oM badzra rak+Sha hU~M/
zhes pas stod g.yogs bkon /
mtshams sbyor spyi ltar byas la /
oM tsak+Shur b+han+d+ha bA ra ma NA ya hU~M/
zhes mig dar dang /
oM A khaM bI ra hU~M/
zhes me tog gtad /
kyai bu khyod su zhig ci la dga'/
zhes dris pa la lan 'di ltar tu thob cig
/skal bzang bdag bde ba chen po la'o //
de yis bu la ci zhig bya /
zhes dris pa'i lan 'di ltar thob /
sangs rgyas mchog gi dam tshig go
/rgyud dag par bya ba'i slad du mdun gyi nam mkhar bla ma dang gnyis su med pa'i rje btsun rdo rje phag mo la /
phyogs bcu'i sangs rgyas byang sems dpa' bo dang rnal 'byor ma'i tshogs kyis bskor ba mkha' khyab tu sad par bsam la rjes zlos mdzod /
bla ma rdo rje rnal 'byor ma :
dkon mchog gsum la skyabs su mchi :
byang chub sems ni bla na med :
dam pa bdag gis bskyed par bgyi :
bla ma dkon mchog mkha' 'gro la :
lus ngag yid gsum gus phyag 'tshal :
dug lnga zad mdzad mkha' 'gro ma :
lnga la mos pa'i sems kyis bstod :
zhi rgyas dbang drag la sogs pa'i :
las kyi 'bras bu mchis par mdzod :
bdag gis dge ba gang byas pa :
sems can rnams kyi don du bsngo :
gzhan gyi dge ba'i rtsa ba la :
bdag gis rjes su yi rang ngo :
mchog tu gsang ba sngags kyi lam :
bdag gi rgyud la brten par bgyi :
lan gsum /
zhing mchog de dag gi spyan sngar khyad par gyi dam tshig rnams blangs nas bsrung snyam pas 'di'i rjes zlos /
bla ma sangs rgyas sras dang bcas //
dpa' bo rnal 'byor ma rnams kun //
bdag la dgongs par mdzad du gsol //
bdag ming 'di zhes bgyi ba yis //
dus 'di nyid nas bzung nas su //
ji srid byang chub snying po'i bar //
sangs rgyas mkha' 'gro'i dam tshig tu //
sems can kun la byams pa bsgom //
rdo rje mkha' 'gro'i dam tshig tu //
gdug cing rtsub pa'i spyod pa bya //
rin chen rigs kyi dam tshig tu //
dngos po kun la ma chags sbyin //
pad+ma rigs kyi dam tshig tu //
smra zhing shes rab bsten par bya //
las kyi rigs kyi dam tshig tu //
rgyug cing mchong ba'i spyod pa bya //
mkha' 'gro spyi yi dam tshig tu //
bdud rtsi lnga la spyad par bya //
'dus pa'i dam tshig rnam gsum ste //
mi phod rdzi dang 'khri ba gcod //
zhen pa ldog pa rnam gsum yin //
snang ba'i yul la mi phod rdzi //
'khri ba zas dang nor la gcad //
zhen pa 'khor dang g.yog la log
/sems can kun gyi don gyi phyir //
dam tshig sdom pa ma lus gzung //
ma bsgral ba rnams sgrol ba dang //
ma grol ba rnams dgrol bar bgyi //
dbugs ma phyung rnams dbugs dbyung zhing //
sems can mya ngan 'das la 'god //
lan gsum /
khyed rang rnams kyi snying khar kun rdzob byang chub sems kyi ngo bo zla ba'i dkyil 'khor nya gang ba /
de'i steng du don dam pa byang chub sems kyi ngo bo rdo rje dkar po rtse lnga pa 'od zer dang bcas pas mtshan par gyur pa'i mos pas 'di yi rjes zlos mdzod /
oM sarba yo ga tsit+ta ut+pA da yA mi :
sems bskyed pa de brtan par byas par mos shig
/rdo rje snying khar bzhag la /
oM su ra te sa ma ya satwaM hoHsid+d+hi badzra ya thA su khaM:
las kyi rdo rjes khrid de yol ba'i nang du zhugs par mos /
A khaM bI ra hU~M/
dkyil 'khor la lan gsum bskor te shar sgo nas lha thams cad la phyag 'tshal ba'i mos pas rjes zlos mdzod /
oM sa ma ye hU~M/
na maHte hU~M/
na mA mi hU~M/
na mo na maHhU~M/
lan gsum /
slar dkyil 'khor gyi shar sgor 'khod par mos la ye shes pa dbab pa'i sngon 'gro dam la bzhag pa rnams rim par 'byung bas snyan gtod cig
/slob ma'i mgor rdo rje bzhag la /
khyod ni rnal 'byor ma'i rigs skyes //
nga yis ye shes rdo rje sbyin //
byin pas dngos grub thob par 'gyur //
gang zhig 'di 'dra ma mthong ba'i //
mdun du smra bar ma byed cig
/gal te smras na nyams par 'gyur //
de bas nga rgyal bcom nas ni //
bdag nyid ma 'khrul shes par gyis //
snying gar rdo rje bzhag la /
rdo rje mkha' 'gro ma khyod deng /
khyod kyi snying la yang dag zhugs //
gal te tshul 'di smras na ni //
de ma thag tu dral te gshegs //
bdud rtsi lce la bzhag ste /
'di ni khyod kyi dam tshig chu //
dam tshig 'das na sreg par byed //
dam tshig bsrungs na dngos grub ni //
rdo rje bdud rtsi'i chu 'dis 'grub //
oM badzra DA ki nI a mr-ito da ka ThaH
yang rdo rje mgor bzhag la /
dus 'di nas ni bu khyod kyi //
rdo rje 'dzin pa nga yin gyis //
nga yis ji ltar bka' bstsal pa /
khyod kyis skyo ba med par sgrubs //
gang yang nga la ma gus min //
de bzhin gus par ma byas na //
bdud kyis bcom nas ngan 'gror 'gro //
de bas dam tshig gnas par gyis //
ye shes pa dbab pa zhu ba'i yon du maN+Dal phul /
gsol ba 'debs pa 'di'i rjes zlos /
bdag dus 'di nas bzung ste /
byang chub snying po la mchis kyi bar du /
dus gsum gyi sangs rgyas thams cad kyi sku gsung thugs kyi ngo bor gyur pa /
bla ma rdo rje 'dzin pa chen po dang /
rje btsun ma khros ma nag mo'i sku gsung thugs la skyabs su mchi'o //
bla ma rdo rje 'dzin pa chen po dang /
rje btsun ma khros ma nag mo'i sku gsung thugs kyi ye shes bdag la myur du dbab par mdzad du gsol /
lan gsum dang /
de bzhin nyid kyi ye shes nam mkha' lta bu /
nor bu lta bu /
bdud rtsi lta bus gang bar mdzad du gsol /
smin par mdzad du gsol /
shin tu yang smin par mdzad du gsol /

khyed rang rnams lus gnad drang por bsrang /
rlung kha sbyor du bcing /
yid gzhan du ma yengs par dmigs pa 'di bzhin du mdzod /
gnas khang o rgyan dag pa'i zhing khams slob dpon rdo rje phag mo dngos su gsal ba la gus 'dud byas pas de'i sku las 'od zer 'phros /
khyed rang la phog pas /
phung khams skye mched kyi rtog pa thams cad sbyangs /
stong pa'i ngang las rang sems a yig mthing nag yongs su gyur pa las /
skad cig gis khyed rang bcom ldan 'das ma rje btsun khros ma nag mo zhal gcig phyag gnyis g.yas gri gug dang g.yon thod khrag 'dzin pa /
kha T+wAM ga thugs kar gtad pa dur khrod kyi chas brgyad kyis brgyan pa /
ral pa dmar nag sprin ltar gtibs shing /
thod skam lngas dbu brgyan pa /
spyi gtsug ral pa'i gseb nas phag zhal gyen du ngur ba /
ro'i gdan la zhabs g.yas bskum zhing g.yon brkyang pa'i tshul gyis rlung dkyil nag po gzhu'i dbyibs can la yam yam g.yo ba'i tshul gyis bzhugs par gyur pa'i /
thugs ka'i 'od kyis bskul bas dkyil 'khor gyi gtso mo dang gnyis su med pa'i bla ma'i thugs ka nas 'od zer 'phros /
gnas yul dur khrod 'og min gyi zhing khams khyab pas sangs rgyas dang byang chub sems dpa' dpa' bo rnal 'byor ma'i tshogs thams cad /
rnam pa rdo rje phag mo lha lnga'i skur snang ba grangs med pa kha char dang bu yug 'tshubs pa ltar 'ur 'ur chem chem byon nas khyed rang gi snying gar sib sib thim par mos shig
/sha chen gu gul sogs 'beb rdzas bdug
/thod rnga sogs rol mo'i sgra sbyar la /
hU~M/
rang bzhin rnam dag lhun grub gzhal yas nas //
'gro ba'i don du thugs rje sprul pa'i sku
/mkha' 'gro'i gtso bo pad 'byung dam pa rje //
phrin las mtshungs med bka' brgyud rin po che //
dpal ldan thugs rje khros ma nag mo ni //
gnas gsum dpa' bo mkha' 'gro'i tshogs dang bcas //
rnam 'phrul mkha' la sprin ltar gtibs nas kyang //
rin chen rus pa'i rgyan cha khra la la //
rol mo sgra snyan mang po si li li //
sna tshogs glu len gar byed khyugs se khyug
/'dir gshegs skal ldan rnams la byin phob cig
/lus la bde drod 'bar ba'i byin phob cig
/ngag la nus pa 'bar ba'i byin phob cig
/sems la rtogs pa 'bar ba'i byin phob cig
/'du ba gsum gyi dngos grub bstsal du gsol //
oM badzra b+ha ra he kro d+hI kA lI ha ri ni sa A be sha ya hrIM hrIM dzaHdza :
oM badzra li tsaN+De ma hA su kha ni tsaN+De dz+nyA na u b+hi ni tsaN+De hU~M hU~M hU~M phaT phaT phaT swA hA:
zhes drag tu bzla zhing dbab pas phebs rtags spyi ltar 'byung /
ma pheb na spog chog ni /
khyed rang phag mor gsal ba'i snying gar phag mo sde lnga bde ba'i gar stabs ling ling bsgyur zhing sku las mu med pa'i 'od zer spro bas lus nang gang /
ba spu'i bu ga nas phyir song bas snang srid thams cad phag mo'i skur yam yam shig shig bzhengs pa rnams bu yug 'tshubs pa ltar 'dus nas spyi gtsug nas thim pa'i rkyen gyis rang lus kyang snying gar 'dus te bde ba chen po'i ye shes bzod med du skyes par bsam zhing /
rig pa skye med kyi ngang du khrig ger zhog cig
/oM u pa karma ma ma li ma hA su kha ni :
ma ma li dzo ki ko ra ya :
ma ma li :
zhes drag tu bzlas pas dbab bo //
gal te des kyang ma pheb na /
dgongs pa snang srid spyi gting ldog cing stong gsum mgal me ltar du bskor bas /
oM badzra li hU~M dza :
ma hA su kha ni :
de ba tad ta hU~M hU~M:
zhes drag tu bzla zhing bshugs glu 'bod /
des mi phebs mi srid do //
de ltar ye shes phab pa'i rgyun de nyid brtan par byas pa'i mos pa byed du bcug ste /
spyi bor rdo rje rgya gram du bzhag la /
tiSh+Tha badzra :zhes brjod /
skabs 'dir kha dog dri bar 'dod na spyi dang mthun /
des don dam ye shes kyi dkyil 'khor du zhugs pa song nas kun rdzob dkyil 'khor du 'jug pa la /
slob dpon gyis dkyil 'khor la mchod cing gsol ba btab par mos shig
/oM badzra ar+g+haM sogs sngags rgya bya /
rdo rje mkha' 'gro'i dkyil 'khor 'dir //
bdag gis slob ma gzhug par bya //
mkha' 'gro'i rigs kyi rim pa bzhin //
bsod nams gang yod de bzhin shog
/'dis ni dngos grub gang thob pa //
rigs ni gang gi snod du 'gyur //
'di la bsod nams ci yod pa //
dkyil 'khor 'dir ni de bzhin shog
/sngar byin pa'i me tog de nyid dkyil 'khor gyi gtso bo'i dbu dang thugs kar 'bul ba'i mos pas 'di'i rjes zlos bcas dor mdzod /
oM badzra DA ki nI pra tIts+tsha badzra ho :
zhes 'dor du gzhug
/me tog de nyid khyed rang rnams la dngos grub kyi tshul du gnang nas rjes su 'dzin par mos shig
/me tog mgor bzhag la /
oM pra ti gr-ih+Na i maM satwa ma hA ba la tiSh+Tha :
bcom ldan 'das ma khyod kyis ni //
slob ma rjes su gzung bar mdzod /
khyed rang rnams kyi ma rig pa'i ling tog dang mig dar dang dus mnyam du bsal ba'i mos pa mdzod /
spyan lnga rnam dag dbye dang mi dbye bral //
'on kyang sna tshogs yangs pa'i spyan phye bas //
chos kun sgrib bral mkhyen cing gzigs pa yi //
sangs rgyas ye shes spyan ni thob par shog
/oM badzra nai tra a pa ha ra pa Ta laM hrIHtrAM:
zhes mig dar bkrol /
kyai :
khams gsum dag pa sku gsung thugs :
pho nya gsum ldan dkyil 'khor ltos :
sa gsum po yang g.yo bas na :
sgo gsum sku gsum nyid du sbyor :
phyi snod kyi 'jig rten dag pa'i brdar ye shes kyi me ris bskor ba'i dbus su rdo rje'i gur khang /
rang byung dur khrod chen po brgyad /
chos 'byung gnyis brtsegs grwa zur dga' ba 'khyil bas brgyan pa'i nang du pad+ma nyi ma ro'i gdan la /
nang bcud kyi sems can dag pa'i brdar dbus dang phyogs bzhir bcom ldan 'das ma rje btsun khros ma rigs lnga /
phyi rol du dur khrod kyi mkha' 'gro brgyad bzhugs pa /
de dag ni ngo bo gcig la gang 'dul gyi skur bstan pa yin te /
khros ma nyid kyi rtsa rgyud las /
gti mug can gyi gang zag la :
sku yi phag mo dkar mor bstan :
gti mug tshul gyis gti mug 'joms :
'dod pa gtsor byed gang zag la :
gsung gi phag mo dmar mor bstan :
'dod chags tshul gyis 'dod chags 'joms :
zhe sdang spyod pa'i gang zag la :
thugs kyi phag mo nag mo bstan :
zhe sdang tshul gyis zhe sdang 'joms :
nga rgyal can gyi gang zag la :
yon tan phag mo ser mor bstan :
nga rgyal tshul gyis nga rgyal 'joms :
phrag dog can gyi gang zag la :
phrin las phag mo ljang gur bstan :
phrag dog tshul gyis phrag dog 'joms :
zhes dang /
dug lnga dag pas mkha' 'gro lnga :
rnam shes tshogs brgyad mkha' 'gro brgyad :
ces gsungs pa yin pas dga' ba dang spro ba bskyed mdzod /
dkyil 'khor gnyan po 'di la ltos //
da ni dad pa rab tu skyed /
khyod ni rnal 'byor ma'i rigs skyes //
sngags dang phyag rgyas byin gyis brlabs //
'gro ba phun tshogs dngos grub kun //
dngos grub thams cad 'di las 'byung //
dam tshig thams cad skyong ba dang //
gsang sngags 'di la brtson par gyis //
de dag gis dkyil 'khor phyi nang du 'jug pa'i chos rnams grub pa lags /
dngos gzhi'i dbang la sku bum pa gsung gsang ba thugs shes rab ye shes bzhi pa tshig dbang ste /
dbang bzhi yongs rdzogs rim pa ltar bsgrub pa la /
dang po bla ma sku rdo rje sprul pa'i sku la bum pa'i dbang zhu ba'i yon du maN+Dal phul /
gsol ba gdab pa 'di'i rjes zlos mdzod /
bla ma rdo rje 'dzin pa chen po dang /
rdo rje phag mo khros ma nag mo'i lha tshogs rnams kyis bdag gi lus la bum pa'i dbang bskur du gsol /
lan gsum /
khyed rang rnams dkyil 'khor gyi shar phyogs su ba byung gis byugs pa'i maN+Dal gyi dbus su /
chos 'byung gi lte bar me tog gi tshom bu bkod pa'i steng du 'khod par mos shig
/bla ma dkyil 'khor gyi gtso bo tha mi dad pa'i gnas bzhi'i a yig las 'phros pa'i 'od zer gyis sangs rgyas byang sems dpa' bo mkha' 'gro nam mkha' gang ba rnams kyis me tog gi char 'bebs shing bkra shis pa'i rnam pa du ma dang ldan pas dbang bskur ba'i phrin las rim bzhin mdzad /
khyed rang rnams rdo rje mkha' 'gro ma sangs rgyas thams cad dang dbyer med pa'i ngo bor gyur pa la /
bum pa'i chu sangs rgyas thams cad mi bskyod pa'i ngo bor zhu ba'i rgyun gyis dbang bskur bar mos shig
/rnam bum spyi bor bzhag la /
rdo rje mkha' 'gro chu yi dbang //
de ring khyod la bskur bar bya //
sangs rgyas thugs ni rab bsgrub phyir //
rdo rje mkha' 'gror khyod dbang bskur //
oM badzra d+hA ki nI a b+hi Shiny+tsa hU~M/
hU~M:
bum pa'i dbang bskur rigs lnga ye shes lnga :
spyi bor bzhag pas dbang bskur mchog gyur te :
lus ngag yid gsum sgrib pa kun byang nas :
bkra shis rnam par rgyal ba'i dbang thob shog :
oM badzra a b+hi Shiny+tsa hU~M:
bum chu 'thor zhing blud pa 'og ma rnams la'ang 'gre
/bum chus lus gang bde ba chen po nyams su myang /
chu'i lhag ma yar lud pa las dpral bar mi bskyod pas dbu brgyan /
des mi bskyod pa rdo rje mkha' 'gro'i sgo nas chu'i dbang thob /
nyon mongs pa zhe sdang dag
/rnam par shes pa'i phung po gnas gyur /
me long lta bu'i ye shes mngon du byas /
mi bskyod pa dang rdo rje mkha' 'gro'i bag chags dang sa bon rgyud la bzhag pa yin no /
khyed rang rnams rin chen mkha' 'gro sangs rgyas thams cad dang dbyer med du gyur pa la dbu rgyan sangs rgyas thams cad rin chen 'byung ldan gyi ngo bor gyur pa spyi bor bcings par mos shig
/rin chen mkha' 'gro dbu rgyan dbang //
de ring khyod la bskur bar bya //
sangs rgyas yon tan rab grub phyir //
rin chen mkha' 'gror khyod dbang bskur //
oM rat+na d+hA ki nI A b+hi Shiny+tsa hU~M/
rnam bum dbang dang skur tshig sngar bzhin /
hU~M:
bum pa'i dbang bskur sogs kyi mthar /
oM rat+na a b+hi Shiny+tsa trAM:
bum chus lus gang bde ba chen po nyams su myong /
chu'i lhag ma yar lud pa las /
rna ltag g.yas par rin chen 'byung ldan gyis dbu brgyan /
des rin chen 'byung ldan dang rin chen mkha' 'gro'i sgo nas cod pan gyi dbang bskur /
nyon mongs pa ser sna dag
/tshor ba'i phung po gnas gyur /
mnyam pa nyid kyi ye shes mngon du byas /
rin chen 'byung ldan dang rin chen mkha' 'gro'i bag chags dang sa bon rgyud la bzhag pa yin no /
khyed rang rnams pad+ma mkha' 'gro sangs rgyas thams cad dang dbyer med du gyur pa la /
sangs rgyas thams cad 'od dpag med pa'i ngo bor gyur pa'i rdo rje lag g.yas su gtad par mos shig
/pad+ma mkha' 'gro rdo rje'i dbang //
de ring khyod la bskur bar bya //
sangs rgyas gsung ni rab bsgrub phyir //
pad+ma mkha' 'gror khyod dbang bskur //
oM pad+ma d+hA ki nI a b+hi Shiny+tsa hU~M/
hU~M:
bum pa'i dbang bskur sogs /
oM pad+ma a b+hi Shiny+tsa hrI:
bum chus lus gang bde ba chen po nyams su myong /
chu'i lhag ma yar lud pa las /
ltag par 'od dpag med kyis dbu brgyan /
des 'od dpag med dang pad+ma mkha' 'gro'i sgo nas rdo rje'i dbang thob /
nyon mongs pa 'dod chags dag
/'du shes kyi phung po gnas gyur /
so sor rtog pa'i ye shes mngon du byas /
'od dpag med dang pad+ma mkha' 'gro'i bag chags dang sa bon rgyud la bzhag pa yin no /
khyed rang sna tshogs mkha' 'gro sangs rgyas thams cad dang dbyer med du gyur pa la /
sangs rgyas thams cad don yod grub pa'i ngo bor gyur pa'i dril bu lag g.yon du gtad par mos shig
/las kyi mkha' 'gro dril bu'i dbang //
de ring khyod la bskur bar bya //
sangs rgyas phrin las rab bsgrub phyir //
las kyi mkha' 'gror khyod dbang bskur //
oM karma DA ki nI a b+hi Shiny+tsa hU~M/
hU~M:
bum pa'i dbang bskur sogs /
oM karma a b+hi Shiny+tsa A:
bum chus lus gang bde ba chen po nyams su myong /
chu'i lhag ma yar lud pa las /
rna ltag g.yon par don yod grub pas dbu brgyan /
des don yod grub pa dang las kyi mkha' 'gro'i dbang thob /
nyon mongs pa phrag dog dag
/'du byed kyi phung po gnas gyur /
bya ba grub pa'i ye shes mngon du byas /
don yod grub pa dang las kyi mkha' 'gro'i bag chags rgyud la bzhag pa yin no /
khyed rang rnams sangs rgyas mkha' 'gro sangs rgyas thams cad dang dbyer med du gyur pa la /
rdo rje dril bu sangs rgyas thams cad rnam par snang mdzad kyi ngo bor zhu ba spyi bor 'khrol zhing ming gi dbang bskur bar mos shig
/sangs rgyas mkha' 'gro ming gi dbang //
de ring khyod la bskur bar bya //
sangs rgyas sku ni rab bsgrub phyir //
sangs rgyas mkha' 'gror khyod dbang bskur //
oM bud+d+ha d+hA ki nI a b+hi Shiny+tsa hU~M/
kyai dpal rdo rje khros ma zhes bya ba'i de bzhin gshegs pa'o //
hU~M:
bum pa'i dbang bskur sogs /
oM bud+d+ha a b+hi Shiny+tsa oM:
bum chus lus gang bde ba chen po nyams su myong /
chu'i lhag ma yar lud pa las /
spyi gtsug tu rnam par snang mdzad kyis dbu brgyan cing dbang gi lha rnams kyang ye shes pa'i tshul du zhugs par mos mdzod /
des rnam par snang mdzad dang sangs rgyas mkha' 'gro'i sgo nas ming gi dbang thob /
nyon mongs pa gti mug dag
/gzugs kyi phung po gnas gyur /
chos kyi dbyings kyi ye shes mngon du byas /
rnam par snang mdzad dang sangs rgyas mkha' 'gro'i bag chags dang sa bon rgyud la bzhag pa yin no //
de rnams ni sku gsung thugs yon tan phrin las kyi ngo bor gyur pa ste rigs pa'i dbang lnga'o //
de nas lha dang sngags kyi dbang sbyin pa la /
khyed rang rnams bcom ldan 'das rje btsun khros ma nag mo'i skur gsal ba la /
dkyil 'khor gyi dbus nas lha so so'i sku las mar me gcig las gnyis mched kyi tshul du 'phros /
khyed rang rnams la thim pas lha de dang de'i ngo bor gyur par sgoms shig
/so so'i tsaka li mgor bzhag la /
hU~M/
skal ldan rigs kyi bu khyod la //
lha dbang lus la bskur ba yis //
lus khros ma nag mo'i skur gyur nas //
gti mug rnam dag chos dbyings ye shes dbang thob nas //
mi 'gyur rdo rje'i sa la phyin par shog
/oM badzra b+ha ra he kro d+hI kA lI ha ri ni sa A be sha ya a b+hi Shiny+tsa hU~M/
hU~M/
skal ldan rigs kyi bu khyod la //
lha dbang lus la bskur ba yis //
lus bde chen dkar mo'i skur gyur nas //
zhe sdang rnam dag me long ye shes dbang thob nas //
zhi ba'i phrin las myur du 'grub par shog
/hA a b+hi Shiny+tsa hU~M/
hU~M/
skal ldan rigs kyi bu khyod la //
lha dbang lus la bskur ba yis //
lus ser mo don grub skur gyur nas //
nga rgyal rnam dag mnyam nyid ye shes dbang thob nas //
rgyas pa'i phrin las myur du 'grub par shog
/ri a b+hi Shiny+tsa hU~M/
hU~M/
skal ldan rigs kyi bu khyod la //
lha dbang lus la bskur ba yis //
lus dmar mo sgra sgrog skur gyur nas //
'dod chags rnam dag sor rtog ye shes dbang thob nas //
dbang gi phrin las myur du 'grub par shog
/ni a b+hi Shiny+tsa hU~M:
hU~M/
skal ldan rigs kyi bu khyod la //
lha dbang lus la bskur ba yis //
lus sna tshogs mthar phyin skur gyur nas //
phrag dog rnam dag bya grub ye shes dbang thob nas //
drag po'i phrin las myur du 'grub par shog
/sa a b+hi Shiny+tsa hU~M/
hU~M/
rdo rje rigs kyi mkha' 'gro ma //
dkar mo gri gug thod khrag 'dzin //
skal ldan rigs kyi bu la dbang bskur bas //
gzugs kyi phung po gnas su dag gyur cig
/oM badzra d+hA ki nI a b+hi Shiny+tsa hU~M/
hU~M/
rin chen rigs kyi mkha' 'gro ma //
ser mo gri gug thod khrag 'dzin //
skal ldan rigs kyi bu la dbang bskur bas //
tshor ba'i phung po gnas su dag gyur cig
/oM rat+na d+hA ki nI a\u0f8e
hU~M/
pad+ma rigs kyi mkha' 'gro ma //
dmar mo gri gug thod khrag 'dzin //
skal ldan rigs kyi bu la dbang bskur bas //
'du shes phung po gnas su dag gyur cig
/oM pad+ma d+hA ki nI a\u0f8e
hU~M/
las kyi rigs kyi mkha' 'gros ma //
ljang mo gri gug thod khrag 'dzin //
skal ldan rigs kyi bu la dbang bskur bas //
'du byed phung po gnas su dag gyur cig
/oM karma d+hA ki nI a\u0f8e
hU~M/
dam tshig mkha' 'gro dmigs pa can //
dkar ser gri gug thod khrag 'dzin //
skal ldan rigs kyi bu la dbang bskur bas //
rnam shes phung po gnas su dag gyur cig
/oM sa ma ya d+hA ki nI a\u0f8e
hU~M/
sna tshogs mkha' 'gro mi thub ma //
dmar ser gri gug thod khrag 'dzin //
skal ldan rigs kyi bu la dbang bskur bas //
kun gzhi'i rnam shes gnas su dag gyur cig
/oM b+hi shwa d+hA ki nI a\u0f8e
hU~M/
thams cad mkha' 'gro kun tu rgyu //
dmar ljang gri gug thod khrag 'dzin //
skal ldan rigs kyi bu la dbang bskur bas //
yid kyi phung po gnas su dag gyur cig
/oM sarba d+hA ki nI a\u0f8e
hU~M/
'jig rten mkha' 'gro las byed ma //
dkar ljang gri gug thod khrag 'dzin //
skal ldan rigs kyi bu la dbang bskur bas //
dbang po sgo lnga'i phung po gnas su dag gyur cig
/oM lo ka d+hA ki nI a b+hi Shiny+tsa hU~M:
de nas spyi bor bla ma rigs bdag gi tshul dang phyag mtshan rnams gtad nas mnga' gsol bar mos shig
/spyi gtsug tu nor bu bcings shing /
hU~M/
skal ldan rigs kyi bu khyod la //
bcom ldan thugs rje khros ma nag mo yi //
spyi gtsug nor bu'i dbang bskur bas //
bla ma rgyun du bsten par shog
/rtsa sngags mthar /
rat+na gu ru a b+hi Shiny+tsa hU~M/
kha T+wAM mchan khung g.yon du gtad la /
hU~M/
skal ldan rigs kyi bu khyod la //
bcom ldan thugs rje khros ma yi /
kha T+wAM 'bar bas dbang bskur bas //
thabs mchog yab dang mi 'bral shog
/sngags mthar /
shrI he ru ka kha T+wAM ka a b+hi\u0f8e
g.yas su gri gug gtad la /
hU~M/
skal ldan rigs kyi bu khyod la //
bcom ldan thugs rje khros ma yi //
gri gug 'bar bas dbang bskur bas //
dug gsum rtsad nas gcod par shog
/sngags mthar /
badzra karta ri a b+hi\u0f8e
g.yon du thod khrag gtad la /
hU~M/
skal ldan rigs kyi bu khyod la //
bcom ldan thugs rje khros ma yi //
thod khrag 'bar bas dbang bskur bas //
thugs rjes 'gro rnams dbang sdud shog
/sngags mthar /
ka pA la rak+ta a b+hi\u0f8e
de nas dur khrod kyi chas rnams kyis rim par mnga' gsol bas rje btsun khros ma dngos dang tha dad med pa'i gzi brjid bskyed par mos shig
/mgo bor thod skam dbu rgyan bkon la /
hU~M/
skal ldan rigs kyi bu khyod la //
bcom ldan thugs rje khros ma yi //
thod skam 'bar bas dbang bskur bas //
sku lnga ye shes lnga yi dbang thob shog
/sngags mthar /
pany+tsa ka pA la mu ku TaM a b+hi Shiny+tsa hU~M/
rus pa'i rgyan drug bkon la /
hU~M/
skal ldan rigs kyi\u0f8e
bcom ldan thugs rje khros ma yi //
rus pa'i rgyan drug dbang bskur bas //
pha rol phyin drug dbang thob shog
/sngags dang /
ma hA kiM ni ri ti a laM kA ra a b+hi\u0f8e
thod rlon do shal byas la /
hU~M/
skal ldan rigs kyi\u0f8e
bcom ldan thugs rje khros ma yi //
thod rlon do shal dbang bskur bas //
gti mug gnas su dag gyur cig
/sngags dang /
ka pA la mA lA a b+hi\u0f8e
stag lpags sham thabs byas la /
hU~M/
skal ldan rigs kyi\u0f8e
bcom ldan thugs rje khros ma yi //
stag sham 'bar ba'i dbang bskur bas //
nga rgyal zil gyis gnon par shog
/sngags dang /
byA g+h+ri dzi nam+pa ra a b+hi\u0f8e
spyi khyab tu dur khrod chas brgyad bkon la /
hU~M/
skal ldan rigs kyi bu khyod la //
bcom ldan thugs rje khros ma yi //
dur khrod chas brgyad dbang bskur bas //
che ba'i yon tan thams cad rdzogs gyur cig
/sngags dang /
ma hA sh+ma shA na a b+hi Shiny+tsa hU~M/
slob dpon gyi thugs ka nas sngags phreng dmar po 'phros /
zhal nas thon /
khyed rang gi gnas bzhir 'khod par mos la sngags kyi rjes zlos lan gsum mdzod /
rtsa sngags lan bdun /
me tog spyi bor bzhag la /
bcom ldan 'di la sogs dang /
slob mas me tog phul la /
bcom ldan bdag la sogs spyi ltar brjod /
de nas rdo rje slob dpon gyi dbang zhu yon du maN+Dal phul /
gsol ba 'debs pa 'di'i rjes zlos mdzod /
bla ma rdo rje 'dzin pa chen po dang /
bcom ldan 'das rdo rje phag mo khros ma nag mo'i lha tshogs rnams kyis /
bdag la rdo rje slob dpon gyi dbang dang rjes su gnang ba bstsal du gsol /
lan gsum /
khyed rang rnams dbang stegs seng ges bteg pa'i khri'i steng du /
rdo rje 'chang sku mdog dkar po zhal gcig phyag gnyis rdo rje dang dril bu 'dzin pa la /
rdo rje dbyings kyi dbang phyug ma rdo rje dang dril bu 'dzin pas 'khyud par gyur par mos shig
/lag pa g.yas su rdo rje byin la /
hU~M las byung ba'i rdo rje thabs de kho na nyid kyi thugs kyi dam tshig zungs shig
/lag pa g.yon du dril bu gtad la /
AHlas byung ba'i dril bu shes rab de kho na nyid kyi gsung gi dam tshig zungs shig
/'khyud pa'i tshul byed du bcug la /
rdo rje dbyings kyi dbang phyug ma dang mnyam par sbyor ba las byung ba'i bde ba chen po phyag rgya sku yi dam tshig zungs shig
/rdo rje che dang dril bu che //
zungs shig rdo rjer byin gyis rlobs //
de ring rdo rje slob dpon gyur //
slob ma'i tshogs rnams bsdu bar gyis //
gtso mo'i gnas bzhi'i 'od zer gyis bskul ba'i dbang lha nam mkha' gang ba rnams kyis me tog gi char 'beb /
byang chub sems kyis gang ba'i bum pa'i chus dbang bskur ba'i mos pa mdzod /
rnam bum gyis dbang bskur la /
rdo rje mkha' 'gros legs byin pa'i //
rdo rje slob dpon dbang bskur te //
rdo rje sems dpar khyod gyur nas //
slob ma yongs su bsdu bar gyis //
oM badzra d+hA ki nI ma hA gu ru hU~M/
oM sarba ta thA ga ta a b+hi She ka ta sa ma ya shrI ye hU~M/
zhes gsung zhing bum pa'i chus dbang bskur /
lus gang /
dri ma dag
/bde ba chen po nyams su myong /
chu'i lhag ma yar lud pa las mi bskyod pas dbu brgyan /
dbang gi lha rnams kyang slob ma'i lus la thim par gyur /
de nas phyogs bcu'i sangs rgyas dang dkyil 'khor gyi lha tshogs thams cad kyis mgrin gcig tu khams gsum chos kyi rgyal por mnga' phul ba'i mos pa mdzod /
me tog 'thor la /
oM su pra tiSh+Tha badzrA ye swA hA/
de nas 'di nyid kyi sgrub thabs dang me long rnams lag tu gtad la /
sangs rgyas kun gyis byin brlabs pa'i //
rdo rje mkha' 'gro'i sku gsung thugs //
blo chen khyod kyis gzung bar gyis //
sangs rgyas rnams dang mnyam par 'gyur //
oM badzra d+hA ki nI kA ya wA ka tsit+ta d+ha ra hU~M/
de ltar sku'i dkyil 'khor du bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul sku thob pa'i skal pa can du byas /
gtso bor 'dod khams dag pas dbang du 'dus shing sngags skyes kyi pho nya'i tshogs dang rten 'brel bsgrigs pa yin no //
bla ma gsung rdo rje longs spyod rdzogs pa'i sku la gnyis pa gsang dbang gi don du maN+Dal phul /
gsol ba 'debs pa 'di'i rjes zlos mdzod /
bla ma rdo rje 'dzin pa chen po dang /
rdo rje phag mo khros ma nag mo'i lha tshogs rnams kyis /
bdag gi ngag la gsang ba'i dbang bskur du gsol /
lan gsum /
bla ma dang gnyis su med pa'i dkyil 'khor gyi gtso mo'i thugs ka'i 'od kyis bskul bas de bzhin gshegs pa thams cad he ru ka yab yum gyi rnam par spyan drangs /
rjes chags kyi mes 'od du zhu ste spyi bo nas zhugs /
d+hU ti'i lam brgyud /
gsang gnas 'dab bzhi'i 'khor lor rnal 'byor ma lnga bzhugs pa'i zhal du thim pas bde ba'i ro myong nas lnga ka bde chen byang chub sems kyi ngo bor zhu ba phyir phyungs te thod pa'i bdud rtsi dang ro gcig tu 'dres pa lce thog tu bzhag pa'i mos pa byed du bcug la /
gsang rten mgrin par bzhag cing bdud rtsi sbyin la /
hU~M:
thod pa mtshan ldan ye shes ka pA lar :
bdud rtsi lnga ldan mkha' 'gro rigs lnga'i rdzas :
skal ldan rigs kyi bu la dbang bskur bas :
mkha' 'gro sku lnga dbang du sdud par shog :
pany+tsa dz+nyA na a b+hi Shiny+tsa A:
zhes thod pas dbang bskur pas mkha' 'gro sku lnga ye shes lnga'i dbang thob pas 'byung ba bzhi gnas su dag nas rtsa khams mkha' 'gror grol bar bsam /
des gsung gi dkyil 'khor du gsang ba'i dbang thob /
ngag gi dri ma dag
/lam rang lus la bsten nas rlung drug gi rnal 'byor bsgom pa la dbang /
'bras bu longs sku thob pa'i skal pa can du byas /
gtso bor gzugs khams dag pas dbang du 'dus shing zhing skyes pho nya'i tshogs dang rten 'brel bsgrigs pa yin no //
bla ma thugs rdo rje chos kyi sku dang dbyer med pa'i bdag nyid can la /
gsum pa shes rab ye shes kyi dbang gi don du maN+Dal phul /
gsol ba gdab pa 'di'i rjes zlos mdzod /
bla ma rdo rje 'dzin pa chen po dang /
rdo rje phag mo khros ma nag mo'i lha tshogs rnams kyis /
bdag gi yid la shes rab ye shes kyi dbang bskur du gsol /
lan gsum /
me long snying gar bzhag
/de las g.yon pa'i mtheb srin gyis sin+d+hu ra blangs pa snying gar byug cing /
hU~M:
chos rnams dag cing gsal la dri ma med :
snang la rang bzhin ngos gzung med pa 'dis :
skal ldan rigs kyi bu la dbang bskur bas :
shes rab ye shes dbang mchog thob par shog :
pra dz+nyA dz+nyA na a b+hi Shiny+tsa hU~M:
zhes dbang bskur pas shes rab ye shes gsal ba ngo bo stong pa'i ngang du rang sems 'dres shing rig pa ye shes kyi mkha' 'gror grol bar bsam mo //
des thugs kyi dkyil 'khor du shes rab ye shes kyi dbang thob /
yid kyi dri ma dag
/lam pho nya bsgom pa la dbang /
'bras bu chos sku thob pa'i skal pa can du byas /
gtso bor gzugs med khams dag pas dbang du 'dus shing lhan skyes pho nya'i tshogs dang rten 'brel bsgrigs pa yin no //
bla ma ye shes rdo rje ngo bo nyid kyi sku la dbang bzhi pa tshig dbang rin po che zhu ba'i don du maN+Dal phul /
gsol ba gdab pa 'di'i rjes zlos mdzod /
bla ma rdo rje 'dzin pa chen po dang /
rdo rje phag mo khros ma nag mo'i lha tshogs rnams kyis /
bdag la dbang bzhi pa tshig dbang rin po che bskur bar mdzad du gsol /
lan gsum /
de nas me long gi sin+d+hu ra 'di nyid bla ma bsgom pa'i rten rdzas yin la /
khyed rang gi spyi bor byugs pas /
bla ma rdo rje 'chang chen po dang dus nam yang 'bral bar ma byed cig
/ces spyi bor byugs /
yi dam gyi lha tshogs sgom pa'i sgrub rdzas yin pa'i phyir lte bar byugs pas khyed rang rnams kyi lha rdo rje phag mo khros ma nag mo yin pas /
dus rtag tu mi 'bral bar lus sems thugs rje khros ma nag mor sgoms shig
/ces lte bar byugs /
bris sku spyi bor bzhag cing mig lam du yang bstan la /
hU~M:
skal ldan rigs kyi bu khyod la :
lha dbang lus la bskur ba yis :
phag mo khros ma'i skur gyur nas :
rdo rje'i sa la phyin par shog :
oM badzra b+ha ra he kro d+hI kA lI ha ri ni sa A be sha ya :
phyag rgya chen po sgom pa'i dmigs pa ting nge 'dzin gyi rdzas yin pas snying gar byugs pa na rang sems ngo bo spros bral gyi ngang du mnyam par zhog cig
/ces snying gar byugs la /
hU~M/
ltos shig phyi yi yul la ltos //
rgya mtsho'i nang na gza' skar shar ba bzhin //
ltos shig rang gi sems la ltos //
sems la bltas pas sems ma rnyed //
ltos shig bar gyi gnas la ltos //
tshogs drug zang thal lhug par mthong //
ye nas ma bcos chos nyid dbang thob shog
/oM d+harma bo d+hi a b+hi Shiny+tsa hU~M/
zhes dbang bskur pas lus rdo rje phag mo'i sku snang stong zung 'jug
/ngag sngags kyi lung thob nas rdo rje phag mo'i gsung grags stong brjod med /
sems rang byung lhan cig skyes pa'i ye shes gsal la mi rtog pa'i chos nyid rdo rje phag mo'i thugs te /
rtsa ba'i sgrub thabs las /
rdo rje phag mo gang yin pa :
ye nas rang sems rnam dag yin :
zhes gsungs pa yin pas de'i ngang la cung zad mnyam par 'jog tu bcug
/des de bzhin nyid kyi dkyil 'khor du dbang bzhi pa thob /
bag chags kyi dri ma dag
/lam de kho na nyid kyi rdzogs rim bsgom pa la dbang /
'bras bu ngo bo nyid sku thob pa'i skal pa can du byas /
gtso bor khams gsum du 'dzin pa'i bag chags dag nas /
pho nya gsum 'dus mkha' la spyod pa'i rten 'brel bsgrigs pa yin no //
dbang 'di kas thams cad kyi go chod par byed na lo chen yig cha ltar rjes gnang lnga po skabs 'dir sbyar ro //
de rnams kyis rtsa ba'i dbang bzhi yongs su rdzogs pa grub nas /
khyad par du gtor ma la brten nas byin gyis brlab pa la /
gtor ma 'di la shes dus gsum yod pa la /
da lta'i skabs 'dir rnam pa gtor ma la ngo bo rje btsun ma khros ma nag mo lha bcu gsum gyi dkyil 'khor /
steng gi cha la rig 'dzin rtsa brgyud kyi bla ma sprin ltar 'khrigs pa /
phyi'i mtha' skor du gnas nyi shu rtsa bzhi /
yul sum cu so gnyis kyi dpa' bo dang mkha' 'gro bye ba 'bum sde'i tshogs kyis bskor nas bzhugs pa'i gtso 'khor de rnams kyi dpral ba nas 'od zer dkar po dang ye shes kyi me yi tshogs 'phros /
khyed rang rnams kyi dpral bar thim pas /
lus kyi sgo nas bsags pa'i nad gdon sdig sgrib thams cad ye shes kyi mes bsregs pa'i mos pa mdzod /
hU~M/
ma bcos chos dbyings skye ba med pa las //
rang byung longs sku khros ma nag mo ni //
sku mdog mthing nag khro mo'i cha byad can //
gcer bu rtog bral dbu skra thur du grol /
khro gnyer spyan gsum mche ba rab tu gtsigs //
spyi gtsug phag zhal srid gsum rtse nas blta //
phag mo'i ngur sgras stong gsum zil gyis gnon //
gri gug thod khrag g.yas g.yon phyag na 'dzin //
rgyal mtshan kha T+wAM ga ni gru mor brten //
phyag rgya lnga ldan dur khrod chas kyis brgyan //
me dpung klong na zhabs gnyis brkyang bskum gyis //
pad nyi dus mtshan ro yi steng na mnan //
bde stong nyams ldan 'bar ba'i gar gyis bzhugs //
thugs rje khros ma'i sku la phyag 'tshal bstod //
rje btsun khros ma'i lha tshogs kyis //
rdo rje'i slob ma 'di rnams la //
lus la sku yi byin gyis brlab tu gsol //
lus kyi dri ma dag gyur cig
/mtshan dpes brgyan pa'i sku thob shog
/rtsa sngags brjod la spyi bor bzhag
/des 'gyur med rdo rje sku yi dbang thob nas /
sku mi 'gyur ba rdo rje'i sku mngon du gyur pa'i mos pa mdzod /
yang rje btsun khros ma nag mo gtso 'khor rnams kyi mgrin pa nas 'od zer dmar po 'phros /
khyed rang rnams kyi mgrin par thim /
ngag gi sgo nas bsags pa'i nad gdon sdig sgrib thams cad ye shes kyi bdud rtsi'i chu rgyun gyis dag pa'i mos pa mdzod /
hU~M/
chos nyid rang sgra rnam par dag pa yi //
A li kA li'i ngo bo rab brjod cing //
A ral+li zhes bzhad pa'i gad rgyangs sgrog
/pheM pheM sgra yis mkha' 'gro dbang du bsdus //
hU~M gi nga ros bdud dpung 'joms par mdzad //
stong nyid chos sgras 'gro ba dbyings su sgrol //
phaT kyi 'brug sgras log 'dren tshar gcod cing //
bde ba rab rgyas a haM sgra 'byin cing //
gsung dbyangs drug cus 'gro ba thabs kyis 'dul //
thugs rje khros ma'i gsung la phyag 'tshal bstod //
rje btsun khros ma'i lha tshogs kyis //
rdo rje'i slob ma 'di rnams la //
ngag la gsung gis byin gyis brlab tu gsol //
ngag gi sgrib pa dag gyur nas //
yan lag drug cu'i gsung ni thob par shog
/rtsa sngags brjod la mgrin par bzhag
/des 'gag med rdo rje'i gsung gi dbang thob nas /
gsung mi 'gyur ba rdo rje'i gsung mngon du gyur pa'i mos pa mdzod /
yang rje btsun ma khros ma nag mo'i lha tshogs rnams kyi thugs ka nas 'od zer mthing nag 'phros /
khyed rang rnams kyi snying gar thim /
yid kyi sgo nas bsags pa'i nad gdon sdig sgrib thams cad ye shes kyi rlung gis gtor ba'i mos pa mdzod /
hU~M/
don dam stong nyid bde chen dag pa'i thugs /
kha dog mtshan ma brjod pa'i yul las 'das //
nyon mongs rnam dag ye shes chen po nyid //
gdod nas rnam dag spros bral don ston ma //
'khor ba'i skyon bral shes rab pha rol phyin //
bde stong gnyis med ye shes 'char mdzad ma //
mthong thos dran pas 'gro ba thams cad la //
'bar ba gsum gyi dngos grub ster mdzad ma //
dga' bde gnyis med ye shes 'char mdzad ma //
thugs rje khros ma'i thugs la phyag 'tshal bstod //
rje btsun khros ma'i lha tshogs kyis //
rdo rje'i slob ma 'di rnams la //
sems la thugs kyis byin gyis brlab tu gsol //
yid kyi sgrib pa dag gyur nas //
spang rtogs mkhyen brtse ldan par shog
/sngags brjod la snying gar bzhag
/des 'khrul med rdo rje thugs kyi dbang thob nas /
thugs mi 'gyur ba rdo rje'i thugs mngon du gyur pa'i mos pa mdzod /
yang rje btsun ma khros ma nag mo'i lha tshogs rnams kyi sku gsung thugs kyi gnas gsum nas 'od zer dkar dmar mthing gsum 'phros /
khyed rang rnams kyi gnas gsum la phog pas /
sgo gsum cha mnyam du bsags pa'i nad gdon sdig sgrib thams cad me rlung chu gsum gyis bsregs nas gtor cing bkrus te dag pa'i mos pa mdzod /
hU~M/
don dam chos kyi dbyings las ma g.yos kyang //
snang stong dbyer med 'ja' las gzugs sku'i tshul //
rnam dag sku la yon tan rab rgyas shing //
'gag med gsung gis gdul bya smin grol mdzad //
spros bral thugs kyis 'khor ba'i rgya mtsho skem //
yon tan lhun gyis grub pas dngos grub ster //
phrin las thugs rjes 'gro ba thabs kyis 'dul //
thugs rje khros ma bde ba chen po yi //
'khor lo lnga rdzogs phrin las kun gyi bdag
/mchog dang thun mong dngos grub gter 'chang ba //
ye shes mkha' 'gro bde gshegs kun gyi yum //
phag mo'i sku gsung thugs la phyag 'tshal bstod //
rje btsun khros ma'i lha tshogs kyis //
rdo rje'i slob ma 'di rnams la //
sgo gsum sku gsung thugs kyis byin gyis rlobs //
sgo gsum sgrib pa dag gyur nas //
mchog thun dngos grub thob par shog
/'dir spro na brgyud pa'i mtshan brjod la gtor ma'i bka' bsgo spyi ltar bya /
rtsa sngags brjod /
gtor ma gnas bzhir bzhag
/mthar gtor ma'i lha tshogs 'od du zhu nas khyed rang la thim pas sgo gsum rje btsun khros ma'i sku gsung thugs dang dbyer med du gyur nas srung ba chen po byas par mos shig
/me tog 'thor la shis brjod rgyas par bya /
de dag gis rje btsun khros ma nag mo lha bcu gsum gyi dkyil 'khor du phag mo mngon 'byung gi dgongs pa ltar /
rtsa ba'i dbang bzhi la phra mor bye ba sum cu rtsa lnga'i dbang rgyas pa thob pa yin pas rtsa ba yan lag gi dam tshig spyi dang /
khyad par rgyud las /
bde chen dkar mo'i dam tshig tu :
sems can kun la byams pa bsgom :
khros ma nag mo'i dam tshig tu :
drag cing rtsub pa'i spyod pa bya :
ser mo don grub dam tshig tu :
dngos grub kun la chags mi bya :
dmar mo sgra sgrog dam tshig tu :
smra zhing bud med bsten par bya :
sna tshogs mthar phyin dam tshig tu :
rgyug cing mchong ba'i spyod pa bya :
mkha' 'gro spyi yi dam tshig tu :
bdud rtsi lnga dang sha lnga la :
rtag tu longs spyod bya ba ni :
bza' ba'i dam tshig rnam lnga ste :
gsang sngags spyod pas bsten par bya :
zhes gsungs pa ltar /
las dang po pas mos pa yid byed dang /
rtogs pa na 'phar rim gyis tshul bzhin bsrung snyam pas 'di'i rjes zlos /
gtso bos ji ltar sogs dang /
gtang rag maN+Dal /
lus longs spyod 'bul ba /
dge bsngo bcas byas la slob ma gyes /
slob dpon gyis tshogs byin rlabs nas brtsam /
shis brjod bsngo smon gyi bar rjes kyi bya ba rnams las byang ltar bya'o //
bdag kyang rdo rje btsun mos rjes bzung ste //
'brel tshad mkha' spyod mdzes ma'i grong khyer du //
'khrid pa'i nus thob brtul zhugs rol pa yis /
khams gsum sku gsung thugs su rnam dag shog
/rtsa ba'i dbang la nyang sras mi bskyod rdo rje /
'jam dbyangs ral gri
/mnga' ris paN chen gyis mdzad pa'i chog sgrig sogs tshad thub dang yig cha gzhan yang ci rigs snang zhing /
bka' gter gnyis ldan la chos 'di'i grub thob kun mkhyen khra wa kha pa bsod nams rgyal mtshan dang /
chags med zhabs kyis de las cung zad bsdus pa bcas snang bas /
yig cha de dag gi dgongs don dang mi 'gal bar gtso bor nyang lugs sor bzhag tu bgyis nas /
pad+ma gar dbang 'chi med bstan gnyis gling pa rtsal gyis gnas chen de bI ko Ti'i yang khrod tsa 'dra rin chen brag gi sgrub gnas su sbyar ba dge legs 'phel ///
/
