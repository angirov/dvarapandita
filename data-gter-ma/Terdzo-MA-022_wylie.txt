@#//
khrag 'thung bde gshegs 'dus pa las /
rim lnga'i khrid yig zab lam snying po zhes bya ba bzhugs so //
oM sarba gu ru bud+d+hA ya na mo na mA mi /
he ru ka dpal gdod ma'i mgon //
bde gshegs kun 'dus dkyil 'khor par //
btud nas rdzogs rim zab dgu'i bcud //
stan thog gcig tu bsgom tshul 'chad //
rgyud ma hA yo ga'i yi dam dkyil 'khor kun 'dus bde gshegs sgrub pa bka' brgyad kyi gzhung gi gtso bo bde gshegs 'dus pa la rtsa rlung thig le sems dang ye shes la brten pa'i khrid /
gsang rdzogs rim pa lnga pa /
rang shar gnam zhal don khrid rnams mtshan gyi bye brag tsam las don gcig cing /
'dir grub chen thang stong rgyal pos gu ru pad+ma 'byung gnas las dngos su gsan cing /
bka' babs bdun ldan 'jigs bral gyi slob dpon chen po 'od gsal sprul pa'i rdo rjes nye brgyud du bstsal pa'i khrag 'thung bde gshegs 'dus pa'i rim pa gsum pa thugs rdzogs pa'i sgrub thabs 'di nyid chos dbang rin po che'i gsang rdzogs dang tshig don gnyis ka   mtshungs shing /
bka' brgyad rnam pa gsum ka'i khrid rgyun gyi byin rlabs chu bo gcig tu 'dus pa snga na med pa'i ngo mtshar rmad du byung ba'i zab chos khyad par can yin pas 'di nyid 'chad pa la don gsum /
sngon 'gro dpyid las dang 'dra ba sems kyi gdar sha gcod pa'i khrid /
dngos gzhi dbyar las dang 'dra ba lam gyi rten 'brel phun sum tshogs pa sgrig pa'i khrid /
rjes ston las dang 'dra ba ye shes kyi rtsal kha phyogs med du rgyas pa'i khrid do //
dang po la gnyis /
thun mong dang /
thun min no //
dang po la lnga /
blo chos la bskul ba /
'jug sgo skyabs sems /
rgyud sbyong ba /
tshogs gsog pa /
byin rlabs bskul ba'o //
dang po ni /
mtshan nyid dang ldan pa'i bla ma las 'di nyid kyi smin grol legs par nos shing dam tshig ma nyams pa'i sgrub pa pos  dben pa'i gnas su lus gnad bsrang /
rlung ro bsal /
rnam rtog gi spun thag bcad de 'di ltar bsam /
bdag gis da res dal 'byor gyi mi lus rnyed dka' zhing phan 'dogs che ba thob /
bla ma dge ba'i bshes gnyen dang mjal /
dam pa'i chos zab mo thob pa'i skabs su /
le lo dang phyi bshol du ma bzhag par rten 'di la snying po longs nges shig ma byas na /
phyi nam zla dus bzhi /
nang dgra gnyen skye 'chi /
gsang ba rang gi rnam par rtog pa skad cig ma gang la brtags kyang mi rtag cing mi brtan /
myur du 'jig
/nges pa med /
'chi ba la cis kyang mi stongs /
shi nas lus dang /
longs spyod dang /
nye du sogs gang yang rjes su mi 'brang /
de dag gis bdag 'dor /
bdag gis de dag bskyur nas ga shed gcig tu cha med sar 'gro ba'i dus las 'ba' zhig rjes su 'brangs te /
sdig pa mi dge ba'i las kyis dmyal bar skyes na tsha grang /
yi dwags bkres skom /
dud 'gro bkol spyod sogs dran pas kyang skyi g.ya' ba'i sdug bsngal nyams su dngos su myong na ci tsug byed /
der ma zad mi skye rga na 'chi /
lha min 'thab rtsod /
lha 'pho ltung dang /
bltar mi mngon par 'gyur ba dang /
'du byed kyi sdug bsngal bsam gyis mi khyab /
de bas na 'khor ba'i gnas thams cad me'i 'obs /
spu gri'i tshal /
ral gri'i nags ltar shes pas yid nges par 'byung ba'i blo drag tu bskyed par bya'o //
gnyis pa 'jug sgo skyabs sems ni /
'khor ba'i sdug bsngal de las nges par skyob nus pa bla ma dkon mchog rin po che yin pas de la skyabs su 'gro'o snyam pas /
mdun gyi nam mkhar rtsa ba dang brgyud pa'i bla ma rnams dang yi dam dkyil 'khor sangs rgyas byang sems dpa' bo mkha' 'gro chos skyong srung ma rnams mngon sum bzhin du bzhugs pa la /
bdag gzhan sems can thams cad 'di nas byang chub ma thob kyi bar du skyabs su 'gro ba'i 'dun pa rtse gcig pas /
na mo :
byin rlabs rtsa ba bla ma dang :
bslu med dkon mchog rnam pa gsum :
mkha' 'gro chos skyong tshogs bcas la :
snying nas gus pas skyabs su mchi :
zhes dkon mchog gi yon tan rjes su dran pas snying thag pa nas skyabs 'gro ci nus su bya'o //
sems bskyed pa ni /
sdug bsngal can gyi 'khor ba de thams cad rang gi pha ma drin can yang dang yang du byas par shes pas /
bde ba dang 'phrad 'dod kyi byams pas mdun bsu /
sdug bsngal dang bral 'dod kyi snying rjes gzhung bsrang /
phan bde bla na med pa la bdag gis 'god par bgyi'o snyam du smon pa dang /
de'i ched du rgyal ba sras dang bcas pa'i spyod yul rlabs po che la bslab pa 'jug pa ste kun rdzob byang chub sems rtsal du bton la /
ngag tu'ang /
ma gyur rigs drug sems can la :
byams dang snying rjes kun bslangs te :
sangs rgyas go 'phang thob bya'i phyir :
rgyal sras spyod la bslab par bgyi :
zhes lan mang du brjod cing blo sbyang bar bya'o //
gsum pa rgyud sbyong ba ni /
rang gi spyi bor bla ma rdo rje sems :
dkar gsal zhal gcig phyag gnyis zhi zhing 'dzum :
rdo rje dril 'dzin dar dang rin chen brgyan :
pad zla'i gdan la sems dpa'i skyil krung bzhugs :
thugs kar zla steng hU~M yig dkar pos mtshan :
sdig ltung la 'gyod skyabs gsol sngags bzlas pas :
hU~M las byung ba'i ye shes bdud rtsi'i rgyun :
zhabs kyi mthe bong las brgyud rang la thim :
nad gdon sdig sgrib bag chags bcas pa sbyangs :
sku gsung thugs kyi byin gyis brlabs par gyur :
yi ge brgya pa brgya stong khri 'bum du bzla :
mthar rang la bstim :
rang rdo rje sems dpar gsal la :
oM badzra satwa hU~M:
zhes bzlas pa'i mthar thog ma dang mtha' ma med pa'i byang chub sems rdo rje sems dpa'i ngang la bzhag go
/'di nyid sgrib pa byang ba'i rtags yang yang ma byung ba'i bar du 'bad pa gal che'o //
bzhi pa tshogs gsog pa ni /
snod dag pa'i zhing khams /
gnas khang rin po che'i gzhal med khang /
yo byad byang chub sems dpa'i mchod sprin du dmigs /
mdun gyi nam mkhar bla ma yi dam dkon mchog rgya mtsho mngon sum bzhin du bzhugs par bsam /
bdag gzhan sems can thams cad thabs gcig tu phyag 'tshal zhing mchod pa 'bul ba sogs yan lag bdun pa bgyid par bsam la /
na mo :
bdag dang mkha' mnyam sems can kun :
zhing rdul snyed kyi lus sprul te :
skyabs gnas dkon mchog thams cad la :
sgo gsum gus pas phyag 'tshal lo :
mchod sprin rgya mtshos rtag tu mchod :
sdig ltung 'gyod pas snying nas bshags :
byang chub spyod la rjes yi rang :
chos kyi 'khor lo bskor bar bskul :
mya ngan mi 'da' bzhugs su gsol :
dge tshogs byang chub chen por bsngo :
gzhan don sangs rgyas myur 'grub shog :
ces lan grangs mang du brjod /
mchod pa'i maN+Dal tshom bu so bdun ma sogs spyi ltar bkod cing 'bul ba dang /
khyad par rang gzhan gyi lus longs spyod dge rtsa dang bcas pa maN+Dal du phul la /
oM AHhU~M:
bdag gzhan lus dang longs spyod dge rtsar bcas :
bkod pa rab rdzogs zhing khams 'byor pa'i sprin :
nam mkha' gang bar dmigs te phul ba yis :
'gro kun rdo rje'i zhing la spyod par shog :
oM sarba ta thA ga ta b+h+yaHmaN+Da la pU dza ho :
mthar tshogs zhing rang la bstim :
'di'ang tshogs rdzogs pa'i rtags ma mthong gi bar du 'bad do //
lnga pa byin rlabs bskul ba ni /
thog mar rten gsal gdab ste /
oM AHhU~M:
dbyings ni rnam par dag pa chos kyi sku :
rig pa ye shes 'od lnga longs spyod rdzogs :
thugs rjes 'gro ba'i don mdzad sprul pa'i rtsal :
sku gsum dbyer med kun tu 'chang chen po :
nam mkha'i mdog can rdo rje dril bu 'dzin :
rang 'od yum 'khyud dar dang rin chen brgyan :
seng khri pad+ma nyi zla'i gdan steng du :
ye shes 'od zer 'phro ba'i klong na rol :
brgyud gsum rig 'dzin bla ma sprin ltar gtibs :
yi dam zhi khro rab 'byams 'ja' ltar shar :
mkha' 'gro chos skyong srung ma zer ltar 'phro :
mdun gyi nam mkhar dgyes bzhin bzhugs par gyur :
ces dmigs la byang gter bla ma sku gsum ma'i gsol 'debs dang /
spros bral bde chen /
'di nyid kyi brgyud pa'i gsol 'debs rnams kyang bya /
mdor bsdus /
kye kye bla ma rin po che :
'di nas byang chub snying po'i bar :
bdag la re ltos khyed las med :
thugs rje'i spyan gyis gzigs su gsol :
sdug bsngal 'khor ba'i 'dam nas drongs :
zhi bsil bdud rtsi'i char chen phob :
sku gsung thugs kyis rjes su zungs :
smin cing grol bar byin gyis rlobs :
zhes mos gus gdung shugs drag pos byin rlabs zhugs pa'i nyams ma skyes bar ci nus su gsol ba btab la /
mthar oM AHhU~M:gis thugs dam bskul bas 'od zer dkar dmar mthing gsum rim dang gcig car du spros /
rang gi gnas gsum du rim dang gcig car du zhugs shing thim pas dbang dang dngos grub ma lus pa thob par bsam /
mthar shel 'od nang du nub pa bzhin 'khor rnams bla ma yab yum la thim /
bla ma yab yum rang rig pa skye med kyi ngang du thim par bsams la dgongs pa bskyang /
thun 'jog pa na bsngo bas rgyas gdab /
snang grags rig gsum bla ma'i dkyil 'khor lam du khyer ro //
gnyis pa thun min gyi sngon 'gro ni /
gsang ba yongs rdzogs chen po'i rgyud las bskyed rim la rten byas nas rim lnga stan gcig tu bsgom tshul gsal bar bstan pa ltar gzhung 'di nyid las kyang thog mar phyi dkyil la rten byas nas gsal brtan dag gsum dang ldan pa'i ting nge 'dzin yul gsum gsal bar ma gyur gyi bar  du bsgoms la bsnyen sgrub las gsum gyi bzlas pa mthar phyin bar bya bar gsungs pa ltar grub na mchog tu 'gyur /
de ltar mi 'grub pa'am grub kyang rdzogs rim gyi rten du gyur pa ni nang lus kyi dkyil 'khor nyid yin pas 'di ltar bsgom par bya ste /
chos thams cad gdod nas rang bzhin gyis stong pa nyid kyi ngang las /
skad cig gis pad+ma nyi zla dregs pa pho mo bsnol ba'i gdan gyi steng du /
rang rig skad cig gis dpal chen po sku mdog mthing nag nam mkha' dwangs pa'i mdog can /
zhal gcig phyag gnyis sgeg pa la sogs pa'i nyams dgus brjid pa /
phyag g.yas pas rdo rje rtse lnga pa dang /
g.yon pas dung khrag thugs kar steng 'og tu 'dzin pa dpal gyi chas bcu /
dur khrod rus pa'i rgyan gyis brgyan cing zhabs brkyang bskum bzhengs stabs kyis ye shes kyi me 'bar ba'i dbus na gsal ba'i spyi gtsug tu bla ma rdo rje chos dkar dmar /
dpral bar 'jam dpal gshin rje'i gshed /
mgrin par dbang chen rta mgrin dmar smug
/thugs kar dpal chen yang dag
/lte bar rdo rje gzhon nu /
gsang bar mngon rdzogs rgyal po /
brla g.yas dregs pa kun 'dul /
brla g.yon stobs ldan nag po /
thams cad kyang mthing nag zhal gcig phyag gnyis phyag mtshan dang rgyan cha lugs gtso bo dang mtshungs par gsal btab la tha mal lus sems kyi snang zhen dpal chen po'i sku dang nga rgyal du shar ba dang /
cir snang thams cad kyang lha'i sku sgyu ma lta bur thog mar bcos te bsgom /
mthar bcos med rang shar 'byung ba'i ting nge 'dzin rtse gcig pa la bslab /
gtso bo'i thugs kar mi 'gyur ba'i thugs srog hU~M yig mthing nag mar me 'bar ba lta bu'i 'od 'phro ba la sems bzung /
sgrar grags pa thams cad hU~M gi rang sgra dir dir sgrog par dmigs la hU~M bzlas ci rigs bya /
de dag gzhung tshig gis gsal 'debs par spro na /
rang nyid dpal chen he ru ka :
phyag rgya gcig pa'i skur gsal ba'i :
phyi dbyibs lus ni gzhal med khang :
nang gi rtsa rlung thig le'i khams :
sems dang dbyer med dkyil 'khor te :
spyi gtsug bla ma rdo rje chos :
gnas lngar gshin rje rta mchog dpal :
yang dag che mchog kI la ya :
nor bur bla med brla g.yas g.yon :
dregs pa drag sngags lha tshogs gsal :
thugs srog hU~M la sems gtad bzla :
zhes so //
de la goms na snang srid gzhir bzhengs yongs grub rdzogs pa'i bskyed tshul la brten nas lus dben mthar phyin pa 'grub bo //
gnyis pa dngos gzhi'i khrid la rim pa lnga ste /
sngags /
sems /
sgyu lus /
'od gsal /
zung 'jug gi rim pa'o //
dang po sngags kyi rim pa ni /
snang ba tsam 'di lha'i skur rang shar ba'i lus dben nam /
tshul bzhin ma grub na rdzogs pa'i bskyed rim de nyid la rten byas te lus gnad legs par bsrang /
sna bug g.yas g.yon dbus gsum nas rlung ro lan gsum bsal bas dug dbyung /
rang lus dpal chen po'i sku snang la rang bzhin med pa chu zla lta bu'i skur gsal ba'i lus nang stong sang nge ba'i dbus su /
rtsa dbu rkyang ro ma gsum /
spyi mgrin snying lte'i 'khor lo bzhi rnams dwangs gsal rnyogs pa med pa spyi ltar bsgoms la gsal snang thon par bya /
slar rlung ro lan gcig dal la ring ba bsal la yun gcig rang gar bzhag
/de nas rlung nang du 'jug pa nyid oM gyi gdangs su dran par byas te sna'i sgo nas ro rkyang gnyis brgyud /
dbu ma'i nang du zhugs par bsam /
gnas pa'i tshe AH'i gdangs su dran par byas la yun ring bsring zhing bzung /
phyir ldang ba na hU~M gi gdangs su dran par byas la nar gyis 'phen /
de ltar 'jug gnas ldang gsum 'bru gsum dang sbyar ba'i rdo rje'i bzlas pa nyid rtse gcig tu byas pas /
rlung rgyu ba'i grangs dang kha dog dang reg bya'i mtshan ma yid yul dang mngon sum du gsal ba'i rtags mthong /
mthar sgra mtha' nA da mi shigs rang byung rdo rje'i sngags su smin nas gsal stong zung 'jug gi ting nge 'dzin skye bar 'gyur ro //
de'i bogs 'don pa'i slad du rlung steng 'og kha sbyor du dgang zhing gzhil /
mi thub pa'i tshe phyir lhag med du 'bud pa bum pa can sbyor ba bzhi ldan la sbyong /
de la byang nas gtum mo sbar bas drod skyed pa ni /
lus gnad thab 'gal drug 'ching bya /
rang lus dpal chen po rtsa gsum 'khor lo bzhi dang bcas par gsal ba'i lte ba'i rtsa 'khor gyi dbus su yum gnam zhal ma'i ngo bo raM yig dmar la 'tsher ba gsal gdab /
bum pa can gyi rlung sbyor gyis bskul bas raM yig las nA da shin tu phra ba'i me lce dmar khyug gis byung /
lte snying mgrin pa spyi bo'i bar du 'khyug cing 'bar bas 'khor lo'i gnas thams cad gang mthar lus thams cad gang bas lcags gong mer bsregs pa ltar gyur /
phyi nang thams cad gtum mo'i me drod kyis khyab nas tsha 'ur gyis byung bar bsams la 'bar snang gsal la brtan par bya /
de la goms pas drod rtsol med du thob pa na bde bas bskul ba ni /
spyi bo'i 'khor lo'i dbus su he ru ka yi ngo bo haM yig dkar po mgo thur bstan bde ba'i ngang dang ldan pa gsal gdab /
rlung bum can bzung /
gtum mo sngar bzhin sbar bas me lces spyi bo'i haM la reg pas thig le phra mo'i rgyun dkar nar gyis drang /
thog mar spyi bo'i 'khor lo gang /
dga' ba'i ye shes skyes par bsam /
rim gyis mgrin par mchog dga'/
snying gar khyad dga'/
lte bar lhan skyes kyi dga' ba skyes par mos la re re bzhin bde ba'i rang ngor bltas la rnam par mi rtog pa ka dag gi ngang du bzhag
/de ltar 'bad pas bde drod gnyis kyis thabs byas te /
rlung dbu mar zin /
rtog med la shugs kyis gnas pas rlung dang ngag dben mthar phyin pa 'grub bo //
gnyis pa sems la dmigs pa'i rim pa ni /
rang lus lha sku rtsa gsum 'khor lo bzhi dang bcas pa sngar bzhin gsal gdab /
snying ga'i rtsa 'khor 'dab ma brgyad pa'i d+hU ti'i dbus su a yig dkar la 'tsher ba /
de'i mtha' skor du dbyangs yig bcu drug
/de rgyab gsal byed so gnyis kyi phreng bas bskor ba /
thams cad kyang dngul dkar lugs su blugs pa lta bu'i kha dog dkar tse re ba gsal btab la rlung snying ga'i bum can bzung nas thog mar gsal byed la sems bzung bas snang ba'i ye shes dmar lam nyi zer lta bu 'char /
de nas dbyangs yig la sems bzung bas snang ba mched pa'i ye shes dkar lam zla 'od lta bu 'char /
mthar dbus kyi a yig la sems bzung bas snang ba nyer thob kyi ye shes nag lam mun pa lta bu 'char /
goms na bde stong mi rtog pa'i ting nge 'dzin mngon du gyur nas yid dben mthar phyin par 'grub bo //
gsum pa sgyu lus kyi rim pa ni /
rang gi snying nang a dkar po gsal /
de las 'od zer 'phros /
lus kyi phyi nang thams cad khyab pas sgrib pa'i dri ma sangs kyis dag
/rlung sems tsam las grub pa'i ye shes kyi sku rdo rje sems dpa' dkar po rdo rje dang dril bu 'dzin cing dar dang rin po che'i rgyan can /
zhabs skyil krung seng khri pad nyi zla ba'i steng du ye shes kyi 'od lnga 'khyil pa'i klong na bzhugs pa chu zla 'ja' tshon lta bu snang ba dngos po med par gsal gdab /
de la zin pa dang lus nang rtsa gsum 'khor lo bzhi gsal ba'i spyi bo'i 'khor lo'i dbus su a yig dkar po la sems gtad /
de las 'od zer byung rang dang phyi rol gyi snang ba thams cad la khyab pas thams cad kyang snang la rang bzhin med pa sgyu ma dang rmi lam chu zla lta bu'i lha'i sku dang snang srid dag pa rab 'byams kyi rang bzhin du dmigs la rtse gcig tu bsgom /
gsal snang skyes na de la zhen pa spang zhing bogs dbyung ba'i slad du spyi bo'i bum pa can bzung /
mi rtog pa'i ngang du cham mer bzhag
/thams cad sgyu mar shes pas mi phod pa la thog brdzis sogs bden zhen med pa'i brtul zhugs spyad pas ting nge 'dzin rim par brtan cing rlung sems sgyu ma lta bu'i phyag rgya'i ye shes 'grub par 'gyur ro //
de'i yan lag rmi lam lam du khyer ba la /
mgrin pa'i rtsa 'khor gyi dbus su a yig dmar po gsal btab la mgrin pa'i bum can 'ching zhing de la rlung sems bsdu /
'di thams cad rmi lam yin snyam pa'i 'du shes dang ma bral bar bya /
nyal khar dmigs pa dang rlung sbyor byas pa'i mthar do nub cis kyang rmi lam zin par bya'o snyam pa'i 'dun pa drag po btang la rtog med ngang du gnyid log pa la sbyangs pas nam 'dod du rmi lam zin pa byung na nyin gyi sgom tshul ltar rmi lam nyid lha sku sgyu mar ldang zhing mthar mi rtog pa'i dbyings su bstim la mnyam par bzhag
/de la goms 'dris brtan pa thob nas dbyings su bsdus nas slar lha sku sgyu mar ldang ba dang /
sna tshogs su sprul zhing gzhan dang gzhan du sgyur ba sogs la rim par sbyangs pas rtsal legs par 'byongs pa'i tshe sgyu ma lta bu'i ting nge 'dzin gyi rnam par thar pa nyin dang mtshan du brtan pas 'khor 'das thams cad la rgyas thebs par 'gyur ro //
bzhi pa 'od gsal gyi rim pa ni /
rang gi gzhi lus rdor sems sam he ru ka'i skur gsal ba'i lus kyi nang a ba d+hU ti dkar po gsal ba'i snying ga'i sbubs su a yig dkar gsal 'od zer kha dog lnga ldan gyi gong bu rgya sran tsam bsgom /
de la sems rtse gcig tu bzung zhing snying ga'i bum can 'ching /
gsal snang skyes pa dang mi rtog pa'i ngang du bsres la rang bzhin gyis 'od gsal ba'i ngang du yun ring mnyam par bzhag
/mthar a yig las 'od zer 'phros /
phyi nang snod bcud thams cad la khyab pas mer mer shig shig g.yos /
thams cad kyang smig rgyu bzhin du yal nas a la thim /
a yig skye ba med pa'i don dran par byas la sems bzung nas snang ba'i ye shes dran /
de mched pa /
de nyer thob /
de 'od gsal ba'i sems nyid a la thim /
de'ang mi dmigs pa gnyug ma'i ngang du bzhag
/de la yun ring sbyangs nas goms par gyur pa na mtshan mo gnyid khar de nyid bsgoms la snang mched thob gsum ngos zin par bya /
mthar rtog med 'od gsal gyi ngang du nyal bas srab 'thug gi 'od gsal rim gyis zin /
nyin mtshan gnyis kyi 'od gsal kha sbyor du 'char /
de dag brtan nas chos thams cad 'od gsal gnyug ma'i rang bzhin las ma g.yos pa'i dgongs pa'i gding chen thob par 'gyur ro //
de'i bogs dbyung ba'i slad du thog mar yid rig ye rgya dang 'byongs nas dngos rig las rgya la slob tshul gsang ba spyi bzhin byas pas snyoms 'jug gi thabs mkhas la brten nas bde rlung sems gsum dbyings su thim pa las rnam par mi rtog pa'i ye shes btsan thabs su 'byung bar 'gyur ro //
lnga pa zung 'jug gi rim pa ni /
gsang ba yongs rdzogs kyi rgyud las /
snang ba'i cha nas sgyu lus dang //
rang bzhin cha nas 'od gsal gnyis //
zung 'jug dbyer med sku yin te //
stong pa nyid las gzugs gzhan med //
gzugs las gud pa'i stong pa med //
nam mkha'i ngang nas 'ja' sprin bzhin //
zung 'jug mnyam bzhag de ltar bsgom //
zhes gsungs te /
sgyu ma'i rim pa bsgoms pa'i grub 'bras sgyu ma'i snang ba thams cad mi rtog pa stong pa'i dbyings su bsdu /
de'i ngang la rlung sems tsam las grub pa'i lha'i snang bar ldang /
de lta bu'i ting nge 'dzin la rtsal sbyang zhing de la'ang 'dzin zhen med par bskyangs pas rnam pa sgyu ma'i rang bzhin gyi lha sku dang /
ngo bo rtog med 'od gsal ba'i sems nyid gnyis 'bad rtsol bcos bslad med par ngang ngam shugs kyis zung du 'jug pa ni slob pa'i zung 'jug gi ngo bo yin no //
de'i skabs su lta ba ka dag spros bral rang bzhin rdzogs pa chen po gdod ma'i gshis rang babs kyi gnas lugs ye grol cog gzhag gi ngang du /
sgom pa snang stong rang byung gi rig pa ma bcos gnyug ma zang thal nyid chos nyid kyi dran pas bskyang zhing /
spyod pa tshogs drug gi yul snang gang shar yang rang ngo shes pas bzo med lhug par spyad pas /
'bras bu dpal chen he ru ka mthar thug mi slob pa'i zung 'jug shin tu rnam par dag pa'i go 'phang mchog la dbugs 'byin par 'gyur bar gsungs so //
gsum pa rjes kyi bya ba la gsum /
gong gi yan lag
/thun mthar bya ba /
thun mtshams kyi spyod lam mo //
dang po ni /
ji skad bshad pa'i rim pa lnga po nyams su blangs kyang tshe 'dir mthar phyin pa ma byung na /
'chi khar 'pho ba'i myur lam gyis mtshams sbyar dgos te /
de'ang dbang rab 'od gsal chos skur 'pho ba /
dbang 'bring sgyu ma longs skur 'pho ba gnyis ni nyams 'og tu mi chud pas /
dbang po tha ma dmigs bcas kyis sprul sku'i zhing du 'pho ba nyid nyams su len pa la /
thog mar sbyang ba ni /
rang lus lha sku rtsa dbu ma bcas gsal ba'i d+hU ti'i yar sne tshangs bug tu zang thal had po dang mar sne lte 'og tu phugs rdugs su 'khyil ba /
snying gar tshigs kyis bkag pa'i steng du rlung gi ngo bo thig le dkar la sngo ba'i dbus su rang sems a yig dkar po gsal la dwangs pa dmigs la rlung sems rtse gcig tu bsdu zhing bum pa can bzung /
'dus pa'i nyams skyes pa na rang gi spyi bor ngo bo rtsa ba'i bla ma /
rnam pa dpal chen he ru ka dpa' bo mkha' 'gro'i tshogs kyis bskor bar dmigs la gdung shugs drag pos zab lam 'pho ba 'byongs pa'i gsol 'debs lan mang du bya /
lus gnad drang por bcos te thur sel gyen du drang /
srog phyir 'phul ba dang lhan cig hig bcas brjod pas snying ga'i rlung sems kyi ngo bo thig le a yig bcas dbu ma'i nang nas yar la glog 'khyugs pa ltar song /
tshangs bug nas thon /
bla ma dpal chen po'i thugs kar thim par bsam la ka dag gnyug ma'i ngang du bzhag
/slar ka zhes brjod pas thig le phyir byung nas snying ga'i rang gnas su yod par bsgom /
de ltar yang yang bskyar te thun 'jog pa'i tshe thig le phyir dbab /
spyi bo'i bla ma 'khor dang bcas pa 'od du zhu nas snying ga'i a la thim pas bla ma dang rang sems dbyer med du gyur /
tshangs bug sna tshogs rdo rjes bkag par bsams la bum can gyi rlung sbyor gyis brtan par bya /
bsngo ba dang smon lam gyis gdab /
de ltar 'bad pas spyi bo za zhing skrangs pa dang chu ser 'byung ba sogs tshangs bug phye ba'i rtags mthong na 'phro 'jog
/rgyun du ma brjed tsam byas pas 'chi khar tshegs med du 'grub bo //
las la sbyar ba ni /
'chi nges pa'i rtags rnams tshang ba dang sngar sbyangs pa'i skabs ltar rlung sems he ru ka'i thugs kar bstims la de nyid 'og min gyi gnas su gshegs par mos te gang yang yid la mi byed par gnyug ma 'od gsal chen por bzhag pas mkha' spyod la sogs par rig pa 'dzin pa'i zung 'jug gi sku 'grub cing rten de la lam gyi lhag ma rnams mthar phyin par bgrod de gzhi thog tu grol bar gsungs so //
de lta bu'i 'pho ba'ang ma thebs na /
srid pa bar do'i snang ba shar bar 'gyur bas de nyid lam du bslang ba ni /
gzugs su snang ba thams cad lha'i sku sgyu ma lta bur bsres te snang stong zung 'jug gi dbyings su 'pho /
sgra ru grags pa thams cad sngags kyi rang sgra lhang lhang du bsres te grags stong zung 'jug gi dbyings su 'pho /
sems kyi rtog tshogs thams cad rang grol 'od   gsal ye shes chen por bsres te rig stong zung 'jug gi dbyings su 'pho bar bya /
de dag kyang da lta goms pa la rags las pas dus kun bar do nges par yin snyam pa'i dran shes brtan pos bsre 'pho la goms 'dris byas pas bar do'i skabs su dran pas bslebs nas da lta bzhin sgom pa lam du byas te slob pa'i zung 'jug rjes mthun thob pa'am yang na brgyud nas byang chub kyi go 'phang la sbyor bar 'gyur ro //
gnyis pa thun mthar bya ba ni /
sgom pa'i thun rnams 'jog pa'i tshe theg pa chen po thun mong ma yin pa'i bsngo bas mtshams sbyar zung 'jug chen po'i go 'phang 'grub pa'i smon lam zab cing rgya che ba gdab /
'khor gsum rnam par mi rtog pa'i mnyam gzhag ci nus su bskyang ngo //
gsum pa thun mtshams rnams su dngos gzhi rim pa lnga po gang bsgom pa de'i nyams myong gi rgyun ma bral bar 'du byed kyi dran pas bskyang /
gegs sel dang bogs 'don pa'i thabs rnams ni khrid kyi rim pa gzhan dang mthun par skabs su babs pa'i rigs rgyud la sbyar te rtse gcig nyams su blangs pa las bskyed pa'i rim pa rgyas bsdus mthar phyin pas sngags kyi tshogs lam bgrod /
khyad par rdzogs pa'i bskyed rim kho na bsgoms pa'i yon tan yang /
rgyud las /
phyogs bcu dus bzhi'i rgyal ba dang //
zhi khro bka' brgyad lha tshogs rnams //
che mchog dpal gyi sku ru 'dus //
che mchog he ru ka'i ngo bo //
ma nor ma bcos chos kyi dbyings //
chos sku thig le nyag gcig yin //
zhes gsungs /
lus ngag yid kyi dben pa gsum gyis sbyor lam drod dang rtse mo /
sgyu mas bzod pa dang chos mchog mthar phyin te sku dang ye shes dbyer med pa'i go 'phang 'grub par 'gyur ba ni nges rdzogs kyi dbang du byas pa yin la /
mos sgom stan thog gcig tu rdzogs par nyams su blangs pa'i yon tan yang /
rgyud las /
rim lnga thun bzhi'i rnal 'byor pas //
'da' ka chos nyid 'od gsal gyi //
bar do zung 'jug longs skur bzhengs //
smon lam stobs kyis 'gro don 'byung //
gsang sngags rgyud sde rgya mtsho yi //
bcud mchog nyams len rim lnga yin //
zhes dang /
gzhung 'di nyid las kyang /
mdor na gsang chen bla med kyi :
snying po ngo mtshar rmad byung ba :
ma byung 'byung bar dka' ba'i chos :
bde gshegs yongs kyi bgrod gcig lam :
rgyud lung man ngag thams cad kyi :
'o ma'i yang bcud zhun mar ltar :
rim pa lnga dang dbang bzhi'i lam :
zab cing 'dril bar bshad pa 'di :
dbang rnon skal ldan rin po che'i :
rigs can rnams kyi spyod yul te :
bod kyi rnal 'byor thang stong par :
o rgyan pad+ma saM b+ha was :
gdams pa'i snying po yang dag go :
zhes 'byung ba nyid gzhan du mi 'gyur ba'i rdo rje'i tshig yin pas skal ldan rnams kyi snying la gcag par mdzad 'tshal lo //
sngon dus grags che grub pa mang byon kyang //
deng dus nam gzhug na bun bzhin gyur pa //
de rgyun gso byed bdud rtsi'i bcud 'di yang //
snga 'gyur bstan 'dzin rnams kyis bsrung bar 'tshal //
'di dges zab mo'i lam mchog rim pa lngar //
zhugs shing spyad nas mthar phyin skal ldan du //
bdag gzhan kun gyur kun kyang dpal chen po'i //
ye shes phyag rgya bde chen mchog 'grub shog
/ces pa'ang khyab bdag 'khor lo'i mgon po dpal he ru ka dang rnam dbyer ma mchis pa 7kun mkhyen rdo rje gzi brjid rtsal gyi dgongs pa skong ba'i slad du /
'chi med bstan gnyis g.yung drung gling pas rdzong shod bde gshegs 'dus pa'i pho brang chen por nyung ngu rnam gsal gyi tshul du bkod pa dge legs 'phel ///
/
