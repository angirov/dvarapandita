\u0f01\u0f83:
tshig bdun sgrub thabs sna tshogs pa'i :
:las sbyor pad+ma'i dga' tshal bzhugs :
:
rtsa gsum yongs rdzogs lha la 'dud :
rdo rje'i tshig rkang bdun po yis :
rtsa gsum byin rlabs bskul ba nyid :
rtsa bar byas te dbyings gcig las :
rnam 'gyur tha dad sgrub pa'i thabs :
gdul bya'i khams dbang mos pa dang :
'tsham par shar ba'i bye brag gi :
kha bsgyur las kyi rim pa yang :
mdor bsdus snying po'i bcud dril nas :
skal ldan gdul bya'i dpal du bstan :
sa ma ya :
bla ma chos sku'i las sbyor ni :
rdo rje'i ye shes 'beb pa ste :
gsang sngags bla ma'i lam la bsten :
smin grol lam gyi srog rtsa yin :
bka' drin che ba'i bla ma de :
sangs rgyas sems can gang yin yang :
chos sku dngos su thag bcad de :
tha mal skad cig bsam mi bya :
rang nyid 'khor ba'i 'dam nas bton :
thar pa'i lam du khrid pa yi :
bka' drin bsam mi khyab pa dran :
mos gus drag po'i ngar btags te :
pad+ma kun tu 'chang ba dang :
dbyer med snying gi dkyil du bsgom :
kyai :
rje btsun bla ma kun tu 'chang :
dus gsum sangs rgyas ma lus pa :
thams cad 'dus pa rin po che :
mos gus gdung shugs drag po yis :
gsol ba snying gi dkyil nas 'debs :
byin rlabs thugs kyi klong nas stsol :
rdo rje'i ye shes rgyud la phobs :
rtogs pas bdag rgyud grol ba dang :
thugs rjes gzhan rgyud smin par mdzod :
ces pas gsol gdab thugs yid bsre :
lan re mdun gyi mkha' la bsgom :
hrI:
rang rig gdod ma'i sangs rgyas pad+ma 'byung :
'khor 'das kun gyi khyab bdag kun tu 'chang :
dpal ldan rtsa ba'i bla mar gsol ba 'debs :
dbang bskur byin gyis brlab par mdzad du gsol :
yang yang gsol 'debs dbang bzhi blang :
skabs su spyi bo'i gtsug tu bsgom :
hrI:
dpal ldan bla ma bde chen rdo rje sems :
snying nas gsol ba 'debs so byin gyis rlobs :
zab mo'i dbang gi chu rgyun bstsal nas kyang :
sku gsung thugs kyi rdo rjer bdag sgrubs shig :
gsol gdab gsang ba'i dbang bzhi zhu :
rnam kun bla ma'i snang ba dang :
'bral med bcos min mos gus kyis :
'o dod 'bod cing gsol ba gdab :
snang ba btsan thabs 'gyur ba na :
nges par byin rlabs rgyud la zhugs :
de tshe gang shar shes pa nyid :
dgag bsgrub mi bya lhug par bskyang :
bla ma chos sku'i rang zhal mjal :
phyi nang dngos dang dngos med pa :
cir snang bla ma'i rol par bsgom :
phan 'dogs dgyes pa'i byin rlabs te :
gnod 'tshe dge la skul ma mdzad :
lus sems bde ba thugs rje'i mthu :
na tsha sdug bsngal sgrib sbyong grogs :
gang yang blang dor byar med pa :
mos gus lam du longs par bya :
'di ni las sbyor thams cad kyi :
rtsa ba snying ngam srog dang mtshungs :
gzhan yang bla ma'i sku 'bag dang :
phyag zhabs rjes sogs bkram pa 'am :
dbu lo na bza' ring bsrel rigs :
rat+na'i za ma tog tu bcug :
mdun bsham bla ma dngos su bsam :
rang byung gser gyi thigs po 'am :
ma 'byor rin chen 'bru sna la :
chos sku'i sngags kyi sham bu ru :
na mo gu ru bI ra hriM swA hA:
btags pa mang btab maN+Dal bkod :
oM AHhU~M:
bdag lus longs spyod dge rtsar bcas :
kun bzang rnam rol mchod pa'i sprin :
rgyun mi 'chad pa sprul te 'bul :
dgyes bzhes byin gyis brlab tu gsol :
sngags bcas mang du phul ba yis :
mnyes nas thugs rjes bzung bar bsam :
'di nas tshe rabs thams cad du :
rjes 'dzin rten 'brel 'grigs par 'gyur :
khyad par bshad sgrub gang byed kyang :
phyag mchod 'bul la gsol ba gdab :
oM na mo gu ru rat+na sarba sid+d+hirma s+pho Ta bar+d+ha naM bistA ra puSh+TiM ku ru swA hA:
zhes dang rten snying brgya rtsa bzla :
bla ma'i sku las byin rlabs bcud :
bdud rtsi dmar ser bde ba'i rgyun :
tshangs bug nas babs snying nang gang :
bde bas lus kun khyab par dmigs :
rten nyid blangs la spyi bor bzhag :
bum can rlung gis brtan par bya :
bshad na gzhan la phan pa thogs :
bsgom na ting 'dzin 'phel bar 'gyur :
sa ma ya :
bla ma longs sku la bsten nas :
'chi med tshe rten bca' ba ni :
tshe ring dge ba'i lag brgyud pa'i :
ras la sku gzugs sor bzhi pa :
chags tshad ldan pa'i gnas gsum du :
'bru gsum thugs kar sa bon sngags :
rgyab tu 'dod gsol dang bcas pa :
gser gyis bris la rab tu gnas :
dar dmar gro shog gang rung la :
rgya gram lto ba yangs pa'i nang :
'khor lo mu khyud lnga ru bskor :
lte bar tshe bum rgyan ldan ltor :
hrIHyig khog par nr-i yi yig :
as mtshan bum pa'i mtha' skor du :
'chang ba po mgon po tshe dpag med dang dbyer med pa'i skye 'chi gzhom gzhig bral ba rdo rje'i tshe thob par gyur cig :
gong ras longs sku'i snying po'i mthar :
'chang ba po la 'chi med rdo rje'i tshe'i dbang dang byin rlabs dngos grub ma lus pa stsol bar mdzad du gsol :
de rgyab rtsib brgyad re re bzhin :
oM badzra A yu She swA hA:
tshe bsod rgyas pa'i spel tshig sbyar :
de rgyab mtshan brgya rtsa brgyad gzungs :
de rgyab dbyangs gsal rten snying rnams :
yig mgo phyir bstan g.yas skor bri :
de rgyab rdor rwa 'od phreng bskor :
mtshams kyi rgya gram rwa bzhir b+h+rU~M:
de 'og shar lho nas rim bzhin :
srog 'chi med du brtan par gyur cig :
lus rgud med du brtan par gyur cig :
dbang thang gong 'phel du gyur cig :
klung rta dar rgyas su gyur cig :
ces pa tshan bzhi la brtsegs mar bri :
shar du rdo rje lhor rgyal mtshan :
nub tu g.yung drung byang mda' dar :
lte ba sogs la rim bzhin du :
srog mi shigs pa rdo rje lta bur gyur cig :
tshe mi nub pa rgyal mtshan lta bur gyur cig :
bla mi 'gyur ba g.yung drung lta bur gyur cig :
bsod nams dpag bsam shing ltar rgyas par gyur cig :
phred dam brtsegs ma ci bder bkod :
sel med tshe yi sgrub rdzas dang :
dri bzang sman gyi khu bas byugs :
dung chung bye ru g.yu gser thig :
mu men khrab byang mig dgu pa :
pha lam dar sna lnga dang bcas :
lha bskyed ye shes bkug la bstims :
mchod cing bstod nas bzlas pa bya :
byin rlabs tshe bcud yang yang bsdu :
'od zhu tsakra'i rnam par bsam :
brtan bzhugs shis brjod me tog 'thor :
sku rten sa bon zhal sbyar la :
lte ba ma nyams gru bzhir blteb :
sku tshe ring bzhugs dbu skra sogs :
gong gi rdzas dang lhan cig tu :
mi 'bral mgul du bcang ba yis :
tshe yi bar chad mtha' dag zhi :
gnas skabs ring du 'tsho ba dang :
mthar thug 'chi med mgon 'grub 'gyur :
rgya shog ngos su rgya mtshal gyis :
dag par bris la tshe rdzas byug :
lha yi ngo bor rab tu gnas :
srog gza' dar ba'i nyi shar la :
mgo brtsam nangs re bzhin zos pas :
tshe bsod 'phel rgyas brtan par 'gyur :
mi 'gyur tshe yi rten 'brel du :
lcags kyi rdo rje'i lte ba ru :
dar la hrI nr-i a gsum bri :
g.yu dang rdo rje pha lam dril :
de rgyab snying po'i sngags kyi mthar :
oM badzra dz+nyA na A yu She tshe b+h+rU~M swA hA:
zhes dang su pra tiSh+Tha'i sngags :
spel tshig bris pas btums la bcug :
ma 'grub ris su bris kyang rung :
sgom bzlas rab tu gnas pa de :
mgul du drod ma bral bar bcangs :
tshe srog rdo rje ltar brtan 'gyur :
dar dmar rdo rje'i mdud pa can :
snying po gong sngags btab pa yang :
btags pas tshe yi bar chad srung :
khyad par shar sogs phyogs bzhi nas :
rang mdog can gyi sa gtsang blangs :
yang na srog skyob shis pa nas :
sa blangs rin chen sman phye sbyar :
byin rlabs bsgrubs pa'i bum chus sbru :
sAts+tsha bdun nam lo grangs sam :
brgya rtsa brgyad sogs ci 'grub pa :
snying po la sogs 'don cing gdab :
dkar ser dmar ljang tshon gyis bsgyur :
rgya shog mtshal dang dri bzang gis :
snying po'i sngags kyi sham bu ru :
bsgrub bya'i tshe srog bsod nams la bar gcod mi mthun pa'i phyogs thams cad shin+taM ku ru swA hA:
zhes bris las mthun srog shing la :
dril te sAts+tsha dkar por bcug :
de bzhin ser po la sogs par :
sgrub bya'i tshe bsod dpal 'byor yon tan ye shes thams cad puSh+TiM ku ru oM:
bsgrub bya'i 'khor 'das brtan g.yo'i tshe bcud dwangs ma thams cad wa shaM ku ru ho :
bsgrub bya'i tshe bsod la gnod par byed pa'i bdud bgegs 'byung po thams cad mA ra ya phaT:
ces pa'i nang gzhug so sor bcug :
rang rang kha dog dang mtshungs pa'i :
gdugs sbyar me tog dag kyang gsag :
stegs bur mchod pa dang bcas bsgrig :
stong pa'i ngang las b+h+rU~M yig las :
mtshan rdzogs mchod rten bum pa ru :
tshe dpag med mgon yab yum bcas :
las bzhi so so'i sku mdog can :
rgyal ba sras dang bcas par gsal :
phrin las gzhung bsrang bzlas pa bya :
las sgrub dmigs pa'i 'phro 'du dang :
spel tshig sbyar la gsol ba gdab :
oM:
bcom ldan mgon po tshe dpag med :
rgyal ba sras bcas dgongs su gsol :
bdag sogs tshe la bar gcod pa'i :
mi mthun phyogs kun zhi bar mdzod :
bla srog rdo rje ltar brtan cing :
tshe bsod ye shes rgyas par mdzod :
'khor 'das brtan g.yo'i dwangs ma dang :
tshe bcud dbang du 'du bar mdzod :
'chi bdag la sogs bdud dang bgegs :
tshe la gnod byed brlag par mdzod :
mgon po khyod kyi thugs bskyed dang :
bdag gi bsod nams 'di yi mthus :
bla ma'i sku tshe brtan pa dang :
sangs rgyas bstan pa dar zhing rgyas :
'gro drug sems can sgrib pa byang :
kun kyang tshe dpag med thob shog :
deng nas tshe rabs thams cad du :
skye 'chi'i 'jigs pa las grol te :
bla ma tshe mtha' yas pa dang :
dbyer med rdo rje'i sku 'grub shog :
ces pa'i gsol byang tshang ba 'am :
las bzhi phye na gang 'dod sbyar :
me tog las mthun mdog tu 'bul :
mchod bstod brtan bzhugs shis pa brjod :
phyogs bzhir chud mi za bar bzhag :
'di yi phan yon bsam las 'das :
'chi ba bslu zhing tshogs chen rdzogs :
tshe yi dngos grub 'grub par 'gyur :
gzhan yang rang nyid srog gcod spang :
gzhan dag gsod pa las ldog nas :
srog chags tshe yi 'jigs las bskyab :
bsgrub bya'i blo dang mthun pa 'am :
gang yang rung ba'i srog chags kyi :
dpral bar nyi zla'i mtshan ma gdab :
cod pan la sogs dar gyis brgyan :
mdun gyi nam mkhar tshe dpag med :
sras bcas rgyal bas bskor ba gsal :
stong pa'i ngang las ti yig las :
rin chen las grub srog chags ni :
khams lnga yum gyi rang bzhin la :
gling bzhi ri rab bkod pa rdzogs :
mig gnyis nyi zla nang khrol sogs :
lha mi'i dpal 'byor lhun gyis grub :
spu las mchod pa'i sprin phung 'phro :
gcig las bye ba brgya stong sprul :
bla ma bcom ldan tshe dpag med :
rab 'byams rgyal ba sras bcas la :
gus pas 'bul lo dgyes bzhes te :
tshe dang ye shes dngos grub stsol :
mgon po khyod ni 'gro la byams :
srog skyob mchod pas shin tu mnyes :
de phyir bdag la brtse bas dgongs :
'chi bdag 'jigs las skyob pa dang :
'chi med tshe dbang thob par mdzod :
las kyi 'brel ba'i 'gro 'di yang :
gnas skabs ngan song sdug bsngal spang :
mthar thug bde can zhing khams su :
skyes nas don gnyis 'grub par mdzod :
ces dang nam mkha' mdzod kyis 'bul :
snying po bgrang zhing gzungs sngags bzla :
sku las 'phros pa'i 'od zer gyis :
srog chags sgrib sbyangs bsrung bya'i tshe :
lo brgya thub par byin brlabs bsam :
dmigs med ngang bzhag bsngo smon bya :
rten de las kyis shi ba'i bar :
nam yang mi bkol ci bder bskyang :
rgyu 'bras rten 'brel khyad par gyis :
kun la zab pa'i tshe sgrub bo :
mngon sum gnad la gzir ba'i tshe :
rgyang zhags chu yi sgron ma ni :
skyon med gsal bar byed pa'i thabs :
dus gnyan rnams su mig la zan :
drud pa'i glud gtor brgya rtsa btab :
oM AHru Ne hU~M phaT swA hA:
chu bsngags mig bkru nad skyon sel :
oM k+Shi k+Shi sa ma k+Shi ye swA hA:
mang bzlas sna bug phu yis btab :
pu dzaHhU~M:
zla mthong ngo bzhin sum stong re :
bzlas pas mig 'grib 'byung mi srid :
ye shes spyan 'byed gdams pa 'o :
sa ma ya :
bla ma sprul sku la bsten pa'i :
phyi nang gsang ba'i bcud len ni :
phyi la 'byung bzhi rtsi sman dang :
sbyar ba'i gdams pa grangs mang yang :
zab cing lag tu blang bde ba :
cong zhi brag zhun bslad med pa :
bre gang phul gang gzhi byas la :
rtsi mar srang ni sum cu dang :
sbrang rtsi bre gang bu ram gsum :
shug pa ba lu mkhan pa 'tshe :
lo ma me tog bcud du gsag :
sman mar lag len bzhin du sbyar :
kha tshar gang dgos rig pas dpyad :
gtsang ma'i snod du bzhag nas kyang :
bgegs bskrad khrus kyis dag par sbyangs :
steng du bla ma sprul sku bskyed :
mchod bstod dzapa? kyi sham bu ru :
ma hA a mrita ra sa ya na sarba sid+d+hi pha la hU~M hU~M:
zhes btags bzlas pas rgyud bskul bas :
thugs las 'od 'phros 'khor 'das kyi :
dwangs bcud bsdus te thim pa yis :
sku las bdud rtsi'i rgyun chen babs :
rdzas la thim pas 'chi med kyi :
bcud len chen por grub par bsam :
lha yang 'od zhu rdzas la bstim :
dgong dang tho rangs chags med brten :
rgyu gnyis sman gyi sha rus rgyas :
rkyen gsum stobs bcud bkrag mdangs rgyas :
rtsi bzhis tshe ring 'byung ba snyoms :
yon tan brjod las 'das pa skyed :
yang na cong zhi phram phrum brdung :
gangs chus bshal la rdo dug bsal :
oM thud de thud de ma hA thud de phaT:
stong phrag btab pa srang gang la :
'bri 'o phul dgus 'dam 'thag bya :
rtag ngu rig gsum dbang po lag :
shing tsha pi ling a ru ra :
snying po lnga rnams cong zhi'i phyed :
sbyar la sha ba'i ril ma tsam :
dril te mtshan ldan thod par blugs :
rlung me'i steng du ka pA lar :
dam ye gnyis med bdud rtsi'i mtsho :
'khyil dbus bskyed bzlas gong bzhin bsgrub :
dngos nyams dge ba'i ltas byung na :
kha zas spangs la nyin bzhin brten :
lha yi rnal 'byor rlung sbyor sbrags :
rab kyi tshul te mchog dngos 'grub :
gnod pa'i zas spangs brten pa ni :
'bring ste tshe dang ye shes 'grub :
tho rangs ril bu re re bza':
tha ma'ang rgas sra tshe ring 'gyur :
nang ltar pad+ma bcud sdud ni :
rang nyid mtsho skyes rdo rjer gsal :
mdzes ldan yid du 'ong ba yi :
bu mo mdun du 'khod par bsam :
spyi bor bla ma yab yum ni :
'dod chags rdo rje'i rnam par bsgom :
kyai :
dus gsum sangs rgyas kun gyi ngo bo nyid :
rje btsun gu ru bde ba chen po la :
snying nas gsol ba 'debs so byin gyis rlobs :
zab mo'i lam la bar chad med pa dang :
brtan g.yo'i bcud kyis rags lus dwangs mar smin :
'chi med 'od skur 'grub par mdzad du gsol :
mos gus gdung bas gsol btab pas :
sku las 'od zer dpag med 'phros :
phyogs mtshams srung ba'i gur gyis bcings :
bdag dang gnas grogs byin rlabs bsam :
'gro kun 'chi med rdo rje'i sar :
'god phyir bcud sdud sems bskyed la :
lta dgod lag bcang 'o byed sogs :
'dod chags sgyu rtsal sbyong bar mos :
bu mo ye shes mkha' 'gro ma :
dkar dmar mdangs ldan brkyangs te 'khod :
rang dang rig ma'i gnas gsum du :
yig 'bru gsum mtshan 'od zer gyis :
rtsa gsum rgyal ba'i thugs rgyud bskul :
yab rnams yab dang yum thams cad :
ye shes mkha' 'gro'i rnam par byon :
so sor thim nas dbyer med bsam :
rang gi lus nang rtsa dbu ma :
shel sbubs lta bu'i yar rtse ru :
oM yig dkar po 'od zer 'bar :
hU~M las byung ba'i rdo rje'i rtser :
hU~M sngon gyen bstan phyag rgya'i mkha':
AHlas pad+mar AHdmar po :
rgyal kun rdo rje gsum dngos bsam :
rlung ro bsal cing rngub pa'i tshe :
hU~M yig phyir song AHdang 'phrad :
rig ma 'dod chags rgyas pa'i 'od :
'khor 'das brtan g.yo kun la phog :
dwangs bcud 'od lnga'i rnam par bsdus :
lus thim AHyig dkar pos gang :
dmar cha'i bcud dang dbyer med par :
AHdmar la 'khril hU~M yig gi :
zhabs kyus AHdkar 'ub bsdus drangs :
'og rlung 'then pas hU~M yig nyid :
tshur log a dkar phreng ba bcas :
shugs drag rdo rje'i dbu mar brgyud :
spyi bo'i oM la sib sib thim :
bde chen ye shes sku 'grub bsam :
yang yang bskyar nas 'byongs pa'i tshe :
shes rab chags pa rim gyis rgyas :
'od kyis 'khor 'das g.yo ba dang :
rim par 'od du zhu nas bsdu :
thun mthar pad+ma'i AHdmar yang :
hril gyis drangs nas lte bar gnas :
phyag rgya shin tu chags pa skyes :
rang la khril gyis 'khyud pa las :
bde ba'i sgra dang mdangs 'od kyis :
spyi bo'i bla ma yab yum bskul :
'dod chags chen pos sbyor ba mdzad :
byang sems dkar dmar bde ba'i rgyun :
spyi bo nas zhugs lus kun gang :
sgrib dag dbang dang byin rlabs thob :
oM las thig le yungs 'bru tsam :
brgyad spros yum gyi mkha' la zhugs :
dkar dmar 'dres pa'i bde chen gyis :
lus kyi lha rnams shin tu mnyes :
rig ma chags pas 'od du zhu :
rdo rje'i sbubs nas lte bar zhugs :
AHbcas spyi bo'i oM la thim :
de las bde ba'i 'od zer gyis :
rang lus 'od zhu oM dang bcas :
thig le dkar la 'tsher bar gyur :
bla ma yab yum mkha' gsang nas :
thugs kar thim pas yab yum gnyis :
dgyes sbyor byang chub sems su zhu :
dbyings rig dbyer med chen por 'dres :
ye shes sku dngos 'grub par bsam :
goms nas pad can la sogs pa :
mtshan ldan btsal nas rgyud sbyangs te :
yid rig bzhin du mthar phyin sbyang :
'khor lo'i dbus su dwangs ma smin :
phung po zag med grol bar 'gyur :
gzhan yang mtshan ldan mthong ba'i tshe :
yid kyis sbyor bas bcud bsdus pas :
tshe yi bar chad sel ba dang :
lus sems dwangs bcud 'phel bar 'gyur :
gsang ba rlung sems dbyer med kyi :
bcud len rdo rje'i srog sgrub ni :
ra ba bzhi yi tshes gcig gi :
nam langs shar thag ring ba'i sar :
lus gnad bcas la rlung ro bsal :
rang nyid mtsho skyes rdo rje yi :
lus nang dbu ma hrIHbcas bsam :
bzlas pa byas pas thugs srog las :
'od 'phros 'khor 'das kun la khyab :
'od zer sngon po'i rnam par zhu :
'ub bsdus mdun gyi nam mkhar 'dres :
bdud rtsi 'od sngon 'khyil ba'i rgyun :
kha gdangs hub hub ces rngubs pas :
sib sib khar zhugs dbu ma'i nang :
sngo mer gang ba'i dwangs bcud rnams :
thugs srog hrIHla thim par bsam :
bum can 'jam rlung gang thub bzung :
gtang dus rig pa mig la gtad :
mig gnyis mkhar gtad ro gcig bsre :
rtsol bral ka dag ngang du bzhag :
de ltar spel la yun ring sbyangs :
goms nas gnas dus ci bde bar :
mdun gyi nam mkha'i dwangs cha tsam :
rten du byas la nyams su blang :
'di la gnad du bsnun pa na :
rlung sems rig pa'i dbyings su thim :
rig pa mtshan ma'i gos dang bral :
nam mkha' lta bu'i sku 'grub 'gyur :
sa ma yA:
:
