@#:
bdud rtsi shug pa'i bcud len bzhugs so :
gu ru rat+na la na mo :
sngon tshe ti sgro brag dkar du :
slob dpon pad+ma dang :
mkha' 'gro ye shes mtsho rgyal gnyis kyis rdo rje phur pa sgrub dus su :
lha yi rol mo'i sgra dang me tog gi char dang rtags bzang po bsam gyis mi khyab pa byung dus :
mtsho rgyal gyi zhal nas rtags bzang po 'di 'dra ci lags zhus pas :
slob dpon gyi zhal nas :
ngas sngon skye ba dpag tu med pa'i sngon rol nas :
shug pa'i bcud len byas pa'i rtags kyis :
lha'i rol mo'i sgra dang :
shug thog gi char pa la sogs pa'i rtags bzang po 'di rnams :
shug pa'i bcud len byas pa'i phan yon gyi stobs kyis byung ba yin :
da yang tshe 'dir rig 'dzin brnyes shing lha 'dre mi gsum dbang du 'dus pa dang :
khyad par gdong dmar srin po'i kha gnon byed cing snang ba dbang du 'dus pa shug pa'i bcud len byas pa'i stobs kyis byung ba yin gsungs pa :
mtsho rgyal gyi zhal nas ngo mtshar che lags :
de lta bu'i gdams ngag yod na tshe phyi ma don du gnyer ba'i gang zag rnams kyi don du bdag la gnang bar zhu zhus pas :
slob dpon gyis mtsho rgyal la gnang :
mtsho rgyal gyis yi ger bkod nas tshe phyi ma don du gnyer ba'i gang zag ma gtogs su thod thod la byin na ye shes mkha' 'gro'i bka' chad shin tu yong :
'di zhu dus bla ma la gser gyi maN+Dal :
mkha' 'gro la tshogs gtor dgos gsung gnang nas bsam yas mchims phu'i brag la las can gcig dang 'phrad par shog cig gi bka' rgya btab nas gter du sbas so :
sa ma ya :
sngon 'gro la skyabs 'gro sems bskyed dang bskyed rdzogs tshul bzhin du bya :
dngos gzhi la 'bru dang lo ma gnyis yod pa las :
de yang shug 'bru legs par 'thu ba'i dus :
rang nyid mkha' 'gro'i ting 'dzin gyi shug sdong che chung gang yin yang :
de nyid ye shes kyi mkha' 'gro ma sku la dar gyi na bza' dang cod pan lhub lhub 'chang ba :
zhabs gnyis brkyang bskum gyi tshul du bzhugs pa :
phyag g.yas gri gug nam mkha' la 'phyar ba :
g.yon thod pa bdud rtsi bkang ba bsnams par bsgom :
de la dngos bshams yid kyis sprul pa'i mchod pa dang tshogs kyi 'khor lo bskor ba dang :
yan lag bdun pa dang maN+Dal 'bul ba sogs byas :
lo ma dang 'bras bu gang yang bdud rtsi'i dngos grub zhu bar bsam :
shug shing mi bcag pa dam tshig yin :
de yang 'bru legs par 'thus la :
de nas drod kyi cha la nyung ba dzA ti shing kun drod sman dang :
bad kan bcad spyad ni a bar skyur gsum gyis sbrus shing kha dog legs par 'don :
mdog dmar po 'dod na shang dril dmar pos bya :
rdzas de rnams rdza gtsang ma'i nang du blug :
chu non par blugs la thab la bkol lbu ba sor byung ba dang tshos pa'i tshad yin :
tshos pa dang snyigs ma rnams ni pho :
dwangs ma dngul mdog byung ba dang phog la :
ngad yal tsam nas bdud rtsir dmigs la sngags nyer gcig btab :
phye ma ril bu gang bza' yang sngags 'di nyer gcig btab :
sngags ni :
oM sarba DA ki nI bud+d+ha DA ki nI hU~M phaT:
phye ma btang na sgong khog phyed do :
ril bu btang na nyer gcig ril bu che chung gi tshad ni sha ba'i ril ma tsam yin no :
ril bu bya thabs so :
sa ma ya :
lag len smar khrid la don lnga ste :
shug pa'i bslab bya dang gcig :
kha zas kyi bslab bya dang gnyis :
spyod lam gyi bslab bya dang gsum :
gegs sel ba'i bslab bya dang bzhi :
bogs 'don gyi bslab bya dang lnga'o :
dang po shug pa spang bya la gsum :
nags shug rdza shug brag shug ral pa can dang tsher ma can shug pa'i spang bya yin :
tshad pa can la nyin shug spang :
grang ba can gyis srib shug spang :
de rnams shug pa'i spang bya yin :
shug pa'i blang bya 'di ltar yin :
lha shug sngon dkar 'o ma gtor ba 'dra :
sman shug snum la 'jam pa yod :
spang shug lo 'dab rgyas la 'jam pa yod :
tshad pa can la grib skam bya :
grang ba can la nyi skam bya :
tsha grang gnyis la grib tu skam :
thal rdul 'gom yug med pa dang :
gzhong pa la sogs snod gtsang du brabs shing :
sil sil shug shing 'byed pa zhal shes :
g.yas pa'i sor mo lnga po de :
rgyal ba rigs lnga'i tshul du dmigs :
g.yon pa'i sor mo lnga po de :
mkha' 'gro sde lnga'i tshul du dmigs :
yab yum kha sbyor dmigs dus su :
bdud rtsi babs par bsam la mar dang phye mtshon tsam bsre :
rlung kha mi skye ba'i dgos pa yod :
za ba'i dus su sngon du skyo tsha ngad yol tsam gyis phul nas gtang :
sngags gong ma nyer gcig bzlas :
zhag nyer gcig gi bar la mtshams dam po bya :
rang nyid mkha' 'gro'i ting nge 'dzin gyis bzhugs :
kha zas kyi bslab bya la :
mar nag sngo dang sgog btsong spang :
sha chang rul sums spang bar bya :
mar dang rus pa gsar pa gtang :
de rnams kha zas bslab bya yin :
spyod lam bslab bya 'di ltar yin :
'chong rgyug drag po med pa dang :
kha khu ca co med pa dang :
grib can mi dang mi 'grogs shing :
blo mi mthun pa'i mi mi 'grogs :
de ni bsod nams bslab bya yin :
gegs sel bslab bya 'di ltar ro :
mgo bo na na ri rtse nas 'gril bar bsam :
skyugs na dmigs pa mgo bskor blta :
'khru na gtum mo bsgom par bya :
grang dus hU~M dmar po bsgom :
bad kan lang na bca' sga phye ma chu grang gis phul nas btang :
grang ba byung na drod sman tshil rus mur na phan :
rlung la phye mar dud pa btang :
zas ma thon na tshod ma'i lo ma btang :
gegs sel kun gyi mchog yin no :
bogs 'don dag pa gsum 'byung ste :
lus kyi sgrib pa dag :
ngag gi nyes skyon dag :
sems kyi gnyis 'dzin dag :
de'i tshe rlung dang 'khrul 'khor la 'bad pas :
lus la bde drod 'bar :
ngag la nus pa 'bar :
sems la rtogs pa 'bar :
'du ba gsum 'byung ngo :
nyin mo mi 'du :
mtshan mo mkha' 'gro 'du :
nang nub zas nor longs spyod 'du :
lus kyi khrag dang mdze dang skran dang rmu chu sogs nad rigs bzhi brgya rtsa bzhi :
ye 'drog sum brgya drug cu zhi zhing :
rmi lam mtshan ma ngan pa thams cad zhi bar 'gyur ro :
de ltar byas pa'i phan yon ni :
'dod yon sred pa chung ba dang :
ri khrod dben par gnas pa dang :
mtshan ldan rje la gus pa dang :
gcig pur ting 'dzin 'phel ba dang :
grogs la dag snang che ba dang :
me la drod kyi rgyal po dang :
chu la ngang pa'i rgyal po dang :
mtshon la rdo rje pha lam dang :
rlung la rlung lha'i rgyal po 'dra :
sa la byi ba smug chung dang :
mkha' la 'dab chags lding ba 'dra :
skra dkar gnyer ma med pa dang :
lus mkhregs so tshags dam pa dang :
bcu drug lon 'dra gzhon sha rgyas :
khams gsum dbang du 'dus pa dang :
snang ba nor du shes pa 'byung :
'di 'dra'i bcud len khyad par can :
skye bo pho mo sus byas kyang :
lo gsum byas na 'ja' lus 'grub :
zla gsum byas kyang 'chi med 'grub :
rig 'dzin thob par the tshom med :
ces u rgyan rin po ches dbu bsnyung bzhes so :
!
yang bcud len gtong skabs :
bza' btung ci dang ci byas kyang sngags 'di nyer brgyad btab dgos :
sngags ni :
oM thud de thud de swA hA:
zhes so :
sa ma ya :
rgya rgya rgya :
zab rgya :
gter rgya :
gtad rgya :
mnga' bdag gi sprul pa gu ru chos dbang gis gter nas gdan drangs /
sprul sku o rgyan gling pa la bka' babs /
de nas rim par brgyud do //
sarba mang+galaM//
!
'di'i bya thabs la /
shug pa gzhung ltar legs par brtag
/tshes bcu sogs dus bzang po'i nyi shar la bdag lhar bsgom /
shug pa ye shes kyi mkha' 'gror gsal la dngos grub zhu ba'i tshul gyis btu /
gzhung ltar ril bu bya /
de nas ril bu thod pa'i nang du blugs la mdun du bzhag
/skyabs 'gro sems bskyed yan lag bdun pa spyi ltar btang nas 
oM swa b+hA wa sogs /
stong pa'i ngang las rang skad cig gis ye shes kyi mkha' 'gro ma sku mdog dkar mo zhal gcig phyag gnyis pa /
sku la dar gyi na bza' dang cod pan lhab lhub tu 'phyang ba /
zhabs gnyis pad nyi bam ro'i steng du brkyang bskum gyi tshul gyis bzhugs pa /
phyag g.yas gri gug nam mkha' la 'phyar ba /
g.yon thod pa bdud rtsis bkang ba 'dzin pa /
snang la rang bzhin ma grub pa 'ja' tshon lta bu'i skur gyur pa'i spyi bor snang srid 'od lngar 'khrugs pa'i klong skyabs gsum kun 'dus bla ma mtsho skyes rdo rje sku mdog mthing ga phyag gnyis rdor dril bsnams pa /
dar dang rin po che dang rus pa'i rgyan gyis brgyan cing stag gi pags pa'i sham thabs 'phyang ba /
yum man+dA ra dmar gsal gri thod 'dzin pa dang mnyam par sbyor ba'i mtha' skor kun tu 'chi med bcud len brgyud pa'i bla ma rnams dang /
rtsa ba gsum gyi lha tshogs sprin phung ltar gtib cing bde stong dbyer med ye shes kyi 'od zer rab tu 'bar bar gyur /
oM AHhU~M/
bde chen ye shes rdo rje phag mo dang //
'chi med mtsho skyes man+d+ha ra ba yum //
d+hA ki mtsho rgyal gu ru chos kyi dbang //
bka' bab rig 'dzin sprul sku o rgyan gling //
brgyud 'dzin rim byon gdams pa'i srol 'dzin pa //
shAkya rin chen blo gros rgyal mtshan dpal //
sgrub brgyud chos grags o rgyan phrin las zhabs //
kun bzang 'brug rgyal chos nyid bzang mo dang //
nyang ston pad+ma gsang sngags rnam par rgyal //
o rgyan 'gro 'dul rtsa ba'i bla ma la //
gsol ba 'debs so byin rlabs char chen phob //
chos brgyad btsan thabs chod par byin gyis rlobs //
bcud len mtha' ru phyin par byin gyis rlobs //
phyi nang 'byung gegs sel bar byin gyis rlobs //
dwangs ma bdud rtsir smin par byin gyis rlobs //
'chi med 'ja' lus 'grub par byin gyis rlobs //
'od gsal mngon du 'gyur bar byin gyis rlobs //
zhes mos gus drag pos gsol ba lan mang du btab /
gzhan yang tshigs bdun gsol 'debs sogs rgyas par byas la nyams bskyang /
hU~M hU~M hU~M/
bla ma'i gnas gsum las 'od zer dkar dmar mthing gsum rim dang gcig car du 'phros /
rang gi gnas gsum du thim pas dbang bzhi thob /
sgrib bzhi byang /
sku bzhi mngon du gyur /
mthar bla ma 'od du zhu nas rang la thim /
oM thud de thud de swA hA:
sngags 'di nyer brgyad ril bu la btab pas rdzas kyi dug thams cad sbyangs shing nus pa 'bum 'gyur du bskyed par bsam /
de nas rang mkha' 'gror gsal ba'i rtsa nang thams cad rtsa gsum lha tshogs til gyi gong bu lta bur gang zhing sngags kyi rang sgra sgrog par bsam la /
thugs kar nyi steng hrIHmthar sngags phreng gis bskor ba la yid gtad de /
oM sarba DA ki nI bud+d+ha DA ki nI hU~M phaT:
ces ci nus bzlas nas ril bu la ha btab pas /
ril bu mthong thos dran reg thams cad 'chi med 'ja' lus kyi dngos grub stsol ba'i ye shes kyi bdud rtsir gyur par bsam /
phyag g.yas gri gug gis g.yon thod pa'i bdud rtsi lan gsum du dkrugs par mos te de'i phyag rgya bcas mtheb srin gyis bdud rtsi'i phud lan gsum du spyi bor bla ma bzhugs pa la 'bul ba'i tshul byas la /
oM AHhU~M/
zhes brjod rjes /
lus dkyil gyi lha tshogs thams cad zag med kyi bdud rtsis mnyes /
bde stong gi nyams 'bar /
tshogs rdzogs sgrib pa byang bar bsam la ril bu /
gsum mam /
bdun gang rigs chu skol tsha mos phul /
rlung bum pa can nyi shu rtsa gcig gis brtan par bya /
de nas rgyun du 'jam rlung bzung la lus gnad ma zhig pa gal che /
skabs skabs su /
nam mkha' zas su za ba dang /
pho bskor ha sprugs /
brdab chung /
gzhan yang 'khrul 'khor rigs gang shes la brtson /
de ltar 'bad pa'i rjes thob tu bsngo smon rgyas par bya /
zhag bdun du thun bzhir bcad la thun re bzhin gong ltar bya'o //
mtshan mo nyal ba'i dus su lus gnad ma zhig par 'jam rlung ngang du dbyings rig bsres la gnyid log pas 'od gsal rtsol med du zin par gsungs /
dang po shug 'bru phye ma dang sman sna sbyar ba'i ril bu za /
de rjes shug 'bru /
de rjes lo ma zos pas gegs mi 'byung zhing lus la 'phrod par gsungs so //
bdud rtsi shug pa'i bcud len gyi bya thabs lag len zhal shes bkod pa dge zhing bkra shis /
mang+ga laM///
/
