@#//
kun bzang thugs gter las /
yang dag zhi khro phur gsum gyi phrin las byang bu grub gnyis nor bu'i rgya mtsho zhes bya ba bzhugs so //
na mo gu ru shrI he ru kA ya /
'khor 'das kun khyab rang rig byang chub sems //
gdod nas dpal chen 'khor lor shar ba des //
bde mchog sgyu ma'i phyag rgyas sgo gsum la //
btab nas grub pa gcig pu'i dbugs dbyung stsol //
gang de'i sgrub thabs bka' gter gyi //
ring srol rgya mtsho'i snying po'i bcud //
mchog grub thugs kyi ti la ka'i //
phrin las bklags pas chog pa bsdeb //
de la thog mar dben zhing byin chags pa'i gnas su rten dang sgrub rdzas sogs skabs su babs pa'i gtor mchod rnams legs par tshogs nas /
phyi nang gsang ba'i khrus bya bar gsungs pas de ltar ram /
rdor sems he ru ka'i sgom bzlas tsam grub na legs /
phrin las kyi gzhung la gsum /
sngon 'gro
/dngos gzhi /
rjes kyi las rim mo //
dang po la lnga /
thog mar kun rdzob tu mkha' khyab kyi sems can rnams la byams pa dang snying rje chen pos khyab par byas la /
bdag dang mtha' yas sems can rnams //
ye nas sangs rgyas yin mod kyang //
rtog pa'i dbang gis 'khor ba la //
byang chub mchog tu sems bskyed do //
don dam gyi sems lnga bskyed pa ni /
e ma'o ngo mtshar rmad kyi chos //
rdzogs pa'i sangs rgyas kun gyi gsang //
skye ba med las thams cad skyes //
skyes pa nyid nas skye ba med //
e ma'o ngo mtshar rmad kyi chos //
rdzogs pa'i sangs rgyas kun gyi gsang //
'gag pa med las thams cad 'gags //
'gags pa nyid nas 'gag pa med //
e ma'o ngo mtshar rmad kyi chos //
rdzogs pa'i sangs rgyas kun gyi gsang //
gnas pa med las thams cad gnas //
gnas pa nyid nas gnas pa med //
e ma'o ngo mtshar rmad kyi chos //
rdzogs pa'i sangs rgyas kun gyi gsang //
dmigs pa med las thams cad dmigs //
dmigs pa nyid nas dmigs pa med //
e ma'o ngo mtshar rmad kyi chos //
rdzogs pa'i sangs rgyas kun gyi gsang //
'gro 'ong med las 'gro dang 'ong //
'gro 'ong nyid nas 'gro 'ong med //
ces pa rnams kyis sems bskyed /
gnyis pa bgegs bskrad cing mtshams gcad pa ni /
chos nyid stong pa'i ngang las ni :
rang rig hU~M du gsal ba las :
'od kyis snod bcud dag par sbyangs :
tshur 'dus hU~M nyid gyur pa las :
bdag nyid rdo rje sems dpar bsam :
oM badzra yak+Sha nI lam ba ra d+ha ra da ha badzra pA Ni hU~M phaT:
thugs las rdo rje gnod sbyin tshogs :
'phros pas bgegs tshogs bskrad par bya :
oM badzra yak+Sha kro d+ha dz+wa la ha la ha la hU~M phaT:
hU~M:
rang bzhin dag pa'i chos rnams la :
sangs rgyas sems can gnyis med de :
ma rtogs pa dang log par rtog :
phyogs rtogs yang dag nyid ma rtogs :
lta ba sa 'phangs dmas pa dang :
sems kyi mdud pas bcings pa yis :
bzhi stong gcig la bar chad byed :
sems kyi don rnams ma rtogs shing :
ji ltar bstan kyang ma go ba :
'di ru 'dug pa'i skal med kyis :
sa phyogs 'di ru gnas ma byed :
lung chen 'di las khyed ma 'da':
gsang ba 'di las khyed 'das na :
de bzhin gshegs pa'i bka' bcag pas :
lus ngag sems bcas brlag par 'gyur :
de bas ma gnas gzhan du dengs :
oM badzra tsakra rak+Sha rak+Sha mu la tsu la rak+Sha rak+Sha hU~M hU~M hU~M:
badzra dz+nyA na dz+wa la raM:
zhes nga rgyal brtan pos bka' bsgo zhing gu gul yungs thun rol mo'i sgra dang bcas pas bar du gcod pa thams cad bskrad la /
hU~M:
mi rtog ye shes bgegs bsal nas :
mi 'gyur mi shigs rdo rje'i sku :
rdzogs pa'i ye shes mtshams bcad do :
oM shUn+ya tA dz+nyA na badzra swa b+hA wa At+ma ko\u0f85 haM:
khro bo phyag mtshan gur du gtams :
phyi rol ye shes me ru 'bar :
ces don dam dang kun rdzob kyi srung 'khor brtan pos mtshams bsrung /
gsum pa tshogs gsag pa ni /
badzra sa ma ya dza :
zhes rdo rje bsdu ba'i rgya byas /
dmigs med mkha' ltar dag cing khyab pa'i sku :
spyan drangs gshegs su gsol ba mi mnga' yang :
thugs rje'i ngang nyid chos skur dag pa las :
ye shes sgyu mar rol cing gshegs su gsol :
e h+ye hi b+ha ga wAn :
ma hA kA ru Ni kA dr-i sh+ya ho :
sa ma ya dza dza :
dzaHhU~M baM ho :
nges pa'i don ston ye shes 'byung ba'i mdzod :
ma rig mun pa sel ba'i ye shes sgron :
dus gsum bla ma rnams la phyag 'tshal lo :
tshe rabs sngon nas bsnyen cing bsgrubs pa'i lha :
dus gsum rgyal ba'i yon tan gter 'dzin pa :
sgrub mchog yi dam lha la phyag 'tshal lo :
thugs nyid zhi ba'i ngang las ma g.yos kyang :
drag shul thabs kyis 'gro ba 'dul mdzad pa :
rdo rje srin po'i tshogs la phyag 'tshal lo :
srid gsum 'joms pa'i lha la phyag 'tshal lo :
mnyam nyid ngang gis khro la phyag\u0f8e
khro bas longs spyod mdzad la phyag\u0f8e
rdo rje 'du 'phro'i tshogs la phyag\u0f8e
dus gsum rgyal ba kun gyis bsgrubs pa'i lha :
tshogs gnyis rdzogs nas yon tan mthar phyin pa'i :
sku dang ye shes tshogs la phyag 'tshal lo :
a ti pU ho :
pra ti pU ho :
gnyis med don gyi ngo bo la :
spros pa'i mtshan ma mi mnga' yang :
bde mchog ye shes rol par bsgrub slad du :
dgyes shing brtan par bzhugs su gsol :
badzra sa ma ya tiSh+Tha lhan :
phyi nang dngos 'byor yid las byung :
kun bzang mchod sprin rab 'byams kyis :
dus gsum 'du 'bral med par mchod :
badzra satwa pra tIts+tsha d+hU pe 
puSh+pe 
A lo ke 
gan+d+he 
nai bid+yA 
shab+da :
badzra lA se hU~M:
badzra mA le trAM:
badzra gIrti hrI:
badzra nIrti A:
badzra pany+tsa a mr-ita pU tsa AHhU~M:
badzra bo d+hi tsit+ta pU tsa AHhU~M:
spros pa'i mtshan ma mi mnga' yang :
sems can thar pa'i lam 'dren phyir :
gzugs skur bstan pa khyed la bstod :
'khor ba thog ma med pa nas :
sdig pa bdag gis bgyis pa dang :
bgyid du bdag ni bstsal pa dang :
bgyid pa dag la rjes yi rang :
de dag so sor bshags par bgyi :
phyogs bcu'i sangs rgyas sgrub pa dang :
byang chub lam la zhugs pa dang :
gzhan dag dge ba bgyid pa la :
dad pas rjes su yi rang ngo :
phyogs bcu'i zhing khams rab 'byams su :
skal dang ldan pa'i sems can la :
zhi dang khro bas gang 'dul ba'i :
rmad byung chos kyi 'khor lo bskor :
rgyal ba 'khor dang bcas pa rnams :
ji srid snang ba gnas kyi bar :
de srid mya ngan mi 'da' bar :
'dul ba'i dbang gis bzhugs su gsol :
sangs rgyas rnams dang des gsung chos :
byang sems 'phags pa'i dge 'dun la :
dus 'di nyid nas bzung nas ni :
byang chub bar du skyabs su mchi :
rlung rtsa drod dang thig le'i bde ba la :
ma nor rim gyis bsgoms nas su :
'od gsal spros bral zung 'jug pa'i :
phyag rgya chen po'i lam 'di bsten par bgyi'o :
bsags pa'i dge ba thams cad dang :
mos pa gzhan la bgyis pa rnams :
'gro ba kun gyi don slad du :
bdag gis yongs su bsngo bar bgyi'o :
zhes pa rnams kyis bsags sbyong spel gsum byas la mthar /
dpang po dgyes pas 'od du zhu :
bdag la thim pas sdig sgrib dag :
ye shes gzi byin ldan par gyur :
ces bsgom /
bzhi pa sman gtor rak+ta phyi mchod rnams byin gyis brlab pa ni /
raM yaM khaM gis dag par sbyangs :
b+han+d+ha'i snod nang zla sogs steng :
'bru lnga rigs lnga yab yum bcas :
sbyor ba'i byang sems bdud rtsir dbab :
snod bcud yongs su bdud rtsir bskyil :
dpang po'i tshul du dbang chen sku :
shes rab bcas pas bdud rtsi srung :
oM AHhU~M badzra a mr-ita hU~M hrIHThA:
lan gsum /
bdud rtsi myang la /
bdag rgyud kyi sgrib gnyis bag chags dang bcas pa sbyang bar gyur :
gnas khang mchod rdzas rnams la 'thor /
mchod pa'i yo byad dam tshig gi rdzas rnam par dag pas nam mkha' gang bar gyur :
phyogs bcur 'thor la /
bdud rtsi'i rdul khro chung gi tshogs dpag tu med pas bgegs thams cad tshar bcad cing srung ba'i gur khang du gyur :
'bru gsum 'od kyis gtor ma dag :
sbyangs bsgyur 'dod yon lnga ldan bsam :
oM AHhU~M ma hA ba lin+ta pU dza hU~M:
lan gsum /
ra las khrag gi rgya mtsho che :
'dod chags dag pa'i ngo bor bsam :
ma hA rak+ta dz+wa la hU~M:
lan gsum /
phyi lnga rang rang lha mo'i tshogs :
dpag med sprin ltar 'khrigs pa 'o :
oM sarba pU dza AHhU~M:
lnga pa tshad med bsgom pa ni /
snying rjes sdug bsngal gcod par byed :
byams pas kun la skyob pa ste :
byang chub sems dang ldan pas dga':
gzung 'dzin bral ba'i don la gnas :
don dam pa yi btang snyoms so :
zhes bsgom don yid la bkod nas tshig gis gsal 'debs pa ni /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces pa rnams kyis sngon 'gro song /
gnyis pa dngos gzhi la gnyis /
zhi bar bsnyen /
khro bor sgrub pa'o //
dang po la bskyed pa'i rnal 'byor ni /
a :
sangs rgyas tshe 'dir sgrub pa'i phyir :
sku gsum sa la goms par bya :
rigs kyi rigs te rigs kyi gtso :
thugs kyi thugs te thugs kyi mchog :
thig le ye shes gcig pa yi :
mi gnas ye shes chen po bsgom :
yang dag grub pa gcig pu nyid :
dang por chos kyi dbyings nyid la :
dmigs pa med pa'i don gyis bsgom :
mi dmigs chos dbyings de nyid do :
ma hA su kha hU~M:
rang rig spros bral nam mkha' dwangs pa'i dkyil lta bu'i ngang du blo bzhag pa ni de bzhin nyid do //
sangs rgyas bde chen kun 'dus pa :
chos kyi dbyings kyi ye shes kyis :
thams cad ma lus yongs la khyab :
rang bzhin 'od gsal kun tu snang :
tsit+ta swa b+hA ba :
rig pa rang bzhin gyis 'od gsal ba nyi ma'i snying po lta bu'i mdangs rtsal kun khyab snying rje chen por shar ba ni kun snang ngo //
rnal 'byor zab mo sku gsum rdzogs :
ma skyes ngang las mngon gsal ba :
sems kyi rang bzhin ye shes gsal :
rgyu yi yi ge a rab gsal :
a :
stong nyid snying rje zung 'jug gi rang mdangs a dkar po lam gyis gsal ba rgyu'i ting nge 'dzin te /
de nas sa bon rnams rim par spros nas rten brten pa bsgom pa ni /
s+pha ra Na phaT:
saM ha ra Na hU~M:
e yaM baM suM laM b+h+rU~M:
yig 'bru lnga yi 'phro 'du las :
nam mkha' rlung dang bdag nyid mtsho :
rin chen sa gzhi ri rab mdzes :
ye shes me 'od kun tu 'bar :
b+h+rU~M:
cir yang 'gyur ba'i yig 'bru las :
'phros 'dus rin chen gzhal yas khang :
yid bzhin rin chen zur brgyad ldan :
seng ge glang chen rta rma te'u :
rin chen pad+ma nyi zla'i steng :
rgyu yi yi ge a rab gsal :
b+h+rU~M b+hi shwa bi shud+d+he badzra dz+nyA na tsakra rat+na maN+Da la b+h+rU~M:
a :
nam mkha'i dkyil nas ye shes shar :
'phro 'dus gsal bar gyur pa las :
kun bzang rdo rje sems dpar gsal :
mkha' 'gro sgyu ma bde mchog bde :
chos nyid mi 'gyur sku mdog mthing :
g.yas dkar gcig shos dmar ba'i mdangs :
rnam thar sku gsum dbu gsum mo :
phyag drug ye shes drug ldan pa'i :
rdo rje 'khor lo rin po che :
dril bu pad+ma ral gri 'o :
dang po mnyam gzhag thabs shes ldan :
zhabs gnyis rdo rje skyil mo krung :
thabs shes zung 'jug dbyer med pa'o :
chos dbyings kun tu bzang mo yum :
zhal gcig phyag gnyis mthing ga'i mdog :
ye shes yab dang mnyam par sbyor :
dbyings rtags dril bu 'dzin pa 'o :
zhi ba'i tshul dgu rab ldan cing :
dar dang rin chen rgyan gyis brgyan :
ye shes 'od zer 'bar ba bsgom :
nang rtags phyi ru brda bstan pas :
chos nyid rang rtsal go ba'i don :
thun mong thun mong ma yin pa'i :
mtshan dpes rab brgyan ma 'dres gsal :
ye shes lnga dang sku gsung thugs :
rang rtsal gdod nas dbang byin ldan :
hU~M badzra d+h+r-ika?:
mUM d+hA tu shwa ri ma hA su kha dz+nyA na d+hA tu A:
sarba ta thA ga ta dz+nyA na pany+tsa :
hU~M oM swA AMHhA:
kA ya wA ka tsit+ta oM AHhU~M:
de ltar lha sku phyag rgya bzhi ldan du gsal bar bsgoms nas rdzogs byed kyi yan lag rnams ni /
stong nyid ye shes me long las :
ma skyes mi 'gag gzugs skur snang :
mkha' la 'ja' tshon ji bzhin du :
dbyings las phyag rgyar bzhengs su gsol :
e h+ye hi b+ha ga bAn :
ma hA kA ru Ni kA:
dr-i sh+ya ho :
sa ma ya satwaM:
dzaHhU~M baM ho :
dbyings kun rang bzhin rnam par dag pa las :
thugs rje'i dbang gis sprul pa'i skur bzhengs pa :
sangs rgyas kun 'dus rgyal ba yab yum gtso :
rang snang thugs rje'i lha la phyag 'tshal lo :
a ti pU ho :
pra ti pU ho :
sems can don phyir nan tan mchog bskyed cing :
ye shes thugs rjes bdag la dgongs nas kyang :
mi+i dmigs don phyir dngos grub mchog gyur rnams :
bdag la bstsal zhing brtan par bzhugs su gsol :
oM badzra sa ma ya satwaM:
oM badzra sa ma ya hoH
oM badzra sa ma ya a :
hU~M:
mi bskyod mthing ga dkar dmar zhal :
rdo rje 'khor lo rin po che :
dril bu pad+ma ral gri 'dzin :
yum yang gnyis su med par 'khril :
mi bskyod pa ni ye shes che :
mi g.yo ba ni sku yi rgya :
a ho :
dzaHhU~M baM ho :
na mo b+ha ga bAn sa man+ta pra ti :
sarba pU tsa ya :
i daM 
d+hU pe 
puSh+pe 
d+hI paM 
gan+d+he 
nai bid+yA 
shab+da pU dza ho :
rang byung gdod nas rnam par dag :
rtsa brgyad stong la sbyar ba'i sman :
ye shes lnga rdzogs grub pa'i rdzas :
bde gshegs rgyal ba yab yum la :
rnam dag bdud rtsi'i mchod pa 'bul :
oM sarba pany+tsa a mr-ita khA hi :
sku gsung thugs kyi dngos grub dang :
phrin las thugs rjes 'gro don dag :
rtsol med grub pa'i dngos grub stsol :
oM AHhU~M sid+d+hi hU~M hU~M:
dri med rnam dag nam mkha'i rang bzhin la :
log rtog mtshan ma mang po'i sprin spangs te :
ye shes nyi zer 'od kyis rab brgyan te :
dag pa'i don du rtogs nas mchod par bgyi :
oM AHhU~M:
su ra to :
sa so ka ma la badzra a mr-ita :
ha ra Na :
b+ha ga wAn :
pU dza ho :
khA hi khA hi :
oM:
chos sku skye ba med pa'i rang bzhin las :
gzugs sku sgyu ma skye ba'i skur ston cing :
thugs rjes kun la khyab pa'i don mdzad pa'i :
yi dam rgyal ba'i sku la phyag 'tshal bstod :
rang byung ye shes dag pa'i byin rlabs kyis :
bde gshegs rgyal ba yab yum dgyes rab mchog :
mnyes pa rab kyi phul du gyur nas kyang :
thugs dam gnyan po yid bzhin bskang gyur cig :
de nas bzlas pa'i rim pa la gsum /
phyi'i bzlas pa ni /
rang gi thugs tsit+ta rin chen zur brgyad pa'i lte bar a :
de la bzla bya'i sngags mu tig phreng ba lta bus bskor ba :
bzlas pa'i rkyen gyis 'od zer 'phros :
rgyal ba rnams kyi thugs dam bskul :
gzi byin thams cad sngags kyi rang bzhin rang sgra dang bcas pa tshur 'dus te bdag la thim pas dngos grub thams cad thob par bsam la :
oM AHhU~M sarba ta thA ga ta kA ya wA ka tsit+ta :
bo d+hi tsit+ta ma hA su kha hU~M A:
zhes rigs 'dus rtsa ba'i sngags nyid ci nus bzla /
nang gi bzlas pa ni /
dbugs phyir 'gro ba'i tshe thugs ka'i a las hU~M gsal la 'tsher ba zhig dbugs dang mnyam du thon /
nang du 'jug pa'i tshe de nyid oM du gyur nas nang du zhugs /
gnas pa'i tshe thugs ka'i a la thim pas zla ba'i sprin dengs pa ltar de nyid shin tu 'od gsal bar bsgoms la rdo rje'i bzlas pa bya ba'o //
gsang ba'i bzlas pa ni /
thugs ka'i a la sems gtad de skye med brjod bral du rang bzhin gyis gnas pa la mnyam par 'jog pa'o //
sgrub chen sogs spros pa rgyas pa'i skabs su 'di dag so so'i skul tshig kun bzang don sgrub las 'byung ba ltar bya'o //
gnyis pa khro bo'i sgrub pa la /
dang po bskyed pa'i rim pa zhi ba nyid khro bor gnas sgyur ba'i don du ting 'dzin rnam gsum bsgom pa ni /
bde gshegs rgyal ba ma lus kun :
kun bzang ngang las ma g.yos kyang :
khro ba can la khro ba yis :
gdul phyir khro bo'i skur ston par :
chos sku'i rgyal bas 'di skad bskul :
ma bcos spros med byang chub snying po ni :
mkha' ltar mi 'gyur thig le stong pa ste :
ma rtogs blo la rtog pa'i ri bor snang :
thugs rje khros pas khro ba gdul du gsol :
longs spyod rdzogs sku'i rgyal ba yis :
e ma ho :
dang por dam bcas rgyal ba thugs dam can :
sku gsung thugs las sprul pa'i cho 'phrul gyis :
gdul dka' ma lus 'dul zhing tshar bcad nas :
ma bcos snying po'i ngang la 'god du gsol :
sprul sku'i rgyal bas gsol ba btab :
e ma :
shin tu gdug cing gtum pa la :
zhi bas phan par mi 'gyur te :
shes rab thabs kyi rol pa las :
khro bor de bzhin gshegs kun mdzod :
thugs rje'i 'od kyis phyogs bcur bskul :
rang snang rol par kun 'dus nas :
rngams pa'i gdangs kyis gdul bya'i phyir :
e ma thabs kyis gdul ba'i phyir :
thabs chen mchog ldan nga yin te :
snying rjes gdug pa bsgral phyir du :
che mchog thabs kyi khro bor bstan :
snying rje rang gnas mi g.yo bas :
zhi ba thams cad nga yi sku :
bdud 'dul dus las mi 'da' bas :
khro bo thams cad nga yin cing :
dus gsum kun tu nga 'byung 'gyur :
sngon med phyis med gdod nas byung :
snang srid ma bcos dpal chen he ru ka :
kun bzang rol pa spros med chos kyi sku :
he ni ye shes gsal ba'i sgra :
ru ni dbyings su sdud pa'i don :
ka ni byang chub sems chen po :
kun khyab rang snang dpal chen yab yum bsgom :
oM badzra ma hA shrI he ru ka hU~M:
ma hA kro d+hI shwa rI sa ma ya satwaM:
dam tshig pa bskyed pa ni /
rang byung dur khrod gzhal yas su :
zhal gsum phyag drug khro rgyal he ru ka :
g.yas dkar g.yon dmar dbus mthing zhal :
rdo rje kha T+wAM rnge'u chung g.yas :
dril bu dung dmar rgyu zhags g.yon :
zhabs bzhi dregs pa pho mo mnan :
khro mo yum dang gnyis med rol :
dpal gyi chas brgyad sku la brgyan :
'bar ba'i gar dgus rab tu brjid :
khro bo'i tshul can khros pa yis :
'jig rten gsum dag sreg byed na :
sangs rgyas thugs rje khros pa yis :
khams gsum yongs sgrol smos ci dgos :
hU~M hU~M hU~M:
nga ni ye shes lnga yi bdag :
sku gsung thugs rdzogs byin dang ldan :
'khor 'das kun la rang dbang bsgyur :
che ba'i che mchog ye shes sems :
dz+nyA na pany+tsa hU~M hU~M hU~M hU~M hU~M:
oM AHhU~M:
dz+nyA na satwa tsit+ta hU~M:
yab yum mkha' gsang byin brlabs la :
thugs las 'od 'phros rgyal ba'i tshogs :
thugs rje drag po'i don du bskul :
thams cad bdag gi spyi bor bsdu :
rdo rje gzhon nu rig 'dzin rnams :
srid pa rdo rje sgrub mdzod cig :
srid pa rdo rje phur bu'i lha :
ye shes khro bor grub par mdzod :
thams cad dgyes pas rol par mdzad :
bde ba'i drod kyis 'od du zhu :
bdag gi dbu ma'i lam nas byon :
thugs kar hU~M chen sngon por gsal :
rdo rje khros pas zhe sdang 'joms :
nam mkha'i dkyil na thigs pa shar :
mtshon chen sngon po'i yi ge hU~M:
srog gi go ru shar ba dang :
snying gi go ru gsal bar bsgom :
'gro ba sgrol bar thugs bskyed de :
dbyings las ye shes skur bzhengs phyir :
hU~M:
ngang nyid rdo rje chos dbyings las :
sangs rgyas kun gyi ye shes sku :
'bar ba'i khro bo mi bzad pa'i :
sku yi dbyig tu bdag bskyed cig :
hU~M:
thabs kyi spyod pas 'gro don du :
byams dang snying rjes gang 'dul ba'i :
sangs rgyas phrin las rdzogs mdzad phyir :
dbang dang byin rlabs 'dir stsol cig :
de skad bskul pas yab yum gnyis :
bde chen mchog tu rol pa las :
hU~M chen gsang ba'i mkha' la phab :
skur byed dbang rnams rdzogs par bskur :
mkha' sgo dral te mdun nyid du :
brjid gsal tsham rngam 'bar ba'i sku :
g.yas dkar g.yon dmar dbus mthing ga :
rtse dgu rdo rje rtse lnga dang :
me dpung 'bar ba kha T+wAM 'dzin :
phur bu rab tu dril zhing 'debs :
sku smad phur bu drag po'i dbal :
rab 'bar gnam lcags ngar ldan rno :
rked pa rgya mdud chu srin kha :
khams gsum zil gnon dbang du byed :
sku la dur khrod chas brgyad gsol :
dpal gyi chas brgyad gar dgus brjid :
ral pa me dpung rgya mdud 'khyil :
sprul pa yang sprul sum sprul dang :
pho nya mang po sku la 'phro :
dug gsum bsgral ba'i e dkyil du :
bzod par dka' ba'i sku mchog bsgom :
de yi sku gsung thugs gnas su :
yi ge 'bru gsum gsal bar bsgom :
kha dog dkar dmar mthing nag go :
oM hrIHphaT:
de las 'od 'phros phyogs bcu yi :
rgyal ba'i sku gsung thugs dag gi :
dbyig bsdus gnyis med thim gyur pas :
rgyal ba'i sku gsung thugs kyi dngos :
dpag med sku gsung thugs dag gis :
'gro kun dbyings su sgrol bar bsgom :
snying rjes bsgral ba'i dam tshig ni :
bsad cing mnan pa ma yin te :
phung po rdo rjes rab bsgral nas :
rnam par shes pa rdo rjer bsgom :
thabs kyis bsgral ba'i skal dang mi ldan rnams :
thugs rje drag po'i shugs kyis myur du sgrol :
ces yang phur sbrags ma'i dkyil 'khor du gsal gdab /
de nas las kyi rim pa rnams kyis rdzogs par byed pa la /
ye shes kyi dkyil 'khor spyan drang ba ni /
hU~M:
ye shes spyan gyi spyod yul las :
dpal chen khrag 'thung 'khor dang bcas :
sems can don slad dam tshig dgongs :
gnas 'dir ma lus gshegs su gsol :
oM e h+ye hi :
badzra a ral+li :
hrIng hrIng hrIng :
hU~M:
srid pa'i phur bu sgrub pa dang :
dbang dang dngos grub blang ba'i phyir :
ye shes khro bo gshegs su gsol :
badzra kI la ya e h+ye hi dzaHhU~M baM ho :
bzhugs su gsol ba ni /
che mchog mnyam sbyor 'bar ba'i dkyil 'khor 'dir :
thugs rje thabs kyis khro bor sku sprul nas :
gsang sngags rmad byung drag po'i phrin las rnams :
lhun gyis grub par byin gyis brlab tu gsol :
oM AHhU~M kA ya wA ka tsit+ta tiSh+Tha badzra :
'pho 'gyur med par brtan par bya ba ni /
bsam du med do sems nyid nam mkha' che :
brjod du med do rnam shes gzugs dang bral :
'du 'bral med do yum gyi mkha' la rdzogs :
rig pa'i ye shes gnas la 'pho 'gyur med :
shrI he ru ka d+hA tu swa b+hA wa ma hA su kha hU~M:
zil gyis mnan pa ni /
sku gsung thugs su bdag sbyor bas :
pho brang dkyil 'khor rang las sprul :
nga ni bdud kyi bdud bdag ste :
mkha' 'gro'i tshogs bcas ngas bsdu 'o :
hU~M ha he phaT b+h+yo dzaHhU~M baM ho :
zhes pas 'khor 'das snang srid thams cad rang nyid las gzhan du med pa'i lta bas zil gyis mnan cing thag bcad do //
phyag 'tshal ba ni /
spros med rtog bral mkha' dbyings dag pa la :
skye med rdo rje'i sku gsung thugs mnga' ba :
'gro mgon rang byung bcom ldan thugs rje'i lha :
'du 'bral med pa'i klong du phyag 'tshal lo :
a ti pU ho :
pra ti pu ho :
srid gsum gdug pa 'dul ba dang :
nga rgyal dregs pa gzhom pa'i phyir :
rdo rje srin po'i lha tshogs la :
rtse gcig yid kyis phyag bgyi 'o :
de nas mchod pa rnams kyi thog mar phyag rgya gar ni /
sku bzhi kun la khyab par brdal ba'i sku :
zhal gsum phyag drug khro rgyal he ru ka :
g.yas dkar g.yon dmar dbus mthing zhal :
rdo rje kha T+wAM rnge'u chung g.yas :
b+han+d+ha rgyu zhags khyung khra g.yon :
yum yang 'du 'bral med par 'khril :
ming dang mtshan mar rtog la mi gnas pas :
mi g.yo ba ni sku yi rgya :
sprul pa rgyan ni /
snang zhing srid pa'i 'dod yon rnam lnga po :
'byung lnga lha mo'i phyag na bsnams nas ni :
sprul pa rgyan gyi mchod pa 'di 'bul gyis :
srid gsum thig ler rdzogs pa'i dkyil 'khor lha :
dgyes pa'i bzhad sgras rol pa tshul bzhin mdzod :
sarba pU dzaHho :
bdud rtsi sman ni /
hU~M:
rang byung gdod nas rnam par dag :
rtsa brgyad stong la sbyar ba'i sman :
rtsa ba 'bum phrag yangs pa'i bcud :
rigs lnga dam tshig lnga yi dngos :
ye shes lnga rdzogs grub pa'i rdzas :
rgyud drug sems can kun sgrol ba'i :
dug lnga sel ba'i bdud rtsi 'di :
dpal chen badzra he ru ka :
yum chen kro tI shwa rI ma :
sras mchog rdo rje phur bu la :
rnam dag bdud rtsi'i dam rdzas mnyes mchod 'bul :
nam mkha'i mtha' dang mnyam pa'i dkyil 'khor nas :
rig 'dzin mkha' 'gro ma sring thugs dam can :
rnal 'byor srung mar gyur pa mtha' dag la :
rnam dag bdud rtsi dam rdzas mnyes mchod 'bul :
thugs dam skongs la dngos grub stsol :
oM sarba ta thA ga ta ar+g+haM pra tIts+tsha ho :
sarba pany+tsa a mr-ita kha raM khA hi :
don dam dmigs med thig le las :
dngos po med las dngos grub blang :
byang chub sems kyi sprin yin pas :
ji ltar dmigs pa bzhin du 'grub :
shrI he ru ka :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
zhes mchod cing lhag ma dngos grub tu blang /
rtog bral ye shes kyi mchod pa ni /
spros med rtog bral mkha' dbyings dag pa nas :
skye med rdo rje'i sku gsung thugs mnga' ba :
'gro mgon rang byung bcom ldan thugs rje'i lha :
zhi khro rab 'byams ma lus 'khor dang bcas :
stong nyid dbyings nas thugs dam rgyud bskul gyis :
sprul pa dbyings las rol cing gshegs su gsol :
dngos po mtshan ma gzung du med pa la :
ye shes rtog bral yid kyi mchod pa 'di :
stong nyid stong la rol cing bzhes mdzod la :
dgongs spyod zab mo'i thugs dam skong gyur te :
skye med chos sku'i dngos grub bstsal du gsol :
pany+tsa a mr-ita :
b+ho d+hi tsit+ta ma hA rak+ta pU dza khA hi :
rmad byung gtor ma ni /
hU~M:
rmad du byung ba'i gtor ma dang :
'dod pa'i yon tan rnam lnga po :
chos dbyings skye ba med dbyings las :
ji ltar dmigs pa bzhin du dbul :
ma hA ba lin+ta pU dza khA hi :
gsang nan ni /
hU~M:
khyad par chen po sgrub pa rgyal ba'i bka':
snang srid snang ba chen po shar ba'i rgyu :
rgyu gnyis rkyen gsum sbyar ba'i bdud rtsi 'di :
dpal chen khrag 'thung tshogs la mchod pa 'bul :
stong pa dang ni 'dzin pa dang :
snang zhes bya ba rnam gsum po :
byang chub sems kyi mchod par 'bul :
bla med mchod pa 'di bzhes la :
dbang dang dngos grub bstsal du gsol :
sarba pany+tsa a mr-ita khA hi :
rak+ta la khA hi :
bo d+hi tsit+ta khA hi :
rak+ta khrag ni /
hU~M:
he ru ka yi gnas bcu dang :
dur khrod chen po'i gnas brgyad nas :
dpal chen khrag 'thung spyan drangs te :
dur khrod mchog gi gnas chen 'dir :
zhing chen gsar rnying tir bam bcas :
dmar gyi ar+g+haM rgya mtshor bskyil :
mkha' 'gro 'bar ba'i tshogs bcas rnams :
ma lus bzhes te rol par mdzod :
gti mug rtsad nas gcad pa'i phyir :
sha yi phung po mchod par bzhes :
'dod chags rtsad nas gcad pa'i phyir :
khrag gi rgya mtsho mchod par bzhes :
zhe sdang rtsad nas gcad pa'i phyir :
rus pa'i phung po mchod par bzhes :
sdug bsngal rtsad nas gcad pa'i phyir :
bde ba chen po mchod par bzhes :
mkhyen brtse nus ldan khro rgyal 'bar ba'i tshogs :
bdag 'dzin la sogs 'khrul pa'i dgra bgegs rnams :
bdag med chos nyid dbyings su bzhes par mdzod :
shrI he ru ka :
hU~M ha he phaT b+h+yo :
badzra kI la ya ma hA badzra :
ma raM kha raM khA hi :
hr-i da ya pi pa ta ya hU~M phaT:
ma hA mAM sa rak+ta kiM ni ri ti bo d+hi tsit+ta kha raM khA hi khA hi :
bstod pa ni /
hU~M:
bde gshegs thams cad mnyam nyid thugs kyi ngang :
ma skyes rdo rje kun tu bzang po ni :
thabs la mkhas pas khro rgyal skur snang ba :
kun bzang he ru ka la phyag 'tshal bstod :
rnam dag sku la 'dod chags mi mnga' yang :
dgyes chen chags pas dpal chen sku la 'khril :
yab yum gnyis med bde chen lhun rdzogs sku :
yum chen dpal 'bar ma la phyag 'tshal bstod :
yab yum thugs las bskyed pa'i sras mchog ni :
bde chen thugs mchog ye shes rtse gcig pa :
gdug pa 'dul mdzad dus las mi 'da' ba'i :
badzra kI la ya la phyag 'tshal bstod :
ces pa tsam mam /
spro na don sgrub las 'byung ba'i phur bstod kyang sbyar /
smon lam gsol ba ni /
ho dgongs su gsol :
khams gsum chos nyid kyi dur khrod :
dug gsum sku gsung thugs kyi dkyil 'khor :
tsit+ta mkha' mnyam klong gi rgyal po :
kun gzhi ma bcos pa'i thig le :
yid ye shes sems dpar bzhugs pas :
thugs ye shes kyi klong na :
don dbyings dang ye shes gnyis su med de :
zla gam gcig dang mar me gcig tu don gsal te :
rtags thabs dang shes rab :
'bras bu sku gsung thugs :
dpal chen po ye shes kyi skur gsal ba yang :
thig le chen po ye shes kyi skur gyur cig :
de'i don gsal bar bsgoms pas :
sangs rgyas thams cad kyi rtsa ba ma bslad pa'i sems nyid :
gzhan du btsal mi dgos par :
rang la rang chas su grub kyang :
de nyid rtogs pa klong du mthar phyin te :
sangs rgyas par gyur cig :
'on kyang sangs rgyas dang :
sems can thams cad yid rang byung gi ye shes su :
brtsal pa med par sangs rgyas pa yin pas :
bdag kyang de bzhin du sangs rgyas par gyur cig :
hU~M a la la ho a :
bshags byang ni /
hU~M:
rtsa srog tsit+ta lus ngag yid gsum po :
gu h+ya gsang chen sku gsung thugs kyi mdzod :
kun gzhi'i klong nas rang byung ye shes shar :
shes rab zhan pas de ltar ma rtogs te :
don dam thig le gnyis su med par bshags :
ji ltar snang ba lha yi dkyil 'khor du :
snying po brjod pas thams cad rdzogs pa'i tshul :
dbyer med ngo bo rang rig chos kyi sku :
thabs la mkhas pas gnyis su med par bshags :
zhes pa rnams so //
gnyis pa bzlas pa'i rim pa la spyir yang phur so sor sgrub pa dang /
sbrags sgrub byed kyang rtsa ba'i bsnyen pa dang sgrub pa chen po'i skabs su so sor bzla ba dang /
sgrub mchod dbang bskur rgyun gyi rnal 'byor sogs la chun dril du bzla ba'i tshul gnyis su yod pa'i dang po la gsum /
bsnyen pa rang gi gnas sbyong ba /
nye bsnyen lha la 'phro 'du bya ba /
sgrub pa gnyis med kyi dgongs pa rtsal sbyong ba'o //
dang po ni /
rang gi thugs tsit+ta rin chen 'bar ba'i gzhal yas khang par nyi ma'i dkyil 'khor gyi steng du ye shes sems dpa' rdo rje 'dzin pa kun tu bzang po'i cha lugs can /
de'i thugs rin chen zur brgyad pa'i dbus su rdo rje sngon po rtse lnga pa'i lte bar hU~M sngon po /
rat+na zur brgyad la ru lu 'bru brgyad bklag phyogs su bskor ba /
ljags kyi rtsa bar pad+ma 'dab bzhi'i ge sar la snang ba mtha' yas /
de'i ljags pad+ma dmar po 'dab brgyad kyi lte bar AHdmar po la 'bru brgyad dmar pos bskor ba /
klad pa dung khang gi nang du zla ba'i dkyil 'khor gyi steng du rnam par snang mdzad /
de'i dung khang du 'khor lo dkar po rtsibs brgyad pa'i lte bar oM dkar po la 'bru brgyad dkar pos bskor ba /
thams cad kyang mar me ltar 'bar zhing gsal ba'i 'od zer 'phro ba'o :
zhes gsal brtan ma gyur gyi bar du bsgoms la /
oM ru lu ru lu hU~M b+h+yo hU~M:
zhes bzla'o //
de nas /
thugs ka'i sngags phreng las gnyis pa 'phros /
ljags steng dang dung khang gi sngags phreng brgyud de rang sgra dang bcas shangs bug g.yas nas 'thon /
yum gyi shangs bug g.yon nas zhugs /
mkha' gsang brgyud de thugs srog sngags phreng la bar ma chad du thim par gyur /
ces sgom bzlas bya /
gnyis pa nye bsnyen lha la 'phro 'du bya ba ni /
thugs ka'i sa bon sngags phreng dang bcas pa las 'od zer gser gyi ba thag lta bu 'phros /
rgyal ba rnams kyi thugs dam bskul /
slar 'dus te thugs kyi dpal be'u gang bar bsam la skye med brjod bral gyi ngang la bzla /
ljags steng gi sa bon sngags phreng dang bcas pa las 'od zer mgar gyi tshwa tshwa lta bu 'phros /
rgyal ba rnams kyi gsung bskul /
slar 'dus te ljags kyi pad+ma gang bar bsam la sgra skad ru lu'i sgra grags stong 'u ru ru sgrog par mos la bzla /
dung khang gi sa bon sngags phreng dang bcas pa las 'od zer mgal me klad la bskor ba lta bu 'phros /
rgyal ba rnams kyi sku la thim /
slar 'dus te sku'i 'khor lo gang bar bsam la lha sku phyag rgya chen po gsal stong dbyer med rang shar du dmigs te bzla'o //
gsum pa sgrub pa gnyis med kyi dgongs pa rtsal sbyong ba ni /
thugs ka nas sngags kyi 'od zer 'phros /
rgyal ba rnams mchod pas mnyes /
sku gsung thugs kyi dngos grub thams cad 'od zer gyi rnam pas bdag la thim /
rigs drug gi sems can rnams kyi sgrib pa sbyangs /
snang srid thams cad dpal chen po'i skur gyur nas ru lu'i sgra 'brug stong ldir ba ltar sgrog par bsam la bzla'o //
de nas phur pa'i bsnyen pa la /
sras mchog gi thugs kar nyi ma'i dkyil 'khor gyi steng du ye shes sems dpa' hU~M yig mthing nag gi mthar kI la 'bru dgus g.yas su bskor bar dmigs la /
oM badzra kI li kI la ya hU~M phaT:
ces 'od zer spro bsdu gong gsal gnyis med rtsal sbyong ltar bya'o //
gnyis pa chun dril du bzla ba ni /
dmigs pa gong smos rnams tshang ba'am mi lcogs na gnyis med rtsal sbyong ltar byas la /
ru lu dang kI la ya gnyis sbrel mar bzla ba'am /
oM badzra shrI he ru ka badzra kI la ya :
ma hA tsaN+Da sarba duSh+TAM hU~M hU~M phaT:
ces pa'ang bzlas la stong tshigs mchod bstod spyi ltar phul /
de rnams kyis dngos gzhi song /
gsum pa rjes kyi las rim la lnga /
tshogs kyi mchod pa /
yar gnas gtor 'bul /
mar gnas lhag chog
/srung ma'i gtor skyong /
dkyil 'khor bsdu rim mthar dge dang bcas pa'o //
dang po la tshogs kyi yo byad rnams legs par bsham ste thog mar yungs thun dang bdud rtsi 'thor /
'khyil pa'i sngags brjod pas bgegs bskrad /
byin gyis brlab pa ni /
hU~M:
bdag nyid che mchog dpal gyi thugs ka nas /
raM yaM khaM gsum yig 'bru'i 'phro 'du yis :
tshogs kyi zhal zas 'dod pa'i longs spyod rnams :
mi gtsang dri ma nyes pa'i skyon rnams kun :
bsreg dang gtor dang bag chags sbyang bar bya :
badzra dz+wa la raM:
yaM s+pha ra Na phaT:
khaM bi shud+d+ho\u0f85 haM:
hU~M:
rang gi thugs ka'i sa bon las byung ba'i :
yaM raM kaM dang a yi 'phro 'du las :
rlung me thod sgyed b+han+d+ha'i nang du ni :
bcud kyi snying po yi ge 'bru gsum bsam :
hU~M:
b+han+d+ha mtshan ldan rin chen snod nang du :
oM dang AHhU~M yi ge'i 'phro 'du las :
tshogs kyi zhal zas sha lnga bdud rtsi lnga :
zag med ye shes bdud rtsi'i rgya mtsho las :
'dod pa'i yon tan lnga dang ldan pa ru :
rgyal ba'i thugs dam bskang phyir byin gyis rlobs :
oM AHhU~M sarba ma hA pany+tsa a mr-ita hU~M hrIHThA:
tshogs rten spyan 'dren pa ni /
hU~M:
rab 'byams phyogs bcu'i 'jig rten na :
thugs mchog bde ba chen po yab yum dang :
rigs mchog lha dang lha mo'i 'khor dang bcas :
rgyal ba rgya mtsho rig 'dzin ma lus kun :
longs spyod tshogs la rol phyir gshegs su gsol :
oM badzra sa ma ya dza :
tshogs cha lnga bgos pa'i dang po mchod pa ni /
lha rnams thams cad tshogs pa la :
skye bo dam pa kun tshogs nas :
tshogs kyi zhal zas sna tshogs 'bul :
ye shes thugs rjes dgongs la bzhes su gsol :
mnyam pa'i grub rdzas chen po dag :
bdag dang mnyam pa'i tshogs la dbul :
bza' dang bca' dang btung dang bgo :
longs spyod lnga ldan thams cad ni :
dkyil 'khor la yang dkyil 'khor thim :
chos nyid la yang chos nyid rol :
snang srid skye med dbyings su bsgral :
zhe sdang 'od gsal mchod par bzhes :
snang stong chos nyid rol par sbyar :
'dod chags bde stong mchod par bzhes :
ma rig 'od gsal ngang du dag :
gti mug mnyam nyid mchod par bzhes :
ma hA ba lin+ta ga Na tsakra pU dza pra tIts+tsha ho :
kha kha khA hi :
gnyis pa bshags pa ni /
kun bral cir ma spangs pa'i mnyam nyid las :
ma rig bslu ba'i dbang gis ma rtogs te :
dngos 'dzin thugs dang 'gal ba ci mchis pa :
rang byung rnam dag ngang du mthol zhing bshags :
zhes dang yi ge brgya pa brjod /
cha gsum pa bsgral bstab ni /
de la dmigs pa'i rten byas la /
na mo dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden\u0f8e
zhi khro sgyu 'phrul rnam par rol pa'i lha tshogs rnams kyi bden pa\u0f8e
sprul pa yang sprul phyag brnyan dang bcas pa'i bden\u0f8e
bden pa chen po'i mthus /
ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/nr-i tri badzra ang+ku sha dzaH
dzaHhU~M baM hoH
phur bu gdab ral gris gtub la /
hU~M:
dam tshig chen po'i dus la bab :
sprul pa chen po'i dus la bab :
phyag brnyan chen po'i dus la bab :
shwa na mu kha'i dus\u0f8e
bdag nyid chen mo'i dus\u0f8e
sa bdag chen mo'i dus\u0f8e
bka' nyan ging gi dus\u0f8e
khyed kyi dam tshig dus la bab :
dang po byang chub mchog tu sems bskyed cing :
dus gsum rgyal ba'i gdung sob pa'i :
rig 'dzin bdag cag rnams la ni :
sdang ba'i dgra dang gnod pa'i bgegs :
bdud dang bar du gcod pa dang :
dngos grub 'phrog cing 'tshe byed rnams :
khro bo chen po'i byin rlabs kyis :
yud tsam gyis ni 'dir bkug nas :
mngon spyod tshul bzhin bsgral ba dang :
sdug bsngal nyams su myong bar mdzod :
oM badzra kI li kI la ya dzaHhU~M baM ho :
ka taM ka ye dza ye bi dza ye a dzi te a pa ra dzi te ma ra se na pra mAr ta na ya sarba big+h+nAn baM hU~M phaT:
bstab pa ni /
gong gsal rak+ta 'bul tshig
/hU~M:
he ru ka yi gnas bcu dang :
dur khrod chen po'i gnas brgyad nas :
dpal chen khrag 'thung spyan drangs te :
dur khrod mchog gi gnas chen 'dir :
zhing chen gsar rnying tir bam bcas :
dmar gyi ar+g+haM rgya mtshor bskyil :
mkha' 'gro 'bar ba'i tshogs bcas rnams :
ma lus bzhes te rol par mdzod :
gti mug rtsad nas gcad pa'i phyir :
sha yi phung po mchod par bzhes :
'dod chags rtsad nas gcad pa'i phyir :
khrag gi rgya mtsho mchod par bzhes :
zhe sdang rtsad nas gcad pa'i phyir :
rus pa'i phung po mchod par bzhes :
sdug bsngal rtsad nas gcad pa'i phyir :
bde ba chen po mchod par bzhes :
mkhyen brtse nus ldan khro rgyal 'bar ba'i tshogs :
bdag 'dzin la sogs 'khrul pa'i dgra bgegs rnams :
bdag med chos nyid dbyings su bzhes par mdzod :
shrI he ru ka :
hU~M ha he phaT b+h+yo :
badzra kI la ya ma hA badzra :
ma raM kha raM khA hi :
hr-i da ya pi pa ta ya hU~M phaT:
ma hA mAM sa rak+ta kiM ni ri ti bo d+hi tsit+ta kha raM khA hi khA hi :
zhes brjod la 'bul lo //
cha bzhi pa rnal 'byor pa rnams la drangs te /
ho :
rmad byung gsang ba'i longs spyod 'dis :
bsod nams tshogs chen rmad byung rdzogs :
lha dang dbyer med chos nyid kyi :
ngang du rang byung ye shes rol :
ces 'bul len byas la nang gi sreg blugs kyi dgongs pas rol /
dme lhag bsdus la dkyil 'khor mdun lhag dkyil gyi steng du bzhag go
/gnyis pa yar gnas gtor 'bul ni /
'bul gtor dang tshogs cha lnga pa gnyis su byas pa'i cha gcig bsham /
bdud rtsis bran la rnge'u chung gi sgra dang bcas pas /
hU~M hU~M:
spros med rtog bral mkha' dbyings dag pa nas :
skye med rdo rje'i sku gsung thugs mnga' ba :
'gro mgon rang byung bcom ldan thugs rje'i lha :
zhi khro rab 'byams ma lus 'khor dang bcas :
stong nyid dbyings nas thugs dam rgyud bskul zhing :
sprul pa'i dbyings nas rol phyir gshegs su gsol :
ye shes rtog bral yid kyi mchod pa 'dis :
dgongs spyod zab mo'i thugs dam bskangs gyur te :
bdag la mtshan rtags sprul pa'i dngos grub stsol :
hU~M:
rtag chad g.yung drung nam mkha'i rang bzhin la :
thugs rjes khros pa'i sku mchog cir yang ston :
dus gsum rgyal ba'i thugs kyi ngo bo ni :
rab 'jigs khro bo'i rgyal po he ru ka :
srid gsum dpal mgon rnam thar dbu gsum ldan :
'gro drug thar mdzad phyag drug mtshon cha 'dzin :
skye bzhi rtsad gcod zhabs bzhi brkyang bskum bsgrad :
'bar ba'i thod phreng sbrul gyi gdub 'khor brgyan :
dur khrod chas brgyad mang pos bklubs shing brjid :
rdo rje'i gshog pas srid gsum zil gyis gnon :
mkha' 'gro'i rgyal po phrin las yid bzhin gter :
phyi nang ma sring mkha' 'gro sprin phung bcas :
dkyil 'khor 'dir gshegs mchod yon 'di bzhes la :
lha mchog khyed 'dra'i dngos grub bdag la stsol :
hU~M:
kro tI shwa rI dpal 'bar ma :
sku mdog mthing nag 'bar ba ste :
khams gsum srid la dbang sgyur zhing :
dbyings las 'phro 'du sna tshogs 'byin :
tsit+ta chen po mchog la rol :
'gro 'dul las kyis sems can don la brtson :
bud med tshogs kyi rje mo gshegs nas kyang :
'gro kun dbyings su grol ba'i dngos grub stsol :
kro tI shwa rI dpal 'bar ma :
rgyu las byung ba'i de bzhin gshegs :
lhan cig ma nor don mdzad ma :
mngags pa'i gnas su yud tsam gyis :
skad cig yud la dbang du byed :
sprul cig myur du rnam rgyal dpal :
bdud dang ru dra dam las 'gal :
thal ba bzhin du rab tu rlogs :
ha ha hi hi rol cing dgongs :
rol tu chug cig kha raM khA hi :
ma hA ru tra phaT phaT:
a li u li :
ta li ta pa li :
daMSh+TAM g+hu na ro'u tri :
kha ram yo gi ni :
kha ram khA hi :
hU~M hU~M:
gru gsum mthing nag 'bar ba'i dkyil 'khor nas :
dam tshig chen po gshegs su gsol :
sprul pa chen po gshegs su gsol :
phyag brnyan chen po gshegs su gsol :
thugs dam bzhin du gshegs nas kyang :
rtags dang mtshan ma bstan pa dang :
dbang dang dngos grub bstsal du gsol :
me phung 'bar ba'i klong dkyil na :
dpal chen rdo rje phur bu'i lha :
khro bcu sprul pa khro mor bcas :
kun kyang 'jigs pa'i cha lugs can :
sku smad drag po'i phur bu yis :
dregs pa phyogs skyong 'khor bcas gzir :
dbu skra ral pa'i thor tshugs can :
gyen du 'khyil cing srid rtser 'bar :
mi mnyam khro gnyer zlog pa ni :
log par lta ba 'dul ba'i phyir :
ye shes mche ba gtsigs pa yis :
skye shi rtsa ba gcod pa'i tshul :
thugs rje ye shes byin rlabs las :
'bar ba'i phyag mtshan sna tshogs bsnams :
ngo mtshar rmad byung cho 'phrul las :
dur khrod dpal gyi chas kyis brjid :
thugs rje'i byin rlabs sprin phung gtibs :
byams pa'i 'od zer glog ltar 'gyu :
rngam pa'i nga ro 'brug stong ldir :
sprul pa'i gnam lcags ser chen 'beb :
sngon gyi thugs dam chen po yis :
klan ka chen po bdud la tshol :
kyal ka chen po bgegs la byed :
thugs rje chen po'i byin rlabs kyis :
bdag la byin gyis rlobs mdzad cing :
bdag gi lhag pa'i bsam pa rnams :
khyed kyis grub par mdzad du gsol :
'khyil shing rgyan yang 'khyil ba ste :
brjod du mi gnas sku yi ngang :
sgra las 'das pa drag po'i gsung :
bsam dang bral zhing sgrol byed thugs :
sku gsung thugs kyi bdag la bstod :
khro mo dbang phyug sku la nyer 'khril ma :
thabs dang shes rab 'brel ba'i dkyil 'khor nas :
phra men mgo brnyan sku 'phro ma :
gdug pa 'dul mdzad de la phyag 'tshal bstod :
rmad byung gtor mas thugs dam gnyan po bskang :
bdud rtsi sman gyis dgyes par thugs dam bskul :
rak+ta dmar gyi mchod pa 'di bzhes la :
ye shes rol pa'i phrin las grub par mdzod :
a mr-ita :
ba lin+ta :
rak+ta khA hi :
zhes sman raka bcas 'bul /
gsum pa mar gnas lha chog ni /
dmar gtor dang tshogs cha gcig bcas dme lhag steng rkang gsum khar bzhag
/lhag mgron spyan drangs te /
thal mo dang bshugs pa bcas pas /
hU~M:
las kyi rdo rje byed par dam bcas pa'i :
lhag ma kha chu'i dam la gtogs so 'tshal :
don rnams ma lus ston cing 'grogs ma yi :
dbang phyug chen pos ci bgyi bka' nyan zhes :
las rnams zhal gyis bzhes pa'i phra men ma :
mdzes ma'i sku la 'jo sgeg tshul 'chang zhing :
me tog chun mdzes legs pa'i rked 'ching can :
rdo rje phra men ma dang phyag brnyan tshogs :
dpal 'bar khro mo'i rgyud du gtogs pa rnams :
bye ba 'bum phrag yangs pa'i sde dpon tshogs :
dbang phyug chen po'i las mdzod da tshur spyon :
dam tshig tshul bzhin mchod kyis gshegs su gsol :
badzra DA ki nI:
A kaD+D+ha ya a kaD+D+ha ya :
pra be sha ya pra be sha ya :
b+han+d+ha ya b+han+d+ha ya :
to sha ya to sha ya :
mo ha na mo ha na :
sarba DA ki nI:
A kar+Sha ya dzaHdza :
oM badzra yak+sha rak+sha :
ma ma kro d+hI dzaHb+h+yo :
dzaHhU~M baM ho :
badzra DA ki nI:
e a ral+li hriM hriM dza :
zhes pas spyan drangs la /
oM badzra yak+sha rak+sha :
ma ma kro tI b+h+yo :
dun ting dun ting :
sa ma ya dzaHdzaHnan :
hrIHhU~M dza :
zhes pas dbang du bsdus la gdan du gding /
sa ma ya :
ar+g+haM pra be sha ya phaT:
zhal bsil cing ljags rdo rje'i sbu gu can du gyur par bsam /
oM g+ho ru dr-i sh+ya sa ma ya :
ar+g+haM pra tIts+tsha ba lin+ta pU dza khA hi :
badzra 
bud+d+ha 
rat+na 
pad+ma 
karma DA ki nI:
pra tIts+tsha ma hA ba lin+ta pU dza kha raM khA hi :
zhes pas phud la dgyes pa rnams rol par bsam /
tshogs de'i cha shas dme lhag tu bsre /
oM a mr-ita i dan te na ra kan :
zhes kha chus bran la dam bcas par bsam /
oM sa ma ya gu ya ka ra sid+d+hi hU~M phaT:
ces dam tshig phog ste /
sngon gyi dam bcas pa dran par bsam /
oM AHhU~M sarba pany+tsa a mr-ita hU~M hU~M badzra tsit+ta sa ma ya hU~M khA hi khA hi :
zhes bdud rtsi dbul /
sa ma ya ma hA ar+g+haM pra tIts+tsha ho :
ma hA rak+ta pU dza khA hi :
zhes pas rak+ta dbul /
sa ma ya ar+g+haM pra tIts+tsha ho :
ma hA ba lin+ta khA hi :
zhes gtor ma dbul /
hU~M:
mkha' 'gro ging dang lang ka chung mar bcas :
ma mo pho nya sprul pa 'bum sde'i tshogs :
dam tshig bzhin du phrin las dus la bab :
shwa na mu kha'i dus la bab :
bdag nyid chen mo'i dus\u0f8e
sa bdag chen mo'i dus\u0f8e
bka' nyan ging gi dus la bab :
yang phur srung mar zhal bzhes pa'i :
bran dang bka' nyan pho nya'i tshogs :
bka' bzhin gtor ma 'di longs la :
sngon chad ji ltar dam bcas ltar :
mngon spyod phrin las myur du mdzod :
ma tha ma tha badzra :
dz+wa la dz+wa la badzra :
su ru su ru badzra :
mu ru mu ru badzra :
ba lin+ta khA hi :
hU~M ma ma pa shaM ku ru :
ma taM dz+nyA ka ra i nan :
d+ha ti ma ma :
shrI kra ma karma ka ra :
ba lin+ta khA hi :
ka taM ka ta :
dza ye bi dza ye :
a dzi te :
a pa ra dzi te :
ba lin+ta khA hi :
ma ra se na pra mar ta ni hU~M phaT:
ma hA ba lin+ta khA hi :
oM badzra yak+sha rak+sha sha :
sa ma ya :
ma ma kro d+hI badzra b+h+yo :
pra be sha ya phaT dza :
zhes pas gdan la bkyes la dkyil 'khor gyi mu ran la bzhag la tha tshig brjod cing phrin las bcol /
dang por phud kyis mi mchod du :
bcom ldan dpal chen phud kyi bdag :
de nas tshogs la mi rol du :
ma mo mkha' 'gro tshogs la dgyes :
tha mar lhag mas mi mchod du :
bran gyi tshul du khas blangs pa :
dbang bsdus zil gyis mi gnon du :
sngon gyi tha tshig dam las 'gal :
kha chus dam tshig mi bsre ru :
'khu ldog dam las log gis dogs :
so sor gnas su mi dgod du :
dam bcas bzhin du mngag par byas :
khyad par mchod pa mi bstab tu :
gsang ba'i dam tshig srung la brtson :
sngon tshe khyed kyis dam bcas pa :
dpa' bo khyed la rim gro skyed pa'i phyir :
bdag gi lus 'di gdan du dbul :
ma sring chung ma bran gyi tshogs :
dpa' bo chen po'i 'bangs su 'bul :
ma sring rnams kyis dam bcas pa :
dbus su mchis pa'i skal med kyis :
dkyil 'khor mu ran mtha' ru zhog :
phud la 'tshal skal ma mchis kyis :
lhag ma zhal chab bron la stsol :
'bangs la nan tan ma chung zhig :
zhes pas khas blangs dam bcas bzhin :
bka' yi pha 'bab 'di longs la :
rnal 'byor bcol pa'i phrin las mdzod :
gtor mar me sgron btsugs te rak+ta sbreng zhing /
hU~M:
he ru ma bdun phra men tshogs brgyad dang :
pho nya'i tshogs bcas khyung gi khra thogs ma :
dbang phyug 'jug sred ging gi tshogs dang bcas :
stong khams bsrung bar dam bcas ma mo rnams :
brjid pa'i hU~M sgra ljags kyi ser chen bsgril :
sna tshogs lus la rdo rje'i mche gshog can :
rol pa mchog gi sa la dam bcas bzhin :
tshar gsum dung chen rak+ta'i rba klong 'khrugs :
rnam lnga'i longs spyod tshul bzhin sbyar ba 'di :
ma chags gsang ba'i dam la gtogs so 'tshal :
phyag rgya gar gyi g.yab 'dor zhing :
sngags tshig bshugs pa'i brda yis spyan 'dren gyis :
phyag rgya gsang ba'i dbyings nas sku bzhengs la :
thugs dam brda la dgongs te gshegs su gsol :
'tshal skal bzhin du bka' yi gtor ma bzhes :
lta bas mkha' la 'gro ba'i mkha' 'gro ma :
dam tshig shugs kyis 'gro ba'i shugs 'gro ma :
ye shes dbyings la rol pa'i dbyings phyug ma :
bla med byang chub sgrub pa'i phrin las mdzod :
bar chad bdud kyi tshogs rnams zhi bar mdzod :
tshe rabs kun tu dge ba'i bshes gnyen mdzod :
ma ma :
ma ma du na b+h+yo :
ma hA pany+tsa a mr-ita khA hi :
ba lin+ta 
rak+ta 
tsit+ta 
go ro tsa na 
ba su ta 
kiM ni ri ti b+hin du dza khA hi :
dur khrod dpal gyi pho brang du :
khyad par dpal gyi gtor ma sgrub gnas nyul :
mi bzung gtong ba'i gtor ma mkha' 'gro'i zas :
sha khrag dmar gyi gtor ma dam pa 'di :
bka' yi mchod sbyin rgya chen la :
dpal gyi 'khor na gnas pa'i lha srin dang :
ging dang pho nya yang sprul rnams :
ma dang sring mo mkha' 'gro'i tshogs :
bran dang yang g.yog 'khor dang bcas :
mi zad gter gyi dam rdzas la :
sprin phung bzhin du bsdu bsdu nas :
rnam rtog 'dzin pa'i nyon mongs kun bsgral te :
yongs su bsngos pas kun tu tshims gyur cig :
ces gtor ma gtsang sar 'bul /
dme lhag bshal chu rgyab tu skyel la /
oM sarba b+hU ta uts+tshiSh+Ta ba liM ta khA hi :
zhes dang rol mo'i sgra bya'o //
bzhi pa srung ma'i gtor skyong ni /
rak+sha ma hA kA la dang lha mo rang byung rgyal mo bka' gter srung ma rnams la gtor chog rgyas bsdus gang rung gis gtor ma 'bul zhing phrin las bcol /
spro na brtan ma bskyang ba'ang spyi ltar bya'o //
lnga pa dkyil 'khor bsdu rim sogs la /
gtang rag mchod bstod ma gsungs pas dgos nges med kyang spyi mthun ltar mos na mdor bsdus tsam bya /
yi ge brgya pa brjod la nongs pa bshags /
tshogs mgron sogs rten yod na brtan bzhugs dang /
dkyil 'khor rdul tshon gyi phyogs dang rten med na gshegs /
dkyil 'khor nyer bsdu ni /
oM:
ma skyes rnam dag chos dbyings rang byung la :
rnam rtog mtshan ma'i spros pa kun dang bral :
phyi nang snod bcud 'khor 'das skye 'gro rnams :
chos nyid rnam dag stong nyid ngang la gnas :
chos nyid bsam du med do sems nyid nam mkha' che :
kun bzang yangs pa chos kyi dbyings :
rnam dag lam chen 'gro kun sgrol :
stong gsal dag pa mkha' la nyi shar 'dra :
ma bcos rang snang bdag nyid chen por bsgom :
oM ru lu ru lu hU~M b+h+yo hU~M:
zhes bzlas pas /
bdag gi thugs ka nas 'od zer 'phros :
snod kyi 'jig rten stong par sbyangs /
bcud kyi sems can 'od kyi rnam par bsdus nas gzhal yas khang /
sras mchog phur bu'i bar rim gyis bsdus nas rang la thim /
bdag nyid kyang ye shes kyi 'od lngar 'dus /
de ye shes sems dpa' la /
de rdo rje hU~M la /
hU~M ye shes kyi thig le /
de'ang me long la has btab pa bzhin mi dmigs pa chos nyid ka dag rang bzhin gyis 'od gsal ba'i ngang du mnyam par gnas par gyur par mos la chos nyid rnam dag gi dbyings su la bzla /
spyod lam la 'jug pa na /
oM badzra ma hA shrI he ru ka hU~M:
zhes pas /
slar yang dpal chen po zhal gcig phyag gnyis pa'i skur gyur par mos la /
rtag chad kyi mtha' bsal /
go bgo lus bsrung ni /
bdag nyid he ru kar gsal zhing gzi byin dang ldan par gyur pa'i lus kyi cha thams cad de bzhin gshegs pa'i rdul phra rab kyis gtams pas rdo rje gsum gyi rang bzhin du gnas par bsam la /
go cha'i rgya bcings te /
cis kyang mi phyed mi shigs pa'i //
stong pa'i go cha bla na med //
mtshan ma'i yul kun bcom nas kyang //
thams cad myur du rgyal bar gnas //
oM badzra kA wA tsi ya man+d+haM/
zhes pas gnas lngar rgyas gdab /
oM hU~M su ra ta rak+Sha haM/
zhes pas brtan par byas la /
theg pa chen po spyi dang khyad par gyi bsngo ba dang smon lam rgya cher gdab /
shis brjod ni /
byang chub sems mchog shes rab ting 'dzin gyis :
nyon mongs bdag 'dzin rnam rtog kun spangs nas :
bdag nyid chen po'i don la rab goms pa'i :
bkra shis des kyang deng 'dir bde legs shog :
rdo rje sems dpa'i sprul pa skar ltar 'phro ba yis :
za byed bdud dang log rtog kun btul nas :
bla med byang chub mchog la 'god pa yi :
bkra shis des kyang deng 'dir bde legs shog :
zhi rgyas dbang dang mngon spyod phrin las kyis :
rgyud drug sems can ma lus kun bsgral te :
bla med mi gnas sa la 'god pa yi :
bkra shis des kyang deng 'dir bde legs shog :
bka' gsang rmad byung bsgrub pa'i dkyil 'khor du :
rdo rje slob dpon mched dang lcam dral gyi :
thugs dam chen po yongs su bskangs pa yi :
bkra shis des kyang deng 'dir bde legs shog :
ces brjod la me tog 'thor zhing rol mo'i sgra snyan la yun ring sgrog ste dge legs su bya'o //
rdo rje'i sku dang gzhom med ru lu'i sgra'i //
gzi byin 'gro rgyud mi shigs thig le cher //
zhugs pas 'khrul pa'i sbubs brtol bde chen gyi //
ye shes chen po phyogs med rgyas gyur cig
/so skye'i rtog pa'i skyon gyur bla ma lhar //
bzod par gsol na 'phral yun mi sgrib par //
lam mchog 'di las gsang ba myur 'grub cing //
'di bstan nyi ltar snang ba'i rgyu ru shog
/'di'i chog khrigs kyi dpe rgyun phyogs 'dir ma bzhugs shing gter gzhung nyid rgya 'gyur zang ma lta bur song gshis phan tshun gab 'khrugs bsdeb dgos mang bas dbang rgyun tsam dang sgrub mchod sogs kyi skabs su 'phral 'phral lag len 'debs dka' bar mthong nas /
sangs rgyas gnyis pa gu ru rdo rje thod phreng rtsal gyi sngags rig 'dzin pa pad+ma gar dbang phrin las 'gro 'dul rtsal gyis tsa 'dra rin chen brag gi sgrub gnas kun bzang bde chen 'od gsal gling du bsdebs pa dge legs 'phel //

//
