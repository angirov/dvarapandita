A+o~M swasti /
dbyings kyi yum chen b+ha ra he //
dur khrod ma mo'i tshul bzung nas //
gdug pa 'dul mdzad zhing skyong mar //
btud nas sgrub thabs rjes gnang bshad //
'dir dur khrod kyi ma mo zhing skyong dbang mo'i sgrub thabs dang 'brel bar rjes gnang sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
dus khyad par can la dben pa'i gnas su stegs bu'i khar me long la sogs pa'i gzhi khrag chang gis byugs pa la sin+d+hu ras chos 'byung brtsegs ma bris pa la sa bon nam tshom bu bkod /
der many+dzi la gtor ma gru gsum 'khor bzhis bskor ba sha khrag gis brgyan pa la mda' dar nag po dang tsakli btsugs /
de'i mdun du mar zan gyi gtor ma dang /
ra dkar mo'i 'o phud /
sman dang rak+ta /
mtha' mchod pas bskor /
g.yab dar /
gla rtsi dang spos dkar sbyar ba'i bdug spos sogs nyer mkho'i yo byad rnams tshogs par bya'o //

//gnyis pa sgrub pa'i thabs ni /
bdag bskyed khros nag sogs rnal 'byor ma'i rigs gang 'os shig gi sgom bzlas sngon du 'gro bas mchod gtor rnams byin gyis brlab /
mdun gyi rten bsang sbyang /
stong pa'i ngang las 'jigs su rung ba'i dur khrod chen po'i dbus su pad+ma dang nyi ma la gnas pa'i b+h+yo yongs su gyur pa las ma gcig srid gsum bdag mo sku mdog smug nag rngam zhing khros pa'i nyams can hU~M dang b+h+yo'i nga ro drag por rgod pa /
zhal gcig phyag gnyis pa g.yas khrag 'dzag pa'i dgra snying dron mo za zhing g.yon srid gsum gsal ba'i me long 'dzin pa /
dar dkar po'i stod g.yogs dang stag gi pags pa'i sham thabs can mi lpags kyi g.yang gzhi rlon pa lding stabs su gyon pa /
ral pa kham nag thur du 'phyang zhing rna ba la dung long khrol ba /
thod skam lnga'i dbu rgyan dang mgo bo rlon pa'i do shal can /
rus pa'i phreng ba dang se ral kha 'phyang zhing g.yon brkyang gis ro'i gdan la 'gying ba /
'khor gyi ma mo dkar ser dmar ljang bzhi snying dang me long 'dzin pa gcer bu phyag rgya lngas brgyan te gar mdzad pa /
gzhan yang gnas gsum gyi ma mo mkha' 'gro /
dur khrod kyi zhing skyong pho mo /
las byed sha za 'bum sde /
sprul pa'i shwa na wa dang spyang ki dred mo sogs ma rungs pa'i 'khor tshogs bsam gyis mi khyab pas bskor ba'o //
gnas gsum byin gyis brlab /
hU~M las 'od zer 'phros pas de wI ko Ta la sogs pa nye ba'i zhing thams cad nas bstan srung ma mo 'khor dang bcas pa spyan drangs par bsam zhing /
b+h+yoH
dur khrod lha mo chen mo khyod //
dur khrod gnas nas sku bzhengs shig
/brtse ba'i thugs kyis gnas 'dir byon //
rnal 'byor gdung bas gsol ba 'debs //
brjod bral 'gyur med klong yangs nas //
ye shes rang snang rol pa'i yum //
dur khrod lha mo sku bzhengs shig
/dus la bab kyis da tshur byon //
A+o~M sh+ma shA na pa ti sa pa ri bA ra badzra sa mA dzaH
zhes pas spyan drangs /
dzaHhU~M baM hoHpad+ma ka ma lA ya satwaM/
zhes pas bzhugs su gsol /
A+o~M na mo na mA mi /
zhes pas phyag bya /
hU~M/
dmar chen mchod yon dbang po'i me tog bzhad //
sna tshogs gsur dud zhun chen sbar ba'i me //
mkhris chen byugs pa sha rus bza' ba'i tshogs //
mi bzad sgra dbyangs myos byed dpa' bo'i bcud //
lbu phreng do shal g.yo ba'i rak+ta'i skyems //
'dod yon tshogs dang gtor ma'i longs spyod sogs //
rab 'byams nam mkha' gang ba'i mchod pa'i sprin //
dur khrod ma mo 'khor dang bcas la 'bul //
A+o~M sh+ma shA na pa ti sa pa ri bA re b+h+yaHar+g+haM nas shab+da'i bar dang /
ma hA pany+tsa a mr-ita kha kha khA hi khA hi /
ma hA rak+ta kha kha khA hi khA hi /
zhes sman raka stob /
rtsa sngags kyi mthar i daM ba lin+ta kha kha khA hi khA hi /
zhes bdun gyis gtor ma phul nas 'dod don gsol /
bstod pa ni /
hU~M:
dur khrod lha mo chen mo khyod :
sku ni mi rdzu dgu ru rdzu :
chibs su dred mo kham nag 'chib :
mdog nag zhal gdangs spyan bgrad ma :
ral pa bsigs pas sa gzhi khebs :
phyag g.yas zhing chen rgyal mtshan 'phyar :
g.yon pas nal bu'i don snying za :
gnad nas drag tu bskul ba'i tshe :
gcan gzan bzhi po pho nyar 'gyed :
nor la ngan zhing dkor la dad :
las la myur ba'i ma mo khyod :
dur khrod rgyu ba mi bsrun gzugs :
srid pa'i ma mo cho 'phrul can :
gling bzhi skor zhing mi lpags gyon :
dam nyams dgra yi srog gcod ma :
dkor nor khab dang skud pa tsam :
ma bzhag drag po'i yus kyis longs :
rnal 'byor bdag cag dpon slob rnams :
gar bzhugs gnas dang dgon pa'i rigs :
bcol lo gtad do khyod kyis srungs :
snga dgra byas pa'i rtsa ba chod :
phyi dgra sems pa drungs nas phyungs :
da lta'i dgra bo rdul du rlogs :
rdo rje mthu yi zhags nag de :
bstan pa bshig pa'i ske la thobs :
dgra byed pha khu yin yang sgrol :
dam nyams slob ma yin yang sod :
dur khrod zhing skyong DA ki'i gtso :
snang srid dbang du sdus mdzod la :
bdag cag chos mdzad sgrub pa po'i :
chos kyi mthun rkyen rtag tu sbyor :
mi mthun bdud kyi zang zing rnams :
skad cig ma gtang thugs rje can :
dkor bdag chen mo khyod nyid kyis :
bcol ba'i phrin las sgrub pa'i dus :
dgra bo'i yul dang sgo drung du :
kun gyis thos pa'i 'o dod bos :
ltas ngan zad mi shes pa ston :
dgra bo'i yul khams stongs su chugs :
rgyal ba'i bstan pa bsrung ba'i phyir :
rnal 'byor che ba thon par mdzod :
ces gter gzhung las byung ba'i bstod bskul dang /
bstod pa gzhan shes na de ltar byas pas kyang rung ngo //
bzlas pa ni /
ma mo 'khor bcas kyi thugs kar nyi ma la gnas pa'i srog yig gi mthar sngags kyis bskor ba bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
A+o~M ma ma ra li pra ma ya kA li ye dzaHdza :
zhes 'bod sngags ci nus bzla zhing /
de las gzhan du rbad gsad la sogs pa ni skabs 'dir bzla ba gnyan cha che zhing rgyu mtshan med pas de tsam mo //
gang ltar bzlas pa'i mthar mar zan gyi gtor ma dang 'o phud kyis mchod cing 'dod don gsol /
skong bshags sogs byed na'ang skabs 'di nyid du'o //
mthar gtor ma bstab pa dang gshegs bsdu sogs spyi dang 'dra'o //
!
//gsum pa rjes gnang gi cho ga ni /
bdag mdun gyi sgrub mchod sngar ltar byas nas /
slob ma'i bya ba khrus dang bgegs skrod pa rnams sngon du 'gro bas /
mtshams sbyor gyi khyad par /
'dir bcom ldan 'das ma rdo rje phag mo'i phrin las kyi pho nya mo dur khrod bdag mo zhing skyong ngan ne ma zhes bya ba drag rtsal myur mgyogs kyi mthu stobs dang ldan pa'i bstan srung dbang mo 'di nyid /
nges pa'i don du rgyal yum lhan cig skyes ma dang rnam dbyer med cing rnal 'byor gsang mtha'i rgyud las gsungs pa'i yul nyer bzhi'i nang tshan de wI ko Ti'i zhing skyong yum lang+ka'i dbang phyug ma'ang 'di las gzhan du med cing /
gnas skabs bstan pa skyong zhing dgra bgegs 'dul ba dang rnal 'byor pa rnams kyi dkor nor srung ba'i ched du sha za'i ma mo chen mo'i skur bzhengs pa ste /
de yang sngon me ri 'bar ba'i dur khrod du gsang ba'i bdag po phyag na rdo rjes bstan pa srung bar dbang bskur nas 'di'i rgyud gsungs shing /
dur khrod bsil ba'i tshal du rdo rje rnal 'byor mas skye rgyud sgrub thabs dang bcas pa gsungs nas phrin las kyi gnyer gtad /
slob dpon chen po pad+ma 'byung gnas kyis dam tshig gi gsos btab nas bka' bsgos pa ltar rang gis khas blangs shing dam bcas pa la brten nas /
bstan pa bstan 'dzin dkor nor dang bcas pa skyong ba la g.yel ba med pa'i mthu stobs can /
nang du snying nye la bkra shis /
phyi ru rno myur tshan che ba /
khyad par rang re'i brgyud pa 'di la 'go zhing phrin las mdzad pa la nam yang mi g.yel ba'i srung ma 'di nyid kyi rgyud sgrub thabs dang bcas pa rnams snyigs ma'i don du gter kha du mar sba bar mdzad pa /
gter ston so sos spyan drangs pa'i man ngag gi zab gnad thams cad kyang 'dus shing /
khyad par mnga' bdag nyang ral pa can gyis bsam yas mchod rten nag po nas spyan drangs pa'i sgrub skor dang 'brel ba'i srog dbang zab mo rig 'dzin brgyud pa'i phyag bzhes bzhin sgrub pa la slob dpon gyi bya ba rnams sngon la song /
slob ma'i bya ba maN+Dal phul nas /
gsol ba gdab pa /
bcom ldan rdo rje khros ma gtso :
bskyed bya skyed byed bral ba'i yum :
snang stong dbyer med lhag pa'i lha :
brtse bar dgongs shig deng nas gzung :
khyed la bdag ni skyabs su mchi :
byin gyis brlab par mdzad du gsol :
zhes gsol ba btab /
slob dpon rdo rje khros ma dang /
mdun bskyed ma mo 'khor bcas mngon rtogs ltar gsal 'debs su bcug la /
yan lag bdun pa gang 'os kyis rgyun bshags dang /
bcom ldan rigs lnga rgyal ba'i yum :
rigs lnga'i sdom pa bdag gis gzung :
dam tshig sdom pa ma lus pa :
bdag gis yongs su gzung bar bgyi :
zhes lan gsum gyis sdom pa gzung /
bcom ldan 'das ma rgyal ba'i yum :
sku yi rjes su gnang ba dang :
lha mo khyod kyi sku yi byin :
brtse ba'i thugs kyis bstsal du gsol :
zhes gsol ba btab pas /
slob dpon gyi thugs ka nas 'od zer 'phros /
mdun bskyed ma mo'i thugs kar phog pas rgyud bskul /
de'i thugs ka nas dur khrod ma mo'i sku bsam gyis mi khyab pa byung ba khyed rang rnams kyi lus la sib sib thim par gyur snyam pa mdzod byas la /
A+o~M badzra b+ha ra he kro d+hi kA li ha ri ni sa A be sha ya zhes pa dang /
ma mo'i sngags drag tu bzla zhing rol mo'i sgra bya /
sbyar spos kyis bdug
/slob ma'i lus gnas gyur ma mo'i sku dang gnyis med du gyur par sgoms /
maN+Dal gyi sin+d+hu ra mtheb srin gyis blangs pas dpral bar thig le byas la /
snying po'i mthar kA ya badzra a b+hi Shiny+tsa mAM/
zhes brjod de brtan par bya /
sku'i rjes gnang ngo //
bcom ldan 'das ma rgyal ba'i yum :
gsung gi rjes su gnang ba dang :
lha mo khyod kyi gsung gi sgra :
brtse ba'i thugs kyis bstsal du gsol :
zhes gsol ba btab pas /
slob dpon gyi thugs ka nas 'od zer 'phros /
mdun bskyed ma mo'i thugs kar phog pas rgyud bskul /
de'i thugs ka nas sngags kyi phreng ba dmar nag bung ba tshang zhig pa ltar grags stong skye med kyi rang sgra sgrog bzhin par byung ba khyed rang rnams kyi ngag la thim par gyur /
sngags dang spos rol bya /
ngag gnas gyur lha mo'i gsung dang gnyis med du gyur /
thig le mgrin par bkod la /
snying po'i mthar wA ka badzra a b+hi Shiny+tsa mAM/
zhes brjod de brtan par bya /
gsung gi rjes gnang ngo //
bcom ldan 'das ma rgyal ba'i yum :
thugs kyi rjes su gnang ba dang :
pho nya'i lam gyis sa bgrod cing :
bde stong ye shes bdag la stsol :
ces gsol ba btab pas /
slob dpon gyi thugs ka nas 'od zer 'phros /
mdun bskyed ma mo'i thugs kar phog pas rgyud bskul /
de'i thugs ka nas gri gug thod pa kha T+wAM cang te'u sogs phyag mtshan bsam gyis mi khyab pa byung ba khyed rang rnams kyi yid la thim /
sngags dang spos rol bya /
yid gnas gyur lha mo'i thugs dang gnyis med du gyur /
thig le snying gar bkod la /
snying po'i mthar tsit+ta a b+hi Shiny+tsa mAM/
zhes brjod de brtan par bya /
thugs kyi rjes gnang ngo //
bcom ldan 'das ma rgyal ba'i yum :
khyod kyi sku gsung thugs dang ni :
phrin las rnam bzhi'i dngos grub rnams :
myur du stsol cig phyag rgya che :
zhes gsol ba btab /
nang mchod kyi bdud rtsi byin la /
lus drang por bsrang rlung rang sor gzhag
/sems rtog med kyi rang rtsal lha sku'i snang cha shel ltar dwangs pa la cung zang gzhag nas /
snying ga'i 'od zer gyis snod bcud thams cad me long la has btab pa bzhin 'dus nas rang nyid la thim /
de yang snying ga'i hU~M la thim /
de yang je chung je phrar gyur pa las mthar dmigs med bsam brjod dang bral ba'i ngang la mnyam par 'jog
/slar yang lha skur langs pa'i snying gar b+h+yo yig bkod /
sngags phreng spro bsdu'i dmigs pa phog nas bzlas lung sbyin pa ni /
slob dpon gyi thugs ka'i 'od zer gyis mdun bskyed bskul bas de'i thugs ka'i sngags phreng zhal nas thon /
slob ma'i khar zhugs te snying gar thim par mos la snying po'i rjes zlos lan gsum /
'dir gnad gcig zhal las shes /
mthar gtor ma lag tu gtad nas brgyud pa'i bshar 'debs sngon du 'gro bas bka' bsgo spyi ltar byas pa'i mthar /
bcom ldan 'di la 'go ba dang :
'di la bsrung zhing bskyab tu gsol :
lus dang grib ma bzhin du 'grogs :
gzhu gang tsam las rgyang ma ring :
zhwa gang tsam las dpangs ma mtho :
rje bor bsten na dbang ma che :
grogs por bsten na gzhung ma ngan :
bran ltar bsten na sgab ma lji :
dam pa rnams kyi bka' ma bcag :
bcol ba'i las rnams grub par mdzod :
ces bka' bsgos /
mthar gtor ma la nang mchod rdo rjes bran la /
A+o~M badzra sa ma ya a mr-ita hU~M:
hU~M ha ri ni sa sid+d+hi dza :
A+o~M ra li pra ma ya dzaHdzaHho :
zhes lha mo dam la bzhag
/gtor ma dang nang mchod nas cung zad cig slob ma la sbyin te sngags sngar ltar brjod pas dam bsre'o //
mchod gtor la brtson pa sogs dam la gnas par gdams /
khas blang ba sogs slob ma dang /
mdun bskyed rjes chog rnams kyang sngar bzhin bya'o //
7
//thun mong ni bca' gzhi gtor ma tsam la brten nas /
dngos gzhi lha sngags phyag mtshan spro bstim dang gtor ma'i bka' bsgo tsam gyis 'grub cing /
slob ma thun mong ba la thun mong gi bka' dang thun mong min pa la'ang de bzhin te /
de las bzlog na bka' chad kyi nyes dmigs yod pas gong du bshad pa de la bka' dog par bya'o //
'a~Xgyur ba me~Xd par dus kun tu //
las mdzad rdo~X rje~X'i srung ma che'i //
sgrub thabs tshig gis ma rnyogs pa'i //
snying po'i bdud rtsi 'di rmad byung //
zhing skyong dbang mo dur khrod bdag mo'i sgrub thabs rjes gnang dang bcas pa'i le'u tshan no ///
/
