@#//
yang dag bde chen snying po'i bsnyen yig gsang lam brda mtshon bzhugs so //
bde chen phyag rgya chen po ni //
tshe gcig nyid la nges ster ba //
mkha' 'gro sgyu ma bde ba'i mchog
/yang dag grub pa gcig pu la //
phyag byas nas ni lam 'di la //
'jug brtson skal bzang blo dman ched //
brda ston tsam gyis bsnyen pa'i thabs //
dam pa'i phyag bzhes gsal bar bya //
byin rlabs 'pho ba'i dbang gis rgyud smin cing man ngag nos te dam tshig la gnas pa'i sgrub pa pos /
gnas bzang zhing yid du 'ong bar yar ngo'i tshes dge zhing bkra shis pa la dbu brtsam /
mchod sbyin bshags skong sogs bar chad zhi zhing bsam don 'grub pa'i dge ba'i dpung bskul ci nus sngon du song nas /
sgrub pa'i gnas su 'byor na dam tshig gi bris sku bkram pa'i mdun du sgrub dkyil dngos grub 'byung ba nas bshad pa ltar /
bdag nyid he ru ka'i nga rgyal gyis sa chog thig tshon byin rlabs byas la rdul tshon gyi dkyil 'khor bzhengs pa'am yang na ras bris bkram /
de tsam yang ma 'byor na maN+Dal dri bzang gis sbags pa'i 'bru'i tshom bu dgu bkod /
dkyil 'khor de gsum gang rung gi dbus su thugs kyi rten mar me /
de steng rkang gsum khar gsung gi rten thod pa mtshan ldan bdud rtsi ril bu'am chang la chos sman btab pas bkang ba'i steng /
sku'i rten thod skus dgab cing dar mthing nag gi gur phub /
rgyab ngos stegs bu'i dbus su dpal gtor zla gam dgu pa /
g.yas g.yon chos srung spyi dang bye brag gi gtor ma gang 'os dang sman raka
/dkyil 'khor gyi mtha' skor du chu gnyis nyer spyod bcas bsham pa'am /
sku gsung thugs rten ma 'byor na dkyil 'khor dbus su dpal gtor /
g.yas g.yon sman raka
/mdun du phyi mchod tsam bshams pas kyang rung /
sngon 'gro dkar bgegs /
spu gri mched gsum gtor 'bul /
tshogs kyi yo byad sogs dang /
thod rnga /
rdor dril /
spos dang yungs thun te nyer mkho'i yo byad rnams 'du bya /
dgong thun zhig nas dbu btsugs /
tshig bdun dang brgyud pa'i gsol 'debs gtang /
dngos gzhi'i nyams len gyi yi ge chog khrigs zur gsal snying por dril ba nyid legs shing skabs su babs pas /
de'i skyabs sems dang yan lag brgyad pa song mtshams /
dkar gtor spyi ltar bsngos la sgrub pa'i grogs kyi phrin las bcol /
bgegs gtor byin la bden stobs brjod cing bka' bsgo bas bgegs bskrad /
sgo rtsar tho dkar po rgyal chen bzhir mos la 'grub na gtor 'bul phrin bcol byas te phyi'i mtshams bcad /
hU~M/
nga ni rang byung sogs brjod la khro bo /
rdo rje /
me ri'i gur sum sbrags brtan pa'i nang du bar chad phra rags gang gis kyang glags mi rnyed par bsams la nang mtshams bcad /
yid nyon mongs bskyed par byed pa'i tha mal gyi rnam rtog mtha' dag rbad kyis bcad de gsang ba'i mtshams bcad pa nyams len mthar skyel zhe dam drag po byas te de phyin dmigs 'og ma tshud pa'i gtug 'grul sogs spang /
de nas brda sgo dbye dam bca' byin dbab byin brlab sngon du 'gro bas dngos gzhi ting nge 'dzin rnam pa gsum gyis bdag dang sgrub rdzas sogs snang sems bde chen ye shes kyi dkyil 'khor rten dang brten par bcas pa bskyed cing spyan drangs pa /
bzhugs gsol phyag mchod bstod pa'i bar song nas /
dung chen la sogs pa'i bgrang phreng lag pa g.yon par bskyil ba'i mdo 'dzin steng du yong bar byas la /
swa b+hA was sbyang /
stong pa'i ngang las skad cig gis bgrang phreng dpal chen yang dag bde chen snying po'i lha tshogs su gsal ba'i gnas gsum las 'od zer 'phros /
ye shes pa dpag tu med pa spyan drangs gnyis su med par gyur /
dzaHhU~M baM hoH
rtsa sngags nyer gcig tsam bzlas mthar ar+g+haM sogs kyis mchod /
bdag med phyogs bral sogs shwa lo ka gcig gis bstod /
lha tshogs 'od du zhu /
phreng ba byang chub sems kyi ngo bor gyur /
'gyur sngags dang dbyangs gsal lan bdun bzlas pa'i rjes dbyangs gsal ye d+har gsum gyis de brtan par byas la phyis 'gom yug sogs byin rlabs nyams pa'i rgyu byung na slar bskyar ro //
de nas yig bdun dang thugs sngags sbrel ba stong rtsa tsam grub pa dang /
dbyangs gsal yig brgya rten 'brel gsum gsum /
stong tshigs mchod bstod byas la /
hU~M hU~M hU~M gis dkyil 'khor nA da'i bar du bsdus la nA da 'od gsal du bstims te mnyam par 'jog
/phaT phaT phaT kyis gnyug ma'i he ru ka zhal gcig phyag gnyis gnas gsum 'bru gsum gyis mtshan par langs la /
bde chen mchog gi dngos grub sgrub pa'i bar chad sel phyir rgyun gyi rnal 'byor tsam la brten pa'am /
skad cig dran rdzogs su gsal bas rdo rje phur pa'i bzlas pa brgya rtsa sogs byas la /
rtsa gsum spyi dang /
bye brag gter srung spu gri mched gsum sogs kyi gtor 'bul /
tshogs mchod rjes chog bcas byas la /
gtor mgron ye shes brtan bzhugs dang 'jig rten pa gshegs su gsol zhing bkra shis bsngo smon gyi rgyas gdab /
srod thun la sleb pa dang skyabs sems yan lag brgyad pa /
srung 'khor gsal 'debs /
brda sgo phyag nas bstod pa'i bar btang la /
bzlas pa ji tsam nus pa'i mthar kha skong stong tshigs 'bul /
snod bcud 'od gsal du bsdus la dus gsum gyi rtog pa gang gis kyang ma bslad par mnal /
tho rengs gnas yul gyi ma mo brgyad kyis ru lu'i sgra sgrog pas gnyid sad par mos pas /
rlung ro bsal la ngag byin gyis brlab /
dal 'byor rnyed dka' sogs thun mong gi sngon 'gro gsal gdab /
rig pa dwangs snyigs phye bar byas la dam bca'i gos gyon /
skyabs sems nas bzlas pa'i bar srod thun ji lta ba bzhin dang /
bzlas pa'i thog mtha' gang rung du rlung rngub pa oM/
gnas pa ru lu ru lu lan gnyis /
dbyung ba hU~M b+h+yo hU~M ste rab bum can /
mi chun na bar rlung dang sbyar ba'i rdor bzlas ci 'grub byas na phan yon lhag par che zhing /
thun mthar kha skong stong tshigs bsdu ldang bsngo smon rnams bya /
snga thun la skyabs sems nas brtsam /
thor thun dang 'dra zhing /
dgong thun yang de ltar la mjug tu phur bzlas /
gtor 'bul sogs nyin dang por smos pa ltar la /
'grub na tshogs mchod kyang rgyun du bya ba spro na las bsdu ba la dga' na nya stong brgyad gsum tshes bcu rnams la nges par tshogs mchod kyang bya'o //
thun re re bzhin gyi phyi mchod kha gso /
bka' srung rgyun bzhag yod na nyin re lan re gso /
bzlas dmigs dngos gzhi bde chen bzlas pa bya zhing /
mnyam rjes kun tu khyer so dang ma bral bas kha zas la sogs pa'i rnal 'byor dang /
mtshams kyi spang blang gsang ba spyi ltar shes pas 'dor len bya /
khyad par gung gnyis dang zer gnyis la dogs 'dzem gnad du che bas bag yod kyi go cha bgo
/de lta bu'i tshul gyis dus rtags grangs kyi bsnyen pa rab 'bring tha ma gang rung gzhung gzhan nas bshad pa ltar 'khyol nas /
nangs par grol rgyu'i do nub dgong thun la gtor tshogs mchod pa bzang du bsham /
bzlas pa chig stong tsam song nas /
snying po la phaT dzaHsa bdag bskyed las sgrub rdzas kyi go sar mdun bskyed kyi dkyil 'khor dbye /
bdag bskyed kyi thugs ka'i sa bon dang sngags phreng las 'od zer 'phros /
mdun bskyed la mchod cing thugs rgyud bskul /
de dag gi sku'i cha thams cad las 'od zer dpag tu med pa 'phros /
phyogs bcu'i rgyal ba sras dang bcas pa'i byin rlabs dngos grub /
brtan g.yo'i dpal 'byor thams cad 'ub 'ub bsdus nas sgrub rdzas rnams la thim par bsam zhing /
sngags sham du /
sarba sid+d+hi pha la hU~M/
zhes btags pa ci nus bzla /
rjes bya sogs sngar dang 'dra /
srod thun dang thor thun la'ang de ltar byas la /
ri rtser nyi ma shar ba dang bstun /
kha skong stong tshigs mthar /
hU~M/
lhag pa'i lha mchog yang dag sogs lan gsum dbyangs dang bcas brjod la /
sngags sham du /
kA ya sid+d+hi oM/
wA ka sid+d+hi AH
tsit+ta sid+d+hi hU~M btags pa brjod bzhin sgrub rdzas lhar gsal ba gnas gsum du gtugs shing dbang len pa'i dmigs pa'i mthar /
lha tshogs 'od du zhu nas rang la thim pas yang dag he ru ka'i sku gsung thugs su gyur pa'i nga rgyal bskyed /
gtor ma dngos grub tu shes pas rol /
de nas gtang rag gi tshul du mchod gtor 'bul /
tshogs mchod bsngo smon bkra shis gzab rgyas rjes lhag ma btson 'dzin yod na phyir dor /
srung ma'i gtor ma'ang gshegs /
rjes chog mchod bstod nongs bshags /
ye shes pa brtan bzhugs 'jig rten pa gshegs gsol /
bsngo smon bkra shis rgyas par byas la /
kha skong du zhi ba'i sbyin sreg bsnyen pa'i bcu cha bcas grub nas /
gtor mchod 'bul ba tho 'grol zhing bags kyis glod de spyod lam rgyun gyi rnal 'byor la 'jug par bya'o //
de ltar ni gsang ba spyi'i bskyed rim la brten pa'i bsnyen pa dang mtshungs par lag tu len pa'i tshul yin la /
gzhung 'di'i dgongs pa'i skabs don dngos kyi bskyed rim ni /
dus 'khor lhan skyes sogs dang mtshungs par rdzogs rim gyi rten du 'gyur ba'i zab mo'i bskyed bzlas tsam sngon du 'gro bas gtso bor rdzogs pa'i rim pa bsgom pa yin par mngon la /
de ltar na thun mong dang thun mong ma yin pa'i sngon 'gro rtags thon du grub nas /
bskyed bzlas la gzhi bzung /
tho rangs rlung la brten pa'i rdor bzlas dang 'pho ba /
nyin par sgyu lus /
mtshan mo rmi lam dang 'od gsal /
thams cad du phyag chen gyi rgyas 'debs shing gsang spyod kyi bogs dbyung ba rnams ni gter gzhung gsal byed dang bcas pa spyi dang /
bye brag nyin zhag phrugs gcig gi nyams len bya lugs ltar nyams su blang ba gal che yi /
bskyed rim la brten pa'i sgrub pa las sbyor la sogs pa ni gzhung 'di'i bstan don gtso bo ma yin pas 'dod na de dag gsal bar ston pa'i bka' gter gyi lugs gzhung gzhan la 'jug par rigs so //
o rgyan rgyal ba gnyis pa sogs /
rgya bod mkhas grub phal mo cher //
lha 'di kho nas grub ster pa //
shes nas dor 'di'i sngon bsags ci //
'dis kyang bde chen lam bzang 'dir //
skal bzang bye ba snyed zhugs nas //
mi phyed grub pa'i phyag rgya yis //
'khor ba ji srid 'debs gyur cig
/ces pa'ang brgyud ldan dam pa'i zhal lung las mdor bsdus pa'i tshul gyis gzhan la phan 'dod kyis sug bris pad+ma gar gyi dbang phyug gis dpal spungs yang khrod du bstar ba'o //
dge legs 'phel ///
/
