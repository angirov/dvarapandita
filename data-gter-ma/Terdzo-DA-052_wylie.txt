@#//
klong chen snying thig gi bla sgrub thig le'i rgya can gyi smin byed ye shes mchog sbyin gyi mtshams sbyor nyung ngur bkod pa bde chen thig le bzhugs //
srid zhi'i phun tshogs kun gyi gter //
rdo rje can zhabs la btud nas //
lam zab bla ma'i byin rlabs la //
nyer mkho'i mtshams sbyor nyung ngur spro //
'dir klong chen snying thig gi yang gsang bla sgrub thig le'i rgya can gyi dbang bskur skabs nyer mkho'i mtshams sbyor dgod pa la gsum /
sbyor ba yo byad kyi shom /
dngos gzhi'i phrin las dang 'brel ba'i byin rlabs bya ba /
rjes bsdu bcas so //
dang po ni /
stegs bu'i dbus su maN+Dal tshom bu lnga pa'i khar khri'ur thod pa dum bu gsum pa sman 'brus bkang ba'i steng rig 'dzin srog 'khor dar gur gyis g.yogs pa /
g.yas su rnam bum chings dkar can /
mdun du bla ma'i sku
/rgyab tu gsang thod /
g.yon du rig tsaka
/DA ma ru dang kha T+wAM thod pa bcas dngos sam bris pa /
rdo rje sems dpa'i me long bcas dang /
gzhan yang sman gtor rak+ta tshogs kyi yo byad sogs 'du byas nas /
gnyis pa ni /
thog mar tshig bdun gsol 'debs dang brgyud 'debs sngon du 'gro bas las byang mthar chags su btang zhing /
bdag mdun dbyer med snang srid gzhir bzhengs kyi 'khor lo'i spro bsdu'i dmigs gnad dang ldan pa'i bsnyen bzlas mthar /
rig me dor zhing ye shes kyi dkyil 'khor du zhugs pa /
las bum 'khyil pa'i bskyed bzlas kyis byin brlab bcas legs par btang nas /
slob ma rnams khrus nas dbyung /
gral du 'khod /
me tog bkye zin rjes /
bgegs la gtor ma spyi 'gros bsngo zhing /
drag sngags yungs thun tsham rngam bcas kyis bskrad /
gzhung gsal /
hrIH
gdod nas 'khor 'das sogs kyi lta bas mtshams bcad nas /
sems bskyed gsal btab /
chos bshad ci rigs sngon du btang nas /
de'ang bdag cag gi ston pa mi'i seng ge de nyid kyis gdul bya'i khams dbang dang 'tsham pa'i chos kyi sgo mo bsam gyis mi khyab pa zhig dbye bar mdzad pa thams cad kyi mthar thug
/dbang rab tshe gcig gis gdod ma'i rgyal sar dbugs 'byin pa'i thabs chen rdo rje'i theg pa /
de'i yang snying por gyur pa zab lam bla ma sgrub pa'i bka' srol mtha' yas pa zhig byon pa las /
da lam gyi skabs su babs pa 'di ni rig pa 'dzin pa yongs kyi rgyal po /
mkha' spyod DA ki'i tshogs dpon /
dpal he ru ka dang gnyis su med pa rig 'dzin 'jigs med gling pa la /
kun bzang bla ma bi ma la dngos byon kun mkhyen chos kyi rgyal po klong chen rab 'byams dri med 'od zer gyi ye shes skus dngos su bstsal cing zab mo dgongs pa'i gter du rdol ba /
rdzogs pa chen po klong chen snying gi thig le'i chos sde las byon pa ste /
gter gzhung rdo rje'i gsung las /
e maH
shin tu yang zab dgongs pa'i gteraH
yang gsang thig le'i rgya rtags canaH
gdod ma'i mgon po klong chen pasaH
dpal gyi bsam yas mchims phu ruH
kho bo'i snying gi dbus su sbasaH
lo lnga'i bar du gsang rgya byasaH
da lta dus ngan snyigs ma'i tsheH
zab rgya spel ba'i snod dkon yangaH
gdug pa zhe sdang sbrul gyi loraH
lwa ba dkar po'i lding gur nangaH
ye shes dbyings kyi mkha' 'gro masaH
'di nas lo gsum 'das pa naH
thugs kyi sras mchog gsum yang 'byungaH
badzra ming can snying stobs canaH
dz+nyA na'i ming can grub pa'i gtsoH
rigs lnga'i ming can snyan ngag mkhanaH
de dag rnams la chos sgo 'byedaH
ces gsungs pa ltar /
dbyings kyi DA ki'i lung bzhin spel ba'i dus su son pa na /
mi shigs dgongs pa'i gter mdzod las phyung nas yang gsang bla ma'i sgrub pa thig le'i rgya can zhes rtsa ba tsam las can mchog gyur rnams la snang bar mdzad pa de nyid dang 'brel ba'i byin rlabs bla ma'i dbang bskur smin byed ye shes mchog sbyin 'di nyid ni /
rig 'dzin grub thob rgya mtsho'i 'khor los bsgyur ba kun gzigs 'jam dbyangs mkhyen brtse'i dbang po'am /
'jigs med mkhyen brtse'i zlos gar du grags pa de nyid gangs can ljongs kyi gnas mchog rnams su dpa' bo dang rnal 'byor ma'i 'du ba la dgyes rgur spyod pa'i skabs /
gangs ri thod dkar 'od zer sprin gyi skyed mo'i tshal du 'od gsal dgongs pa'i gtad rgya bkrol nas gtan la phab zhing /
skal ldan gyi skye rgur smin grol las tshogs dang bcas pa'i zab don thang mar brdal bar mdzad pa ste /
de lta bu'i dbang bskur zab mo bsgrub par bgyi ba la sogs kyis mtshams sbyar nas maN+Dal 'bul du gzhug
/bla ma sangs rgyas kun 'dus kyi ngo bor gsal ba la me tog dang bcas pa'i thal mo sbyar te gsol ba 'debs pa 'di'i rjes zlos mdzod /
sangs rgyas kun gyi sogs lan gsum /
rgyud sbyang ba'i slad mdun gyi nam mkhar khyab bdag bla ma rtsa gsum rgya mtsho'i 'khor lo dang bcas pa bzhugs pa'i spyan sngar gnas lugs rang ngo shes pa'i don gyi skyabs su 'gro ba 'di'i rjes zlos mdzod /
ces brda' sbyar la las byang ltar /
hU~M:
ngo bo rang bzhin sogs lan gsum /
'khor 'das thams cad mnyam nyid ye dag chen po'i klong du bya rtsol bral ba'i ye shes chen por don gyi sems bskyed pa 'di'i rjes zlos mdzod /
hoH
sangs rgyas sogs lan gsum /
a ti khyab brdal ye grol chen por mtshan ma'i bsrung mtshams ma dmigs kyang /
gzung 'dzin gyi sgrog tu chud pa'i 'gro rnams bsgral slad sngon gyi rgyal ba rnams kyi rnam thar la slob cing /
spyi dang khyad par gyi dam tshig dang sdom pa rnams la slob par bgyi'o snyam pas 'di'i rjes zlos mdzod /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gi deng bzung byang chub bar :
so sor tha dang byang chub sems :
rig 'dzin nang gi dam tshig rnams :
yang dag nyid du bzung byas nas :
srog gi phyir yang mi gtong na :
bdag la byin gyis brlab tu gsol :
zhes lan gsum /
dbang gi gzhi dgod pa ye shes pa dbab pa'i slad du dmigs pa 'di bzhin du mdzod /
las byang ltar /
hU~M:
rig stong sogs lha bskyed nas spyan 'dren sngags mthar /
dz+nyA na A be sha ya a AH
zhes btags pa bzla zhing spos rol bcas byin dbab /
tiSh+Thi badzras brtan par bya /
dngos gzhi la dbang bzhi mtha' rten dang bcas pa rim par bskur ba ni /
bum pa thogs te /
slob dpon gyi thugs ka'i 'od kyis dbang lha spyan drangs pa rnams dang slob dpon lhan cig pas bum pa'i chus dbang bskur ba mos shig
/hrIH
ka dag sogs kyi bum dbang bskur rjes /
'di ltar bum dbang thob phyin chad snod bcud lha'i 'khor lor shes pa'i snang stong bskyed pa'i rim pa brtson dgos /
de'ang a ti dang mthun pa'i tshul 'di ltar nyams su blang bar bya ste /
ka dag spros bral gyi dbyings las 'od gsal gyi rig gdangs rdo rje lu gu rgyud kyi zer thig 'khrigs pa'i dbus su zung 'jug rig pa'i ngo bo kun mkhyen klong chen pa bde stong dbyings su sbyor ba'i brdar sku mdog dkar la dmar ba'i mdangs can /
theg pa thams cad zil gyis gnon pa'i brdar dbu la paN zhu gsol ba /
ye shes yon tan rdzogs pa'i brdar paN+Di ta yi cha byad can /
chos nyid zad sar 'khyol ba'i brdar lta stangs nam mkhar gzigs pa /
mi gnas ye shes kyi dgongs spyod las mi g.yo ba'i brdar sems nyid ngal gso'i phyag rgya can /
don gnyis lhun grub tu stsol ba'i brdar zhabs gnyis rdo rje'i skyil krung gis pad+ma nyi zla'i gdan la bzhugs pa gsal thob la sems 'dzin par zhu /
zhes dar gcig sems bzung du gzhug
/de ltar bskyed rim gsal dag brtan gsum gyi khyad par dang ldan pa'i rim pa dang po'i ting 'dzin mthar phyin pa dang /
chos sku'i bzhugs stangs seng ge khyi tshug lta bu dang lta stangs gyen du gzir /
longs sku'i bzhugs stangs glang chen nyal ba lta bu dang lta stangs zur du khrid /
sprul sku'i bzhugs stangs drang srong tsog pu lta bu dang lta stangs thur du phab pa rnams kyis 'od gsal gyi snang ba la mtshon par gyis shig
/rjes 'brel sku'i byin rlabs bya ba'i slad du mdun gyi kun mkhyen chen po'i sku las ye shes kyi sku mar me gcig las gnyis mched kyi tshul du byon /
khyed rang rnams kyi dpral ba nas zhugs lus la thim pas rdo rje'i sku dang gnyis su med par gyur snyam pa'i mos pa mdzod /
snang brnyan spyi bor bzhag la /
oM/
rig gdangs sogs /
de ltar phyi mtshan ma'i dkyil 'khor du bum dbang thob /
bskyed rim sgom par dbang /
sku rdo rje mngon du byed pa'i skal pa can du byas pa'o //
gsang thod thogs la /
bla ma rtsa gsum dkyil 'khor pa rnams dbyings ye gnyis med mnyam sbyor mdzad pa'i byang chub kyi sems thod pa'i bdud rtsi dang ro gcig pa lce thog tu bzhag par mos shig
/hrIH
phyi snod sogs kyis thod pa'i bdud rtsi sbyin /
'di ltar gsang ba'i dbang thob phyin chad srog rtsol rdo rje'i rnal 'byor 'di ltar nyams su len dgos te /
lus gnad me thab drug 'ching bca'/
dmigs gnad rang lus rdo rje rnal 'byor ma'i sku'i nang stong sang nge ba'i dbus rtsa gsum 'khor lo dang bcas pa'i lte 'og gtum mo'i me mtshan nyid bzhi dang ldan pa /
spyi bor haM yig dkar po thur du blta ba rnams gsal thob /
de nas rlung ro bsal /
steng 'og gi rlung kha sbyor du bzung ba'i rkyen gyis gtum mo 'bar bas spyi bo'i haM g.yos /
thig le'i rgyun byung me la phog pas sgra bcas drag tu 'bar bas bde drod mthar thug skyes par mos shig
/rlung 'dzin du gzhug
/gzhan yang chos sku'i gzigs stangs gtsug tor gyi nam mkhar blta ba dang /
longs sku'i gzigs stangs g.yas g.yon zur khrid mda' mkhan smyug ma bsrang ba lta bu /
sprul sku'i gzigs stangs phyed btsum cung zad thur la phab pa drang srong bsam gtan sgom pa lta bu te /
de ltar gzigs stangs gsum gyis sgo yi gnad gcun /
yul gnad sprin dang ser bu bral ba'i nam mkhar zer gnyis dang sbyar nas blta /
rlung gnad mchu so ma reg tsam gyi kha nas dal bus rgyu ba snyoms pa las cung zad phyir bzung ba la bslabs pas rlung 'gro 'ong dang bral ba ye shes chen po'i dbyings su sbyor bar gyis shig
/rjes 'brel bzlas pa'i lung blang ba'i slad du dmigs pa 'di bzhin du mdzod /
dpon slob gnyis ka rig 'dzin bla ma'i skur gsal ba'i thugs kar 'od lnga'i thig le'i klong du ye shes sems dpa' kun bzang mthing gsal mnyam gzhag gi phyag rgya can gyi tsit+ta 'od kyi gur dbus pad+ma nyi zla'i steng du dwangs ma'i srog hU~M yig mthing kha 'od zer 'bar ba re gsal thob /
slob dpon gyi thugs srog gi mthar sngags phreng g.yas su 'khor ba las gnyis pa 'phros /
zhal nas thon khyed rang gi zhal du zhugs /
thugs srog mthar 'khod pa las 'od 'phros don gnyis byas tshur 'dus byin brlabs dngos grub thob par mos la 'di'i rjes zlos mdzod /
ces dmigs pa phog la rtsa sngags 'bru bcu gnyis pa rjes zlos byar gzhug
/kun tu bzang po'i gsung gi phrin las yi ge'i 'khor lor shar bas dbang bskur bas las rlung ye shes chen po'i rlung du dag par mos shig
/AH
sras bcas sogs /
rig 'dzin srog 'khor gyi sngags rnams tshar gcig bklags la 'khor lo spyi bor bzhag
/de ltar nang lus kyi dkyil 'khor du gsang ba'i dbang thob /
rlung dang gtum mo'i rnal 'byor la dbang /
gsung rdo rje 'grub pa'i skal pa can du byas pa'o //
sher dbang ni /
gzugs dang lang tsho rdzogs pa'i shes rab ma phyag tu gtad par mos shig
/hrIH
bcu drug sogs /
de ltar sbyin pa'i rig ma rdo rje snyems ma dang khyed rang rnams rdo rje sems dpar gsal bas mkha' gsang byin gyis brlabs te 'du shes gsum ldan gyis snyoms par zhugs pa'i yas bab dang mas brtan gyi dga' bzhi myong /
lhan skyes 'pho med don gyi ye shes mngon du gyur par mos shig
/ces ngo bo skyong bcug
/rjes 'brel stong nyid mtshon pa'i DA ma ru /
bde skyong kA pa la /
sku gsum mtshon pa'i kha T+wAM ga rnams gtad pas spyod pa'i brtul zhugs skyong ba la mnga' brnyes par mos shig
/hU~M/
phyi dang sogs kyis chas rnams 'grims /
de ltar gsang ba b+ha ga'i dkyil 'khor du shes rab ye shes kyi dbang thob /
pho nya'i lam sgom pa la dbang /
thugs rdo rje mngon du byed pa'i skal pa can du byas pa'o //
rtsal dbang ni /
rdo rje sems dpa'i me long dwangs gsal gyi brdas mtshon te gzhi dbyings ka dag chen po las /
gzhi snang lhun grub kyi snang ba tshad med par 'char ba'i don go bar gyis shig
/hrIH
gzhi dbyings sogs /
khyed rang rnams lus rnam snang chos bdun dang ldan pa'i ngang nas rang rig skad cig ma'i shes pa tsam las bya rtsol gyis ma bslad par ka dag khyab brdal chen po'i ngang du mnyam par zhog cig
/a a aH
zhes dpon slob gnyis kas mnyam par bzhag
/phaT/
'di ltar gnyis bsdus kyi chos thams cad dbyings kyi gdangs rig pa'i rang rtsal du ngo shes pas spang blang yid dpyod dang bral ba'i ye grol chen po'i gzer gyis theb par byos shig
/rjes 'brel khyad par gyi lta sgom spyod 'bras kyi ngo sprod rdo rje'i tshig 'di'i don nges par mdzod cig
/a :
lta ba blo 'das gdod ma'i bab :
sgom pa ma bcos lhug par bzhag :
spyod pa rang grol gnyug ma'i ngang :
'bras bu gzhi snang chen por rdzogs :
gzung 'dzin spang blang bsal bzhag bral :
sangs rgyas kun gyi gsang ba 'o :
a a a :
de ltar rig pa rtsal gyi dbang thob pa de nyams su len pa la dben pa'i gnas su bzhugs stangs gsum la gzhi bca'/
gzigs stangs gsum gyi gnad bcun nas gtod pa'i 'ben la gzir bas /
ka ti shel gyi sbu gur gnas pa'i rig gdangs rgyang zhags chu'i sgron ma'i lam nas thon te dbyings rnam par dag pa'i sgron ma'i klong du thig le stong pa'i sgron ma 'ja' thig rdo rje'i lu gu rgyud mngon sum du 'char ba nyid brtson pas gnad du bsnun pas nyams snang gong du 'phel /
rig pa tshad la phebs /
chos nyid zad sar 'khyol te ring por mi thogs par khams gsum gyi 'khrul pa ru ldog par 'gyur ro //
de ltar yang gsang brda'i dkyil 'khor du rig pa'i rtsal dbang thob /
lam thod rgal gyi ye shes sgom pa la dbang /
ye shes rdo rje'i sku mngon du byed pa'i skal pa can du byas pa'o //
glegs bam thogs la /
khyad par gyi byin rlabs brtan byed sgrub pa'i slad du /
sku gsum rig 'dzin bla ma'i thugs kyi bcud phur rdo rje yi ge'i grong khyer du shar ba'i glegs bam spyi bor bzhag pas brgyud gsum bla ma'i rdo rje gsum gyi mthu byin sgo gsum la zhugs /
mtshan 'dzin gyi mun khang brtol /
'ja' lus gzhon nu bum skur grol ba'i mthu thob par mos shig
/oM AHhU~M/
kun bzang sogs brjod cing dbang bskur mtha' rten shis brjod /
dam tshig bsgrag bzung /
gtang rag
/yon 'bul /
dge bsngo spyi ltar bya /
rjes rim tshogs mchod sogs mthar chags su btang bas grub bo //
zhes pa'ang nyer mkho'i ched du karma pa'i mtshan 'dzin bco lnga pas phral mar spel ba dge
/mang+ga laM///
/
