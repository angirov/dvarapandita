@#//
bla ma'i thugs sgrub bar chad kun sel las /
rigs bdag rdo rje sems dpa'i gsang sngags thos pas grol ba bzhugs so //
na mo gu ru badzra satwA ya /
'dir bla ma'i thugs sgrub bar chad kun sel las /
thugs rje chen po ngan song dong sprugs kyi cha lag rigs bdag rdo rje sems dpa'i gsang sngags thos pas grol ba'i sgom bzlas la 'jug par 'dod pas /
na mo :
bla ma rdo rje sems dpa' dang /
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
ho :
ma gyur sems can thams cad kun :
sangs rgyas go 'phang thob bya'i phyir :
nyes spyod kun sdom dge chos sdud :
gzhan phan byang sems rtag tu bskyed :
sems can bde dang ldan gyur cig :
sdug bsngal kun dang bral bar shog :
bde dang rtag tu mi 'bral zhing :
chos kun mnyam nyid rtogs par shog :
ces skyabs sems tshad med bzhi bsgom pa sngon du 'gro bas /
a :
stong gsal rang rig rdo rje sems :
'dus ma byas shing lhun gyis grub :
gdod nas grol ba'i de bzhin gshegs :
zhal phyag mtshan ma'i skur bzhengs pa :
bdag nyid ma bcos rtsa ba'i lha :
dkar gsal zhal gcig 'dzum bcas bzhad :
phyag g.yas rig stong rdo rje dang :
g.yon pas snang stong dril bu bsnams :
longs spyod rdzogs sku'i rgyan gyis brgyan :
sangs rgyas rigs lnga'i dbu rgyan can :
'od zer bsam mi khyab pa'i klong :
rdo rje'i skyil mo krung gis bzhugs :
phung po sangs rgyas lnga bdag la :
'byung ba rigs kyi yum chen lnga :
dbang yul skye mched 'khor dang bcas :
byang chub sems dpa' sems ma dang :
sprul sku khro bo khro mo'i tshogs :
dbyer med nyid du mngon sangs rgyas :
gnas gsum rdo rje'i 'bru gsum dang :
tsit+ta rin chen zur drug pa'i :
dbus su skye med a dkar po :
zur drug yi ge drug pa dang :
rang byung gsang ba'i 'bru drug mtshan :
de dag rnams la yid gtad pas :
so so'i sngags kyi rang sgra dang :
thig le stong pa yi ge brgya :
'gag med rdo rje'i sgra yi dbyangs :
ngar dang ldan pa rdo rje'i sgra :
gsal zhing dal ba mnyam nyid sgra :
snyan cing 'gyur ba sor rtog sgra :
kun tu thogs med bya grub sgra :
brjid cing lhun stug chos dbyings sgra :
brjod pa spangs pa 'od gsal sgra :
yi ge drug gi sgrar bzlas pas :
'jig rten drug gi phyogs kun khyab :
so so'i nyon mongs drug sbyangs nas :
rigs drug sems dpa'i sku ru bsam :
brtan pa dang ni g.yo ba yi :
sa chu me rlung mnyam pa'i sgra :
thams cad sngags kyi rang sgrar 'ur :
snang srid gzhir bzhengs phyag rgya dang :
thos tshad rang grol rang byung sngags :
'khor ba dong sprugs dgongs pa'i gzer :
mnyam nyid mi g.yo'i dbyings su gdab :
a :
skye med don gyi yi ge ni :
oM AHhU~M:
rdo rje gsum gyi ngo bor shar :
oM badzra satwa A:
thugs rje'i cho 'phrul yi ge drug :
'aHaHshaHsaHmaHha :
rang byung gsang ba'i dbyangs su len :
oM badzra satwa sa ma ya :
ma nu pA lA ya :
badzra satwa twe no pa :
tiSh+Tha dr-i D+ho me b+ha ba :
su toSh+yo me b+ha ba :
su poSh+yo me b+ha ba :
a nu rak+to me b+ha ba :
sarba sid+d+hi m+me pra yats+tsha :
sarba karma su tsa me :
tsit+taM shre yAMHku ru hU~M:
ha ha ha ha ho :
b+ha ga wAna? sarba ta thA ga tA badzra mA me muny+tsa :
badzrI b+ha ba ma hA sa ma ya satwa A:
thig le stong pa yi ge brgya :
ma ma ko ling sa man+ta :
thos pas 'khor ba dong sprugs pa'i :
snying po blo 'das ngang nas bzlas :
ces brjod cing bsam la /
a :
oM AHhU~M:
oM badzra satwa A:
'aHaHshaHsaHmaHha :
oM badzra satwa sogs yi ge brgya pa dang /
ma ma ko ling sa man+ta :
zhes pa rnams sbrel te ci nus skad gsang mthon pos bzlas mthar /
dbyangs gsal rten snying gis sngags kyi lhag chad kha bskang zhing byin rlabs brtan par byas rjes thal mo sbyar te /
oM:
rang byung 'od gsal chos sku'i dbyings :
kun tu bzang po kun bdag nyid :
rdo rje sems dpa' bde ba che :
mi bskyod rnam snang rin chen 'byung :
dpag med don yod grub pa yi :
bsam yas sgyu 'phrul dra ba'i rigs :
thams cad spro dang sdud mdzad pa :
kye kye dpal ldan rdo rje sems :
bdag la dgongs par mdzad du gsol :
bdag gis 'gro ba kun don du :
rdo rje'i sngags kyi sgra bsgrags pas :
mgon po khyod kyi ye shes dang :
thugs bskyed smon lam dpag yas mthus :
khams gsum snod bcud thams cad kyi :
'byung ba'i sgra dang dbyer med par :
grags stong sngags kyi sgra ru gyur :
thos pas las dang nyon mongs dang :
sdug bsngal kun las rnam grol te :
bla na med pa'i byang chub thob :
'khor ba dong nas sprugs pa yi :
'gro 'dul phrin las mthar phyin shog :
ces gsol ba gdab cing dge ba'i rtsa ba byang chub tu bsngo /
rang nyid bcom ldan 'das rdo rje sems dpa'i sku snang stong zung 'jug tu gsal bzhin pa'i ngang /
sems nyid blo 'das stong gsal dbyer med don dam pa'i rdo rje sems dpa'i rang zhal blta bas mtshams sbyar te spyod lam la 'jug par bya'o //
de ltar brtson pa'i dus dang phan yon kyang gzhung rtsa ba las /
'di ni rgyun dang khyad par du :
sgra dang sa g.yos 'byung ba dang :
mi mang 'du zhing tshogs pa sogs :
kun gyis thos par brjod byas na :
dngos su thos rnams smros ci dgos :
sngags bzlas rdzi phyogs rlung gi sgra :
thos pas kyang ni ngan song dang :
'khor ba'i sdug bsngal thams cad zhi :
dad dang nges shes skad cig tsam :
skyes kyang thar pa'i sa bon thebs :
de phyir phyi rabs 'gro ba rnams :
rgyun gyi thugs dam snying por mdzod :
ces gsungs te o rgyan rdo rje 'chang chen po'i gsung gis nam yang mi bslu ba'i phyir dad pa brtan pos rgyun gyi chos spyod rnams kyi snying por mdzad 'tshal lo //
zhes pa'ang rang gzhan kun la sman pa'i bsam pas gter gzhung rtsa ba las zur du khyer bde bar mtsho skyes bla ma dgyes pa'i 'bangs mkhyen brtse'i dbang pos phyung bas /
dge bas mtha' yas pa'i sems can thams cad dpal rdo rje sems dpa' sgyu 'phrul drwa ba chen po'i go 'phang tshe 'di nyid la mngon du byed pa'i rgyur gyur cig
/mang+ga laM///
/
bla ma'i thugs sgrub bar chad kun sel las /
rang byung bklag pas grol ba pad+ma'i snying po'i rgyud bklag thabs dang bcas pa bzhugs so //
na mo gu ru pad+mA ka ra ya /
de la 'dir dpal dus gsum mkhyen pa o rgyan chen po'i thugs bcud /
rgyud lung man ngag thams cad kyi nying khu /
thugs sgrub bye ba phrag brgya'i snying po las kyang ches snying por gyur cing ngo mtshar dang byin rlabs bsam gyis mi khyab pa dang ldan pa'i bla ma'i thugs sgrub bar chad kun sel gyi chos sde'i gzhi'am rtsa ba lta bur gyur pa /
rang byung bklags pas grol ba rig 'dzin sgyu 'phrul drwa ba'i sa bon gyi rgyud pad+ma'i snying po bklag pa'i thabs dang bcas pa'i ngag 'don snying por dril ba ni /
bde ba'i stan la bsam gtan gyi spyod lam dang ldan pas 'khod de /
nges 'byung dang /
snying rje dang /
mos gus kyi shugs drag tu bskyed bzhin pa'i ngang /
mdun gyi nam mkhar skyabs yul rnams mngon sum bzhin du dmigs te /
na mo :
rigs kun khyab bdag bla ma rje :
dngos grub 'byung gnas yi dam lha :
bar chad kun sel mkha' 'gro'i tshogs :
rtsa ba gsum la skyabs su mchi :
lan gsum /
ho :
ma gyur sems can thams cad kun :
sangs rgyas go 'phang thob bya'i phyir :
nyes spyod kun sdom dge chos sdud :
gzhan phan byang sems rtag tu bskyed :
lan gsum /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/dzaHhU~M baM hoH
tshogs zhing rnams rang la thim par bsam la /
bdag gi rnal 'byor ni /
a :
'od gsal stong nyid dbyings kyi ngang :
ye shes rig pa rang snang ba :
bdag lus 'chi med pad+ma 'byung :
dkar dmar mdangs ldan zhi khro'i nyams :
rdo rje dril 'dzin lha lcam dkar :
rdo rje thod pa 'dzin par sbyor :
dar dang rin chen rus pas brgyan :
thabs shes snyoms 'jug skyil krung gis :
'ja' tshon 'od lnga'i klong dkyil na :
pad+ma nyi zla'i steng du bzhugs :
snang srid rtsa gsum zhi khro'i lha :
til gong kha phye lta bur gsal :
rnga yab gling nas rang 'dra ba'i :
ye shes sems dpa' char ltar babs :
bdag dang lha tshogs thams cad la :
dbyer med thim nas byin brlabs gyur :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes yang yang bzlas pas byin dbab /
lce byin gyis brlab pa ni /
pad+ma'i ljags steng AMHdmar po :
bde ba'i ngo bos mtshan pa yis :
rdo rje'i rgyud kyi sgra bsgrags pas :
phyogs bcu'i zhing khams thams cad kyi :
brtan dang g.yo ba'i sgra skad kun :
rang byung rgyud sde'i rang sgrar shar :
rang snang skye med zang thal dbyings :
'khor ba dong sprugs phrin las rdzogs :
ma bcos gnyug ma'i ngang nas bklag :
ces brjod cing bsam la /
cir snang lha dang /
sgra grags rdo rje'i rgyud kyi rang sgra
/dran rtog 'od gsal dbyings kyi ngang du mnyam par bzhag bzhin du gsal dag snyan gsum dang ldan pas zab mo'i rgyud 'di bklag par bya'o //
d+hA ki gsang ba'i skad du :
ru a shak+Sha :
rgya gar skad du :
pad+ma gar+b+ha tan+t+ra :
bod skad du :
pad+ma'i snying po'i rgyud :
'od gsal don gyi lha la phyag 'tshal lo :
thog ma tha ma med pa'i dus :
rang byung rig pas 'di bshad de :
gzhi gcig lam gnyis 'bras bu lnga :
ti la stong gsal dbyings su rdzogs :
chos sku ris med kun tu zhal :
longs sku mtshan dpe'i rnam par bzhengs :
sprul sku snang ba mtha' yas pas :
rgya chad phyogs lhung bral ba'i gnas :
ye shes rang snang kun tu 'bar :
cir yang 'char zhing cir yang sprul :
'og min rang bzhin kun la khyab :
stug po bkod pa'i zhing khams su :
ston 'khor dgongs pa dbyer med bzhin :
byang chub sems dpa' sems ma dang :
dag dang ma dag sna tshogs par :
bsam mi khyab pa dbyings kyi dus :
rtag pa rgyun du nges pa ste :
ma nges bye brag 'gyur ba'i tshe :
ma rtogs log rtog phyogs rtogs dang :
yang dag ji bzhin ma rtogs sogs :
rang rang dbang po'i khyad par bzhin :
so sor lam gyi tshul du bstan :
yang dag gsang mchog lam 'di ni :
rim pa dbang gi sgo nas 'jug :
grogs su dam tshig dag par bya :
rnal 'byor dang ni man ngag gis :
'bras bu nyer lnga thob par bshad :
bla ma gsang ba kun gyi bdag :
kun bzang sras mchog pad+ma 'byung :
bsam yas rigs dang dkyil 'khor kun :
sgyu 'phrul drwa bar spro zhing bsdu :
mi bskyod rdo rje sems dpa' sogs :
rigs kyi 'khor los sgyur ba lnga :
phung po lnga nyid rnam par dag :
'byung ba dbyings kyi yum chen te :
tshogs drug sems dpa' lcam dral dang :
nyon mongs 'gro 'dul thub pa drug :
gdug pa tshar gcod mthar byed yum :
gzhan yang sprul pa'i bye brag ni :
bsam gyis mi khyab phyag rgyar shar :
de dag bya byed rgyal po ni :
btsun mo'i bde bas dgyes par rol :
mi bskyod sems dpa' thugs kar sbas :
phyag rgya rdo rje dril bu 'bar :
gsang ba kun 'dus thugs kar hU~M:
rdo rje dril bu bsnol bas 'khyud :
dbyings phyug thugs sbas yab la blta :
phyag rgya rdo rje thod pa 'bar :
gsang ba kun 'dus thugs kar mU~M:
rdo rje yab 'khyud thod zhal stob :
rang byung thugs rje'i klong yangs las :
ma 'gags rang gsal sngags 'di shar :
oM AHhU~M badzra gu ru pad+ma sid+d+hi hU~M:
bdag nyid byin gyis rlobs pa'i phyir :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
mkha' khyab 'gro ba 'dul ba'i phyir :
oM badzra ma hA gu ru sarba sid+d+hi hU~M phaT:
rang byung ye shes snying po can :
thog ma tha ma'i rgyu 'bras med :
rkyen med 'ching med grol ba med :
gting gsal rang rig ye shes dbyings :
ka nas dag cing zang thal ngang :
lhun grub 'dus ma byas pa 'o :
rang byung rgyud kyi snying po 'di :
rdo rje'i rig 'dzin rnams kyis zungs :
mthong thos dran reg thams cad grol :
bklag pas sangs rgyas 'grub par byed :
dus kyi tha mar rang snang nas :
ye shes snying po rgyas par 'gyur :
rang byung bklags pas grol ba sgyu 'phrul drwa ba sa bon gyi rgyud pad+ma'i snying po zhes bya ba rdzogs so :
de ltar gsum bdun nyer gcig sogs ji ltar nus pa bklags pa'i mthar /
dbyangs gsal rten snying yig brgya bzlas pas rgyud bklag pa'i lhag chad kha bskang zhing byin rlabs brtan par byas rjes thal mo sbyar te /
oM:
rang byung 'od gsal chos sku'i dbyings :
kun tu bzang po kun bdag nyid :
rdo rje sems dpa' bde ba che :
mi bskyod rnam snang rin chen 'byung :
dpag med don yod grub pa yi :
bsam yas sgyu 'phrul drwa ba'i rigs :
thams cad spro dang sdud mdzad pa :
kye kye kun bzang pad+ma 'byung :
bdag la dgongs par mdzad du gsol :
bdag gis 'gro ba kun don du :
rdo rje'i rgyud kyi sgra bsgrags pas :
mgon po khyod kyi ye shes dang :
thugs bskyed smon lam dpag yas mthus :
khams gsum snod bcud thams cad kyi :
'byung ba'i sgra dang dbyer med par :
grags stong rgyud kyi sgra ru gyur :
thos pas las dang nyon mongs dang :
sdug bsngal kun las rnam grol te :
bla na med pa'i byang chub thob :
'khor ba dong nas sprugs pa yi :
'gro 'dul phrin las mthar phyin shog :
ces gsol ba gdab cing dge ba'i rtsa ba byang chub tu bsngo /
rang nyid pad+ma 'byung gnas kyi sku snang stong zung 'jug tu gsal bzhin pa'i ngang /
sems nyid blo 'das stong gsal rang byung gi ye shes don dam pa'i kun bzang pad+ma 'byung gnas kyi rang zhal blta bas mtshams sbyar ste spyod lam la 'jug par bya'o //
de ltar dus rgyun dang /
khyad par du /
sgra dang sa g.yo 'byung ba dang :
mi mang 'du zhing tshogs pa sogs :
kun gyis thos par brjod byas na :
zhes gsungs pa'i skabs rnams su ji skad bshad pa ltar bklag pas mtshon /
glegs bam du byas te btags pa sogs kyi phan yon yang o rgyan rin po che'i gsungs las /
'di lta bu yi rgyud sde'i bcud :
snying po las kyang snying po'i bcud :
gdod ma'i mgon po kun bzang gi :
ye shes mngon sum rang snang ba :
glegs bam mthong bas grol 'gyur na :
bklags pas grol ba smros ci dgos :
thos grol kun gyi rgyal po ste :
mgul du 'chang bas btags grol yin :
dri yi rdzas dang a mr-itar :
rgyud 'di bzlas nas btab pa gang :
tshor dang myong bas grol ba'i mchog :
'di nyid 'chang bas reg pa 'am :
'chang ba de la reg pas kyang :
bde chen skye zhing rtsol med grol :
e ma ngo mtshar rmad kyi lam :
rang byung pad+ma'i thugs tig go :
zhes bslu med rdo rje'i gsung gis rgya cher bsngags pa'i tshul la dran pa nye bar bzhag ste zab mo'i rgyud 'di mnyan pa dang /
bsam pa dang /
bsgom pa dang /
'dzin pa dang /
'dri ba dang /
'chang ba dang /
kha ton du bya ba dang /
gzhan dag la yang dag par rgya cher rab tu ston pa la sogs pa'i sgo nas kun bzang pad+ma 'byung gnas kyi phrin las mkha' khyab tu spel ba dang /
bdag gzhan gyi rgyud la phan pa dang bde ba'i legs tshogs kyi snang ba dus rtag tu rgyas pa'i tshul la rtse gcig tu brtson par bya'o //
zhes pa'ang rtsod bral dus bab kyi sprul pa'i gter ston chen po 7o rgyan mchog gyur bde chen gling pa'i bka' drin las zab chos 'di nyid kyi gsang ba rdzogs par dang por thob pa'i skal bzang can mtsho skyes bla ma dgyes pa'i 'bangs mkhyen brtse'i dbang pos gnas dus kyi rten 'brel phun sum tshogs pas mtshams sbyar te /
grub mtha' ris med pa'i skyes chen dam pa rnams la tshul 'di'i smin grol bshad bka' lung bcas rdzogs par phul ba'i skabs su /
gter gzhung rdo rje'i tshig rkang bklags pas grub par bsdebs pa'i dge bas mthong thos dran reg gi 'gro rnams kun bzang pad+ma 'byung gnas kyi go 'phang tshe 'di nyid la mngon du byed pa'i rgyur gyur cig
/sarba dA mang+ga laM b+ha ba tu ///
/
