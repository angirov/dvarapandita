@#//
'chi med mtsho skyes snying tig rtsa ba yan lag dang bcas pa'i skong ba sgyu 'phrul rnam par bkod pa'i sprin phung zhes bya ba bzhugs so //
na mo gu ru d+he wa d+hA ki nI ye /
dad mos gus ldan rnal 'byor pas //
dus bzang tshogs kyi mchod pa'i skabs //
dam tshig nyams chag gso ba dang //
gang 'dod phrin las sgrub pa'i phyir //
skong ba rgyas par bya spro na //
spyi mthun skong ba'i gtor ma 'am //
yang na dam tshig rdzas la brten //
yid kyis mchod sprin bsam yas spel //
rol mo dbyangs bcas 'di skad do //
hU~M hrIH
chos dbyings spros dang bral ba'i zhing //
mkha' klong rnam par dag pa'i dkyil //
sgrib g.yogs phyogs mtshams med pa'i dbus //
ma bcos lhun grub pho brang nas //
rang bab ka dag chen po las //
rang byung sku dang ye shes su //
lhun grub thig le brdal ba che //
sku gsum ye rdzogs lha tshogs rnams //
gshegs bzhugs mtshan ma ma dmigs kyang //
thugs rje mos pa'i rten 'brel gyis //
rang snang dag pa'i gnas 'dir byon //
srid gsum rnam dag sangs rgyas zhing //
thams cad kun 'dus byang chub sems //
rin chen rgyal ba'i 'khor lo ni //
zang thal chen por 'od du gsal //
gdod nas ma skyes mnyam pa nyid //
bskang bya skong byed las 'das kyang //
kun rdzob dam tshig rdzas la brten //
don dam dbyings su bskang bar bya //
hU~M hrIH
gdod ma'i mgon po 'od mi 'gyur //
kun khyab spros bral chos kyi sku
/ye nas lhun grub rdzogs sangs rgyas //
snang ba mtha' yas thugs dam bskang //
sna tshogs rang grol mtshan nyid 'dzin //
rang gsal ma 'dres longs spyod rdzogs /
khyab brdal ye shes lnga yi bdag
/thod phreng sde lnga'i thugs dam bskang //
thugs rje kun khyab 'od zer 'phro //
rig rtsal ma 'gag sprul pa'i sku
/thog mtha' med par bya ba byed //
gu ru mtshan brgyad thugs dam bskang //
ma chags pad+ma'i rigs kyi gtso //
ye shes rtsal rdzogs sems dpa' mchog
/thugs rje'i bdag po 'gro ba'i mgon //
spyan ras gzigs dbang thugs dam bskang //
gar gyi dbang phyug dkyil 'khor gtso //
snang stong thabs shes zung du 'jug
/'khor 'das spyi dpal che ba'i mchog
/dbang chen yab yum thugs dam bskang //
dus gsum sangs rgyas kun gyi dngos //
skye 'chi gnyis spangs rdo rje'i sku
/dkyil 'khor khyab bdag bde ba che //
mtsho skyes rdo rje'i thugs dam bskang //
bcu drug dga' bzhi'i lang tsho rgyas //
zag med bde chen skyed mdzad ma //
chos kyi 'byung gnas kun bzang mo //
ye shes mkha' 'gro'i thugs dam bskang //
rnam dag chos nyid zhi ba las //
rol pa chen po 'bar ba'i sku
/dregs pa kun gyi rje btsan che //
pad+ma drag po'i thugs dam bskang //
dgongs brda snyan khung gtad rgya tshig
/smon lam dbang thob rig pa 'dzin //
mnga' bdag yab sras bai ro sogs //
rtsa brgyud bla ma'i thugs dam bskang //
mos gus gdung shugs drag po yis //
rig 'dzin bla ma'i dkyil 'khor rnams //
thugs dam dbyings su bskangs gyur te //
smin cing grol bar byin gyis rlobs //
hU~M hrIH
mi dmigs thugs kyi dkyil 'khor nas //
gsang ba snying po ye shes sku
/sgyu 'phrul drwa ba rdo rje sems //
zhi khro'i lha tshogs thugs dam bskang //
rang rig thig le gcig nyid las //
ye shes rgyal po gtso dang 'khor //
klong dgu'i tshul du shar ba'i lha //
bdun brgya nyer lnga'i thugs dam bskang //
sku gsum rdzogs pa'i he ru ka
/mkha' 'gro sgyu ma bde ba'i mchog
/sangs rgyas bde chen kun 'dus pa //
yang dag lha tshogs thugs dam bskang //
ngang nyid rdo rje chos dbyings las //
'bar ba'i khro bo mi bzad pa //
bdud 'dul rdo rje phur pa'i lha //
phrin las stobs 'dus thugs dam bskang //
rang byung ye shes byang chub sems //
thig le gcig gi ngo bo las //
rtog 'dul dbang du ci yang spro //
theg dgu'i lha tshogs thugs dam bskang //
dngos 'byor yid sprul mchod sprin gyis //
yi dam rgyal ba'i dkyil 'khor rnams //
thugs dam dbyings su bskangs gyur te //
thun mong mchog gi dngos grub stsol //
hU~M hrIH
bde chen ye shes lhan cig skyes //
dus gsum sangs rgyas skyed pa'i yum //
'chi med rdo rje'i sku brnyes ma //
man+dA ra ba'i thugs dam bskang //
gti mug mun pa bsal mdzad cing //
kun khyab chos dbyings ye shes dngos //
yongs la mnga' mdzad sku yi rigs //
sangs rgyas mkha' 'gro'i thugs dam bskang //
zhe sdang me dpung 'bar ba 'joms //
zhi mdzad me long lta bu'i ngang //
'gyur med bdud 'joms thugs kyi rigs //
rdo rje mkha' 'gro'i thugs dam bskang //
nga rgyal rtog pa'i ri bo sgyel //
rgyas mdzad mnyam pa nyid kyi tshul //
re ba kun skong yon tan rigs //
rin chen mkha' 'gro'i thugs dam bskang //
'dod chags rgya mtsho rmang nas skem //
dbang mdzad sor rtog ye shes nyid //
chags pa dbang sdud gsung gi rigs //
pad+ma mkha' 'gro'i thugs dam bskang //
phrag dog rlung chen 'tshubs ma snyol //
mngon spyod las mdzad bya grub bdag
/gdug pa kun 'dul las kyi rigs //
karma mkha' 'gro'i thugs dam bskang //
skye med bzang mo'i mkha' klong nas //
ye shes las dang 'jig rten gyi //
skye ba'i tshul ston mkha' 'gro ma //
'bum phrag yangs pa'i thugs dam bskang //
ta na ga Na'i dam tshig gis //
gnas gsum dpa' bo d+hA ki'i tshogs //
thugs dam dbyings su bskangs gyur te //
rnam bzhi'i phrin las 'grub par mdzod //
hU~M hrIH
ka dag spros dang bral ba'i dbyings //
kun gyi 'byung gnas b+ha ga'i klong //
kun bzang gnam zhal dbyings phyug ma //
smug nag khros ma'i thugs dam bskang //
rig pa zang thal 'od kyi lus //
'khor 'das snang bar ma bsgribs khyab //
'jigs byed sa brgyad dbang phyug che //
sgra gcan 'dzin gyi thugs dam bskang //
'od gsal thig le brdal ba cher //
dbyings dang ye shes zung 'jug sku
/gsang ba'i khro rgyal stobs po che //
ma ning nag po'i thugs dam bskang //
ngo bo rang bzhin thugs rje'i rtsal //
dug gsum rtog pa ma spangs dag
/dam tshig mthu ldan bka' yi gnyer //
rgyud gsum dregs pa'i thugs dam bskang //
rten skong sgrub pa'i rdzas rnams kyis //
chos skyong dam can rgya mtsho'i tshogs //
thugs dam dbyings su bskangs gyur te //
bstan pa'i dgra bgegs bsgral bar mdzod //
hU~M hrIH
thugs dam skong ba'i dam rdzas ni //
lha rdzas phyi mchod tshar du dngar //
rang byung nang mchod lhun gyis grub //
gnyis med gsang mchod bde chen sprin //
sman gtor rak+ta dam tshig rdzas //
'dod yon longs spyod tshogs kyi bcud //
skye 'gro'i gzugs snang 'byor pa'i dpal //
lha sngags ting 'dzin dam tshig sogs //
thun mong khyad par rmad du byung //
dngos 'byor yid sprul bsam yas kyis /
khyed rnams thugs dam gnyan bskangs te //
bdag gi g.yar dam sor chud nas //
dngos grub rnam gnyis bstsal du gsol //
hU~M hrIH
snang srid 'khor 'das zhing kun na //
snang ba gzugs kyi dngos po'i tshogs //
ji snyed rang byung dkyil 'khor lha //
sku mchog rdo rje'i phyag rgya che //
grags pa sgra yi brjod pa'i tshogs //
ji snyed gzhom med nA da'i dbyangs //
gsung mchog rdo rje'i phyag rgya che //
'gyu dran yid kyi rtog pa'i tshogs //
ji snyed 'od gsal ye shes dbyings //
thugs mchog rdo rje'i phyag rgya che //
bya ba las kyi 'khor lo'i tshogs //
ji snyed ye shes yangs pa'i gar //
phrin las rdo rje'i phyag rgya che //
rnam bzhi'i dam tshig bla med 'dis /
khyed rnams thugs dam gnyan bskangs te //
bdag gi g.yar dam sor chud nas //
dngos grub rnam gnyis bstsal du gsol //
hU~M hrIH
lnga ldan rang shar thig le'i gzugs //
dbyangs gsal chos nyid rang sgra che //
spros bral bde ba chen po'i dri //
lhun 'byams ting nge 'dzin gyi zas //
rang gsal 'od mdangs lnga yi gos //
chos dbyings ka dag gnyug ma'i ngang //
bskang bya skong byed gnyis med pas /
khyed rnams thugs dam gnyan bskangs te //
bdag gi g.yar dam sor chud nas //
dngos grub rnam gnyis bstsal du gsol //
hU~M hrIH
'chi med 'od gsal rdo rje'i dbyings //
sku gsung yon tan phrin las thugs //
ma lus kun 'dus rnam par dag
/thams cad rang rig byang chub sems //
kun nas 'khyil ba'i dkyil 'khor lha //
thams cad bdag nyid kun 'byung gnas //
ye shes thig ler rang snang ba //
bya byed med par don rnams grub //
gnyis med ngang la thams cad rdzogs //
byin rlabs cho 'phrul rmad kyi chos //
nam mkha' lta bu'i gter mdzod 'chang //
skye 'gag med pa'i dbyings chen las //
mdzad pa'i gar stabs sna tshogs kyis //
'gro ba'i bsam pa skong mdzad pa //
rtsa gsum 'dus pa'i lha la bstod //
hU~M hrIH
chos kun gdod nas gcig pa la //
'khor 'das mtshan ma so sor bzung //
rtsa lag khyad par dam tshig rnams //
ye nas bsrung mtshams las 'das kyang //
ma rig dbang gis nyams chag bsags //
bcas dang rang bzhin mi dge'i las //
bden zhen dbang gis bcos mar sbyong //
'khrul grol gnyis su 'dzin pa yis //
gdod ma'i gtan srid ma zin pa //
ka dag skye med klong du bshags //
rang grol chen por sor chud nas //
ye bsrung mchog tu dbugs dbyung mdzod //
phrin las bzhi dang grub pa brgyad //
rig 'dzin rnam bzhi'i go 'phang sogs //
'jig rten 'jig rten 'das pa yi //
dngos grub ma lus myur du stsol //
gzung 'dzin 'khrul pa'i sbubs las grol //
ye shes snang ba rang gsal te //
'gyur med bde chen rdo rje'i sku
/tshe 'dir 'grub par mdzad du gsol //
rin chen 'od gsal dag pa'i zhing //
rang rig mtsho skyes rdo rje sems //
rtsal chen rdzogs pa'i phrin las kyis //
bkod pa chen po lhun grub shog
/'di yang rje btsun thams cad mkhyen //
gsang 'dzin rigs kyi bdag po'i bkas //
rjes su gnang ba don yod phyir //
so skye'i tshig la 'brel med kyang //
'byung rung rten 'brel la dmigs nas //
pad+ma gar dbang 'du gsum pas //
tsa 'dra rin chen brag gi mgul //
kun bzang bde chen gling du bris //
mchog bstan rgyas pa'i rgyu ru shog
/dge legs 'phel //
!
//rtsa gsum skong bshags nyer bsdus kun bzang mchod sprin bzhugs /
skong rdzas nam mkha' mdzod kyi sngags rgyas brlabs la /
hU~M hrIH
snod bcud rnam dag rdo rje'i 'og min cher //
dngos su bshams dang yid las byung ba yi //
phyi nang gsang ba bla med de kho na'i //
kun bzang rnam 'phrul mchod sprin rgya mtsho 'dis //
rig 'dzin rtsa brgyud bla ma'i thugs dam bskang //
yi dam zhi khro'i lha tshogs thugs dam bskang //
gnas gsum dpa' bo mkha' 'gro'i thugs dam bskang //
chos srung nor lha rgya mtsho'i thugs dam bskang //
snang srid dag pa rab 'byams chen por bskang //
thugs dam bskang zhing nyams chag mthol bshags na //
sgrib med tshangs pa'i dngos grub bstsal nas kyang //
mchog thun phrin las yid bzhin 'grub par mdzod //
ces pa'ang mtsho skyes bla ma dgyes pa'i 'bangs kyi blo mtsho las phyungs ba'o ///
/
