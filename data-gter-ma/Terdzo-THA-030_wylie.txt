[	  ]bla ma'i thugs sgrub yid bzhin nor bu las :
phrin las dgos 'dod kun 'byung zhes bya ba bzhugs so :
bla med dkon mchog gsum la 'dud :
bdag nyid pad+ma 'byung gnas kyis :
da lta'i mnga' bdag yab sras dang :
ma 'ongs skal ldan don ched du :
rang gi sgrub pa rang gis mdzad :
de dag kun gyi yang snying bcud :
gu ru bde ba chen po yi :
thugs sgrub yid bzhin nor bu las :
phrin las dgos 'dod kun 'byung 'di :
su 'phrad dus gsum kun tu dge :
bsam pa thams cad 'di yis 'grub :
de phyir phyi rabs dad ldan rnams :
'di la rtag tu nan tan mdzod :
sa ma ya :
thog mar bkra shis byin chags pa'i :
dben gnas btsal la yo byad bsags :
dkyil 'khor mda' gang bkod legs steng :
sku gsung thugs rten yid 'ong dang :
sman rag gtor tshogs mchod pa bsham :
bde ba'i stan 'dug lus gnad bsrang :
rlung ro bsal la nges 'byung gi :
bsam pa drag pos kun bslangs nas :
rnal 'byor zab mor 'jug pa la :
spyi don rnam pa gsum yin te :
dang por sbyor ba'i chos bdun las :
thog mar skyabs yul sngags 'dis bskul :
na mo rat+na tra yA ya gu ru d+he ba d+hA ki nI badzra sa mA dza :
mdun gyi nam mkhar byon par bsam :
gnyis pa skyabs su bzung ba ni :
bdag gzhan sgo gsum rtse gcig pas :
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
gsum pa smon 'jug sems bskyed ni :
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
bzhi pa yan lag bdun pa ni :
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor bskor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
lnga pa tshogs zhing bsdu ba ni :
dzaHhU~M baM ho :
tshogs zhing rang la thim par bsam :
gnyis pa bgegs la bka' bsgo bar :
rnam pa lnga las dang po ni :
rang nyid dbang chen sku ru gsal :
oM ha ya grI ba hU~M phaT:
gnyis pa gtor ma'i dngos po sbyang :
raM yaM khaM:
gsum pa 'dod yon rnam lngar bsgom :
oM AHhU~M:
bzhi pa bgegs rigs dgug pa ni :
oM sarba b+hUta A kar+Sha ya dza :
lnga pa bsngo zhing bskrad pa ni :
oM sarba big+h+nAn ba liM ta khA hi :hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa'i bdud kyi tshogs :
'di ru ma 'dug gzhan du dengs :
drag sngags brjod cing thun gyis gzir :
gsum pa srung 'khor bsgom pa ni :
hU~M:
bdag nyid dpal gyi thugs ka nas :
phyag mtshan lnga yi tshogs spros pas :
srung ba'i 'khor lo'i gur chen po :
ye shes me phung 'phro bar gyur :
oM hU~M trAM hrIHAHbadzra dz+wa la rak+Sha rak+Sha hU~M:
bzhi pa bshags pa bya bar bzhi :
dang po snang srid dkyil 'khor blta :
hU~M hrI:
ma bcos dbyings su snang srid kun :
bla ma rig 'dzin 'khor lor shar :
ye nas rang la rdzogs pa'i phyir :
rang rig brda yi sgo dbye 'o :
b+h+rU~M dz+nyA na pra be sha ya phaT:
gnyis pa gsal gdab phyag 'tshal ni :
hU~M hrI:
gdod nas rig stong byang chub sems :
lha dang dkyil 'khor yin mod kyang :
ma rig 'khrul pa'i sgrib bsal nas :
gnyis med ye shes mjal phyag 'tshal :
a ti pU ho :
pra tIts+tsha ho :
gsum pa nyon mongs sgrib bshags ni :
hoH
ye nas gnyis su med pa la :
gnyis 'dzin rtog pa'i gzhan dbang gis :
nyon mongs las sgrib ci bsags pa :
mnyam nyid dbyings su bshags par bgyi :
sa ma ya shud+d+he a :
bzhi pa dam bca' bzung ba ni :
hU~M:
bde chen ye shes bla ma lha :
deng 'dir bdag gi sems su rtogs :
dbyings rig 'du 'bral med pa'i ngang :
yang dag snying po bzung bar bgyi :
bo d+hi tsit+ta badzra dz+nyA na hU~M:
lnga pa byin chen 'beb pa ni :
spos bsreg rol mo glu dbyangs bya :
gdung ba'i shugs bskyed rtse gcig pas :
rang gi thugs ka'i 'od zer gyis :
rtsa gsum lha tshogs gsang ba gsum :
spyan drangs bdag gnas rdzas la thim :
byin rlabs gzi byin bskyed par bsam :
hU~M hrI:
chos dbyings mtha' dang bral ba'i zhing khams nas :
bla ma rig 'dzin rgyal ba zhi khro'i tshogs :
phyi nang mkha' 'gro dam can ma lus pa :
thugs rje'i brtse bas gnas 'dir gshegs su gsol :
gsang ba'i dkyil 'khor dam rdzas ma lus pa :
sku gsung thugs kyi ngo bor byin gyis rlobs :
'dir tshogs rnal 'byor lus ngag yid gsum la :
dbang skur byin phob rdo rje'i ye shes skyed :
oM AHhU~M gu ru d+he ba d+hA ki nI dz+nyA na A be sha ya a A:
dzaHhU~M baM ho :
drug pa mchod rdzas byin rlabs ni :
hU~M hrI:
raM yaM khaM gis ma dag dngos kun sbyangs :
stong pa'i ngang las b+han+d+ha rnam gsum du :
oM las gtor ma 'dod yon sprin phung 'phro :
AHlas chags med rak+ta'i rba klong 'khyil :
hU~M las ye shes lnga ldan bdud rtsi'i mtsho :
hrIHlas phyi nang gsang ba'i mchod pa'i tshogs :
bsam gyis mi khyab nam mkha' gang bar gyur :
oM AHhU~M sarba pany+tsa a mr-ita hU~M hrIHThA:
oM AHhU~M ma hA rak+ta dz+wa la maN+Da la hU~M hrIHThA:
oM AHhU~M ma hA ba liM ta te dzo ba liM ta b+ha la b+ha te gu h+ya sa ma ya hU~M hrIHThA:
oM badzra ar+g+haM AHhU~M:
oM badzra pA d+yaM AHhU~M:
oM badzra puSh+pe AHhU~M:
oM badzra d+hU pe AHhU~M:
oM badzra A lo ke AHhU~M:
oM badzra gan+d+he AHhU~M:
oM badzra nai bi+id+yA AHhU~M:
oM badzra shab+da AHhU~M:
oM badzra s+pha ra Na khaM:
bdun pa rang rig gsal gdab ni :
brda sgo phyes pa'i ye shes pa :
rang dang dbyer med nga rgyal bzung :
hU~M hrI:
rang rig gdod nas stong zhing gsal :
zung 'jug sku dang ye shes ngang :
ma bcos spros bral de bzhin gshegs :
bla ma rig 'dzin ngo bor rdzogs :
oM ma hA gu ru sa ma ya hU~M:
gnyug ma don gyi lha sku dang :
dbyer med ro mnyam chen por bzhag :
sa ma ya :
rgya rgya rgya :
spyi don gnyis pa dngos gzhi la :
rnam bdun thog mar bskyed rim ni :
hU~M hrI:
chos rnams ye nas rnam grol de bzhin nyid :
smra bsam brjod bral mkha' ltar dag pa las :
'od gsal ye shes kun tu snang ba'i sprin :
rang byung brtse ba'i snying rje yongs la khyab :
dbyings rig zung 'jug rgyu yi snying po hrI:
dkar dmar mdangs ldan mkha' la nyi ltar shar :
de las raM yaM khaM 'phros snod bcud sbyangs :
tshur 'dus dwangs ma 'byung lnga rim brtsegs steng :
mi phyed rdo rje srung ba'i gur chen dbus :
rgyu las b+h+rU~M 'phros rin chen gzhal med khang :
gru bzhi sgo bzhi rta babs bzhi yis brgyan :
ye shes rigs bzhi'i kha dog rnam par bkra :
rim lnga'i rtsig pa pha gu drwa ba dang :
drwa phyed mda' yab nor bu'i tog gis spras :
'dod snam dmar por bde ba'i mchog ster ma :
bcu drug rig mas mchod sprin bsam yas spro :
mtshan nyid yongs rdzogs sprul pa'i zhing khams che :
'og min pad+ma drwa ba'i pho brang dbus :
dgos 'dod kun stsol rin chen zur brgyad dang :
yid 'ong pad+ma 'dab bzhi'i snying po ru :
sna tshogs pad+ma nyi zla brtsegs pa'i khrir :
rgyu yi hrIHyig yongs gyur skad cig gis :
ma hA gu ru o rgyan thod phreng rtsal :
dregs pa kun 'dul dpal chen che ba'i mchog :
smug nag sku ni brjid pa'i nyams dang ldan :
phyag g.yas thod 'khar g.yon pas b+han+d+ha bsnams :
zhabs gnyis bzhengs stabs 'ja' zer 'od phung 'bar :
dregs pa sde bzhi   shar du gshin rje mthing nag 'khor lo dang thod khrag
/lhor skos rje drang dkar mthing ga khram shing dang bdud zhags /
nub tu yams shud dmar po mdung dar dang btsan zhags /
byang du gangs bzang nag po be con dang nad rkyal 'dzin pa'o /
las byed pho nyar 'gyed :
'khor 'das zil gnon bla ma'i sku ru gsal :
de yi spyi bor chu skyes nyi zla'i dbus :
rigs kyi bdag po pad+ma saM b+ha ba :
dkyil 'khor kun gyi khyab bdag bla ma'i sku :
dug lnga gnas gyur ye shes lnga rdzogs pa'i :
ma hA gu ru bde ba chen po ni :
dkar dmar mdangs ldan rjes su chags pa'i nyams :
mtshan dpe'i gzi byin gdul bya'i dpal du 'bar :
zhal gcig phyag gnyis ting 'dzin phyag rgya'i steng :
bde stong dbyer med bdud rtsi'i thod pa'i dbus :
sdug bsngal kun sel baM yig dkar pos mtshan :
sku la rdo rje'i gsang gos dkar po dang :
phod chen mthing nag chos gos rnam gsum dmar :
za 'og ber smug dbang gi mdog can gsol :
dbu la she'u'i snyan zhu brjid pas mdzes :
sku gsum bdag nyid rgyal kun 'dus pa'i gzugs :
sku yis zhing khams kun khyab 'od zer 'bar :
bde bar gshegs pa sras bcas sku la rdzogs :
'ja' zer thig le 'od lngar 'khrugs pa'i klong :
'khor 'das mnyam nyid zhabs gnyis skyil krung bzhugs :
byin rlabs char 'beb bla ma'i sku ru gsal :
phyogs dus dkon mchog rtsa gsum chos srung bcas :
re ltos skyabs rnams thams cad 'dus par gyur :
de yi phyi rim pad+ma 'dab bzhi la :
shar du gu ru pad+ma sman gyi rgyal :
baiDUr mdog can phyag g.yas a ru ra :
g.yon pas mnyam gzhag bdud rtsi'i b+han+d+ha bsnams :
rigs bzhi'i drang srong   rig pa'i ye shes dkar ser dmar ljang sman mchog 'dzin pas bskor :
nyon mongs gdung sel bla ma'i sku ru gsal :
lho ru gu ru nor lha dbang gi rgyal :
gser mdog phyag g.yas rin chen 'bar ba dang :
g.yon pas 'dod rgu'i mchog stsol thod pa bsnams :
nor bdag rigs bzhi   dzam+b+ha la dkar ser dmar nag yid bzhin bsam 'phel 'dzin :
dbul ba'i gdung sel bla ma'i sku ru gsal :
nub tu gu ru yi dam dbang gi rgyal :
rA ga'i mdog can g.yas pas pad+ma dang :
g.yon pas 'dzad med gter gyi sgrom bu bsnams :
'khor du gter srung sde bzhis   gza' mchog dud kha mda' gzhu /
ma mo mthing nag g.yu spyang /
rgyal po mthing ga dgra satwa /
klu bdud nag po sbrul zhags bsnams pa dngos grub ster :
'dod don kun stsol bla ma'i sku ru gsal :
byang du gu ru sgrub po'i re skong rgyal :
ma rgad mdog can phyag g.yas ba dan 'phyar :
g.yon pas phur pa bar chad bgegs la gzir :
yul lha sde bzhi   gnyan chen dkar /
smug
/dkar ser /
ljang gu ba dan 'dzin pas bskor :
lam sna 'dren mdzad bla ma'i sku ru gsal :
de yi phyi rim rin chen cha brgyad la :
shar du gu ru dpa' bo ging gi tshogs :
dkar gsal phyag g.yas thod pa'i DA ru 'khrol :
g.yon pas b+han+d+ha bdud rtsis bkang ba bsnams :
dpa' bo ging bzhi   dkar ser dmar ljang thod rnga dril bu 'khrol :
gdug pa kun 'dul bla ma'i sku ru gsal :
lho ru gu ru 'byung bzhir dbang sgyur rgyal :
mthing gsal g.yas pas bum pa ri rab dang :
g.yon pas me dang rlung gi zhags pa bsnams :
'byung bzhi'i lha mos   ser sngo dmar ljang sa chu me rlung 'dzin :
bar chad kun sel bla ma'i sku ru gsal :
nub tu gu ru ma rungs skrod mdzad ni :
dmar gsal phyag g.yas lcags kyu zhags pa gdengs :
g.yon pas lcags sgrog 'ching zhing dril bu 'khrol :
phyag rgya bzhi ldan   dkar ser dmar ljang lcags kyu zhags pa lcags sgrog dril bu 'dzin pa khro chung pho nyar 'gyed :
'jigs pa kun 'dul bla ma'i sku ru gsal :
byang du gu ru rdo rje'i go cha can :
ser gsal phyag g.yas ral gri 'debs pa'i tshul :
g.yon pas lcags kyus gdug pa'i snying nas 'dzin :
'khor du bdud 'dul khro mo   dkar ser dmar ljang rdo rje phur bu 'dzin pa rigs bzhis bskor :
mi 'gyur mi shigs bla ma'i sku ru gsal :
shar lhor gu ru 'chi ba'i sdug bsngal sel :
dmar po phyag g.yas skyabs sbyin phyag rgya brkyang :
g.yon pas mchog sbyin bdud rtsi'i lhung bzed bsnams :
'khor du 'gro 'dul sems dpa'   byams pa 'jam dbyangs spyan ras gzigs phyag rdor bzhi ka sku mdog dkar po skyabs sbyin can rigs bzhis bskor :
bde chen zhing 'dren bla ma'i sku ru gsal :
lho nub gu ru bar do'i 'khrul snang 'joms :
dmar ser g.yas pas rdo rje rtse lnga dang :
g.yon pas me long rma bya'i mdongs sgro bsnams :
gzung 'dzin rtsad gcod mi g.yo   dkar ser dmar mthing ral gri zhags 'dzin rigs bzhis bskor :
'khrul snang rang grol bla ma'i sku ru gsal :
nub byang gu ru skye ba'i sdug bsngal sbyong :
dmar ljang phyag g.yas gri gug 'bar ba dang :
g.yon pas thod pa bdud rtsis gang ba 'dzin :
ngan song kun 'dren gsang bdag   dkar ser dmar sngo rdor dril 'dzin pa rigs bzhis bskor :
skye gnas ngan sbyong bla ma'i sku ru gsal :
byang shar gu ru 'gro drug kun gyi skyabs :
dkar ljang g.yas pas rdo rje rtse dgu dang :
g.yon pas kha T+wAM rtse gsum 'khar ba mdzad :
mkha' 'gro sde bzhi   mthing ser dmar ljang rdo rje rin chen pad+ma rgya gram dang g.yon thod pa rang rtags 'dzin pas bskor :
srid pa'i gdung sel bla ma'i sku ru gsal :
de ltar rig 'dzin rtsal 'chang bcu gsum po :
kun kyang nang du gsang gos dkar po'i steng :
phod chen mthing ka chos gos dmar po gsol :
pad+ma'i zhwa mnabs zhabs gnyis bzhengs stabs kyis :
pad zla'i steng na 'gro 'dul sems dpa'i tshul :
dngos grub char 'beb gzi byin lam mer bzhugs :
sgo bzhir pad nyi bdud bzhi bsnol ba'i steng :
shar sgor hU~M mdzad dkar po lcags kyu 'dzin :
lho sgor mi g.yo ser po zhags pa bsnams :
nub sgor rta mgrin dmar nag lcags sgrog 'dzin :
byang sgor bdud rtsi 'khyil ljang dril bu 'khrol :
kun kyang khro tshul phyag g.yas sdigs mdzub sgreng :
dur khrod chas rdzogs me phung 'bar ba'i klong :
sprul pa'i pho nya 'gyed cing bar chad srung :
gzhan yang dkyil 'khor bar khyams thams cad du :
dus gsum bde gshegs rgyal ba sras bcas dang :
bla ma yi dam rig 'dzin d+hA ki'i tshogs :
dam can rgya mtsho'i pho nya sprin ltar gtibs :
mi 'gyur mi shigs 'od gsal snying po'i ngang :
nyon mongs rang grol ye shes lnga dang ldan :
phung khams skye mched gdod nas rnam dag pa'i :
sku gsung thugs kyi rdo rje'i dkyil 'khor rdzogs :
oM hU~M trAM hrIHA:
oM AHhU~M:
gnyis pa ye shes dgug pa ni :
spos bsreg thod rnga snyan par 'khrol :
mos gus gdung ba'i shugs bskyed la :
rdo rje'i dbyangs kyis thugs dam bskul :
hU~M hrI:
sngon tshe 'dzam gling 'di dag gi :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :hU~M:
lho nub rnga yab gling phran dbus :
zangs mdog dpal gyi ri bo'i rtse :
pad+ma 'od kyi gzhal yas nas :
ma hA gu ru thod phreng rtsal :
bde chen rgyal po dbyings nas bzhengs :
phyi nang sdug bsngal kun sel zhing :
'dod rgu'i dngos grub mchog stsol ba'i :
gtso 'khor sprul pa yang sprul bcas :
gnas 'dir spyan 'dren gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrI ma ha ri ni sa ra tsa hri ya tsit+ta hrIng hrIng dzaHdza :
gsum pa bzhugs su gsol ba ni :
hU~M hrI:
rin chen gzhal yas mdzes pa 'dir :
nyi zla pad+ma'i gdan steng du :
ma hA gu ru'i lha tshogs rnams :
dgyes shing brtan par bzhugs su gsol :
dz+nyA na sa ma ya tiSh+Tha lhan :
bzhi pa gus phyag 'tshal ba ni :
na mo :
skye 'gag 'gyur med phrin las rdzogs :
rang byung thugs rjes 'gro rnams sgrol :
yid bzhin dngos grub char 'beb pa'i :
rig 'dzin tshogs la phyag 'tshal lo :
a ti pU ho :
pra tIts+tsha ho :
lnga pa mchod pa 'bul ba ni :
dngos su bshams pa'i brdas mtshon te :
rang gi thugs nas lha mo'i tshogs :
nam mkha' gang bar rab sprul te :
phyi nang gsang ba khyad par gyi :
mchod sprin rgya mtshos mchod par bsam :
hU~M hrI:
bla ma yi dam mkha' 'gro'i tshogs bcas la :
lha rdzas las grub mchod yon zhabs bsil dang /
me tog bdug spos mar me dri bzang chab :
zhal zas rol mo phyi yi mchod pa 'bul :
gzugs sgra dri ro reg bya chos la sogs :
'dod yon lnga ldan nang gi mchod pa 'bul :
bcu drug rig ma'i dga' bzhi'i rol rtsed dang :
sbyor sgrol zung 'jug gsang ba'i mchod pa 'bul :
dug lnga sel byed 'chi med a mr-ita :
rtsa brgyad stong la sbyar ba'i mchod pa 'bul :
chags med dmar chen chags pa'i sbu phreng g.yo :
bde stong rgyas phyir rak+ta'i mchod pa 'bul :
snang srid rnam dag 'dod yon ba liM ta :
rmad du byung ba gtor ma'i mchod pa 'bul :
chos nyid rol pa'i mchod sprin rgya mtsho 'dis :
rtsa ba gsum gyi thugs dam bskang gyur te :
phyi nang gsang ba'i sdug bsngal zhi ba dang :
mchog thun dngos grub yid bzhin bstsal du gsol :
oM AHhU~M badzra gu ru d+he ba d+hA ki nI sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bi d+yA shab+da pra tIts+tsha swA hA:
ma hA su kha pany+tsa kA ma gu Na ta na ga Na pU dza hoH
ma hA a mr-ita rak+ta ba liM ta kha kha khA hi khA hi :
drug pa bstod pa bya ba ni :
lha tshogs yon tan rjes dran pas :
rang dang rdo rje'i lha mo rnams :
lhan cig bstod pa'i glu blangs bsam :
hU~M hrI:
ma bcos ka dag chos sku'i ngang nyid las :
bde chen lhun grub 'od gsal longs spyod rdzogs :
thugs rje'i rig rtsal sgyu 'phrul drwa ba'i gar :
sku gsum bla ma'i tshogs la phyag 'tshal bstod :
hU~M hrI:
kun gzhi 'od gsal rang rig byang chub sems :
yon tan rtsal rdzogs dkyil 'khor yongs kyi gtso :
dus gsum sangs rgyas kun 'dus gu ru rje :
yid bzhin nor bu bde ba chen po'i sku :
rang byung ye shes mtshan dpe'i phung por 'bar :
dri med dkar gsal snying rje'i dmar mdangs 'tsher :
thig le'i zhal gcig thabs shes phyag gnyis ldan :
mi g.yo ting 'dzin mnyam gzhag phyag rgya'i steng :
snang stong dbyer med 'dod 'byung ka pA la :
zag med bde chen bdud rtsi'i bcud kyis bkang :
sdug bsngal kun sel mi 'gyur baM yig mtshan :
theg dgu yongs rdzogs gsang gos dkar po'i steng :
phod chen mthing nag chos gos dmar po gsol :
snang srid zil gnon zab ber smug pos bklubs :
gdan gsum dbang rdzogs snyan zhu mthong grol brjid :
'khor 'das kun khyab 'ja' zer thig le'i klong :
yid 'phrog chu skyes nyi zla'i gdan gyi steng :
bden gnyis zung 'jug zhabs zung skyil krung bzhugs :
phyogs bcu dus bzhi'i rgyal ba sras bcas kyi :
sku dang zhing khams rdo rje'i sku la rdzogs :
dam chos char 'beb rig 'dzin 'dus pa'i thugs :
yon tan bsam 'das phrin las mkha' ltar khyab :
dran pas gdung sel byang chub lam sna 'dren :
'dod rgu'i mchog stsol pad+ma saM b+ha ba :
khyab bdag bde ba chen por phyag 'tshal bstod :
hU~M hrI:
'od gsal lhan skyes ye shes gcig nyid las :
rig rtsal ma 'gag 'gro 'dul bcu gsum shar :
bum pa bzang dang dpag bsam nor bu ltar :
gdul bya mtha' yas 'dod pa'i re ba skong :
hor sog dmag zlog gu ru che ba'i mchog :
nyon mongs nad sel gu ru sman gyi bla :
longs spyod char 'beb gu ru dbang gi rgyal :
dngos grub kun stsol gu ru lhag pa'i lha :
sgrub po'i lam ston gu ru thugs rje'i gter :
'jigs pa skyob mdzad gu ru ging gi gtso :
'byung bzhir dbang sgyur gu ru nam mkha'i rgyal :
ma rungs 'ching mdzad gu ru phyag rgya'i bdag :
bdud sde'i g.yul 'joms gu ru rdo rje'i rgyal :
'chi ba'i gdung sel gu ru snang mtha' yas :
bar do rang grol gu ru dus gsum mkhyen :
ngan song kun 'dren gu ru bde chen rgyal :
'gro drug mgon skyabs gu ru thod phreng rtsal :
chos kyi dbyings las brtse ba'i skur bzhengs pa :
gang 'dul der snang sgyu 'phrul drwa ba'i tshul :
sku lnga mtshan brgyad rnam 'phrul bcu gsum sogs :
bla ma rig 'dzin tshogs la phyag 'tshal bstod :
bdud bzhi 'joms mdzad khro rgyal sgo ba bzhi :
lcags kyu zhags pa lcags sgrog dril bu 'dzin :
'jigs dang sdug bsngal bar chad thams cad 'joms :
dpal chen mthar byed rnams la phyag 'tshal bstod :
gzhan yang phyogs dus rgyal sras rig pa 'dzin :
yi dam dpa' bo mkha' 'gro chos skyong tshogs :
sdug bsngal kun sel dngos grub char chen 'beb :
chos kyi dbyings nas rol la phyag 'tshal bstod :
bdun pa dzapa? kyi dgongs pa la :
rnam pa bzhi las dang po ni :
b+h+rU~M bi shwa bi shud+d+he sarba ma hA gu ru phaT dza :
rdo rje'i sngags kyi sgra gdangs kyis :
ye shes dkyil 'khor mdun du bye :
me ri 'dab 'byor tshul nyid du :
dgyes shing brtan par bzhugs par bsam :
gnyis pa dzapa? la bskul ba ni :
hU~M hrI:
mi 'gyur snying po 'od gsal bla ma'i zhing :
rang byung lhun grub bde chen gzhal yas dbus :
pad+ma nyi zla mdzes pa'i gdan gyi steng :
gdod ma'i mgon po gu ru bde ba che :
sprul pa yang sprul 'khor dang bcas pa rnams :
snang stong mdzes sku dgyes 'dzum mtshan dper 'bar :
grags stong gsung dbyangs sngags sgra 'brug ltar sgrog :
rig stong thugs mchog mi g.yo dgongs pa'i ngang :
ma gsal bar du bskyed cing bzlas par 'bad :
ma grub bar du ting 'dzin mi btang ngo :
ma g.yel thugs rje chen po'i rtsal skyed la :
dngos grub rnam gnyis myur du 'grub par mdzod :
gsum pa bzlas pa'i dmigs pa ni :
hU~M hrI:
rig 'dzin bla ma rnams kyi thugs ka ru :
pad zla'i steng du rdo rje rtse lnga'i sbubs :
hrIHyig rigs kyi kha dog 'bar ba'i mthar :
gsung rab yan lag bcu gnyis 'dus pa'i bcud :
snying po'i sngags kyi phreng bas bskor ba las :
'od zer dpag yas nam mkha' khyab par 'phros :
rgyal ba kun mchod 'gro ba'i las sgrib sbyangs :
bde gshegs sras bcas mkhyen brtse'i byin rlabs bsdus :
bdag la thim pas sku gsung thugs byin brlabs :
lha dang bla ma mchod cing mnyes par byas :
mched dang lcam dral rnams kyi nyams chag bskang :
mkha' 'gro chos skyong thams cad las la bskul :
bod khams dkar phyogs skyong ba'i gzi byin skyed :
nag phyogs lha 'dre thams cad dam la gzir :
dam sri 'byung po dpung bcas thal bar brlag :
zhi rgyas dbang drag las bzhi lhun gyis grub :
grub chen brgyad dang dbang bcu'i ye shes spel :
snang srid rig 'dzin bla ma'i dkyil 'khor lha :
grags pa thams cad sngags kyi rang sgrar 'ur :
rig pa zang thal 'od gsal bde chen ngang :
bar chad kun zhi sdug bsngal rang sar grol :
dngos grub rnam gnyis stan thog 'di nyid du :
ma lus yongs su thob pa'i bdag nyid gyur :
oM AHhU~M badzra gu ru pad+ma sid+d+hi hU~M:
rang byung rdo rje'i sngags 'di ni :
bsnyen sgrub las gsum chig dril te :
ma yengs rtse gcig bzlas pa yis :
grangs bsnyen 'bum phrag bcu gnyis dang :
dus bsnyen zla ba gsum gyi tshe :
mtshan ma rtags kyi rim pa ni :
gu ru pad+ma bdag nyid kyi :
sku gsung thugs kyi phyag rgya rnams :
dbang po rab 'bring tha ma yis :
dngos nyams rmi lam tshul du mthong :
gzhan yang bag dro byin chags shing :
mkha' 'gro chos skyong 'dus pa'i ltas :
bsam gyis mi khyab 'byung bar 'gyur :
de tshe thod phreng rtsal gyi dzapa?:
mkha' 'gro dgyes pa'i dbyangs su blang :
gar stabs 'khrab cing brtul zhugs bskyed :
snang ba ban bun lang long dang :
re dogs bral ba'i gding rnyed na :
bsam pa thams cad nges par 'grub :
bzhi pa dzapa? khang bsdu ba ni :
dbyangs gsal rten snying gzungs bzlas pas :
sngags kyi nus pa gong du spel :
hU~M hrI:
rig 'dzin 'dus pa bla ma'i lha tshogs la :
phyi nang gsang ba dzapa? bsnyen mchod par 'bul :
yon tan rjes dran rdo rje'i glu yis bstod :
nyams chag kun bshags mchog thun dngos grub stsol :
ma hA a mr-ita rak+ta ba liM ta khA hi :
yi ge brgya pas nongs pa bshags :
'dod don spyi dang bye brag la :    spyir gsol 'debs bsam pa lhun grub ma tshang ba dang /
bye brag las tshogs bcu gsum so sor rang nyid gang 'dod pa de grangs gsog go
/rtse gcig gus pas gsol ba gdab :
mdun bskyed so so'i thugs ka nas :
rang 'dra'i sku dang 'od zer tshogs :
nam mkha' gang ba'i spro bsdu yis :
gang 'dod don kun lhun grub bsam :
oM sarba ma hA gu ru maN+Da la dzaHhU~M baM ho :
mdun du bzhugs pa'i ye shes lha :
thams cad rang la rnam par thim :
sku gsung thugs yon phrin las dang :
dbyer med chen por byin brlabs bsam :
dz+nyA na kA ya wA ka tsit+ta gu Na karma swa b+hA ba At+ma ko\u0f85 haM:
yi ge brgya pas brtan par bya :
rdzogs rim rgyun gyi rnal 'byor ni :
lus gnad khong lhod drang por bsrang :
mig gnad bar snang ha rer blta :
rlung gnad bar rlung thad kar brgyang :
yid gnad dus gsum rtog bral ngang :
ma bcos ma bslad gnyug mar bzhagaH
skabs su hU~M lnga'i glu len zhing :
snang srid thams cad sgyu mar sbyang :
skabs su bzod med mos gus kyis :
bla mar gsol ba yang yang gdab :
skabs su mkha' khyab 'gro ba la :
snying rje'i shugs bskyed gtong len bsgom :
de ltar yang yang brtson pa yis :
tshe gcig don gyi btsan sa zin :
bde chen rgyal po 'grub par 'gyur :
sa ma ya :
rgya rgya :
spyi don gsum pa rjes rim bdun :
dang po tshogs kyi mchod pa la :
rnam bdun thog mar bsang sbyang ni :
thabs shes 'du bar 'os pa'i rdzas :
rdo rje'i longs spyod chen por bsham :
me rlung g.yab cing bsang chus bran :
hU~M:
rang rig rtsal las raM yaM khaM 'phros te :
tshogs kyi dngos po'i bag chags bsreg gtor bkrus :
gdod nas rnam dag 'dus ma byas pa'i dbyings :
ma bcos gsal rdzogs chen po'i ngang du gyur :
raM yaM khaM:
gnyis pa byin gyis brlab pa ni :
hU~M:
stong gsal ngang las thabs shes ka pA lar :
sha lnga bdud rtsi ye shes rigs lnga'i dngos :
me rlung sbyor bas dam tshig rdzas su zhu :
'dod yon rgya mtsho'i sprin phung 'phro bar gyur :
oM AHhU~M:
gsum pa tshogs zhing spyan 'dren ni :
thod rnga 'khrol ba'i gdung dbyangs kyis :
hU~M hrI:
mi mngon dbyings nas bde gshegs rgyal ba'i tshogs :
'gag med mkha' las 'ja' tshon shar ba ltar :
ye shes tshogs la spyan 'dren gshegs nas kyang :
'dod yon mchod bzhes dngos grub bstsal du gsol :
hU~M hrI:
lho nub pad+ma 'od kyi zhing khams nas :
bla ma rig 'dzin kun 'dus bde ba che :
rtsa gsum rgya mtsho'i 'khor dang bcas pa rnams :
ye shes tshogs la spyan 'dren gshegs su gsol :
dgyes pa'i sku yi gar stabs shigs se shig :
gsung gi gdangs glu brda skad di ri ri :
thugs kyi bde chen ye shes lams se lam :
dpa' bo mkha' 'gro'i 'khor tshogs thibs se thib :
dri zhim spos kyi dud sprin thu lu lu :
'ja' 'od thig le'i zer thag brengs se breng :
lha rdzas me tog char 'beb si li li :
rdo rje'i glu dang rol mo'i brdas mtshon te :
myur ba nyid du gnas 'dir gshegs nas kyang :
tshogs khang rang bzhin sprul pa'i zhing du sgyur :
rnal 'byor lha dang lha mor dbang mchog skur :
tshogs rdzas ye shes bdud rtsir byin gyis rlobs :
spyod lam thams cad bde chen rol pa'i ngang :
mchog dang thun mong dngos grub ma lus kun :
lhun gyis grub pa'i phrin las mdzad du gsol :
oM AHhU~M sarba ma hA gu ru maN+Dal sa pa ri wA ra badzra sa mA dza :
bzhi pa tshogs mchod stob pa la :
dang po phud kyis mchod pa ni :
hU~M hrI:
bla ma rig 'dzin rtsa gsum dkyil 'khor lhar :
tshogs mchod 'dod yon lnga ldan 'bul lags na :
dgyes par bzhes la phyi nang gsang ba yi :
bsam pa lhun gyis grub par mdzad du gsol :
oM AHhU~M sarba ma hA gu ru maN+Da la sa pa ri wA ra ga Na tsakra pU dza khA hi :
bar pa bskang zhing bshags pa ni :
hU~M hrI:
dur khrod gsang ba mchog gi dkyil 'khor 'dir :
gsang ba'i dkyil 'khor gzhung bzhin bshams nas kyang :
sgrub rdzas gnyan po tshul bzhin bkram pa 'dis :
bla ma rig 'dzin thugs dam bskang gyur cig :
yi dam lha tshogs thugs dam bskang gyur cig :
dpa' bo mkha' 'gro'i thugs dam bskang gyur cig :
chos skyong srung ma'i thugs dam bskang gyur cig :
mchod par 'os rnams thugs dam bskang gyur cig :
hU~M hrI:
ka dag dbyings su ye shes 'du 'bral med :
rgyal ba dgongs brgyud bla ma'i thugs dam bskang :
lhun grub ngang las rig pa bde chen sku :
rig 'dzin brda brgyud bla ma'i thugs dam bskang :
rang rtsal sprul pas 'gro drug don mdzad pa'i :
gang zag snyan brgyud bla ma'i thugs dam bskang :
smon lam btab nas mkha' 'gro'i lag tu gtad :
mkha' 'gro gtad rgya brgyud pa'i thugs dam bskang :
las 'phro'i dbang gis zab mo'i gter la spyod :
bka' babs gter brgyud bla ma'i thugs dam bskang :
gu ru'i zhal tshab gdams pa kun la spel :
shog ser tshig brgyud bla ma'i thugs dam bskang :
nyan bshad sgom sgrub don gnyis mthar phyin mdzad :
man ngag byin rlabs brgyud pa'i thugs dam bskang :
shes bya thams cad rnam pa kun mkhyen pa'i :
dus gsum sangs rgyas rnams kyi thugs dam bskang :
'gro kun zhi bde'i ngang la 'dren mdzad pa'i :
gsung rab dam chos rnams kyi thugs dam bskang :
sa dang lam la gnas nas bstan pa skyong :
'phags pa'i dge 'dun rnams kyi thugs dam bskang :
lta sgom mkhyen pa mchog la mnga' brnyes pa'i :
skyes mchog bla ma rnams kyi thugs dam bskang :
dngos grub rnam gnyis thogs pa med par ster :
yi dam lha tshogs rnams kyi thugs dam bskang :
phyi nang gsang ba'i bar chad kun sel ba'i :
mkha' 'gro dam can rnams kyi thugs dam bskang :
sgrub pa po la longs spyod 'dod rgu stsol :
nor lha gter bdag rnams kyi thugs dam bskang :
dkar phyogs skyong zhing snod bcud gzi mdangs skyed :
gnas bdag gzhi bdag rnams kyi thugs dam bskang :
snang srid gzhir bzhengs dag pa rab 'byams zhing :
srid zhi'i mgron gyur kun gyi thugs dam bskang :
hU~M hrI:
dkyil 'khor lha tshogs thugs dam skong ba'i rdzas :
dngos su 'byor bshams yid kyis rnam sprul pa'i :
me tog bdug spos mar me dri chab sogs :
lha rdzas phyi yi mchod pas thugs dam bskang :
gzugs sgra dri ro reg bya chos la sogs :
rang byung nang gi mchod pas thugs dam bskang :
gnyis med bde sbyor gzung 'dzin dbyings su bsgral :
lhan skyes gsang ba'i mchod pas thugs dam bskang :
bdud rtsi sman dang rak+ta ba liM ta :
khyad par mchog gi mchod pas thugs dam bskang :
tshogs kyi 'khor lo 'dod yon rgya mtsho'i sprin :
rmad byung dam tshig mchod pas thugs dam bskang :
thugs dam bskang ngo nyams chag bzod bzhes nas :
phyi nang gsang ba'i bar chad zhi ba dang :
bsam pa lhun gyis grub pa'i dngos grub stsol :
ho :
ye nas gnyis med chos skur dag pa la :
ma rig dbang gis sgro dang skur btab pas :
bde dang sdug bsngal 'bras bu sna tshogs smin :
de ldog phyir na rgyal ba'i dam mnos te :
so thar byang sems sngags kyi bslab pa rnams :
tshul bzhin bzung bar khas blangs bsgrubs lags kyang :
mi shes nyon mongs bag med ma gus pas :
de dang 'gal bar gyur pa gang bgyis pa :
phyi nang gsang ba'i tshogs kyi mchod pas bshags :
rab gnong 'gyod pa'i gdung bas mthol lags na :
nyams shing chag pa thams cad sor chud nas :
tshangs pa mchog gi dngos grub bstsal du gsol :
yi ge brgya pa ci mang bzla :
tha ma bsgral zhing bstab pa ni :
hU~M zhes brjod pas skad cig gis :
snang srid khro bo'i 'khor lor bzhengs :
pho nya spros pas dgra bgegs tshogs :
mtshan ma'i rten la bstim par bsam :
e nr-i tri sarba shA trUn bi g+h+nA dzaHhU~M baM ho :
gsal gsum ldan pas stangs stabs bsgyur :
phur pa mtshon cha thogs te bsgral :
hU~M:
bdag nyid pad+ma drag po rtsal :
phyag na sras mchog phur pa 'dril :
dgra bgegs snying la btab pa yis :
rdul phran bzhin du brlags nas kyang :
tshe dang bsod nams rang la thim :
rnam shes chos kyi dbyings su spar :
lnga phung dug lnga'i rtsad bcad de :
ye shes chen po'i bdud rtsir bsgyur :
oM pad+ma shrI he ru ka kI li kI la ya sarba shA trUn big+h+nAn mA ra ya phaT:
hU~M:
rig 'dzin dkyil 'khor lha tshogs zhal phyes shig :
bstan la gnod byed dgra bgegs ma lus kun :
bsgral pa'i sha khrag bdud rtsi'i mchod pa bzhes :
'khor 'das mnyam nyid dbyings su bsgral bar mdzod :
ma hA mAM sa rak+ta kiM ni ri ti khA hi :
lnga pa tshogs la longs spyod ni :
brda dang brda yi 'bul len bya :
ho :
tshogs kyi mchod pa rgyan du rol :
a la la ho :
oM AHhU~M:
rang lus lhar snang 'dod yon kun :
bde ba chen por longs spyad pas :
rtsa khams bdud rtsi'i dwangs mas gang :
lus dkyil lha rnams dgyes par bsam :
tshim par longs spyod ye shes spel :
drug pa smon lam gdab pa ni :
ho :
bla ma rig 'dzin dkyil 'khor du :
tshogs kyi mchod pa phul ba yis :
bdag dang mkha' mnyam 'gro ba kun :
bde chen ye shes sku 'grub shog :
bdun pa lhag ma kun bsdus la :
yas mar bsre zhing zhal chab btab :
oM AHhU~M gis byin gyis brlab :
brda yi skad kyis lhag sdud rnams :
sprin phung gtibs ltar byon par bsam :
e A ral+li hrIng hrIng pheM pheM:
hU~M hrI:
bla ma rig 'dzin spyan snga ru :
khas blangs mkha' 'gro dam can rnams :
tha tshig bzhin du gnas 'dir 'dus :
ye shes bdud rtsi'i lhag gtor 'di :
dgyes par bzhes la dam bcas bzhin :
phrin las rnam bzhi 'grub par mdzod :
u ts+tshiSh+Ta ba liM ta khA hi :
de ltar bar chad sel ba dang :
dngos grub sgrub pa'i thabs chen po :
tshogs kyi 'khor lo'i mchod pa yis :
dkyil 'khor lha tshogs mnyes byas nas :
gnyis pa thugs dam bskul ba ni :
hU~M hrI:
chos dbyings rang rtsal rig 'dzin bla ma'i tshogs :
bde gshegs rgyal ba zhi khro ma lus dang :
chos skyong dam can tshogs rnams thugs dam bskul :
ma g.yel ma 'phang bcol pa'i phrin las mdzod :
gsum pa chad tho bsgrag pa ni :
hU~M hrI:
sngon tshe 'das dus bskal pa'i dang po la :
'og min chos dbyings spros bral pho brang du :
chos sku'i bla ma kun tu bzang po yis :
rang snang dgongs pa'i chos 'khor bskor ba'i tshe :
rigs lnga yab yum sems dpa' lcam dral gyis :
ye shes sku mchog gsal bar bstan nas kyang :
ji ltar zhal bzhes thugs dam ma g.yel bar :
zag med bdud rtsi'i mchod gtor 'di bzhes la :
gzung 'dzin dbyings su zhi ba'i phrin las mdzod :
de 'og bar gyi bskal pa dbus ma la :
'od gsal bkod pa chen po'i pho brang du :
bla ma longs sku rigs lnga yab yum gyis :
bde chen brda yi chos 'khor bskor ba'i tshe :
zhi khro rab 'byams dpa' bo mkha' 'gro yis :
rdo rje'i sku mchog gsal bar bstan nas kyang :
ji ltar zhal bzhes thugs dam ma g.yel bar :
'dod yon rgyan gyi mchod gtor 'di bzhes la :
ye shes rig rtsal rgyas pa'i phrin las mdzod :
de 'og bar gyi bskal pa tha ma la :
ma nges 'gro ba 'dul ba'i pho brang du :
bla ma sprul sku pad 'byung bsam yas kyis :
gang 'dul der snang chos 'khor bskor ba'i tshe :
rdo rje'i chos srung mthu rtsal can rnams kyis :
so so'i gzugs mchog gsal bar bstan nas kyang :
ji ltar zhal bzhes thugs dam ma g.yel bar :
tha tshig gnyan po'i mchod gtor 'di bzhes la :
mthun rkyen legs tshogs 'du ba'i phrin las mdzod :
da lta rtsod ldan dus kyi tha ma 'dir :
gu ru pad+ma bde ba chen po yis :
thugs sgrub rnam gnyis gter du sbas pa dang :
smon lam dbang gis de nyid bton cing spel :
deng 'dir bdag gis tshul bzhin sgrub pa'i tshe :
bka' dang gter srung dam can rgya mtsho'i tshogs :
so so'i thugs dam dbang gis gshegs nas kyang :
ji ltar zhal bzhes dam las ma 'da' bar :
dgra bgegs sha khrag mchod gtor 'di bzhes la :
mi mthun tshar gcod drag po'i phrin las mdzod :
bzhi pa zor du 'phang ba ni :
hU~M:
bla ma rig 'dzin rgyal ba zhi khro'i tshogs :
ma lus thugs dam gnyan po gnad nas skul :
mkha' 'gro dam can rgya mtsho las la 'dus :
lha srin sde brgyad bran dang pho nyar rgyugs :
bdag gis bsgrubs pa'i gtor zor gnyan po 'di :
gdug pa'i dgra bgegs rnams kyi steng du 'phen :
bdun rgyud rigs kyang rtsad nas brlag par mdzod :
gzhan yang phyi nang gsang ba'i sdug bsngal dang :
byad phur rbod gtong bar chad mi mthun phyogs :
thams cad drag po'i gtor ma 'di yis zlog :
mngon spyod dmod pa'i phrin las 'grub par mdzod :
oM AHhU~M badzra gu ru ma hA kro d+ha a ya ma du ru tsa sha na sarba sa ma ya b+h+yo b+h+yo zlog zlog :
las mkhan rnams kyis rngam stabs bcas :
gtor ma sgrub khang phyi rol dpag :
rnal 'byor pa rnams thams cad kun :
drag po'i chas su zhugs nas kyang :
gser skyems btang zhing gzu dpang gzug :
gtor ma'i za lam dgra la bstan :
drag sngags bzla bzhin dgra phyogs 'phang :
thal mo dang ni dul mo brdab :
phyi mig mi blta slar log ste :
sgrub khang sgo drung sleb pa dang :
lnga pa bshal chu'i bdud rtsi yis :
brtan ma'i tshogs rnams mchod pa ni :
oM AHhU~M gis byin gyis brlab :
b+h+yo :
bod khams skyong ba'i brtan ma'i tshogs :
'khor bcas gnas 'dir gshegs su gsol :
sngon tshe slob dpon pad+ma dang :
rlangs chen dpal gyi seng ge yis :
yang le shod kyi gnas mchog tu :
ji ltar bka' bsgos dam bzhag bzhin :
tshur gshegs tshur gshegs skyong ma'i sde :
sprul pa yang sprul bka' 'khor bcas :
bshal chu'i bdud rtsi 'di gsol la :
bod khams mtha' dbus thams cad kun :
phan dang bde la 'god pa dang :
zab gter bstan pa rgyas par mdzod :
pad+ma d+hA ki nI i daM ba liM ta khA hi :
drug pa rta bro brdung ba ni :
gtor gzhong ri rab 'bar ba'i 'og :
dam sri 'byung po dgug cing bstim :
e nr-i tri sarba big+h+nAn bi nA ya ka dzaHhU~M baM ho :
brtul zhugs gar gyis rgyas gdab bya :
hU~M:
rta yi brtul zhugs chen po ni :
dbang chen rngam pa'i skur bzhengs te :
rta skad 'tsher zhing mtshon chas gtubs :
dgra bgegs dam sri thal bar brlags :
rnam thar gsum gyi bro brdungs pas :
dug gsum mtshan ma rang sar dag :
sku gsung thugs su grol nas kyang :
rdzogs pa chen po'i klong du thim :
oM AHhU~M satwaM b+ha ya laM nan :
bdun pa rjes kyi cho ga la :
rnam pa lnga las dang po ni :
rtse gcig gdung bas dngos grub gsol :
hU~M hrI:
sku gsum dbyer med rtsa gsum rgya mtsho'i dngos :
dran pas gdung sel gu ru bde ba che :
rgyal ba'i rnam 'phrul rig 'dzin tshogs dang bcas :
bdag cag mos pa'i gdung shugs bzod dka' bas :
dang por bsnyen cing bar du rtse gcig bsgrubs :
deng 'dir thugs rje skul ba'i dus lags na :
sku gsung thugs dang mnyam sbyor dngos grub mchog :
bum pa bzang po dgos 'dod kun 'byung dang :
yid bzhin nor bu dbang gi rgyal po ltar :
mi 'gyur mi shigs rdo rje'i dngos grub rnams :
da lta nyid du bdag la bstsal nas kyang :
don gnyis lhun gyis grub par mdzad du gsol :
oM AHhU~M badzra gu ru pad+ma sid+d+hi hU~M:
kA ya wA ka tsit+ta sarba sid+d+hi pha la hU~M A:
gnyis pa mchod bstod nongs bshags ni :
oM AHhU~M:
rig 'dzin bla ma'i dkyil 'khor lha tshogs la :
dngos su 'byor dang yid kyis rnam sprul pa'i :
phyi nang gsang ba'i mchod sprin rgya mtshos mchod :
sku gsung thugs dang yon tan phrin las bstod :
ma hA a mr-ita rak+ta ba liM ta sarba pU dza AHhU~M:
ho :
bdag gis bsnyen sgrub phrin las brtsams pa la :
cho ga lhag chad nor 'khrul gang gyur kun :
dmigs med chos dbyings klong du bshags par bgyi :
tshangs pa mchog gi dngos grub bstsal du gsol :
yi ge brgya pa mang du bzla :
gsum pa dkyil 'khor bsdu ba ni :
mdun bskyed rten yod de la bstim :
rten med chos kyi dbyings su gshegs :
yang na hU~M gis rang la bsdu :
bzhi pa rdzogs rim bsdu ldang ni :
hU~M hU~M hU~M:
snang srid thams cad dkyil 'khor 'khor lor thim :
de nyid bdag thim de yang hrIHla 'dus :
hrIHyig mi dmigs 'od gsal klong thim nas :
gang shar spros pa med pa'i ngang du bzhag :
phaT phaT phaT:
slar yang bdag nyid bde ba chen po'i sku :
mi 'gyur gsang gsum rdo rje'i go dang ldan :
cir snang bla ma'i 'khor lor rdzogs pa'i ngang :
rgyun du 'gro ba kun gyi don la 'jug :
oM AHhU~M badzra kA wA tsi rak+ShA haM:
lnga pa bsngo smon shis brjod ni :
ho :
rig 'dzin bla ma bsgrubs pa'i 'bras bu yi :
bsod nams gang mchis 'gro ba'i rgyud la bsngo :
kun kyang sa lam yon tan mthar phyin nas :
bde chen rgyal po'i go 'phang myur 'grub shog :
oM:
dge legs kun gyi 'byung gnas rdzogs sangs rgyas :
nyon mongs gdung sel bdud rtsi dam pa'i chos :
bsod nams zhing mchog rgyal sras 'phags pa'i tshogs :
bla med dkon mchog gsum gyi bkra shis shog :
byin rlabs mkha' la sprin 'khrigs bla ma rje :
dngos grub char 'beb yi dam zhi dang khro :
dgos 'dod 'bras bu smin mdzad mkha' 'gro'i tshogs :
rtsa gsum dkyil 'khor lha yi bkra shis shog :
ma bcos spros med 'od gsal chos kyi dbyings :
bde chen ye shes rigs lnga'i sprin phung 'phro :
gang 'dul 'gro ba'i don mdzad thugs rje'i gter :
sku gsum lha tshogs rnams kyi bkra shis shog :
gnas skabs phyi nang rgud pa kun zhi zhing :
phan bde'i bsam kun lhun gyis 'grub pa dang :
mthar thug sku dang ye shes dbyer med pa :
mchog gi dngos grub 'grub pa'i bkra shis shog :
ces brjod me tog char 'beb cing :
rol mo'i sgra sbyar dga' ston spyad :
spyod lam kun tu snang grags rig :
bla ma'i sku gsung thugs su blta :
sa ma ya :
de ltar bla ma'i phrin las ni :
zab rgyas bye ba'i snying po'i bcud :
kha tshang don 'dril rmad byung 'di :
rtse gcig nyams su len pa dang :
khyad par yar mar tshes bcu'i dus :
tshogs kyi 'khor lo bskor ba na :
o rgyan nga nyid nges par 'ong :
rab kyis dngos su mthong yang srid :
'bring la nyams snang gsal por 'char :
tha ma ba spu g.yo ba dang :
mchi ma 'khrugs pa'i mos gus 'byung :
de tshe bdag nyid 'byon pa'i rtags :
the tshom med par nges byas te :
gang 'dod gsol ba btab pa na :
sgrib pa kun dag tshogs rdzogs shing :
dngos grub thams cad myur du 'thob :
gzhan yang 'di yi sgrub mchod tsam :
gang du bgyis pa'i sa phyogs der :
rdo rje'i ye shes phab pa'i mthus :
pad+ma 'od kyi zhing dang mtshungs :
nad mug 'khrugs rtsod kun zhi zhing :
char chu dus 'bab lo phyugs legs :
kun kyang bde srid ldan par 'gyur :
bslu med yin no the tshom spongs :
nges par bsam pa lhun gyis 'grub :
de phyir ma 'ongs phyi rabs don :
rdo rje'i brag la gter du sbos :
las can dag gis rnyed nas kyang :
gzhan don 'phrin las mtha' rgyas 'gyur :
sa ma ya :
rgya rgya :
gter rgya :
sbas rgya :
gtad rgya :
dpal lha'i sras po ye shes rol pa rtsal gyi rnam 'phrul rtsod bral dus babs kyi sprul pa'i gter ston chen po 'gro 'dul mchog gyur bde chen gling pa'i spyan sngar /
kho bo mtsho skyes bla ma dgyes pa'i 'bangs mkhyen brtse'i dbang po'i gsal snang gi nges pa brtan por yang nas yang du shar bas mtshams sbyar te lan gcig ma yin par gsol ba btab pa'i rten 'brel zab mos sgo dbye ba las /
mdo khams rtsi ske 'dus pa'i nor bu spun gsum gyi brag nas rab byung bcu bzhi pa'i sa rta smin drug zla ba'i dkar phyogs kyi tshes bcu'i nyi shar la /
gu ru'i sku tshab bde ba chen po dngos grub dpal 'bar dang lhan cig tu spyan drangs pa'i o rgyan rin po che'i phyag bris mthong grol bdud rtsi lnga'i 'phrul shog las /
lo de nyid kyi mgo zla'i yar ngo'i tshes bcur mdo khams sde dge chos rgyal chen po'i pho brang lhun grub steng gi byang phyogs lcang lo can 'chi med rdo rje bkod pa'i dga' ba'i tshal chen por gtan la phab rim bzhin du rdzogs par bris pa'i dge bas mtha' yas yid can kun gyi phan bde'i bsam rgu lhun gyis grub pa'i rgyur gyur cig
/sarba dA ka l+yA NaM b+ha ba tu //

//
