@#//
chos spyod kyi rim pa byang chen spyod pa'i sgron me zhes bya ba bzhugs so //
oM swasti sid+d+haM/
las dang po pas nyin zhag phrugs gcig la nyams su blang ba'i rim pa byang chen spyod pa'i sgron me zhes bya ba /
sangs rgyas dang byang chub sems dpa' thams cad la phyag 'tshal lo //
tshogs gnyis rgya mtsho las 'khrungs shing //
mkhyen brtse'i cha shas yongs rdzogs pas //
srid zhi'i gdung sel mchog gsum dang //
dbyer med gter chen bla mar 'dud //
dang po'i las can rnams kyi phyir //
nyin zhag re bzhin chos spyod kyi //
nyams len rim pa mdor bsdus pa //
byang chen spyod pa'i sgron me bya //
'dir gang dag rang gzhan gyi don gnyis mthar phyin pa bla na med pa mchog gi go 'phang don du gnyer ba rnams kyis /
de sgrub par byed pa'i thabs ni theg pa'i rim pa mtha' yas pa gsungs pa las /
rang blo dang 'tsham pa'i lam la 'jug pa ste /
de yang rtsa ba nyams len nyid la thug pa'i phyir nyin mtshan kun tu chos spyod kyi sgrub pa la ci nus kyis 'bad par bya ba yin pas /
re zhig de'i rim pa ston pa'i sdom ni /
shin tu rnyed dka' rnyed na don che ba'i //
dal 'byor rten la snying po len 'dod pas //
mi rtag 'chi ba dran pa'i lcag gis bskul //
'khor ba'i sdug bsngal bsams nas thar 'dod bskyed //
las 'bras mi bslur nges pa'i yid ches kyis //
sdig spong dge ba bsgrub la brtson bya ste //
de yang tho rengs ldang ba'i rnal 'byor gyis //
langs nas skyabs sems bla ma'i rnal 'byor bsgom //
dbang blang rim gnyis lam la mnyam par bzhag
/snga dro yig brgya'i khrus byas rten gyi drung //
phyag sogs yan lag bdun pa sngon 'gro bas //
sems bskyed blang zhing sngags kyi sdom pa gzung //
dkon mchog mchod gtor chu sbyin cha lnga gtang //
zas kyi rnal 'byor mdo bsngo smon lam dang //
gos dang spyod lam rnal 'byor lam du khyer //
nyin par chos spyod bcu la 'bad bya zhing /
khyad par mchod sbyin gtor ma rgya chen gtang //
bde gshegs sku gzugs bzhengs shing sAts+tsha gdab //
rten gsum rnams la phyag dang bskor ba dang //
zab mo'i gzungs sngags bzla zhing kha ton bya //
dgong gi dus su sngags kyi gzhung lugs ltar //
skyabs 'gro sems bskyed rdor sems sgom bzlas dang //
tshogs gsag bla ma'i rnal 'byor sngon 'gro bas //
srung 'khor gsal gdab yi dam gang yin gyi //
dkyil 'khor bsgom zhing bzlas brjod mchod gtor dbul //
chos skyong mkha' 'gro 'byung po spyi gtor sogs //
so so'i gzhung bzhin phul la 'dod don gsol //
srod la phyag sogs nang gi chos spyod dang /
khyad par rim gnyis ngang la mnyam par gzhag
/nam gung nyal ba'i rnal 'byor ldan pas nyal /
khyad par tshes brgyad bcu bzhi nya stong gi
/mtshan mo 'chad nyan chos spyod dus 'da' zhing //
tshes bcu yar ngo'i nyin dang mar ngo'i mtshan //
bsnyen sgrub tshogs mchod skong bshags dag la 'bad //
mdor na mnyam gzhag zhi lhag zung 'brel gyi //
rnam par mi rtog ting 'dzin goms bya zhing //
rjes thob sgyu ma lta bu'i 'gro ba la //
'dzin med sgyu 'dra'i snying rjes phan pa bsgrub //
de ltar tshogs gnyis zung 'brel nyams len gyis //
don gnyis mthar phyin sku gsum mngon du byed //
ces so //
de ltar sdom gyis bsdus pa'i don rnams bshad pa ni /
spyod 'jug las /
