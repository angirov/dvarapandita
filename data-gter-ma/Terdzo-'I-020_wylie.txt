@#//
gtor skul gnam lcags thog mda' bzhugs so //
kye /
bdag ni rig 'dzin rnal 'byor sgrub pa po //
dam la gnas shing rtsa gsum lha la 'phreng //
dgongs su gsol lo rgyud gsum dregs pa'i tshogs //
thugs dam ma g.yel bcol ba'i las 'di sgrubs //
sngags 'chang dam ldan gang du gnas pa der //
lung dang rtogs pa'i sangs rgyas bstan pa gnas //
rgyal bstan rin chen gang du gnas pa der //
bstan srung dam can dregs pa'i tshogs kyang gnas //
rig 'dzin bla ma'i bka' brgyud 'dzin pa pos //
bsnyen sgrub phrin las gzhung bzhin bsrangs nas kyang //
ba ling bdud rtsi'i mchod pa bshams lags na //
dam can rgya mtsho sprin phung bzhin du 'dus //
bu chung pha la re ba ji bzhin du //
bdag cag khyed la mi re su la re //
rgyal mtshan dam par khyed rnams ci'i mi 'phyar //
thugs rjes gzigs shig sngags bdag dregs pa'i tshogs //
brgyud gsum bla ma'i tha tshig dgongs sam ci //
rnal 'byor gdung ba'i bskul dbyangs gsan nam ci //
rgyal bstan sma 'bebs byed pa gzigs sam ci /
khyed kyi g.yar dam gnyan po bdag gis bskul //
sngon tshe rgyal dbang pad+ma thod phreng sogs //
rig 'dzin bla ma 'dus pa'i dkyil 'khor du //
sngags bdag dregs pa'i tshogs rnams sprin ltar 'dus //
ma 'ongs rtsod ldan snyigs ma'i dus kyi tshe //
yang gsang snying po thugs kyi bstan pa la //
snying stobs ldan pa snying po'i bstan 'dzin tshogs //
brtul zhugs drag po'i rtsal gyis 'byung ba'i tshe //
sngags bdag dregs pa'i dpung tshogs der chas nas //
mi bzad dmod pa drag po'i gnam lcags thog
/'jigs pa'i me dbal rngam pa'i nga ro yis //
bstan pa'i che ba smad pa'i dam nyams kyi //
dpa' bkong snying 'byin sde ris brlags nas su //
bstan mjug sngags kyis gso bar dam bcas bzhin //
dam rdzas bdud rtsi 'bar ba 'di bzhes la //
sngags 'chang bden tshig rdzun du ma gtong kye //
dregs pa'i gzi byin dbyings su ma sbed par //
ji ltar re zhing bcol pa'i las 'di la //
rtags dang mtshan ma mngon du ston pa dang //
ma thogs ma 'gyang da lta nyid dag tu //
las kyi 'bras bu mchis par mdzad du gsol //
hU~M/
rab 'byams zhi khro'i khyab bdag sgrub sde brgyad //
bka' srung dregs chen gnyan po'i tshogs dang bcas //
lha gral mi rtsi brnyas sems 'chang ba yi //
sdig can dgra bo da lta khug la shog
/rgyal ba rgya mtsho'i thugs bcud nang rgyud gsum //
mkhas grub rig 'dzin brgyud pa'i bka' lung bcas //
chos gral mi rtsi sun 'byin byed pa yi //
sdig can dgra bo da lta khug la shog
/thugs rje'i bdag nyid rgyal dbang pad+ma dang //
de yi zab mo gter gyi chos rnams la //
bka' drin mi rtsi byas pa log gzo ba'i //
sdig can dgra bo da lta khug la shog
/tshogs kyi rgyal po gsang sngags 'dus pa'i sde //
rgyal dbang pad+ma'i ring lugs 'dzin pa rnams //
mchod gral mi rtsi gshe skur byed pa yi //
sdig can dgra bo da lta khug la shog
/gangs can 'di na bstan sgor zhugs rnams la //
chos dang gang zag bka' drin che ba ni //
snga 'gyur ba ste de dag khyad gsod pa'i //
sdig can dgra bo da lta khug la shog
/snga 'gyur dbang chos man ngag sgor zhugs nas //
ngan smras log lta'i khong skran 'chang ba rnams /
khyad par du yang bsgral ba'i zhing yin pas //
ma thogs da lta nyid du khug la shog
/mdor na gsang chen snga 'gyur bstan pa la //
bsam pa ngan dang sbyor ba rtsub pa dang //
mnga' thang dpal la ji gnod byed pa rnams //
ma shor da lta nyid du khug la shog
/phyogs zhen bsam pa gdug pas bstan srung tshogs //
thugs dam gnad nas bskul pa ma lags te //
sdig can gang la nyes pa 'di yod pas //
legs nyes stangs 'dzin rnams kyis 'gug par 'os //
bstan la gnod kyang khyed kyis mi sgrol na //
'jig rten bsgral ba'i zhing ni gang du mchis //
phud kyi ngo bsrungs nyes chung gsod byed pa //
de 'dras bstan pa bsrung bar 'gyur ram ci //
rnal 'byor bdag dang bstan srung rgyal po rnams //
bstan dang bstan 'dzin gtsigs su bzung ba yi //
'da' dka' rdo rje'i dam tshig gcig lags na //
bskul pa'i las 'di yal bar ma dor cig
/gal te yang dag bstan dang rang bzo'i chos //
theg chen bstan pa 'dzin dang log smon can //
'dra zhing mnyam par dbye bsal mi byed na /
khyed la bstan srung mtshan gyi ci zhig bgyi //
sngags bdag dregs pa med dang khyad ma mchis //
rgyu 'bras bden pa 'chol dang khyad ma mchis //
srid gsum dpal 'byor nyams par gyur kyang sla'i //
bstan pa'i gnad rnams nyams par mi rung yang //
bstan la 'tshe ba'i mi dang mi min gyis //
bstan pa'i mnga' thang bcom pa ma gzigs sam //
'bar ba'i spyan gyis khams gsum sa ler gzigs //
dam tshig snying la brnags pa'i shugs kyis ni //
srid gsum khyab rgyug sa gsum brlag nus pa'i //
dam can dregs pa bskul lo sa ma ya //
rten 'brel chos nyid bden pa mi bslu zhing //
bstan srung dregs pa dam tshig mthu ldan na //
brgyud gsum bla ma'i brgyud 'dzin rnal 'byor gyis //
bskul pa'i las la btang snyoms ji ltar mdzad //
nam mkha' stong pa 'di la tshad ma 'dzug
/las kyi rnam par smin la khungs ma phyungs //
sna tshogs gzhan gyi rkyen la snyad ma gdags //
phyi ma'i skye bar dus 'debs ma mdzad par //
brnags pa'i dgra bgegs da lta nyid du khug
/bshams pa'i gtor ma 'di dang gnyis med stims /
kha kha khA hi dgra bo mA ra ya //
rnam par shes pa chos kyi dbyings su spor //
bstan srung dregs pa rab tu dgyes mdzod la //
spyi sgos ru tra'i ming yang med par gyis //
theg mchog snying po'i bstan pa rin po che'i //
gnad rnams nyams par byed pa'i bzang rdzu can //
gang du byung yang de yi mod nyid la //
snying khrag sa la gtor zhing brlag par gyis //
gzhan yang bstan la gnod pa'i dgra dang bgegs //
gang na 'dug pa mkhyen pa'i spyan gyis ltos //
zhi rgyas dbang gis gdul bar 'os pa rnams //
phrin las chen pos de ltar 'dul bar mdzod //
gal te zhi bas 'dul du mi 'tshal na //
sdig can de dag sde dang phyogs su bcas //
rjes med brlag cing de yi stobs dang dpung //
nam yang ldang med gnan pa'i phrin las mdzod //
chos sun 'byin pa'i lce la ral gris thobs //
brnag pa ngan pa'i snying la dug mda' rgyob //
sbyor ba ngan pa'i yan lag zhags pas chings //
rjes bzhag ngan pa'i las mtha' shul med sdus //
stobs nus rlung rta kha phung rjes med thongs //
'khor g.yog sde dpung ming med rang brlag mdzod //
brgyud 'dzin rjes brjod mtha' yal shul med gyis //
brnag pa'i las 'di ji bzhin mthar dbyung nas //
bstan pa'i snying po mchog dang de 'dzin sde //
phyogs las rnam par rgyal ba'i 'chi med rnga //
sa gsum khyab par bsgrags pa'i dge legs kyis //
'jig rten phan bde chen pos khyab par mdzod //
brgyud pa'i bka' gnyan dam can mthu ldan yang //
bskul ba'i las kyis me ltar sbar ba gces //
sngags kyi las ni gang dang gang yin yang //
'dun pa'i rten 'byung can du shes par mdzod //
bstan pa rin chen bsams nas bstan srung tshogs //
snying nas bskul ba tsam yang mi dran par //
rang don phra mo'i chags sdang dga' sdug gis //
rtag tu bskul pa 'don rnams a re 'khrul //
dgos pa byung na dregs pa las la bskul //
brgyud pa'i khyad kyis phrin las che ba mthong //
bstan pa gces na nyams pa cham la phob //
de skad 'jigs med dpa' bos smras so kye //
zhes pa 'di ni dus mtha'i sngags nag dug lnga'i me 'bar ba'i me lce chos kyi dbyings su 'khyil bas ha har rgod pa pad+ma'i bstan pa la snying nas mos pa zil gnon dgyes pa rtsal zhes bya bas rab tshes sa glang zla ba gnyis pa'i tshes nyer dgu la gang shar spel ba dge 'o //
dge legs cher 'phel mang+ga laM///
/
