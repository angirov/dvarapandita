@#//
bla ma'i thugs sgrub yang snying 'dus pa las dmar khrid rigs lnga'i rdo rje thod phreng zhe sdang gi ngo bo sbyong ba sgyu lus bar do'i khrid kyi zur rgyan bltas chog tu bkod pa bzhugs so //
gzhi dbyings lhun grub rgyal ba'i pho brang du //
rigs kun khyab bdag rgyal dbang pad+ma 'byung //
zhe sdang rnam dag rdo rje thod phreng rtsal //
ma lus 'dus gzugs bla ma mchog la 'dud //
bla ma yang snying 'dus pa'i gsang khrid rigs lnga las /
rdo rje thod phreng zhe sdang gi ngo bo sbyong ba sgyu lus bar do'i khrid kyi zur rgyan cung zad smra ba ni /
thog mar ma dag pa'i sgyu lus sbyong ba /
dben gnas mi med nyams dga' ba nam mkha' rgya cher mthong ba'i sar gcig pur sdod la dngos po gang mthong ba thams cad sgyu ma yin rang snang stong pa yin snyam du sems kyi rang rtsal ci shar gsal stong brjod med du bzhag
/yang rang gi mthong snang gnam sa nyi zla 'byung bzhi sogs sgyu lus sbyong tshul gter gzhung du zhib par 'dug pas bla ma'i man ngag ltar legs par bsgom /
cung zad spros pa ni phyi rol gyi snang ba ci shar ba thams cad sgyu ma yin rang snang stong pa yin snyams la sbyang /
rang gi pha ma nye du sems la brtse ba'i gnyen 'dun sogs shi nas ro rul 'bu yis zing nge bar yod par bsgoms la /
sems sdug pa dang snying rje ba sogs byung na 'di yang rang snang stong pa yin sgyu ma yin snyams la sbyang /
yang rang gi gnas mal nor longs spyod thams cad dgra yis khyer te gcig kyang med par gnas mal kyang dgra bos bshigs nas shul med du btang bar bsam la rang gcig pur sdug bsngal bar yod pa de yi ngo bo la bltas pas rang snang stong pa yin sgyu ma yin snyams la rang snang du sbyang /
yang rang 'khor dang longs spyod sdod gnas sogs phun sum tshogs pa 'khor los bsgyur rgyal lta bur bsgoms la 'di lta'i longs spyod mnga' thang yang sgyu ma rmi lam rang snang stong pa yin par gong bzhin du sbyang /
yang rang nyid la phyogs thams cad nas bsnyen bkur bsngags brjod dpag med byed pa 'di yang grags stong rang snang stong pa rang sems 'khrul pa yin snyams la sbyang /
de ltar gnas skabs rang gi grogs longs spyod 'gro 'dug spyod lam bzang ngan bde sdug sgra skad sna tshogs ci shar ba thams cad rang snang stong pa sgyu ma rmi lam yin snyams la gong bzhin du sems stong nyid du bzhag la bsgom /
sngon rnam rtog skyes kyang mi rtag yal nas stong par song /
da ltar shar ba'i rtog tshogs kyang stong pa sgyu mar sbyang /
ma 'ongs pa ci shar yang sgyu ma stong par sbyang /
'di ltar dus gsum gyi rtog tshogs thams cad med bzhin du snang ba rtag thub med de sgyu ma kho na yin snyams la sbyang /
gnyis pa dag pa'i sgyu lus sbyong ba la /
bde ba can sogs rigs lnga'i zhing khams so sor phyin nas rgyal ba rnams la chos zhu ba dang mchod pa 'bul ba dang /
bstod dbyangs brjod pa dang /
phyogs bcu na bzhugs pa'i sangs rgyas dang byang chub sems dpa' thams cad kyang der byon nas bdag la dbang bskur ba dang /
byin gyis brlabs par bsgoms la /
yang 'di rnams kyang rang snang stong pa sgyu ma lta bu yin /
dngos su grub pa med snyams la rang sems gsal stong du sbyang /
de nas rang nyid pad+ma dang zla ba'i gdan la hrIHyig dkar po yongs su gyur pa las 'phags pa thugs rje chen po sku mdog dkar po zhal gcig phyag bzhi phyag mtshan rgyan cha gzhung bzhin gsal btab la de 'dra ba'i ye shes pa spyan drangs bdag dam tshig pa la thim par bsams la /
rang gi thugs ka nas 'od zer 'phros pas 'gro ba rigs drug gi sems can thams cad bsdus nas rang la bskor ba lan gsum rgyab der 'khod pas /
rang gi gnas gsum nas yig 'bru gsum spros par byas la oM AHhU~M lan bdun brjod la de rnams la yig 'bru gsum phog pas de thams cad kyang thugs rje chen po'i skur gyur par bsams la cung zad bzhag
/'di thams cad kyang dngos su grub pa med /
snang bzhin stong pa gsal stong sgyu ma'i rang bzhin yin snyams la sbyang /
de nas lus chos bdun dang ldan pas phaTaHdrag po brjod la de thams cad stong pa rjes med du yal bar bsams la rang sems nam mkha'i dbyings su dbyings rig dbyer med du mnyam par gzhag
/'di ltar snang ba thams cad sgyu ma'i rang bzhin kho na ste rtag brtan med snyams la sbyang ngo //
yang bar do sgyu lus la yang gnyis te /
chos nyid bar do dang /
srid pa bar do'o //
dang po gnas mal du rang nyid 'chi bar bsams la lus la na tsha drag po bzod med shor bar bsam gnyen 'dun dang mched grogs rnams kyis kyang mtha' skor nas mo rtsis sman dpyad byed cing srung bzlog rim gro rnams kyis kyang ma phan par rang shi bar gda' bsam zhing bsgom /
shi ba yang rang snang stong pa sgyu ma 'khrul rtog yin snyams la stong par sbyang /
sems stong nyid la thun re bzhag
/de nas rang nyid shi ba na lus kyi zungs shor te dbang po rnams rim gyis 'gags nas snang mched thob gsum rnams shar tshul rgyas pa thos grol nang ltar bsgom zhing cung zad smra ba ni /
bar do dang po chos sku'i lam khyer ni /
de nas mig sogs dbang po lnga yi snang ba rim bzhin 'gags nas gzugs snang ba nub /
snang ba thim zhing de nas sa chu la thim pas lus 'gul skyod mi nus shing zungs shor /
chu me la thim pas skom dad che zhing kha chu mig chu sogs skam zhing lus kyi bkrag mdangs shor /
me rlung la thim pas lus kyi drod rnams rim par yal dbugs thung du song /
rlung rnam shes la thim pas phyi rol gyi snang ba 'gags /
de yi tshe sdig can rnams la gnad gcod kyi sdug bsngal dpag tu med pa 'byung /
sdom pa gsum dang ldan zhing dge ba'i las spyod pa rnams la /
bla ma dang yi dam gyi lha DA ki rnams dang ye shes kyi sa la gnas pa'i chos skyong srung ma rnams dang bcas pas bsu ba'o //
de nas phyi dbugs chad de dngos zhen rag pa'i snang ba thams cad 'gags shing /
de nas nang dbugs gnas pa'i dang po rtog pa thim pas phyi rtags su zla ba shar ba lta bu dang /
nang rtags su du ba dang smrig rgyu sgyu ma lta bu yong /
snang ba nyer thob kyi skabs de mched pa la thim zhe sdang gi rtog pa thams cad 'gags /
nang rtags me khyer /
mched pa'i skabs de snang ba nyer thob la thim /
'dod chags kyi rtog pa thams cad 'gags /
phyi rtags nag lam dang sgra gcan gyi snang ba 'byung /
nang gi rtags su bum nang du mar me sbar ba lta bur gsal /
snang ba nyer thob 'od gsal la thim pas gti mug gi rtog pa thams cad 'gags /
shin tu phra ba la thim pas phyi'i rtags su skya rengs dang po shar ba lta bu 'byung /
nang gi rtags su ston gnam sprin med pa lta bu gsal dwangs su 'char /
bzhi pa 'od gsal chen po shar ba'i skabs 'chi srid dngos gzhi'i skabs su bar do dang po shar ba'i skabs yin pas gdams ngag yod pa rnams kyis bar do dang por chags sdang gi 'khri ba bcad lus longs spyod dge rtsa dang bcas pa bla ma yi dam mkha' 'gro'i tshogs la maN+Dal du 'bul /
gang shar thams cad rang snang du sbyangs /
thim rim rnams shar ba'i steng du ma bcos lhug par bzhag pas shar grol du song ba la ma'i 'od gsal /
ma bsgoms par stong nyid 'od gsal tshur la shar bas gzhi'i 'od gsal zhes /
de sngar 'dris kyi mi dang 'phrad pa lta bu ngos zin pas gzhi lam 'od gsal gcig tu gyur /
dbang po rab der skad cig tu 'phos te zhing gang 'dod du sangs rgyas /
'bring zhag gsum bdun sogs gang 'dod du 'od gsal du gnas /
de nas lugs ldog gi snang ba'i steng du zung 'jug gi skur langs nas spyi bo nas 'phos pas bde ba can sogs dag pa'i zhing gang 'dod du rig pa gtad pas 'pho /
sbyangs pa cung zad dman pa rnams kyang sa lam rnams rim gyis ngo 'phrod nas rdo rje 'dzin par 'gyur ro //
de lta bu gong du smras pa rnams kyang rang shi ste shar bar bsam zhing 'di lta bu rang la shar ba yang sgyu ma rmi lam rang snang stong pa 'khrul pa yin snyams la stong nyid du sbyang /
bla ma'i man ngag ltar nyams su blangs shing 'di ltar shi ba'i snang ba yang rmi lam sgyu ma lta bu yin snyams la stong nyid du sbyang zhing bsgom /
de nas phyi nang snod bcud gzugs sgra dri ro reg bya byed spyod grogs dang yul nor dngos po'i snang ba ci shar ba thams cad bar do'i snang ba yin /
rang snang stong pa sgyu ma yin snyams la stong nyid du sbyang /
lus 'di yang bar do rang snang gi yid lus rang snang stong pa rmi lam sgyu ma yin snyams la sbyang /
rna bar sgra thos kyang rang snang stong pa'i rang sgra
/de bzhin gzugs snang dran rtog ci shar yang bar do rang snang stong par bden med nam mkha' lta bur bsams la stong nyid du sbyang /
de nas rang nyid shi nas bar do'i rnam shes gtad med du song ba g.yang sar lhung ba dang /
kha char rlung nag gis deng pa dang gcong rong mun pa'i smag tu gcan gzan dang /
mi srun drag po'i nga ro sgrog cing 'jigs shing ya nga ba bsam pa dang me dang chur bying ba dang srog gcod kyi gshed mas 'dod pa dang mtshon cha rgyab pa sogs rang shi nas bar do'i 'jigs pa mi bzod pa sna tshogs byung bar bsam zhing 'di yang sgyu ma bar do rang snang stong pa 'khrul pa yin snyams la rang sems skye med stong pa yin snyams la gsal stong brjod med blo 'das rdzogs pa chen po'i ngang la mnyam   par gzhag cing gong bzhin du sbyang /
de nas steng 'og phyogs mtshams thams cad sgra 'od zer gsum gyis gang zhing sku zhi drag bkrag la nyam nga ba 'od lnga'i rang bzhin 'phro ba du ma sna tshogs shar bar bsam zhing 'di yang bar do'i snang ba yin hU~M hU~M dang phaT phaT kyi sgra sgrog pa yang ma grub bzhin du snang ba bden med sgra rnams stong pa'i rang sgra
/'od rnams ye shes kyi rang 'od zer rnams chos nyid kyi rang zer /
sku rnams rang byung rang shar gyi dam pa rigs brgya don la gang yang grub pa med pa rang sems stong pa sgyu ma rmi lam bar do yin snyams la gong bzhin du stong nyid rang snang du sbyang ngo //
de nas rang nyid bar do'i skabs su gshin rjes dge sdig legs nyes kyi stangs 'dzin zhing dge sdig gi legs nyes dbye zhing gshin rje'i rgyal po dang las mkhan mgo bsnyan sna tshogs rnams kyis 'jigs pa'i sgra sgrog cing rdeg 'tshog byed cing mtshon cha sna tshogs pas brdung bar bsam zhing 'di yang rang snang stong pa yin /
rmi lam sgyu ma yin don la grub pa med snyams la gong bzhin stong nyid du sbyang zhing bsgom /
de nas rang nyid skye gnas tshol du yod pa la dbang med du gsod gcod kyi gshed mas ded cing lcags kyi khang par tshud pa dang /
me dpung du 'jug pa dang /
cung zad mun pa'i smag tu 'jug par bsam pa sogs dmyal bar skye ba'i mtshan ma'o //
sdong dum dang bya skyibs phug pa stong pa sogs su 'jug pa ni yi dwAgs su skye ba'o //
mun nag 'thug po dang thur du 'gro ba dud 'gror skye ba'i mtshan ma'o //
ngang pas brgyan pa'i mtsho shar gling /
ba glang gis brgyan pa nub gling /
rta yis brgyan pa byang gling /
khang bzang longs spyod sna tshogs dang pha ma'i 'du 'phrod mthong ba ni lho 'dzam bu gling /
khang bzang rin po che'i them skas lha yi longs spyod sna tshogs de rnams kyi nang du tshud pa ni lhar skye ba'i mtshan ma'o //
de ltar 'khrul zhing dri za mngal tshol ba'i 'khrul snang yin snyams la rigs drug kyang sgyu ma yin /
rmi lam rang snang stong pa yin snyams la skye gnas ngan pa rnams su mi 'gro
/bden med yin don la grub pa med sgyu ma yin bsam zhing sems skye med yin snyams la ma bcos pa'i ngang du mnyam par gzhag la gong bzhin sbyang ngo //
de nas rang nyid bde ba can nam mngon dga'i zhing sogs rigs lnga'i zhing khams gang 'dod du shes pa gtad de /
yang zhing der phyin zhing rgyal ba 'khor bcas zhal mjal zhing /
mchod pa 'bul ba dang /
chos gsung par bsam zhing sems skye med du bzhag la rang snang du sbyang ba gong bzhin sbyang /
de nas skye ba sprul pa'i skur sbyang ba ni /
mngal ngan pa gong du bshad pa de rnams su mi 'gro zhing bkag la 'dzam bu'i gling chos dar ba'i yul bla ma dge ba'i bshes gnyen bzang po mjal ba'i phyogs su /
pha ma grub thob yab yum mam rigs che zhing 'byor pa dang ldan pa chos spyod pa'i skal pa yod par bsam bzhin du bla ma dkon mchog la gsol ba 'debs la /
mngal ngan pa rnams bkag bzang po de lta bu la chags sdang mi ser sogs spangs la pha ma rta phag yab yum du bsgom /
rang nyid pad+ma 'byung gnas thugs rje chen po tshe dpag med gsang ba'i bdag po rdzogs pa'i sangs rgyas sogs gang 'dod du bsgoms la yi dam yab yum sbyor mtshams su 'jug la zla dgu zhag bcu yi bar du ting nge 'dzin bsgom zhing /
de nas skye ba sprul sku de nyid sems can kun gyi don du sku tshe rdzu 'phrul mdzad spyod thams cad pad+ma 'byung gnas lta bur gyur te khams gsum 'khor ba dong nas sprugs par bsam zhing sbyangs la /
de nas 'di ltar snang ba rnams kyang bar do rang snang sgyu ma yin snyams la gong bzhin du yang yang du sbyang ngo //
de ltar sbyangs pa'i phan yon kyang /
gter gzhung du /
rdo rje'i gsung las /
des ni gtad med sgyu lus kyi snang ba sbyangs te :
bar do longs spyod rdzogs pa'i sku thob ste :
tshe gcig gis rdzogs pa'i sangs rgyas thob par 'gyur ro :
'di ltar sgyu lus dang bar do sbyong tshul gter gzhung du :
dbang po yang rab ma gtogs go dka' bar 'dug pas blo dman rnams kyis kyang go bde bar ngag khrid ltar /
bla ma'i man ngag gis brgyan pa dgos zhes rnam 'dren bla ma lho long dkar sprul sku rin po che'i gtsos rang slob dam ldan rnams kyis yang yang bskul ba'i ngor /
zhal ngo ma ldog par gter gzhung sor bzhag dang /
bla ma dam pa rnams mdun nas sgyu lus dang /
bar do'i sbyong tshul zhal khrid thob pa rnams kyis zur brgyan te /
ga Na'i ming gis thun bar du gang dran smras /
yi ge pa ni dad dam mtshungs bral dge slong rtogs ldan yon tan rgya mtshos bris //

//
