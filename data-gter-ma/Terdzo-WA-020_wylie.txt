@#//
thugs thig tshe dbang gi mtshams sbyor ngag 'don gsal bder spel ba bzhugs so //
oM swasti /
bla ma mchog dang tha dad du //
mi dmigs bde gshegs tshe yi lhar //
btud nas 'chad 'dod gsar bu'i don //
tshe dbang mtshams sbyor gsal bder spel //
de la yo byad bsham bkod dang sgrub mchod tshar nas /
slob bu rnams thog mar khrus byas /
phyag byas te gral la 'khod pa'am /
gral la 'khod nas khrus byas kyang rung /
ji ltar bltams pa sogs kyis khrus bya'o //
de nas bgegs gtor rta'i sngags kyis bsang /
swa b+hA was sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M hoHsa rlob /
oM sarba b+hU ta A kar+Sha ya dzaHsa mgron dgug
/oM sarba big+h+nAM na maHsarba ta thA ga te b+h+yo bi shwa sogs lan gsum gyis bsngos la /
bden stobs brjod pa spyi ltar las /
khyad par bcom ldan 'das mgon po tshe dpag tu med pa'i dkyil 'khor gyi lha tshogs rnams kyi bden pa dang /
zhes bsgyur mthar /
bden pa chen po'i byin rlabs kyis slob ma 'di rnams la tshe yi dbang bskur zab mo sgrub par byed pa la bar du gcod pa'i bgegs tshogs thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar ba 'dis khyod rnams kyi mgo bo tshal pa brgyar 'gas par 'gyur ta re /
zhes sum+b+ha'i drag sngags spos rol dang bcas pas bgegs bskrad /
badzra rak+Sha rak+Sha hU~M/
zhes brjod pas /
phyogs mtshams thams cad rdo rje'i ra ba dra ba gur bla bre ye shes kyi me phung mtha' med du 'phro bas bcings te cis kyang mi shigs pa'i mos pa mdzod /
ces mtshams bcad /
me tog bkye bsdu byas la /
sems can thams cad kyi don du bla na med pa yang dag par rdzogs pa'i sangs rgyas kyi go 'phang thob par bya /
de ma thob kyi bar du yang phyi nang gi bar chad thams cad zhi ba dang /
legs pa'i don thams cad gegs med par 'grub cing /
khyad par tshe'i 'gal rkyen thams cad zhi ba dang 'chi med tshe'i dngos grub thob pa'i ched du bcom ldan 'das mgon po tshe dpag tu med pa'i dbang bskur zab mo zhu snyam pa'i byang chub mchog tu sems bskyed pa dang /
chos gsan pa'i kun tu spyod pa'ang mdo rgyud rnams nas ji skad gsungs pa ltar legs par gsal btab ste gsan par zhu /
de lta bu'i sangs rgyas kyi go 'phang sgrub pa'i rten phun sum tshogs pa ni dal 'byor gyi chos bco brgyad dang ldan pa'i mi lus rin po che 'di nyid yin la /
de ni shin tu rnyed par dka' zhing /
rnyed pa don chen po dang ldan pa yin te /
slob spring du /
bde gshegs lam brten 'gro ba 'dren par chas gyur cing //
sems kyi stobs chen mi yis rnyed pa gang yin pa'i //
lam de lha dang klu yis mi rnyed lha min dang //
mkha' lding rig 'dzin mi'am ci dang lto 'phyes min //
mi yi dngos po shin tu rnyed dka' rnyed gyur nas //
don du brnag pa gang yin de ni bstun te sgrubs //
ces gsungs pa dang /
de ltar thob pas mi chog
/spyir 'dzam bu gling pa rnams kyi tshe la nges pa med cing /
khyad par snyigs ma lnga bdo tshe'i snyigs ma'i mthar thug pas dus min du 'chi ba'i rkyen dang bar chad mang po dang ldan pa yin te /
sdud pa las /
rin chen chos kyang dkon la rtag tu 'tshe ba'ang mang //
zhes gsungs pa ltar /
spyir bar chad kyi rkyen mang zhing khyad par dus min du 'chi ba'i rkyen mang bas /
de las thar bar 'dod pa dag gis lhag pa'i lha khyad par can re bsten par bya dgos te /
zhi ba lhas /
dpa' la brten nas 'jigs pa chen po ltar //
gang la brten na yud kyis sgrol 'gyur ba //
de la bag can rnams kyis cis mi bsten //
zhes gsungs pas /
de lta bu'i 'jigs pa las skyob pa la rgyal ba thams cad kyi thugs rje'i nus pa gcig tu bsdus pa ni mgon po tshe dpag tu med pa nyid yin la /
de nyid sgrub pa'i thabs kyi bka' srol ji snyed cig mchis pa las /
'dir ni dus gsum gyi rgyal ba sras dang bcas pa thams cad kyi spyi gzugs o rgyan gyi slob dpon chen po pad+ma 'byung gnas zhes bya ba de nyid kyis /
sngon dus las can rje 'bangs rnams dang ma 'ongs pa'i gdul bya rnams la rjes su brtse bas dgongs te zab lam gyi gdams pa mtha' yas pa gsungs shing /
khyad par mnga' bdag rgyal po'i sku tshe bsring ba'i phyir brag dmar g.ya' ma lung du 'chi med tshe'i sgrub pa mdzad pas grub pa'i mtshan ma mngon du gyur kyang btsun mo dang blon po gdug pa can gyis bar gcod kyi dbang du song ste rten 'brel ma 'grig
/de'i tshe lo chen bai ro tsa na dang ma gcig ye shes mtsho rgyal gnyis kyis gsol ba btab pa ltar tshe dpag med kyi sgrub thabs dang /
tshe chu'i rgyun 'bab /
tshe'i ril bu sogs kyi zab gter du ma sba bar mdzad pa las /
khyad par sgrub thabs zab mo 'di nyid lo chen bai ro tsa na la bstsal te /
slob dpon gsungs nas ma 'ongs snyigs ma'i dus :
ngas bshad rgya che'i chos rnams nyams mi lon :
de phyir tshig nyung don 'dril gdams pa 'di :
pha bong stag nyal 'dra ba'i brag la sbos :
bdag dang lo chen smon lam mtha' btsan pas :
ma 'ongs 'gro phan rgya chen 'byung bar 'gyur :
zhes gsungs pa ltar lo tsA ba chen po bai ro tsa nas zab chos rig 'dzin thugs thig gi cha lag tu 'chi med tshe'i ril bu hrIHrgya dang lhan cig zab mo'i gter du sba bar mdzad pa /
phyis lo tsA ba nyid kyi rnam par 'phrul pa gter chen chos kyi rgyal po gter bdag gling pas spyan 'dren par mdzad de skal ldan gyi gdul bya dpag tu med pa zhig smin grol gyi lam la 'god par mdzad pas /
byin rlabs kyi tshan kha gzhan las khyad par du gyur pa tshe sgrub yang snying kun 'dus kyi gdams pa 'di la'ang /
bdag don du tshe sgrub pa yan lag dang bcas pa dang /
gzhan don du tshe'i dbang bskur ba'i rim pa gnyis las /
'dir byin rlabs dbang bskur gyi rim pa de sgrub pa'i skabs yin /
de la'ang rdo rje slob dpon gyi bya ba dang /
rdo rje slob ma'i bya ba gnyis las /
slob dpon gyi bgyi 'os rnams bla ma dam pa'i phyag len las ji ltar 'byung ba bzhin chad lhag med par sngon du song bas /
da khyed rang rnams kyi ngo skal du gyur pa ni /
bla ma dang dkyil 'khor gyi gtso bo tha mi dad pa la tshe dbang zab mo zhu ba'i yon du maN+Dal phul mdzod /
ces brda sbyar la /
slob mas maN+Dal phul /
de nas gsol ba gdab pa'i slad du dmigs pa 'di bzhin du mdzod /
sa phyogs 'di nyid dag pa rab 'byams ye shes kyi dkyil 'khor chen por gyur pa'i nang du /
slob dpon nyid dus gsum sangs rgyas thams cad kyi ngo bo tshe dpag tu med pa'i rnam par bzhugs pa la mi phyed dad pa'i gdung shugs drags pos gsol ba gdab pa 'di'i rjes zlos mdzod /
kyai :
bla ma dkyil 'khor lha tshogs dgongs :
zhes sogs lan gsum /
de nas skyabs su 'gro ba'i slad du mdun gyi nam mkhar bla ma dang mgon po tshe dpag tu med pa gnyis su med pa la rtsa gsum rgyal ba rab 'byams kyis bskor ba mngon sum du bzhugs pa'i spyan sngar /
dus 'di nas bzung ste snying po byang chub la mchis kyi bar du skyabs su 'gro snyam pas 'di'i rjes zlos mdzod /
oM AHhU~M:
'chi med lha tshogs thugs rje can :
sogs gsum /
de nas mkha' mnyam gyi sems can sdug bsngal gyi rgyu 'bras la rtag par spyod pa 'di rnams sdug bsngal las bsgral nas rnam grol gtan gyi bde ba la 'god par bya /
de'i ched du byang chub mchog tu sems bskyed par bgyi'o snyam pas 'di'i rjes zlos mdzod /
hrI:
bdag gzhan 'chi med sogs gsum /
de nas byin rlabs kyi gzhi sgrub pa ye shes dbab pa yin pas /
khyed rang lus kyi gnad skyil krung drang por srong /
ngag gnad rlung kha sbyor du chings /
sems kyi gnad dmigs pa 'di bzhin mdzod /
slob dpon gyi thugs ka nas 'od zer 'phros pa khyed rang la phog
/rnam smin sha khrag gdos bcas kyis mtshon pa'i ma dag pa'i snang ba thams cad mi dmigs pa stong par sbyangs /
stong pa'i ngang las paM las pad+ma dang a las zla ba'i dkyil 'khor gyi steng du hrIHyig yongs su gyur pa las /
khyed rang bcom ldan 'das mgon po tshe dang ye shes dpag tu med pa /
zhes pa nas /
rdo rje'i skyil mo krung gis bzhugs pa'o //
de'i spyi bor oM dkar po /
mgrin par AHdmar po /
snying gar hU~M sngon po rnams sku gsung thugs rdo rje gsum gyi rang bzhin du gyur /
de nas bla ma dang dkyil 'khor gyi gtso bo'i thugs ka'i sa bon las mu med pa'i 'od zer 'phros pa ba spu'i bu ga nas phyir thon pa bde ba can sogs sangs rgyas kyi zhing khams tshad med pa thams cad nas /
sangs rgyas dang byang chub sems dpa' dpa' bo dang rnal 'byor ma'i tshogs dang bcas pa thams cad tshe dpag tu med pa'i lha tshogs kyi rnam par kha char dang bu yug 'tshub pa ltar byon nas so so rang rang gi spyi bo nas sib sib thim pa'i mos pa mdzod /
DA dril 'khrol bzhin du /
oM hU~M a la la hoH
ngo bo chos sku'i sogs nas /
dz+nyA na a be sha ya a aH
zhes pa'i bar spos rol dang bcas pas byin dbab /
phebs pa na /
de ltar byin phab pa'i ye shes pa rnams khyed rang la ro gcig tu brtan par gyur pa'i mos pa mdzod /
ces spyi bor rdo rje rgya gram du bzhag cing tiSh+Tha badzra /
de nas tshe 'gugs pa'i slad du khyed rang gi snying ga'i sa bon las 'od zer lcags kyu'i rnam pa can dpag tu med pa nyi ma'i 'od zer ltar 'phros /
brtan g.yo 'khor 'das kyi chos thams cad la phog pas rgyal ba sras dang bcas pa'i thugs rje'i byin rlabs kyi mthu dang /
stong gsum 'jig rten thams cad kyi 'byung lnga'i mdangs dang rtsi bcud /
skye 'gro mtha' dag gi tshe dpal nus stobs las dang bsod nams /
khyad par lha klu gnod sbyin rig 'dzin grub pa sogs tshe bskal pa dang mnyam par gnas pa rnams kyi tshe bcud bkrag dang gzi mdangs /
ban bon mthu bo che'i rig sngags kyi sbyor ba dang /
sde brgyad ma rungs pas bla dang tshe srog khyer ba la sogs pa thams cad /
rdo khab len gyis lcags phye bsdus pa ltar 'ub kyis bsdus nas snying khar thim pas dwangs ma'i 'od kyis lus kyi nang thams cad gang ba'i mos pa mdzod /
tshe mda' g.yab cing /
hrIH
bcom ldan mgon po tshe dpag med //
sogs gyer /
de ltar lus tshe'i dwangs ma'i 'od kyis gang ba'i srog gi sgor rta mgrin dmar po be con dang zhags pa 'dzin pa spyi bor rta mgo ljang zhur rta skad sgrog pas /
phyin chad tshe la bar du gcod pa thams cad bsrung bar gyur snyam pa'i mos pa mdzod /
rdo rjes snying gar rgyas 'debs shing /
hrIHpad+ma kro d+ha ha ya grI wa hU~M phaT:
ces brjod /
des sngon 'gro'i chos rnams song nas /
slar yang dbang dngos gzhi'i don du bla ma la mi phyed dad pa'i gdung shugs drags pos gsol ba gdab pa 'di'i rjes zlos mdzod /
rdo rje 'dzin pa dgongs su gsol //
zhes sogs lan gsum /
zhes gsol ba btab pas nam mkha' gang ba'i sangs rgyas tshad med pa rnams kyis bkra shis pa'i rnam pa du ma dang ldan pas 'chi med bdud rtsis gang ba'i bum pa khyed rang gi spyi bor bzhag pa'i tshe /
de las 'chi med ye shes kyi bdud rtsi'i chu rgyun chil chil babs pa spyi bo nas zhugs /
nad gdon bar chad mi mthun pa'i phyogs thams cad sbyangs /
lus kyi nang thams cad bdud rtsi'i dwangs ma des mer khrig gis gang bas 'chi ba med pa rdo rje'i srog thob pa'i mos pa mdzod /
bum pa spyi bor bzhag cing /
hrIH
phyi nang snod bcud sogs brjod la bum chu'ang blud /
de ltar dbang bskur pas 'chi ba med pa bdud rtsi'i chu rgyun gyis lus thams cad gang nas rdo rje tshe'i dbang thob pa la /
nam mkhar bzhugs pa'i sangs rgyas thams cad kyis shis brjod kyi me tog char bzhin phab pas brtan par byas pa'i mos pa mdzod /
rang bzhin rnam dag chos dbyings ngang nyid las //
snying rjes gzugs sku'i rnam rol cir yang ston //
nam mkha' lta bur khyab pa'i bcom ldan 'das //
mgon po tshe dpag med kyi bkra shis shog
/ces bkra shis brjod /
de nas tshe'i 'brang rgyas 'di nyid mgon po tshe dang ye shes dpag tu med pa'i rnam par gsal ba'i spyi bor rtsa ba'i bla ma nas rim par brgyud pa'i bla ma rnams tho brtsegs su bzhugs pa de la slob dpon gyis thugs dam bskul ba'i gsol 'debs brjod pa'i tshe /
khyed rang gis kyang mos gus bzod med du byas pas thams cad sku dgyes pa'i mdangs dang ldan pa /
gsung sngags kyi sgra gdangs 'ar 'ur du sgrog pa /
thugs zab gsal gnyis med kyi ye shes 'bar bas byin gyis brlab pa'i phyir /
gong ma gong ma'i phyag gi bum pa las bdud rtsi'i chu rgyun 'og ma 'og ma'i phyag gi bum par chil chil babs pa'i mos pa mdzod /
slob dpon gyis gtor ma bteg ste /
oM AHhU~M:
chos dbyings phyogs lhung bral ba'i dkyil 'khor du :
zhes sogs tshe dzapa? dang bcas brjod /
ces gsol ba btab pas rtsa brgyud kyi bla ma rnams rim bzhin dgyes pa chen pos 'od dang 'od zer gyi rnam par ldem ldem zhu nas gtor ma lhar gsal ba la thim /
de la mos gus dung pa byas pas khyed rang gi spyi bor byon /
sku dang phyag gi bum pa las 'chi ba med pa bdud rtsi'i chu rgyun char ltar babs pas lus kyi nang thams cad mer khrig gis gang bas /
rgud pa med pa'i lang tsho /
'gyur ba med pa'i tshe /
'chi ba med pa'i srog rtag brtan gzhom gzhig dang bral ba thob pa'i mos pa mdzod /
tshe 'brang gis dbang bskur zhing /
hrI:
rigs 'dus bde gshegs sogs brjod /
slar yang nam mkhar bzhugs pa'i sogs sngar bzhin /
khyod sku pad+ma rA ga'i lhun po la //
nyin byed 'od zer 'bum gyis 'khyud pa bzhin //
mtshan dpe'i gzi byin kun nas lham me ba //
mchi med rdo rje'i sku yi bkra shis shog
/ces bkra shis brjod /
de nas lag g.yas su thabs kyi rdzas tshe'i ril bu byin pas thabs bde ba chen po mchog tu mi 'gyur ba rdo rje tshe'i dbang thob pa'i mos pa mdzod /
hrI:
rdo rje'i bcud ldan sogs kyis lag g.yas su tshe ril gtad cing zar bcug
/rab mdzes pad+ma zla ba'i khri steng du //
sa bon hrIHlas mtshan dpe'i skur snang ba //
ting 'dzin phyag rgyas bdud rtsi'i bum pa 'dzin //
'gro ba'i 'chi bdag 'joms mdzad bkra shis shog
/ces bkra shis brjod la /
lag g.yon du shes rab kyi rdzas bdud rtsi'i btung ba byin pas shes rab stong pa nyid cis kyang mi shigs pa rdo rje tshe'i dbang thob pa'i mos pa mdzod /
hrI:
'chi med bdud rtsi sogs kyis lag g.yon du tshe chang byin nas 'thung du bcug
/rnam par mi rtog legs bshad seng ge'i sgra
/gzhom med yan lag drug cu'i gsung dbyangs kyis //
'gro kun ma rig gnyid las slong mdzad pa //
'chi med rdo rje'i gsung gi bkra shis shog
/ces brjod /
de ltar tshe'i dbang bskur pas tshe nyams pa zhes sogs nas /
'chi ba med pa tshe'i dngos grub thob pa'i mos pa mdzod /
ces pa'i bar brjod /
de nas tshe brtan par bya ba'i phyir tshe mda' spyi bor rgya gram du bkod pa b+h+rU~M yig kha dog lnga ldan du gyur /
de las 'od zer 'phros pas lus rdo rje'i go khrab kyis zhu lugs su khyab pas cis kyang mi shigs par bcings pa'i mos pa mdzod /
hrI:
'chi med srog brtan sogs dang /
tshe mda' spyi bor rgya gram du rgyas gdab cing badzra rak+Sha tiSh+Tha zhes brjod /
khyod thugs mkha' ltar spros pa kun zhi zhing //
zab gsal gnyis med mkhyen brtse'i gzi 'od kyis //
'gro ba'i dge legs pad+mo rgyas mdzad pa //
'chi med rdo rje'i thugs kyi bkra shis shog
/gzhan yang /
lo brgya thub cing zhes sogs kyang brjod /
de ltar dbang thob nas rdo rje theg pa'i dam tshig spyi dang /
zhes pa nas /
gong gi dam tshig rnams bsrung sdom bgyid snyam pas 'di'i rjes zlos mdzod /
gtso bos ji ltar sogs dang /
de ltar legs par thob pa'i gtang rag gi don du maN+Dal phul mdzod /
ces slob mas maN+Dal 'bul du gzhug
/slar yang lus longs spyod dge tshogs rgya mtsho dang bcas pa 'khor los sgyur ba'i rgyal srid kyi 'byor pa ltar sprul nas 'bul na cha shas nas longs spyad du gsol snyam pas 'di'i rjes zlos mdzod /
deng nas brtsam ste sogs dang /
de ltar dbang thob pa'i dge tshogs rnams sems can thams cad kyi don du bsngo bar mdzod /
bsod nams 'di yis sogs kyis bsngos la /
rjes kyi bya ba mjug chog rnams las byang ltar bya'o //
gter chen bla ma'i gsung nga~Xg bzhin //
tshe yi dba~Xng gi mtshams sbyor du //
cho~Xs 'dir mos ngor gsal bder spel //
kun tu bkra shis dpa~Xl 'bar shog
/ces pa 'di'ang skyabs gnas gcig gis bsdus pa'i rdo rje'i mched po dbu mdzad dge slong ngag dbang bzod pa sogs don gnyer can mang pos bskul ngor /
gnyos btsun rmongs pa d+harmA shrIs sa ga zla ba'i mar ngo'i tshes drug gi nyin rdzogs par spel ba'i yi ge pa ni dge slong A nan+ta ma tis bgyis pa ste /
'di'i dbang tshig rnams dkyus su bris na bklag chog mar 'gyur mod kyang dbang chog 'chi bdag bdud 'joms kyi yig rgyun la gnod kyi dogs nas ma bris pas slad nas kyang 'bri bar mi bya'o //

//
