@#:
rig 'dzin rgod kyi ldem 'phru'i gter byon dug dbang rdo rje pha lam gyi snyan brgyud rtsa ba bzhugs so :
bla ma dam pa'i zhabs la phyag 'tshal lo :
dug dbang rdo rje'i pha lam zhes bya ba'i :
dbang gi cho ga lag tu blang ba'i rim pa 'di rnams bri bar bya'o :
de la lnga ste phan yon dang :
sman sbyin pa dang :
yon blang ba dang :
cho ga dngos dang :
dbang skur ba'o :
dang po ni :
pha lam 'dra ba'i dbang thob nas :
rma bya'i rgyal po dang 'dra bar :
nyam nga med par spyad par bya'o :
rat+na sbyar ba'i dbyig dug dang :
gcig dug btsan dug nag po dang :
sha dug zas dug ma lus thub :
gag pa lhog gzer mdze nad dang :
gnyan rigs ma lus 'joms par byed :
rims dang 'go bag thams cad la :
srung ba'i rgyal po 'di yin no :
'di brten mdze nad rtsad 'byin 'gyur :
sa bdag klu dang dmu bdud dang :
gnyan dang rgyal po bdud btsan dang :
gnod sems 'chang ba'i rigs dag gis :
dug gi sdong po lta bur mthong :
gtad dang mnan dang shing gnyan gcod :
rdo gnyan sa bdag mtshan mo rgyu :
ro khur la sogs nyam nga'i gnas :
'jigs med seng ge lta bur spyod :
bar gcod zlog pa'i dmag dpung yin :
rin chen srog gi mthud ma yin :
rims nad gso ba'i bdud rtsi yin :
khyad par sha yi bi Sha 'joms :
'dra min gzhan la 'di med pas :
gces par zungs la 'gro don gyis :
gnyis pa sman sbyin pa ni :
nad la bi Sha sbyin pa ni :
snying rlung ma zhu grang ba la :
bi Sha sran tsam btang bas sel :
'di yi dbang skur thob nas ni :
dus tshod dang ni bca' gzhi dang :
slob dpon dang ni dkyil 'khor dang :
bum pa la sogs dran byas la :
sha ni lag par blangs nas ni :
de rnams dran pas bza' bar bya :
gzhan la sha ster bsgoms la sbyin :
de yis sha yi bi Sha thub :
rang gis dug dbang thengs gsum thob :
de yis gzhan la sbyin na thub :
thengs gcig rang nyid srung ba las :
gzhan la byin pa nus pa med :
gsum pa dbang yon blang ba ni :
chos bdag mnyes na byin rlabs 'byung :
slob dpon mnyes par ma byas na :
byin rlabs ri bong rwa dang 'dra :
yon med na ni mgo 'gas 'gyur :
de phyir yon la 'bad par bya :
bzhi pa cho ga dngos la gnyis te :
bca' gzhi dang :
bskyed rim gnyis las :
dang po ni :
slob dpon zhal lho :
slob ma byang du bstan :
mdun du ras dkar ma nyams steng :
gru gsum rtse mo lhor bstan pa'i :
nas dkyil lhor rtser sran ma blugs :
lhor rtser gu lang gzugs brnyan bzhag :
nub byang rtse la mda' 'geng mi :
byang shar rtse mor dbang phyug sku :
dkyil du bum pa chus phyed bkang :
dri bzang 'o ma blugs pa'i seng :
rin chen snod bzhag de yi nang :
gser dang sman chen rma bya'i sgro :
de rnams rin chen snod du bzhag :
dkar dmar brgyan pa'i gtor gsum dang :
tshogs kyi yo byad ci 'byor dang :
bshos bu zur gsum dkar dmar brgyan :
lug dkar bar lhu byang du bzhag :
shar du dpyi lhu nub tu tog rtse lta bu :
gzhan yang zas sna gang 'dzom bsags :
de dag kun la sbyar bas thub :
gnyis pa bskyed pa'i rim pa ni :
slob dpon dbang phyug chen por bsgom :
bum pa'i gzungs thag lag pas bzung :
ha sa ha sa :
ki li ha sa :
sho tri pho pheng :
tse na tsa da d+ha sha d+ha sha   dpe gcig tu ha sa ha sa snang ba dag /hU~M:
zhes pa brgya rtsa gcig slob dpon gyis bzlas pas bum pa'i chu de bdud rtsir gyur par bsam :
de 'dod pas hab sha byed pa ni :
srid pa'i mes po dbang phyug chen po :
rgyu khro chu las grub pa'i tri shU la 'dzin te :
des bum pa gcog gin bdud rtsi 'dod par bsam :
mu stegs shrI ral pa can lag na lcags kyi mda' gzhu thogs pa :
bum pa'i phyed tsam nas phar mda' brgyabs nas bdud rtsi 'dod par bsam :
mu stegs gu lang nag po rgyu lcags las grub pa des rwa rtses bug pa phug nas bdud rtsi 'dod par bsam mo :
lnga pa dbang bskur ba ni :
slob dpon la slob mas :
dam tshig tu phyag gsum las mang ba mi 'tshal :
yon ci 'byor pa dbul la :
gtso bo khyod kyi bka' drin gyis :
'chi med grub pa'i dbang stsol cig :
ces zhu'o :
de nas slob dpon gyis gtor ma gsum bsang sbyang byas shing :
rtsa sngags sham bur ba liM ta btags la :
dbang phyug :
gu lang :
shrI ral pa can gsum la dbul zhing :
rigs kyi bu 'di rnams la dug srungs shig pa'i phrin las bcol :
de nas slob dpon gyis :
rigs mchog rigs las skyes ba'i bu :
'chi med grub pa'i dbang sbyin gyis :
tshul 'di gzhan la ma smra zhig :
gzhan la smras na mgo 'gas 'gyur :
gong gi sngags gsum bzlas la :
chang gis slob ma la gtor zhing :
slob dpon gyis slob ma la lag pa g.yon pa'i mtheb srin lhor bstan :
sdigs mdzub gtad :
slob mas sdigs mdzub gyen bstan :
bar du phreng ba reg par bzung :
gong gi sngags kyi rjes zlos ni :
dpon slob mnyam du 'grig pa gces :
ma 'grig na ni bskyar bar bya :
slob dpon phreng ba phyi la bskyur :
slob mas phreng ba nang du bskyur :
sngags dang phreng ba nyer gcig tshad :
de nas bum pa'i chu blud cing :
sman chen nas phyed gyur mid bya :
de nas mi'u thung glang chen dang :
mes po rnams kyis rim bzhin du dbang skur byin phob bya :
zhal zas rnams tshogs su rol :
bca' gzhi rdzas la sogs pa rnams slob dpon la phul :
snyan brgyud yi ge med pa la /
byang ri khrod dgon par zhang shes rab 'bum gyis yi ger btab pa rdzogs so //
bsam yas rta mgrin zhabs 'og nas /
rig 'dzin rgod ldem can gyis spyan drangs pa'o //
ser rus ni khyi la spang :
gsang dbang ma gi bdud rtsi dang :
sher dbang cu gang li khri dang :
bzhi pa chos 'byung gtor ma 'o :
zab chos yin pas kun la gsang :[ \u0f80]atsha :
@#//
dug dbang rdo rje pha lam gyi phyag len nye bar bsdus pa go bder bkod pa bzhugs so //
gu ru pad+ma brgyud par bcas la gus pas phyag 'tshal lo //
'dir dug gi 'jigs pa las thar bar bya ba'i phyir /
dug dbang rdo rje pha lam gyi phyag len nye bar bsdus pa go bde bar bkod pa la /
ji ltar byung ba brgyud pa'i lo rgyus dang /
gdams pa dngos so //
dang po ni /
'gro ba mtha' dag bi Sha'i gnod pa las bskyab pa'i phyir du ma hA gu ru pad+ma 'byung gnas /
mu stegs shrI ral pa can gyi spyan sngar rdzu 'phrul gyis byon nas /
bi Sha la brten pa'i phan gnod kyi las rab 'byams nod pa'i tshul mdzad pa las /
phan byed dbang gi skor rnams snying por dril te snyigs dus 'gro ba'i don du dpal bsam yas rta mgrin gyi zhabs 'og tu gter du bsdams pa de nyid /
sprul pa'i sku rig 'dzin rgod kyi ldem 'phru can gyis spyan drangs shing gdams pa 'di nyid ched du bka' babs pa skal ldan gyi slob bu zhang ston shes rab 'bum la snyan brgyud du gnang ba nas rim par rtsa ba'i bla ma'i bar du phyag len gyi bka' srol ma nyams pa'o //
de las byung ba'i gdams pa'i skor la don gnyis te /
dbang dang bcud len du brten pa'i tshul lo //
phyi ma ni gzhan du gsal bas dang po dbang la don gsum ste /
yo byad bsham zhing sgrub pa /
dbang skur zhing dam tshig blang ba /
rjes yon blang zhing phan yon bstan pa'o //
dang po ni /
gnas dben par slob dpon kha lhor bltas pa'i mdun du ras dkar kha tshar ma nyams pa gru bzhir bltab pa'i steng du /
dkyil 'khor chos 'byung gru gsum pa'i dbyibs can /
de yang gsum gnyis nas dkar dang cha gcig sran ma nag po las byas pa'i lhor bstan pa'i dbus man dzi'i khar bum pa 'o mar bcas pa'i dri bzang gis phyed gang ba'i steng du /
rin po che'i snod du /
gser thig po dang sman chen rma bya'i mdongs /
zur gsum lho rtser gu lang nag po lcags kyu 'phyar ba /
nub byang rtse la shrI ral pa can mda' gzhu 'gengs pa /
byang shar rtse mor dbang phyug chen po tri shU la 'gengs pa /
gsum ka yang gcer bu ling+ga gyen du sgreng ba nyams dod par 'bur du grub pa /
bum par zhal bstan pa'i chos 'byung gi leb gsum gyi shar du lug nag 'og can gyi rkang pa g.yas pa'i /   dpyi lhu /
byang du bar lhu /
nub tu tog rtse lta bu /
gsum ka yang sha nang gyen bstan gyi bcad kha phyir bstan pa /
slob dpon gyi mdun g.yas su /
nub ngos na tshur zlum gtor gsum dang /
sher dbang gi rdzas chu gtsang la cu gang dang li khri btab pa /
bzhi pa'i rten chos 'byung gtor ma zhes pa ste /
de yang 'og nas rim par zhi rgyas dbang drag gi dbyibs kha dog so sor bsgyur ba las /
steng gi drag po thog gi mde'u lta bu ste /
gtor ma bzhi ka yang dkar dmar gyis brgyan /
mtha' skor mchod pa g.yon skor bkod pa'i shar du bza' bca' gang yang rung ba'i tshogs
gang 'dzom mngon par 'du byas te /
gu ru dbang phyug chen por bsgoms pa'i ngang nas /
bum pa'i rdzas dang gzungs thag sbrel ba lag pas bzung nas lung thang gi phreng ba la /
ha sa ha sa :
ki li ha sa :
sho tri pho pheng :
tsi na tsa da ha sa ha sa hU~M:
zhes brgya rtsa gcig bzlas pas bum chu bdud rtsir gyur par bsam /
de 'dod pas hab sha byed pa ni /
srid pa'i mes po dbang phyug chen po des khro chu las grub pa'i tri shU la des bum pa bcags te bdud rtsi 'dod pa dang /
de bzhin du mu stegs shrI ral pa can des bum pa'i bum phyed tsam na phar mda' brgyabs nas bdud rtsi 'dod pa dang /
mu stegs gu lang nag po des lcags las grub pa'i rwa rtses bum pa phug nas bdud rtsi 'dod par bsam bzhin pa'i ngang nas /
de'i nyin dam tshig tu bla ma la phyag gsum las mi 'tshal bar bslabs nas slob bus maN+Dal 'bul zhing mdun du kha byang du bstan par 'khod nas /
tshig 'di'i rjes zlos gsol ba lan gsum btab /
gtso bo khyod kyi bka' drin gyis :
'chi med grub pa'i dbang stsol cig :
ces zhu /
de nas gu rus dkar gtor raM yaM khaM gis ma dag pa bsang /
oM AHhU~M gis byin brlabs nas oM ha sa zhes sogs gong gi rtsa ba'i sngags kyi mjug tu /
oM ma hA b+his :
oM ka ro tsa na b+his :
te ku lu na b+his :
ma hA ba liM ta khA hi :
zhes lan gsum mam bdun gyis phul bas gsol bar bsam la /
mu stegs dbang phyug chen po /
mu stegs shrI ral pa can /
mu stegs gu lang gsum gyis mchod sbyin gtor ma 'di bzhes la slob ma 'di la dus da nas gzung ste /
snying po byang chub ma thob kyi bar dug gi gnod pa las bsrung bar mdzad du gsol /
zhes phrin las bcol nas slob ma la bdud rtsi 'thor zhing 'di skad brjod /
rigs mchog rigs las skyes pa'i bu :
'chi med grub pa'i dbang sbyin gyis :
tshul 'di gzhan la ma smra zhig :
gzhan la smras na mgo 'gas 'gyur :
zhes sngags bzhi sbrel bzlas shing gnang ba sbyin cing dam la bzhag
/bum pa'i steng gi char slob dpon gyis lag g.yon pa'i mtheb srin bar du phreng ba kha sbub kyis phyir bskyur ba dang /
slob mas lag pa g.yon mtheb srin kha gyen bstan gyis nang du 'dren zhing /
sngags dpon slob mchu dril du 'grig par nyer gcig bzlas /
rjes phreng ba la yang slob mas thob sha'i tshul byed cing /
slob dpon gyis bum pa rdzas bcas la ha gdab cing /
bum pa rdzas bcas mgo thog tu bzhag nas 'di skad brjod /
mi'u thung mes po tshangs pa /
mu stegs dbang phyug chen po /
mu stegs shrI ral pa can /
mu stegs shrI gu lang gsum /
rigs kyi bu 'di la dbang skur byin phob /
oM ha sa sogs rtsa sngags la las sngags gsum btags pa bzla zhing bum chu blud pa bum dbang /
yang gong ltar mi'u thung sogs sngags bcas brjod nas /
sman chen nas phyed tsam sogs sbyin cing gyur mid byed du bcug pa gsang dbang /
yang gong ltar mi'u thung sogs sngags bcas brjod nas /
cu gang li khri chur btab pa sbyin pa sher dbang /
mi'u thung zhes sogs sngags bcas brjod cing chos 'byung gtor ma'i dbang sbyin pa dbang bzhi pa'o //
sbrel mar bskur na'ang /
gtor ma dang mchod pa kha gsos rjes gsol gdab nas gzung bzhi pa'i bar sngar bzhin byas rjes /
sha sna gsum sogs tshogs rdzas kun nas sna tshang bar dpon slob kun gyis rol pas /
der tshogs la yod pa kun la dug gi gnod pa mi 'byung zhing /
lhag ma rnams sgo khyi'i bar du sbyin no //
de ltar dbang thob nas phyin chad dam tshig tu /
gzhung las /
slob dpon gnas dang dkyil 'khor dang :
lo zla dus tshod dran par bya :
sngags bzlas sngags btab za zhing sbyin :
khyad par dam tshig zhal las shes :
gser sogs rdzas dang yon yang blang :
zhes so //
dbang de thob pa'i phan yon ni /
gzhung las /
pha lam 'dra ba'i dbang thob nas :
rma bya'i rgyal po dang 'dra bar :
nyam nga med par spyad par bya'o :
rat+na sbyar ba'i dbyig dug dang :
chig dug btsan dug nag po dang :
sha dug zas dug ma lus thub :
gag pa lhog gzer mdze nad dang :
gnyan rigs ma lus 'joms par byed :
rims dang 'go bag thams cad la :
srung ba'i rgyal po 'di yin no :
'di brten mdze nad rtsad 'byin 'gyur :
sa bdag klu dang dmu bdud dang :
gnyan dang rgyal po bdud btsan dang :
gnod sems 'chang ba'i rigs dag gis :
dug gi sdong po lta bur mthong :
gtad dang mnan dang shing gnyan gcod :
rdo gnyan sa bdag mtshan mo rgyu :
ro khur la sogs nyam nga'i gnas :
'jigs med seng ge lta bur spyod :
bar gcod zlog pa'i dmag dpung yin :
rin chen srog gi mthud ma yin :
rims nad gso ba'i bdud rtsi yin :
khyad par sha yi bi Sha 'joms :
'dra min gzhan la 'di med pas :
gces par zungs la 'gro don gyis :
zhes so //
de ltar lag len go bde bar bsdus pa'i tshul 'di ni /
snyigs dus su skyes pa'i sngags 'chang dbang po'i sdes /
yongs 'dzin chos kyi dbang phyug gi dbon rigs dam pas bkas bskul las /
ring por bskyod pas brel te ha cang legs par ma mngon kyang /
don gyi brjod don 'chugs med par zin thor bkod pas 'gro kun bi Sha'i 'jigs las thar bar shog
/dge'o //
lam 'phrang che sar mi sdod /
rog po chos legs khyi la mi ster /
bya'i nyi mar dug gi las mi bya /
ha la'i khog tu rta rnga 'dra'i nag po yong ba de spang /
gnad kyi dam tshig bla ma dang dkyil 'khor /
dbang zhu dus gang byas dran par bya'o //
zhes pa'ang chos rgyal dbang po'i sde'i phyag dpe las bshus pa'o //
sarba dA mang+ga laM///
/
