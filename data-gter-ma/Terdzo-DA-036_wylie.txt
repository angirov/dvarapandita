@#//
rje sgam po pa'i zhal gdams gsang lam bla ma sgrub pa'i man ngag bzhugs so //
bla ma dam pa rnams la phyag 'tshal lo //
snyigs dus sems can bsod nams zhan pa dang //
sangs rgyas bstan pa mar 'grib dus kyi tshe //
dam chos sgrub pa'i long med glo bur 'chi //
'phral rkyen bar chad las nyon dbang btsan pas //
mthong grol rang byung DA ki'i sku brnyan yod //
shes rig bag la nyal dang byol nyog la //
myong grol khyad 'phags dam rdzas phab rgyun yod //
las can gsang lam btsan thabs sangs rgyas phyir //
thob grol mkha' 'gro'i u pa de sha yod //
gsang ba'i yang gsang mthar thug gnad 'gag ni //
dran grol bla ma'i sgrub thabs i thi yod //
bdag dang rgyud gcig rnams la lung bstan ni //
thos grol yig chung sa la sbas pa yod //
'dzam gling grags pa'i them rgya smon lam 'di //
gnas po khyod la gtad do thub par srungs //
nam zhig las can gcig dang 'phrad par shog
/dang po
skyabs 'gro sems bskyed de //
maN+Dal phul zhing gsol ba gdab //
de rjes bla ma rang la bstim //
gnas 'gyu gtan la dbab par bya //
ma sgoms ma yengs rang bab skyongs //
de nas rig pa rjen la phud //
nyon mongs bag chags shes sgrib gtor //
bde chen snang sems lhan cig skyes //
phyi nang dbyer med ngo sprod bya //
sgom med bya rtsol mtha' bral ston //
zung 'jug rmad byung gsang lam 'dis /
rab 'byams dus gsum rgyal ba rnams //
ma lus kun 'grub 'di kho na //
lha dang bla ma dbyer med sgrubs //
snying po'i yang snying yid bzlas byos //
spyod lam spang bsgyur shes gsum yin //
bar ma do yi gdams pa drug
/tshe gcig yengs med nyams len 'tshal //
rtags dang yon tan shugs kyis 'char //
snyi sgom gsang ba'i lam mchog 'dis //
'gro rnams rang bzhin grol bar shog
!
/dang po skyabs 'gro sems bskyed bsgom pa la /
dal 'byor mi lus yang yang mi thob ste /
da res nam zhag gtan gyi don sgrub dgos /
de yang sems can thams cad skye ba'i tha ma 'chi ba las ma 'das /
nam 'chi cha med yin pa dang /
'chi tshe dam pa'i chos ma gtogs gzhan gang gis kyang phan pa med /
khams gsum du 'khor zhing rigs drug tu 'khyams /
'chi ba'i gnad gcod dang /
bar dor 'khrul snang gi 'jigs skrag myong zhing /
dga' ba'i zla grogs dang bral /
rang gcig pu bya spu rlung gis ded pa lta bu yong ba dang /
sdug bsngal sran mi bzod pa gcig ni los yod /
de ltar na da lta rang dbang yod tshe dam pa'i chos la 'bad cing 'chi ba mi rtag pa bsgom nus dgos /
'di la yid ches na tshe 'di la zhen chags mi yong ste /
chos kho na 'bad pa zhig yong /
'khor ba'i nyes dmigs la yid ches pas srid par mi 'ching /
las rgyu 'bras bslu med la yid ches pas thar pa sgrub pa la brtson pa yong /
byams snying brtse la yid ches pas lam log dang btang snyoms su mi 'gro
/de ltar ma shes na gnas pa rab rib gcig skyes kyang /
yul dang nye du longs spyod lta bu zhig gis 'ching na gnas pa des mi phan /
des na tshe 'di la mi chags shing snang grags kyi chos thams cad rmi lam sgyu ma lta bur dengs su bcug
/blo bla ma dkon mchog la bkal te /
lus rnam snang gi chos bdun bya /
rang nyid skad cig gis lha'i gsal snang wal tsam gyi spyi bor bla ma brgyud pa tho brtsegs su bzhugs pa /
phyogs mtshams dang mthong yul bar snang thams cad sangs rgyas byang sems yi dam mkha' 'gro chos skyong srung ma 'ja' sprin 'thibs pa'am /
dper na dpag bsam gyi shing lo 'bras 'phyo ba ltar bzhugs shing /
brtse ba'i spyan gyis gzigs pa dang /
'og nas rigs drug srid pa gsum gyis bsdus pa'i pha ma sems can thams cad kyang /
bang rim gyi tshul du gnas nas skyabs 'gro 'u ru ru 'dren par bsam /
ngag tu sangs rgyas chos tshogs dang /
ji snyed su dag gi rjes su /
bla ma la skyabs su mchi'o //
sangs rgyas la skyabs su mchi'o //
chos la skyabs su mchi'o //
dge 'dun la skyabs su mchi'o //
phyogs bcu'i zhing rab 'byams na bzhugs pa'i bka' brgyud kyi bla ma rnams la skyabs su mchi'o //
sangs rgyas bcom ldan 'das rnams la skyabs su mchi'o //
dam pa'i chos rnams la skyabs su mchi'o //
'phags pa'i dge 'dun rnams la skyabs su mchi'o //
yi dam dkyil 'khor gyi lha tshogs rnams la skyabs su mchi'o //
dpa' bo mkha' 'gro chos skyong srung ma'i tshogs dang bcas pa rnams la skyabs su mchi'o //
bdag dang snang ba thams cad chos kyi dbyings kyi rang bzhin yin pa la /
de ltar ma rtogs pa'i sems can thams cad sangs rgyas kyi sa la 'god pa'i ched du /
lus ngag yid gsum dkar po dge ba'i las la ci nus kyis 'bad par bya'o //
sems bskyed 'di yi mthu la brten nas /
sems can thams cad bde ba dang bde ba'i rgyu dang ldan par gyur cig
/sdug bsngal dang sdug bsngal gyi rgyu dang bral bar gyur cig
/sdug bsngal med pa'i bde ba dam pa dang mi 'bral bar gyur cig
/bde sdug gi rgyu chags sdang nye ring dang bral ba'i btang snyoms la gnas par gyur cig
/thams cad du ni sa gzhi dag
/gseg ma la sogs med pa dang //
lag mthil ltar mnyam baiDUr+Ya'i //
rang bzhin bzang por gnas gyur cig
/bde ldan 'jig rten bkod pa ltar //
rin chen sa gzhi me tog bcas //
ljon shing chu mtsho ma tshang med //
chos sgra rgya chen ldan par shog
/'jig rten 'das pa'i dge las byung //
rin chen bdun las grub pa yi //
tshad med 'od zer 'gyed pa'i gnas //
rgyal ba sras bcas bzhugs gyur cig
/rin chen du ma las grub seng ge'i khri
/yid 'ong sna tshogs gos kyis bkab pa 'di //
rgyal ba sras bcas rnams la bdag 'bul na //
'gro kun rdo rje'i gdan la bzhugs gyur cig
/lha dang mi yi mchod pa'i rdzas //
dngos su bshams dang yid kyis sprul //
phyi nang gsang ba bla med pas //
nam mkha'i khams kun khyab gyur cig
/ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
skyabs gnas 'khor bcas gnas 'dir gshegs su gsol //
badzra sa ma ya dzaH
pad+ma ka ma lA ya satwaM/
oM sarba ta thA ga ta a b+hi She ka ta sa ma ya shrI hU~M/
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje can zhabs pad la 'dud //
phyag byar 'os pa thams cad la //
zhing rdul kun gyi grangs snyed kyi //
lus btud pa yis rnam kun tu //
mchog tu dad pas phyag 'tshal lo //
maN+Dal rgyas bsdus ci rigs pa 'bul /
phyi'i mchod pa /
me tog
/spos /
mar me /
dri chab /
zhal zas /
rol mo /
nang gi mchod pa /
gzugs mdzes pa /
sgra snyan pa /
dri zhim pa /
ro mngar ba /
reg bya 'jam pa /
gsang ba'i mchod pa /
chos sku bde ba chen po bsam gyis mi khyab pa spros la 'bul lo /
!
/gzhan yang maN+Dal rgyas bsdus so so'i skabs dang bstun la 'bul zhing /
rang nyid dus gsum rgyal yum rdo rje rnal 'byor ma'i skur gsal ba'i thugs kar brtan g.yo 'khor 'das yongs kyi bdag nyid yid bzhin nor bu bla ma rin po che bzhugs pa'i mos gus byas la /
ma nam mkha' dang mnyam pa'i sems can thams cad bla ma sangs rgyas rin po che la skyabs su mchi'o //
de bzhin du /
bla ma kun khyab chos kyi sku la skyabs su mchi'o //
bla ma bde chen longs spyod rdzogs pa'i sku la skyabs su mchi'o //
bla ma thugs rje sprul pa'i sku la skyabs\u0f8e
bdag dang sems can thams cad kyi blo chos su 'gro bar byin gyis brlab tu gsol /
chos lam du slong bar byin\u0f8e
lam 'khrul pa sel par byin\u0f8e
'khrul pa ye shes su 'char bar byin gyis brlab tu gsol /
bdag gi las dang nyon mongs pa'i sgrib pa dang /
shes bya'i sgrib pa dang /
bag chags kyi sgrib pa thams cad da lta nyid du dag par byin gyis brlab tu gsol /
'dug sa 'di nyid du dag par byin\u0f8e
thun 'di nyid du dag par byin\u0f8e
bdag gi rgyud 'di dag par byin\u0f8e
rgyud 'di rnam par grol bar byin\u0f8e
da lta 'di nyid du grol bar byin\u0f8e
'dug sa 'di nyid du grol bar byin\u0f8e
thun 'di nyid du grol bar byin\u0f8e
bdag gi rgyud la ting nge 'dzin mchog tu gyur pa phyin ci ma log pa skye bar byin gyis brlab tu gsol /
da lta nyid du skye bar byin\u0f8e
'dug sa 'di nyid du skye bar byin\u0f8e
thun 'di nyid du skye bar byin\u0f8e
ye shes mchog tu gyur pa phyin ci ma log pa skye bar byin\u0f8e
da lta nyid du skye bar byin\u0f8e
'dug sa 'di nyid du skye bar byin\u0f8e
thun 'di nyid du skye bar byin gyis brlab tu gsol /
snying khung rus pa'i gting nas gsol ba mang du gdab bo //
de nas sangs rgyas byang sems yi dam mkha' 'gro thams cad brgyud pa'i bla ma rnams la bstim /
de dag kyang rim bzhin 'od du zhu nas rtsa ba'i bla ma la thim /
rang sems dang dbyer med bsre /
mthar bsngo ba dang smon lam bya'o //
!
de nas gnas 'gyu gtan la dbab pa la /
sems dus gsum gyi spros pa bcad de /
zhi gnas kyi nyams bskyang /
de la mi gnas pa'i tshe na /
mig btsums la bsgom /
yang na mig sna rtse'i nam mkha' la blta yin bsgom /
shes pa grim lhod snyoms par bya /
de la gnas na bsgom rung /
'phro na mi rung /
gnas nyams shin tu'ang brtan par bya'o /
!
/de nas rig pa rjen la phud pa ni /
'gyu ba gnas pa gnyis so sor 'dug na rtsad gcod btang la /
gnas 'gyu gnyis po gcig tu ngo sprad /
de ltar gnas dus su 'gyu ba med /
'gyu dus su gnas pa med pas na sems gnyis su ma grub pas gcig tu song /
gcig po yang ngos bzung dang bral ba gzhon nus bde ba snying la mtshon pa'am /
lkugs pas bu ram myong ba ltar brjod pa dang bral ba zhig la ngo sprod mkhas par bya'o //
dngos po ma yin zhing mtha' dang bral ba /
bzung bas mi zin /
bltas pas mi mthong /
dngos med ma yin zhing gya gyu can /
wal wal /
rig rig
/tur tur /
dpe rang gi mig la rang gis bltas pa lta bu la ngo sprod /
yang na dbyibs kha dog phyogs ris sogs bltas pas kyang dngos po dang bral /
dran med du bcos kyang med par byed mi thub pas dngos med dang bral /
yang rnam rtog ma bkag shar du bcug
/gcig shar gnyis shar dran rig tu cham gyis 'gro ba /
mtsho la kha ba bab pa lta bur 'gro zhing 'dug na /
dug lnga'i rtog pa gang shar spang blang med par shar grol dus mnyam dang /
sgo lnga'i shes pa thams cad ma bsgrim klod la snang srid kun rang sems gcig pu'i cho 'phrul yin par ngo sprad do //
dang po rnam rtog bkag
/bar du rnam rtog dang bsre /
tha ma rnam rtog chos skur shar ba'o //
rnam rtog 'khrul pa rang sems su ngo sprad pa ni /
sangs rgyas kyi thugs /
sems can gyi sems /
shes bya thams cad kyi rab /
mtha' dang bral ba'i dbu ma /
'khor 'das kun gyi gzhi /
bde gshegs snying po /
phyag rgya chen po /
de la sogs pa'i ming mang yang rang sems ma bcos lhug pa /
tha mal gyi shes pa 'di yi rang rtsal las byung ba'o /
!
/nyon mongs bag chags shes sgrib gtor ba la /
bde gsal mi rtog pa'i nyams la mchog 'dzin dang zhen pa med pa zhig dgos /
dran pa kho rang yang stong nyams kyis ma bslad pa /
yid ches kyis ma bcings pa /
nges shes phra mos ma bsgribs pa /
blo 'das kyi don phyin ci ma log pa rtogs na sgom med yengs med kyi gnad go ba yin no /
!
/phyi nang dbyer med ngo sprod ni /
gnyis 'dzin thams cad 'khrul pa yin pas /
gshis med du shes dgos /
snang sems dbyer med /
phyi nang dbyer med /
bdag gzhan dbyer med /
bde sdug dbyer med /
dug gsum chos kyi dbyings su dbyer med shes pa ni gal che'o /
!
/sgom med bya rtsol mtha' bral ston pa ni /
spros pa mtha' dag dang bral ba la bsgom du med cing yengs su med pa la spyod lam ci byed dang 'dres pa ni /
mtha' bral gyi lta ba bcos ma ma yin pa sangs rgyas kyi dgongs pa gtan la phebs pa'o //
sngon chad rang dang lhan cig tu gnas kyang ngo ma shes pas sems nyid bdag med pa la bdag tu bzung /
snang ba gzhan med pa la gzhan du bzung /
gnyis 'dzin gyi mdud pa las sngar bsags kyis 'dir 'phangs /
'dir bsags kyis phyir 'phangs nas me 'obs dang btson dong lta bur chud pa'o //
da ni snang sems dbyer med du rtogs pas na //
sangs rgyas bcom ldan 'das mngon sum du byon te khyod kyi sems 'di dngos po yin no byas kyang dngos por mi 'gro
/dngos med yin no byas kyang dngos med du mi 'gro
/don la bcom ldan 'das kho rang sems las byung ba
yin mod /
de ltar ma rtogs pa'i skye 'gro sems can thams cad pha ma drin can sha stag tu 'dug pa la /
a tsa ma mi tshe stong zad /
sbyangs pa don med /
snying rus go log
/nyin mtshan 'khrul 'byams la 'gro zhing /
thun mong gi dge ba tsam yang sgrub mi shes pa tsho la yang yang bsams te /
phyogs med kyi dge ba la 'bad par 'tshal /
bsngo ba dang smon lam gyi rgyas 'debs dgos so /
!
/zung 'jug rmad byung gsang lam ni rdo rje theg pa'i lam bskyed rdzogs yin pas /
bskyed rim bsgom pa dang /
stong nyid bsgom pa yang mi 'gal snang stong dbyer med du gsungs pa yin no //
de la rang lus swa b+hA wa'i sngags kyis sbyang /
stong pa'i ngang las raM yaM khaM brjod pas dngos 'dzin a 'thas kyi nyes skyon thams cad dag
/rang sems skye med bsam brjod bral ba la /
rang mdangs 'gags med cir yang 'char ba /
snang sems dbyer med kyi ngo bo /
dus gsum rgyal yum ye shes mkha' 'gro ma sku mdog dmar gsal me'i mdog can /
rtsa zhal khro 'dzum 'od dang 'od zer phyogs bcur 'phro ba /
dbu skra kham nag gyen du langs pa'i dbus su phag zhal rngam la brjid pa /
phyag gnyis gri gug dang thod khrag 'dzin cing /
thod skam gyi dbu rgyan dang /
thod rlon gyi do shal 'phyang ba /
phyag rgya lnga dang dar dpyang dang rin po che'i rgyan gyis spras pa /
lang tsho rgyas pas gcer mo b+ha ga dang nu ma 'bur zhing /
spyan gsum nam mkha' la hrig ge gzigs pa /
gru mo na kha T+wAM ga 'dzin zhing /
zhabs g.yas bskum g.yon brkyang bas bam ro'i snying gar mnan te /
ye shes kyi me dpung rab tu 'bar ba'i dbus su bzhugs pa'i spyi bor oM/
mgrin par AH
thugs kar hU~M/
lte bar baM/
de las 'od zer 'phros pas bka' brgyud bla ma /
yi dam lha tshogs sangs rgyas byang sems thams cad rdo rje rnal 'byor ma'i rnam par phyogs thams cad nas kha ba bu yug 'tshubs pa lta bur spyan drangs /
DA ru 'khrol zhing /
rkang gling 'bud /
dmar gsur dud do //
pheM pheM pheM/
oM gu ru shrI badzra yo gi nI/
a kaD+D+ha ya a kaD+D+ha ya /
pra be sha ya pra be sha ya /
b+han+d+ha ya b+han+d+ha ya /
to Sha ya to Sha ya /
sarba badzra DA ki nI yai /
hr-i da ya /
a ba to Sha ya /
dzaHhU~M baM hoH
oM AHhU~MHsarba wI ra yo gi nI/
swa b+hA wa At+ma ko\u0f85 haMH
mdun gyi nam mkhar bzhugs pa la /
ar+g+haM sogs kyis mchod pa 'bul /
dpal ldan rdo rje mkha' 'gro ma //
mkha' 'gro ma yi 'khor los sgyur //
ye shes lnga dang sku gsum nyid //
'gro ba skyob la phyag 'tshal lo //
ji snyed rdo rje mkha' 'gro ma //
kun tu rtog pa 'ching gcod cing //
'jig rten bya ba rab 'jug ma //
de snyed rnams la phyag 'tshal lo //
dzaHhU~M baM hoH
rang dang gnyis su med par gyur /
slar yang dbang lha rigs lnga 'khor bcas spyan drangs /
de rnams kyis bdud rtsi'i bum pas dbang bskur /
ji ltar bltams pa sogs bya /
sku gang dri ma dag
/chu lhag ma yar lud pa las rnam par snang mdzad kyis dbur brgyan par gyur /
ar+g+haM sogs kyis mchod /
chos dbyings ye shes skyon bral ba //
rnam par snang mdzad bcom ldan 'das //
ting nge 'dzin ldan phyag rgya can //
phyag 'tshal bcom ldan kun rig la'o //
de nas snang srid thams cad lha sngags su gsal bar bsgom /
oM oM oM sarba bud+d+ha DA ki nI yai badzra warna nI yai badzra bai ro tsa nI yai hU~M hU~M hU~M phaTa? phaTa? phaTa? swA hA/
ci nus bzlas pa bya'o //
bdud rtsi byin rlabs ni /
oM AHbig+h+nAn+ta kr-i ta hU~M phaT/
oM swa b+hA wa brjod /
stong pa'i ngang las yaM las rlung gi dkyil 'khor sngon po gzhu'i dbyibs can chang bzung la yaM dang /
mchog ma gnyis la g.yo ba'i ba dan gyis mtshan pa /
de'i steng du raM las me'i dkyil 'khor gru gsum dmar po 'bar ba raM gyis mtshan pa /
de'i steng du kaM gsum las thod pa bum ril gyi sgyed pu ltag pa nang du bstan pa gsum gyi steng du /
yi ge a yongs su gyur pa las ka pA la phyi dkar la nang dmar ba /
dum bu gcig pa dpral ba rang la bstan pa /
rgya khyon chos kyi dbyings dang mnyam pa /
de'i dbus su mu las dri chu bai DUr+Ya lta bu /
shar du bi las dri chen shel lta bu /
lhor ra las rak+ta gser btso ma lta bu /
nub tu shu las byang sems mtshal lta bu /
byang du ma las klad pa dngul chu lta bu /
slar yang dbus su na las mi'i sha
/shar lhor go las ba lang gi sha
/lho nub tu ku las khyi'i sha
/nub byang du da las glang po che'i sha
/byang shar du ha las rta'i sha
/de rnams slar yang yi ge de dag gis mtshan pa'o //
rang gi sna bug g.yon pa nas rlung hU~M gi dbyibs can 'phros /
hU~M hU~M byas pas rlung gi dkyil 'khor la phog
/ba dan bskyod pas rlung g.yos me sbar thod pa dros rdzas rnams khol /
nyes pa'i skyon rnams lbu ba'i tshul du phyir lud /
de'i steng du oM AHhU~M gsum las 'od zer 'phros /
de bzhin gshegs pa rnams kyi thugs ka nas ye shes kyi bdud rtsi bkug
/dam tshig gi bdud rtsi dang gnyis su med par 'dres /
ye shes kyi bdud rtsi'i rgya mtsho chen por gyur /
oM AHhU~M/
lan gsum brjod pas byin gyis brlab /
'bar ba'i phyag rgya dpral bar bskor zhing /
mdun gyi nam mkhar bsgoms pa dang 'dra ba spyan drangs /
pheM pheM pheM sogs bya'o /
pi waM ma dang gling bu ma //
rdza rnga ma dang rnga chen ma //
bzhad ma sgeg ma glu gar ma //
me tog ma dang spos chag ma //
mar me ma dang dri chab ma //
me long ma dang ro 'dzin ma //
reg bya ma dang chos ldan ma //
nam mkha' gang ba'i tshogs rnams ni //
bcom ldan 'das mar 'bul bar bgyi //
ar+g+haM sogs bya /
bstod pa ni /
bcom ldan 'das ma rdo rje phag mo 'phags ma ni //
'jig rten gsum sogs phyogs gzhan rgol bas mi thub cing //
'byung po'i 'jigs pa ma lus rdo rje chen mos 'joms //
rdo rje gdan bzhugs tshangs sogs dbang byed las rgyal zhing //
rdo rje phag mo khro mo'i gzugs can grags snyems ma //
rmongs byed rengs byed myos byed las ni rnam rgyal zhing //
bdud kyi 'jigs pa pham zhing skem par mdzad pa mo //
rnal 'byor chen mo 'dod pa'i dbang phyug ma la 'dud //
chang sna bzhi yi chang phud la //
sa bcu non phyir lag mchod byas //
shes rab g.yon gyi lag pa la //
thabs ni g.yas kyi lag pas mchod //
mtshan ldan rdo rje ka pA la //
ka ni gang du'ang mi gnas shing //
pA ni ma skyes skye ba med //
la ni blo 'das yid dang bral //
sku gsum mi 'gyur ka pA lar //
zag med bde ba'i chang phud bltams //
skye 'chi med pa'i bdud rtsi blugs //
yi ge gsum gyi byin gyis brlabs //
oM gyis skye med sprul skur sbyangs //
AHyis 'gag med longs skur bsgyur //
hU~M gis blo 'das chos skur spel //
lan gsum dkrugs pa'i bdud rtsi 'dis //
pha rol phyin drug lha mo mchod //
mnyam nyid dbyings su bzhes su gsol //
DA ma ru 'khrol zhing /
phyag g.yon pa'i mtheb srin gyis bdud rtsi blangs nas /
phyogs mtshams su 'thor zhing rtsa sngags brjod /
phyi rol gyi bgegs dang ma dag pa thams cad tshar bcad nas mkha' 'gro ma'i ra gur srung ba'i 'khor lo'i rang bzhin du gyur /
rang nyid la 'thor bas /
ba spu'i bu ga thams cad kyang mkha' 'gro ma'i tshogs kyis gang bar gyur /
mchod rdzas la 'thor bas /
mchod pa'i yo byad thams cad bdud rtsi'i rang bzhin du gyur /
rtsa sngags kyi sham bur brgyud pa'i bla ma rnams dang /
yi dam chos skyong gi mtshan brjod la /
mthar oM AHhU~M btags la 'bul /
rang gi lce thog tu bzhag la bdud rtsi myong zhing /
oM AHhU~M zhes brjod do //
rgyal yum gyi gnas gsum las 'od zer dkar dmar mthing gsum 'phros /
rang gi gnas gsum du thim /
bum gsang shes rab bzhi pa'i dbang thob /
sgo gsum tha dad du 'dzin pa'i sgrib pa dag
/lam phyag rgya chen po bsgom pa la dbang /
'bras bu ngo bo nyid thob pa'i skal pa can du gyur /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
mdun gyi lha rang la bstim mo /
!
/lha dang bla ma dbyer med bsgom pa la /
rang nyid rgyal yum du gsal ba'i thugs kar /
bla ma rdo rje 'dzin pa 'dzam gling grags pa rab byung gi cha lugs dbu la sgom zhwa phyag mnyam gzhag
/zhabs skyil krung /
sku lhun chags shing dwangs ba 'dren pa /
blta bas mi ngoms pa dri ma med pa'i 'od sku tshon gang tsam /
dran pa tsam gyis tshe 'di'i snang ba hrul por 'gro ba /
bsgom pa tsam gyis byin rlabs rang bzhin du 'jug pa /
ting nge 'dzin gyi yon tan rang shugs kyis skye ba /
tshad med bzhi'i nyams 'ur ba zhig tu gyur /
de la gong ltar gsol ba drag po kha zhe med par gdab bo //
nyams ma 'ur gyi bar du gsol 'debs tshar ci mang bya'o /
!
/snying po'i yang snying yid bzlas bya ba la /
oM AHhU~M/
rang gi lce mi bskyod par yid kyis bzla /
'bum tsho gsum bsnyen pa bya /
thun bzhi'am drug sogs su gsol ba ci myur du gdab bo //
da lta'i lha rje snyi sgom zhes btsun pa rgan po 'di /
ma 'ongs pa na snyan grags ches cher 'byung zhing /
byin rlabs kyi bab chen po gzhan las khyad thon pas /
brgyud 'dzin gyi grub thob chu bo'i rgyun lta bur yong las che /
mos gus kyi gsol 'debs nus pas chog
/da lta dang mi 'dra bas byin rlabs myur ba zhig de'i tshe yong /
kho bos sems can gyi don du dge ba'i las tshan po che bsags yod pa yin /
smon lam dang sems bskyed kyi sa bon rgya chen po btab nas yod /
de ltar na phyi nang gi bar chad ci byung yang kho bo yid la dran pa tsam gyis chog
/lus kyi gang du na ba la'ang de kar bla ma'i sku chung la mdzes pa /
mar me ltar gsal la dwangs pa zhig dmigs /
'dod don gyi gsol ba phur tshugs su gdab /
lto rgyab zhan pa dang rkyen ngan ci byung yang bla ma snying khar bsgoms la 'dod don gsol /
zhi drag gi las gang 'dod kho bo dran tsam nyid nas thugs rje'i sprul pa yong /
bde skyid 'dod na yang kho bo dran pa tsam gyis chog
/ci bsam thams cad nges par 'grub /
sdug bsngal byung yang kho bo dran zhing gsol ba thob /
sdug bsngal las myur du grol /
'byung ba'i dgra dang pha rol gyi gnod pa byung yang /
kho rang gi thog tu bla ma bskyed la dmigs pa kha bsgyur byed /
gsol ba gdab pa tsam gyis chog
/mdor na sngon las 'phral rkyen gang la'ang kho bo dran zhing skyabs su song na nges par skyob nus pa yin no //
de ci'i phyir na kho bo ni sangs rgyas rdo rje 'chang yin byas kyang chog
/'das pa'i sangs rgyas mang pos lung bstan pa dang /
da lta yang ye shes mkha' 'gro rgyun ldan du zhal mjal ba dang lung bstan thob /
ma 'ongs pa na nub phyogs su de bzhin gshegs pa 'od dri ma med du 'gyur ba'i tshe na'ang /
sa phyogs 'di rnams su sprul pa mang du 'byung ngo /
!
/bdag dang rgyud gcig rnams la lung bstan ni //
thos grol yig chung sa la sbas pa yod //
ces pa ni /
sgam po'i ri 'di la'ang dag pa dang ma dag pa'i 'khor 'dres mar yong zhing /
gnas ri 'di la yang kho bos chos gter lnga tsam sbas pa yod /
shar du lam rim rten 'brel zab mo'i chos /
lhor gsang lam bla ma'i sgrub thabs /
nub tu lung bstan sa bcos legs bshad /
byang du sems khrid yid bzhin nor bu'i skor /
dbus su gces pa'i sgrom dgu rnams yod /
gnas chen 'di nyid kyi bstan pa dar rgyas su 'dod na /
byang phyogs 'od kyi phug pa na oM AHhU~M gsum 'bur dod rkos /
shar du rta mgo gud 'dra'i brag la rta mchog gzugs bcos /
lho mthu ba shor 'dra'i sa la mchod rten bzhengs /
yang na spyan ras gzigs bcu gcig zhal bzhugs /
nub rnga 'dra ba'i brag la nyi zla mang du bkod /
rtse mo'i prog zhu'i ngos la kho bo 'dzam gling grags pa'i sku 'bag dgu tsam bkod na bod spyi mthun la yang bde skyid 'byung zhing /
sgam po 'di la yang slar bstan pa dar rgyas su 'gro ba'i rten 'brel yod /
nam zhig seng ge'am rat+na'i mtshan can gyis chos 'di rnyed par 'gyur ro //
de dang rten 'brel ma 'grig na mi rabs 'ga' nas /
nyi zla dang grags pa'i ming can dbu la sha sme 'bur dod dang bcas pa zhig gis 'don yong /
des kyang ma lon na kho bo dang
thugs rgyud gcig pa'i cod pan dang nor bu'am rin chen gyi mtshan 'dzin zhing /
sa gnas kyi sems dpa' gcig dang dus mtshungs su skye sgom gyi sprul pa zhig gis thon /
des kyang ma thon na mi rabs gcig nas kho bo dang rgyud gcig pa'i skye mtha' bzang po dang rdo rje'i ming 'chang zhing bstan pa la lhag par bya ba byed pa /
rgyud zhi dul can gyis nges par 'don no /
!
/rdo sku yid bzhin nor bu'i sku rjen mi la ston mi rung /
ci'i phyir na gnad cig yod /
me long ngam gser bum lta bu 'od gong gi khyim du bzhugs shing /
kun gyis mthong lam du 'god /
de mthong gi sems can kun la ngan song med do //
'di ni bla ma mi las bdag la ku re don dam gyi tshul du gnang ba la /
phyis nas mkha' 'gro'i sku gsal du song ba byin rlabs nan ltar che ba zhig yin no //
lag brgyud mi gtang /
rab gnas nyams pas mi dgu la sogs pas mi reg
/skabs su spos chus khrus gsol byas nas 'gro ba nyam thag dang gzhi bdag gnyug mar gnas pa la 'thor /
'phral du nad zug gam /
gdon bgegs kyi gnod pa myur du zhi nus /
char chu 'beb pa dang /
lo legs /
yams nad mi gtsang ba rgyun chad do /
!
/dam rdzas khyad 'phags ni /
tai lo pas mkha' 'gro'i gsang mdzod nas gdan drangs pa /
nA ro dang jo bo nas brgyud pa'i myong grol bla na med pa'i phab rgyun yang ci mang spel zhing /
bla ma lha'i sgrub pa dang rab gnas bya'o //
'di yang khong du song ba'i 'gro ba thams cad phyir mi ldog pa thob /
dper na dug chung ngus mi chen po gsod pa dang /
sman chung ngus nad chen po 'joms pa dang /
me stag gis ri bsregs pa /
phabs kyis chang lang ba lta bu ni rdzas kyi nus pa'o //
de ltar bla ma'i sgrub thabs gsang lam zab mo 'di yang /
dad med log lta can la gsang bar gces so //
gnad cig yod /
!
/spyod lam spang bsgyur shes gsum ni /
dang po nyon mongs pa spang bar 'dod cing /
gnyen po ye shes rgyud la skye bar 'dod pa ni pha rol phyin pa dang mthun no //
gnyis pa bsgyur ba ni /
gsang sngags yin te ji ltar bsgyur na /
phyi gzhal yas khang dang /
nang lha dang lha mor bsgyur /
zas bdud rtsir /
rang lus dkyil 'khor /
nyon mongs ye shes su bsgyur /
gsum pa shes pa ni /
chos thams cad la spang du med /
blang du med /
bsgyur du med par thams cad sems su 'dus /
sems kyi rnam 'phrul yin /
skye med 'od gsal du shes pa ni gzhi shes pa'o //
ngo bo bsgom shes na lha 'dre mi gsum gyis mi 'gong ba yin /
stong pa dang dmigs pa ni lha 'dres kyang shes /
sprul pa sna tshogs kyang shes te /
lha 'dres ngo bo rtogs ma myong /
ngo bo bsgom mi shes /
ngo bo lha 'dre'i yul du ma gyur pa yin no //
ngo bo bsgom pas rlung yang rang bzhin gyis dbu mar tshud pa dang /
ngo bo mthong tshun nas bskul ba tsam ma gtogs gzhan nyams su blang mi dgos /
'jam rlung cung zad re dang /
yid bzlas zab mo la mi tshe dril /
spyir sangs rgyas byang sems thams cad dang /
khyad par rdo rje 'chang /
tai lo /
nA ro sogs dang /
bla ma yi dam mkha' 'gro rnams dang /
gzhan yang yul khyad par can /
gnas khyad par can /
rten gsum khyad par can /
byin rlabs nges can /
rang dad pa'i yul gang yin pa thams cad skad cig gis spyan drangs /
ma lus
sems can sogs byas te thugs ka'i bla ma la bstim /
thun rjes su gsol ba phur tshugs su gdab /
des ni mi bslu thag chod nga rang shes so /
!
/bar ma do yi gdams pa drug ni /
rgyal ba rdo rje 'chang gi rgyud kyi dgongs pa nas /
ji ltar sgyu ma'am rmi lam dang //
ji ltar bar ma'i srid bzhin du zhes pa la brten nas jo bo nA ro pas bar do gsum du mdzad pa /
skye 'chi /
rmi lam /
srid pa bar do gsum du gsungs /
de la bla ma mi las jo mo tshe ring ma la bar do drug tu gsungs /
de la 'khor 'das kyi chos thams cad bar do yin pa ni /
da res 'khor 'das gnyis kyi bar do ru //
gnas lugs ngo sprod phyag rgya che //
gzhi lta ba gtan la 'beb kyang 'tshal //
snang ba skye shi'i bar do ru //
rig pa sems kyi rtsal sbyangs shing //
lam bskyed rdzogs gnyis la 'bad kyang 'tshal //
ting 'dzin lam gyi bar do ru //
gnyug ma ye shes ngos bzung phyir //
snyan brgyud kyi gdams ngag bsgom yang 'tshal //
rmi lam gnyid kyi bar do ru //
bag chags lam du slong ba'i phyir //
'od gsal sgyu lus sbyang yang 'tshal //
'chi kha srid pa'i bar do ru //
sku gsum mngon du byas nas kyang //
zhing khams gsum du bgrod kyang 'tshal //
gal te mngon du ma gyur na //
skye gnas brgyud pa'i bar do ru //
smon lam dag pa'i mtshams sbyor 'tshal //
de ltar drug po de la /
khyad chos kyi nyams len gnad kyi 'phrang sgrol zhes bkra shis tshe ring ma la gsungs pa yin no //
de yang rang bzhin gnas pa'i bar do la /
'khor 'das so mtshams dbye ba kun gzhi gnad kyi gdams pa phyag rgya chen po ngo sprad /
skye shi'i bar do la /
'ching grol bskyed rdzogs kyi gdams pa ston /
bsam gtan bar do la gnyug ma rang babs su bzhag thabs bya /
rmi lam bar do la nyin mtshan gyi snang ba bsre /
'dzin sprul bsgyur sogs sbyang /
'chi kha'i bar do la chags zhen gyi 'khri ba bcad /
thim rim ngos bzung zhing 'od gsal ma bu sprod /
de la mi gnas pa'i tshe na sgra 'od zer la sogs pa thams cad rang bzhin gyi lha dang zhing khams su shes par bya'o //
srid pa'i bar do la mngal sgo dgag cing mtshams sbyor gyi rten 'brel bsgrig pa gal che'o //
bla ma mi las bkra shis tshe ring ma la 'di gsungs /
khyed kyi snying lam na /
'bras bu sku bzhi zhes bya ba /
rgyud las tha dad pa gcig logs na btsal rgyu yod snyam na yang rang las gzhan btsal du med do //
'o skol skye 'gro sems can du gyur pa la /
'chi ba 'od gsal chos sku
/bar do dag pa longs sku
/skye ba sna tshogs sprul sku
/de gsum ro gcig pa ngo bo nyid sku
/de dag gzhi las rang chas su yod kyang ngo ma shes pa la /
bla ma dam pas ngo sprod dgos pa yin gsungs /
zhing khams gsum du mi khom pa brgyad kyi 'du byed kyis thang chad cing /
lam srid pa gsum na yun ring bshar bas ngal dub tu gyur pa'i shul ring gi mgron po gsum yod de /
gdams ngag kyang yod la nyams su blangs pa'i gang zag dang /
gdams ngag ni yod la nyams su ma blang ba'i gang zag dang /
gdams ngag kyang med la nyams su ma blangs pa'i gang zag go
/snga ma de nyid srid la mi 'jigs pa'i 'phrang bdud kyi bskungs las grol te gang la'ang ya nga ba med de /
bsgoms pa'i gnad kyis grol ba'i phyir ro //
phyi ma tha ma de ni skye bo tha mal pa dang mtshungs te /
ya nga ba'i lam la zhugs nas rang bzhin gyi bdud kyis khrid de khams gsum gyi 'khor bar skye shi zo chu'i khyud mo ltar spyod do //
bar ma de la lam dang 'phrang gi dogs pa sel zhing /
bar chad dngos grub kyi phyag brnyan brtag pa dang /
bar do dag pa bde chen gyi zhing du bsgral nas /
bar do drug la 'phrang sgrol drug gi gdams ngag gsungs so //
sku gsum mngon gyur gyi mtshams lag len ngo sprod du bstan na /
lam dang 'chi ba'i srid pa dang /
'gyu ba gnad gcod kyi 'phrang 'byung bzhi dbang po phra rags thim pa'i rjes la /
rnam rtog thams cad dang bral ba ni nam mkha' dwangs pa'i dkyil lta bu /
ngo bo stong pa'i gnas lugs ma bcos pa ji lta ba zhig dus der 'char bas /
de 'chi ba 'od gsal chos kyi sku yin te /
de yin pa la yin par ngo shes dgos /
de la da lta bla mas ngo sprad pa /
lta ba'i don go ba /
mtshon byed lam gyi 'od gsal dang gnyid kyi 'od gsal zin par sbyang 'tshal lo //
yang lam srid pa'i bar do la las kyi gshed pos 'tshe ba'i 'phrang /
dbang po kun tshang thogs med du 'gro ba rdzu 'phrul 'od dang ldan pa'i lus shig 'ong /
de bar do longs spyod rdzogs pa'i sku yin te /
de yin pa la yin par ngo shes pas zung 'jug lha'i skur bzhengs la snga ma'i bag chags lhag lus sbyang dgos /
de ngo shes pa la da lta bskyed rim la bstan pa dang mtshon byed sgyu lus dang rmi lam legs par sbyang 'tshal lo //
yang tha ma skye ba'i srid pa la las kyi rlung gis rang dbang med par skye gnas su 'jug pa'i 'phrang /
dri za mngal sgo 'tshol zhing pho mo sbyor ba la chags sdang skyes tshe gdams ngag dran pa'i gnad kyi bde stong gi nyams dang /
gnyen po rtsal gyi sgo 'gegs /
phyin chad shes bzhin skye ba len pa de skye ba sna tshogs sprul pa'i sku
/de ngo shes shing skye ba la dbang thob par byed pa la /
gtum mo drod kyi ye shes dang /
las kyi phyag rgya la bsten nas gsum pa'i don nyams su myong bas phrag dog gi mig ser sbyang 'tshal /
sku gsum mngon sum gyi ngo sprod dus dang sa mtshams shes par bgyid 'tshal /
rtags dang yon tan 'char tshul ni /
nges pa med de gang zag gi rtsa bzang ngan la rag las pas yul dang bstun no //
gnas skabs su yang dam pa'i chos 'dul ba dang gang mthun byed dgos /
ri mtshams dang smra bcad 'dag sbyar la mi tshe dril /
dman sa bzung /
gos hrul po gyon /
bzod sran che bar bya /
chos 'di grong yul du khrom bshad mi bya /
phan thogs kyi 'gro don chen po yong rgyu 'grib pa'i nyen yod /
ri sul dang dben gnas su ston /
rgyab chos su bla ma mi la la sogs gong ma'i mgur 'bum dang /
bstan bcos thar pa rin po che dang /
lam mchog rin chen phreng ba dang /
gros 'debs gab pa mngon phyung la sogs gsung /
chos 'di la phyag rten dang 'bul ba ma len /
gang thod thod la ma bshad /
dam tshig thub nges la sbyin kyang /
dkon mchog la mchod pa ci 'byor dang DA ki la tshogs gtor bdud rtsi 'bul /
gnas po dwags lha sgam po la 'bras kyi bshos gtsang dang /
lug sha sogs kyis mchod /
phrin las bcol /
de ltar bla ma'i gsang lam zab mo 'di ni /
brgyud pa bdun gyi bar du thob grol khyad can du yod /
lung thob pa tsam gyis chog go
/\u0f80atsha /
!
de lta bu'i zab chos 'di ni /
skyes bu ye shes rdo rje'i sprul par lung bstan pa /
dus mtha'i gter ston rig 'dzin 'ja' tshon snying po la /
dngos nyams rmi lam du mar mkha' 'gro'i lung bstan byung ba dang /
kho bo'i nyams rmis rnams su yang lung bstan thob par brten /
gter ston de nyid sgam por spyan drangs /
chu phag mgo zla ba'i tshes bco lnga la /
brag sgom zhwa'i mgul nas la dril rje sgam po pa'i phyag rjes ma nyams pa gter nas thon te /
gter ston rang gi bzhugs gnas su spyan drangs /
phyag gsol 'debs bskor ba rnams 'bum ther dang /
tshogs gtor brgya rtsa brgyad phul nas /
shing byi smin drug zla ba'i tshes brgyad la zhal phyes pas /
rdo sku yid bzhin nor bu /
dam rdzas myong grol ril bu /
gsang lam bla ma'i sgrub thabs rnams thon /
brag long lung pa 'ja' 'od kyis khengs pa dang /
lo phyugs legs pa sogs ngo mtshar gyi ltas mang du byung /
zla ba gsum gyi bar du gter sgrub rtags thon mdzad cing dam rdzas kyang spel /
de nas rin po che mi pham blo gros pa dang /
bdag sogs dad 'dus rnams la chos kyi sbyin pa rgya cher bstsal pas bka' drin che'o /
!
/na mo gu ru badzra d+hA ra dzam+bu dwI pa kIrti ye /
rgyal ba'i thugs rje ma lus gcig bsdus pa //
mtshan tsam thos kyang srid pa'i tsha gdung zhi //
dran chog rgyal po mnyam med sgam po pa //
byin rlabs mtshungs med dge slong 'tsho byed ces //
'dzam gling grags pa de nyid dran pa la //
gang nas bsams kyang dwags po lha rje dran //
ji ltar byas kyang zla 'od gzhon nu dran //
bka' rgyud yongs kyi gtsug rgyan de ring dran //
thugs rjes zungs shig bsod nams rin chen zhabs //
byin gyis rlobs shig dwags po rin po che //
da dus ngan pa snyigs ma'i sems can rnams //
sprul pas skyongs shig snyi sgom chos kyi rgyal //
mgon khyod ci 'dra de 'dra'i go 'phang thob /
khyed kyi bstan pa 'dzin skyong spel bar shog
/ces rig 'dzin des gter zhal phye ba'i tshe mos gus drag pos 'o dod kyis gsol ba btab pa'o //

//
