@#//
gnas brtan phyag mchod bzhugs //
'od snang las grub gser gyi sa gzhi'i dbus //
rta babs spangs pa'i rin chen gzhal med khang //
mtha' skor ta la'i ljon pa spos chu'i klung //
dbus su pad+ma stong ldan ge sar steng //
thub pa mchog dang gnas brtan bcu drug rnams //
nyan thos dgra bcom mang po'i 'khor dang bcas //
thugs rje chen pos dgongs te gshegs su gsol //
nyer spyod bkra shis rdzas rtags rgyal srid bdun //
yan lag bdun pa'i shing rtas drangs te 'bul //
rgyal ba ston mchog khyod kyi dam chos ni //
mdo sde dang ni mngon pa'i sde snod de //
bstan pa'i lam srol ji bzhin ston pa ni //
dam chos 'dul ba'i sde snod nyid yin pas //
de 'dzin 'phags pa'i gnas brtan bcu drug ni //
slob pa min pa'i go 'phang brnyes zin kyang //
bstan 'gro'i don du nyan thos tshul bzung nas //
bstan pa ma nub bar du bzhugs phyag 'tshal //
dran pa nye bar gzhag pa sogs //
rnam byang rgya mtsho'i mchod sdong che //
gser gyi lhun po lta bu'i sku //
ston pa drang srong la phyag 'tshal //
bstan dang de 'dzin rgyas byin rlobs //
gangs ri chen po ti se na //
'phags pa gnas brtan yan lag 'byung //
dgra bcom stong dang sum brgyas bskor //
spos phor rnga yab 'dzin phyag 'tshal //
bstan dang de 'dzin rgyas byin rlobs //
drang srong ri yi shel nags la //
'phags pa gnas brtan ma pham pa //
dgra bcom brgya phrag gcig gis bskor //
phyag gnyis mnyam gzhag mdzad phyag 'tshal //
bstan dang de 'dzin rgyas byin rlobs //
lo ma bdun pa'i ri phug na //
'phags pa gnas brtan nags na gnas //
dgra bcom stong dang bzhi brgyas bskor //
sdigs mdzub rnga yab 'dzin phyag 'tshal //
bstan dang de 'dzin rgyas byin rlobs //
'dzam bu gling gi zangs gling na //
'phags pa gnas brtan dus ldan ni //
dgra bcom stong dang chig brgyas bskor //
gser gyi rna kor 'dzin phyag 'tshal //
bstan dang de 'dzin rgyas byin rlobs //
sing+ga la yi gling na ni //
gnas brtan rdo rje mo yi bu //
dgra bcom stong phrag gcig gis bskor //
sdigs mdzub rnga yab 'dzin phyag 'tshal //
bstan dang de 'dzin rgyas byin rlobs //
chu bo ya mu nA'i gling na //
'phags pa gnas brtan bzang po ni //
dgra bcom stong dang nyis brgyas bskor //
chos 'chad mnyam gzhag mdzad phyag 'tshal //
bstan dang de 'dzin rgyas byin rlobs //
gnas mchog dam pa kha che na //
'phags pa gnas brtan gser be 'u //
dgra bcom chen po lnga brgyas bskor //
rin chen zhags pa 'dzin phyag 'tshal //
bstan dang de 'dzin rgyas byin rlobs //
nub kyi ba lang spyod na ni //
b+hA ra d+h+wa dza gser can mchog
/dgra bcom chen po bdun brgyas bskor //
phyag gnyis mnyam gzhag mdzad phyag 'tshal //
bstan dang de 'dzin rgyas byin rlobs //
byang gi sgra mi snyan na ni //
'phags pa gnas brtan bak+ku la //
dgra bcom chen po dgu brgyas bskor //
phyag g.yon ne'u le 'dzin phyag 'tshal //
bstan dang de 'dzin rgyas byin rlobs //
pri yang+ku yi gling na ni //
'phags pa gnas brtan sgra gcan zin //
dgra bcom stong dang chig brgyas bskor //
rin chen prog zhu 'dzin phyag 'tshal //
bstan dang de 'dzin rgyas byin rlobs //
bya rgod phung po'i ri bo la //
'phags pa gnas brtan lam phran bstan //
dgra bcom stong dang drug brgyas bskor //
phyag gnyis mnyam gzhag mdzad phyag 'tshal //
bstan dang de 'dzin rgyas byin rlobs //
shar gyi lus 'phags gling na ni //
b+hA ra d+h+wa dza bsod snyoms len //
dgra bcom stong phrag gcig gis bskor //
glegs bam lhung bzed 'dzin phyag 'tshal //
bstan dang de 'dzin rgyas byin rlobs //
lha gnas sum cu rtsa gsum na //
'phags pa gnas brtan lam bstan ni //
dgra bcom chen po dgu brgyas bskor //
glegs bam chos 'chad mdzad phyag 'tshal //
bstan dang de 'dzin rgyas byin rlobs //
ri yi rgyal po ngos yangs la //
'phags pa gnas brtan klu yi sde //
dgra bcom stong dang nyis brgyas bskor //
bum pa 'khar gsil 'dzin phyag 'tshal //
bstan dang de 'dzin rgyas byin rlobs //
ri yi rgyal po b+hi hu lar //
'phags pa gnas brtan sbed byed ni //
dgra bcom stong dang bzhi brgyas bskor //
phyag gnyis glegs bam 'dzin phyag 'tshal //
bstan dang de 'dzin rgyas byin rlobs //
ri yi rgyal po gangs can la //
'phags pa gnas brtan mi phyed pa //
dgra bcom stong phrag gcig gis bskor //
byang chen mchod rten 'dzin phyag 'tshal //
bstan dang de 'dzin rgyas byin rlobs //
'phags pa dge bsnyen d+harma tA//
ral pa'i thod bcings glegs bam khur //
snang ba mtha' yas mdun na bzhugs //
rnga yab bum pa 'dzin phyag 'tshal //
bstan dang de 'dzin rgyas byin rlobs //
yul 'khor srung dang 'phags skyes po //
spyan mi bzang dang rnam thos sras //
rang rang 'khor 'dul sgo bzhi skyong //
rgyal chen bzhi la phyag 'tshal lo //
bstan dang de 'dzin rgyas byin rlobs //
lhag pa'i tshul khrims bslab pa mchog ldan gzugs //
bstan pa'i gzhi ma dam chos 'dul ba ni //
'jigs skyob legs smon blo dang ma 'dres par //
'khor ba'i rang bzhin sdug bsngal bden pa ru //
shes nas de'i rgyu kun 'byung spong byed cing //
lam gyi bden pa las 'bras bslu med dang //
gzhan gnod gzhi bcas dge sbyong chos bzhi brtag
/nyis brgya lnga bcu spong ba'i tshul khrims dang //
bcu bdun blang bya 'jug pa'i tshul khrims la //
pham ltung nyes byas lhag ma'i skyon bral zhing //
gzhi gsum cho gas rnam par byang ba'i khams //
rgyun du zhugs sogs dge sbyong 'bras bu bzhir //
mngon par byang chub lhag pa'i bsam gtan dang //
lhag pa'i shes rab rnam par byang ba'i gzugs //
dkar po rnam par 'phel ba'i sa brgyad kyis //
'gog bden mngon gyur dgra bcom thob par shog
/ces pa'ang mos ldan gyi slob ma'i mchog tu gyur pa nyi grags gsum pa rin po che'i ngor /
kha che paN+Di ta'i gsung rang sor bzhag la sngon rjes kyi tshigs bcad bsnan te rdzogs chen pa rang byung rdo rjes dbur stod 'bri gung du sbyar pa'o //
dge'o //
dge'o //
dge'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
