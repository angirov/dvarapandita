\u0f01\u0f83:
:zab bdun rtsa gsum skor las :
gu ru bde ba chen po'i sgrub thabs bzhugs so :
:
bcom ldan shAkya'i rgyal po la phyag 'tshal lo :
sin+d+hu'i mtsho las 'khrungs pa'i pad 'byung bdag :
sgyu rtsal sbyangs pas blo ldan mchog sred de :
rgyal srid bzung bas pad+ma rgyal por grags :
rab tu byung bas dge slong pad+ma saM:
spyod pa bskyangs pas nyi ma 'od zer te :
sangs rgyas bstan pa'i bdag po shAkya seng :
mu stegs rtsod zlog 'phags pa seng ge sgra :
lha srin btul pas rdo rje gro lod rtsal :
chos 'khor bskor bas pad+ma legs bshad rgyal :
mtha' 'khob 'dul bas rdo rje drag po rtsal :
gsang sngags don ston gu ru kun tu bzang :
srin po'i kha gnon pad+ma thod phreng sogs :
sku gcig mtshan brgya rnam pa cir bstan kyang :
ngo bo bde ba chen po 'di yin pas :
de nyid bsgom na rang sems ma bcos ngang :
snang srid chos kun chos 'byung chen por rdzogs :
de dbus pad+ma nyi zla bam ro'i steng :
rdo rje phag mo zhal gcig phyag gnyis ma :
dmar gsal rna ltag g.yas na phag zhal rngam :
gri thod 'dzin cing zhabs gnyis gar stabs sgyur :
rus pa'i rgyan ldan dar gyi cod pan 'phur :
de yi pang du thabs mchog dpa' bo ni :
rta mgrin dkar po dbu gtsug rta zhal bzhad :
rus pa'i rgyan ldan yum dang gnyis med 'khril :
bde drod me phung 'khrigs pa'i klong du gsal :
rang gi snying gar tsit+ta rin po che :
pad+ma 'dab brgyad cung zad kha bye'i nang :
zla ba'i steng du rang rig bde bar gshegs :
gu ru bde ba chen po dkar dmar mdangs :
mdzes pa'i nyams ldan khro 'dzum brjid chags pa :
gsang gos phod ka chos gos rin chen brgyan :
pad zhwa ber smug lhub gsol skyil krung bzhugs :
mnyam gzhag steng na thod pa 'od 'bar nang :
bde gshegs kun gyi byang sems 'dus pa yi :
bde ba chen po yi ge baM du gsal :
de las bdud rtsi'i rgyun babs thod pa gang :
'phyur zhing lud pas snying gi nang gang ba'i :
bde ba chen po'i ngang la blo bzhag go :
oM gu ru ma hA su kha sid+d+hi hU~M:
mthar ni 'od gsal bde ba chen por bsdu :
'dis ni gnas skabs sems kyi sdug bsngal dang :
snying rlung snying gzer smyo 'bog rnam rtog 'tshubs :
bying rmugs 'thibs dang rtsa rlung gegs rnams sel :
lus sems bde zhing rtsa rlung thig le rgyas :
longs spyod nor 'du 'khor mang bkra shis shing :
nad med tshe yi dpal la longs spyod 'gyur :
mthar thug bde ba chen po'i ye shes brnyes :
'og min pad+ma drwa bar rdzogs sangs rgyas :
mtsho rgyal khyod kyis 'di nyid snying la phur :
nam zhig dkar chag thob la gter du sbos :
ma 'ongs lha sras dam 'dzin yab yum gnyis :
glang lo nor bu rta lo bde ba'i ming :
ma 'ongs 'byung 'gyur de la 'phrad 'gyur te :
mkha' 'gro'i lung bzhin snod ldan bu la gtod :
sa ma ya rgya rgya :[ \u0f88\u0f88\u0f88 ]sprul pa'i gter chen mchog gyur bde chen gling pas mdo khams nam mkha' mdzod kyi gnas mchog nas spyan drangs pa'i bdud rtsi lnga'i shog gu zheng mtho gang dkyus sor bzhi yig phreng gsum pa gu ru rin po che'i phyag bris na ga ra yig phyi ma las /
gnas dus kyi rten 'brel phun sum tshogs pas mtshams sbyar te /
bod chen po'i sa'i thig le /
dpal gnam sa'i dbang phyug sde dge chos rgyal chen po'i pho brang lhun grub steng dang zung du 'brel ba'i chos grwar snang srid thams cad bdud rtsi'i rang bzhin du byin gyis brlabs pa'i skabs gtan la phab rim bzhin du /
bya bral ba mkhyen brtse'i dbang pos bris pa'i dge bas phan bde'i 'dod rgu lhun gyis grub pa'i rgyur gyur cig
/mang+ga laM//

//
