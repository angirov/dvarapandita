@#//
chos gling gu ru drag po'i sde brgyad srog dbang gud du bkol ba bzhugs //
na mo ma hA gu ru pad+ma kro d+ha ya /
gzhung mthun mtshan nyid dang ldan pa'i snod bcud tshogs pa'i tshe dregs pa'i srog dbang bya bar skabs su bab pa na /
gshom gyi skabs dkyil 'khor dbus su sgrub phur dang mdun phyogs su thod pa mtshan ngan nang /
sde brgyad kyi srog yig bris pa'i tsakli bcug la bzhag
/slob mas gta' ru bcang rgyu lha la dung shel sogs dkar po /
des mtshon pa'i sde brgyad so so'i rang mdog dang mtshungs pa'i rde'u brgyad la gri khrag dang mtshal bsres pas so so'i srog yig bris pa dar dmar gyis btum pa dang /
sde brgyad mchod gsol gyi gtor ma rgyan ldan yang bzhag
/las byang gzhung bsrangs nas bka' srung gtor 'bul skabs sde brgyad kyi mchod gsol mdor bsdus spyi 'gro zhig kyang bya /
dbang dngos gzhi grub pa'i gtor dbang gi rjes /
shis brjod ma byas pa'i gong du /
thod ngan srog yig can mdun du bkod la /
de ltar dbang bskur pas khyed rang rnams kyi lus ngag yid gsum lha yi sku gsung thugs dang dbyer med du byin gyis brlabs pas /
che btsan 'gran zla dang bral ba'i bdag nyid du gyur pa de nyid la dregs pa'i srog dbang bskur bar bya ste /
rtsa bar /
lta sgom ting 'dzin ngar ldan zhing :
snang srid sems su shes pa yi :
gsang sngags dgongs rgyud ldan pa yi :
rjes 'jug snying dang 'dra ba'i bur :
sde brgyad gnad 'beb srog dbang bskur :
dam med rnams la rlung phyogs tsam :
mi bsgrags 'chol par spyad gyur na :
dpon slob srog la hab len byed :
de phyir shin tu shin tu gsang :
zhes gsungs pa de nyid sgrub pa skabs su babs pa yin pas dmigs pa 'di bzhin du mdzod /
slob dpon nyid bdud 'dul ma hA gu ru rdo rje gro lod rtsal khams gsum dbang du sdud cing srid gsum zil gyis gnon pa'i bdag nyid du bzhugs pa'i thugs ka'i hU~M dmar bskal me ltar 'bar ba las /
dzaHyig rdo rje lcags kyu nyi zer gyi rdul lta bu phyogs bcur 'phros /
'jig rten khams kyi che btsan dregs pa can sde brgyad thams cad rang dbang med par bkug ste mdun gyi rten la thim par gyur /
na mo /
bla ma sangs rgyas chos dang dge 'dun te dkon mchog rin po che rnam pa gsum /
zhi khro rab 'byams rgyal ba'i dkyil 'khor gyi lha tshogs bka' sdod dam can rgya mtsho'i tshogs dang bcas pa /
khyad par du yang dpal chen dbang drag 'bar ba'i lha tshogs 'khor dang bcas pa rnams kyi bka' bden pa dang /
rnal 'byor pa bdag gi lhag bsam rnam par dag cing rgyu 'bras mi 'chol mi bslu ba'i bden pa dang /
ting 'dzin sngags rgod rdzas dang sbyor ba'i 'khrul 'khor gyi nus pas lha srin sde brgyad dregs pa can thams cad so so'i rten 'di rnams la mchis par gyur cig
/yi dam sngags mthar /
a ya ma du ru tsa sha na sa ma ya A kar+Sha ya dza :
zhes bden stobs lan gsum brjod pas 'gugs /
dzaHhUM baM ho :
zhes gnyis med du bstim /
sgrub phur thogs la /
slob dpon phyag gi phur bu sras mchog yak+Sha me dbal du gsal ba de nyid dregs pa'i snying gar gzir zhing btab pas phur rtse las ye shes kyi me 'bar bas de rnams kyi rgyud kyi nyon mongs pa dug lnga'i rtog pa thams cad bsregs shing bcom ste tshar bcad pa'i mos pa mdzod /
rtsa ba'i sngags mthar /
a ya ma du ru tsa sha na trig nan e hur thuM dzaHmA ra ya rbad :
badzra yak+Sha kI la ya dzaHhU~M phaT:
ces btags pa brjod phur bus gzir /
de ltar bsgral pa'i dwangs ma a ya ma du ru tsa sha na zhes pa'i srog gi snying po so so las sde brgyad rang rang gi gzugs su gyur pa la slob dpon gyis dam rdzas bdud rtsi byin zhing bka' bsgos te khyed rang rnams kyi srung mar gtad pa'i mos pa mdzod /
sa ma ya a mr-ita hU~M:
zhes bdud rtsi 'thor 'thung byas la /
hU~M:
dbang drag che mchog dkyil 'khor mu ran skyong :
'jig rten 'das kyang 'jig rten dregs pa'i tshul :
pho nya las byed dregs pa sde brgyad kyis :
skal ldan 'di yi ci dgos 'dod pa sgrubs :
zhes sde brgyad kyi tsakli lag tu gtad /
ces bsgos shing bran du gtad pa la brten nas sde brgyad de rnams kyis gus shing 'dud pa'i tshul gyis so so nas khyed rang la lus gus pas 'dud cing /
ngag gus pa'i sgo nas //
mi bzad dpal chen pad+ma thod phreng rtsal :
ci bgyi'i bka' sgrub bstan pa gnyan po srung :
deng nas bzung ste bla med byang chub bar :
bka' gsang gnyan las nam yang mi 'da' 'o :
zhes brjod cing gnas pa /
khyed rang bdud 'dul drag po'i zhabs 'og tu drangs pas yid gus pa chen pos ci bsgo ba'i bka' sgrub par dam bcas te /
badzra sa ma ya i dan na ra kan :
ces tha tshig gi bro bor bar mos shig
/bla rdo rnams gtad pa rkang 'og nas drangs te gtar bzung /
slob dpon gyis nang mchod bdud rtsi sde brgyad kyi rten la 'thor zhing slob ma la'ang sbyin te dam bsre /
de ltar dam tshig bsres pas khyed rang rnams la dgyes pa chen pos ngo mthon du bzhugs par mos shig
/sde brgyad kyi gtor 'bul gsol kha spyi 'gro mdor bsdus bya /
gtor ma gtsang sar bskyel /
sde brgyad rnams rang gnas su gshegs /
rang rig dang dbang du bskur bya'i dregs pa rnams gnyis med ka dag spros pa dang bral ba'i ngang dwangs skyongs la mnyam par 'jog pa zhu /
zhes dgongs pa bskyang /
de ltar dregs pa sde brgyad kyi srog dbang zab cing shin tu gnyan pa gcig brgyud las 'chol bar spyad du med par bka' nan du bsdams pa nyid legs par grub pa yin pas sde brgyad dregs pa'i dam tshig phyi nang gsang ba rnams tshul bzhin du bsrung ba dang /
nyi tshe'i las la mi bkol zhing rtag tu gsol mchod mi gcog pa sogs gzhung las ji skad gsungs pa rnams spang blang legs par bya dgos so //
zhes gdams /
de nas shis brjod phyin chad dbang gzhung ltar bya'o //
zhes pa'ang dbang gzhung gi zur 'debs su gu Nas bris pa dge legs 'phel ///
/
