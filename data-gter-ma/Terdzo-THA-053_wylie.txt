@#//
rtsa gsum dgongs 'dus zab mo gter gyi mdzod las /
rig 'dzin tshe yi dbang bskur bzhugs so //
'chi med rdo rje'i sku brnyes nas //
'gro la tshe dbang mchog stsol mdzad //
pad+ma tshe dpag med la 'dud //
tshe dang ye shes rgyas par mdzod //
rig 'dzin tshe sgrub kyi dbang gi cho gas snod ldan rjes su bzung ba ni /
phrin las che chung gang la brten pa'i dkyil 'khor ram lha grangs kyi tshom bu bkod pa'i maN+Dal gyi khar dkar mngar mar zan las bcos pa'i tshe 'brang rgyan ldan /
g.yas su tshe ril /
g.yon du tshe chang gnyis ka gter byon gyi tshe ril sogs gong mas bsgrub pa'i phab rgyun 'dres na legs shing thams cad kyang rin po che sogs snod gas chag med pa la bkod /
rgyab ngos tshe mda' dar dang me long sogs btags pa btsugs /
las bum sman raka gtor gsum /
phyi mchod /
spro na tshogs gtor sogs las gzhung dang 'brel ba'i gtor mchod rnams kyang 'du bya ba ni sbyor ba'o /
de nas phrin las che chung gang dang 'brel yang chog mod /
tshe dbang 'di nyid kho na sger du bya ba'i skabs rgyun gyi phrin las nyid 'jug pa bde bas skyabs sems nas bzlas pa rnams grub kyi bar song nas /
rig 'dzin tshe sgrub ltar /
hrI:
dkyil 'khor gtso mchog pad+ma thod phreng gi :
sogs dzapa? kyi dgongs pa gsal btab pa'i skabs /
mdun rten go sar yang dzapa? khang phyes te dkyil 'khor dang thugs ka'i ye shes sems dpa' bcas lhag par gsal btab la /
'od zer spro bsdu'i skabs tshe bcud bsdu bstim yid ches par byas te /
tshe bsnyen brgya stong ci 'grub bzla /
mthar mda' dar g.yab la tshe 'gugs btang /
'khor 'das kyi dwangs bcud thams cad tshe chang tshe ril sogs sgrub rdzas rnams la bstim /
mchod bstod bzod gsol las gzhung ltar bya zhing spro na ting nge 'dzin gyi dbang yang blang /
dkyus tsam la mi dgos /
las bum du 'khyil pa'i bskyed bzlas byas la byin gyis brlabs /
de nas slob ma la khrus bya /
bgegs bskrad cing srung 'khor bsgom /
me tog bkye bsdu dang sems bskyed gsal btab la /
de la spyir mtho ris kyi rten bzang po thob nas de'i yon tan gyi khyad par bdun las gtso bor gyur pa ni tshe ring ba kho na yin zhing /
khyad par mi lus chos ldan gyi tshe ring du gnas pa ni 'phral yun bde legs thams cad kyi rtsa bar gyur pas 'jigs rten gyi khams 'dir don du gnyer bya'i gtso bo yin yang /
snyigs ma'i dus 'dir rgyu las ngan la spyad pa'i dbang gis tshe thung zhing /
de la'ang dus ma yin par 'chi ba'i bar chad mang bas /
tshe srog gi rgyun ring por bsring zhing tshe la gnod pa'i glo bur gyi 'phral rkyen mtha' dag zhi ba'i thabs la 'bad pa nyid shin tu gal che ba yin la /
de lta bu'i thabs thun mong dang thun mong ma yin pa mtha' yas pa zhig mchis pa las /
mchog gam phul du gyur pa ni rdo rje theg pa'i smin grol bskyed rdzogs la brten pa rnams yin /
de'i yang zab gnad bla na med pa ni /
ji skad du /
tshe ring 'dod na bla ma longs sku bsgrub //
ces ched du gdams pa ltar sangs rgyas tshe dpag med pa nyid grub pa'i rigs 'dzin chen po'i skur snang ba gu ru pad+mA ka ra longs sku'i tshul du sgrub pa rnams ches zab cing byin rlabs kyi sgo khyad par can dang ldan pa yin pas /
'dir rtsa gsum dgongs pa 'dus pa'i chos sde lung gter gyi mdzod las bla ma rig 'dzin mchog sgrub kyi cha lag
/rig 'dzin tshe'i sgrub pa longs sprul zung 'jug dang rjes su 'brel bar rdo rje tshe'i dbang bskur zab mo bsgrub par bgyi ba la sogs kyis mtshams sbyar nas maN+Dal 'bul du 'jug
/me tog dang bcas pa'i thal mo sbyor la bla ma rig 'dzin tshe yi bdag po dngos su gsal ba la gus pa'i yid kyis gsol ba 'debs pa 'di'i rjes zlos /
'chi med rig 'dzin pad+ma 'byung :
rtsa gsum 'dus pa'i lha tshogs kyis :
bdag la brtse bas nyer dgongs te :
rdo rje tshe yi dbang mchog stsol :
lan gsum /
rgyud dag par bya ba'i slad du /
bdag gzhan sems can thams cad dus 'di nas byang chub snying po'i bar du 'chi med rtsa gsum tshe'i lha la sgo gsum gus pa chen pos skyabs su 'gro bar mos pas 'di'i rjes zlos /
na mo :
bdag dang mkha' khyab sogs phrin las ltar lan gsum /
ma gyur 'gro ba rigs drug gi sems can mtha' dag rtsa gsum 'chi med tshe lha'i go 'phang la dgod pa'i phyir du tshe'i dbang bskur zab mo nod la lam nyams su len par bgyi'o snyam pa'i blos sems bskyed pa 'di'i rjes zlos /
ho :
mar gyur khams gsum sogs lan gsum /
rtsa gsum 'chi med tshe'i dkyil 'khor gyi lha tshogs rnams kyi spyan sngar gsag sbyang spel gsum gyi gnad bsdus pa yan lag bdun pa kun rdzob so so'i dmigs pa dang don dam ye shes rang byung rang gsal gyi dgongs pa gsal thob la 'di'i rjes zlos /
na mo :
ka dag dbyings las shar ba'i rtsa gsum lhar :
gnyis su med pa'i tshul gyis gus phyag 'tshal :
chos nyid rig rtsal mchod sprin rgya mtshos mchod :
sdig ltung 'dus ma byas pa'i ngang du bshags :
zag med dge tshogs rgya mtshor yi rang ngo :
'chi med gnyug ma'i ngang du rtag bzhugs nas :
brjod bral don gyi chos 'khor bskor bar bskul :
dge tshogs 'od gsal snying po'i dbyings su bsngo :
'gro kun rang byung ye shes sku thob shog :
dbang gi gzhi 'god pa la ye shes pa dbab pa'i slad du dmigs pa 'di bzhin du mdzod /
las bum chus bsang /
swA b+hA bas sbyang /
khyed rang rnams kyi phung khams skye mched kyi mtshon pa'i gzung 'dzin gyi snang ba thams cad mi dmigs pa stong pa nyid du gyur /
stong pa'i ngang las gnas rnam par dag pa 'og min pad+ma bkod pa'i zhing gi rgyan bkod pa'i dbus su gzhal med khang chen po mtshan nyid yongs su rdzogs pa /
de'i nang du bcud rnam par dag pa pad+ma nyi zla'i gdan gyi steng du khyed rang rnams kyi sems nyid rnam par mi rtog pa'i ye shes kyi ngo bo hrIHdkar po 'od lnga'i mdangs 'phro ba /
de las 'od zer 'phro 'dus yongs su gyur pa las khyed rang skad cig gi rtsa gsum kun 'dus 'chi med pad+ma thod phreng rtsal gzhon nu bcu drug lon pa'i lang tsho dkar la dmar ba'i mdangs can zhi 'dzum bde ba'i nyams kyi sgeg pa /
phyag g.yas rdo rje thugs kar 'dzin cing g.yon mnyam gzhag bdud rtsi'i thod pa tshe bum gyis mtshan pa /
kha T+wAM ga gru mo g.yon du brten cing dbu la pad+ma'i snyan zhu dang sku la gsang gos phod ka chos gos za 'og gi ber chen rnams brtsegs mar gsol ba /
zhabs rdo rje skyil krung gis 'ja' zer thig le 'od phung 'khrigs pa'i klong na bzhugs pa'i thugs kar dwangs ma lnga ldan 'od zer gyi klong du /
pad+ma dang zla ba'i gdan la bcom ldan 'das tshe dpag med sku mdog dmar gsal zhal gcig zhi zhing 'dzum pa'i mdangs can /
phyag gnyis mnyam gzhag gi steng du 'chi med bdud rtsis gang ba'i tshe bum bsnams pa /
dar dang rin po che'i rgyan gyis spras shing zhabs rdo rje'i skyil krung gis bzhugs pa /
rang 'od kyi yum lha mo tsan+d+ha lI dmar mo mda' dar dang tshe bum 'dzin pas 'khyud pa /
yab kyi thugs kar nyi zla'i ga'u kha sbyor ba'i dbus su hrIHyig dmar po /
mtha' skor du sngags phreng g.yas su bskor ba /
gnas gsum du rdo rje gsum gyi rang bzhin 'bru gsum 'od zer 'bar bas mtshan pa dang bcas pa gsal thob cig
/de nas rgyud rnam par dag pa ye shes lha'i gzi byin dbab pa'i slad du slob dpon la pad+ma tshe dpag med dngos yin snyam pa'i gus 'dud mdzad pa la brten nas /
bla ma dkyil 'khor pa'i thugs ka nas 'phros pa'i 'od zer gyi snang bas rgyal ba sku gsum gyi zhing khams rab 'byams dang /
khyad par bde ba can dang pad+ma 'od kyi pho brang nas bla ma mgon po tshe dpag tu med pa rtsa gsum srung ma dang bcas pa'i thugs rgyud rang dbang med par bskul /
sku gsung thugs kyi byin rlabs dngos grub thams cad phyag rgya sngags phreng phyag mtshan 'od zer gyi rnam par kha char bu yug 'tshub pa bzhin du byon te /
khyed rang rnams la thim pas rgyud byin gyis brlab pa'i mos pa mdzod /
dri bzang po'i spos dang DA dril bcas /
oM AHhU~M badzra gu ru d+he ba d+hA ki nI dz+nyA na A be sha ya a A:
sa ma ya ho :
sa ma ya satwaM:
e A ral+li hrIM hrIM pheM pheM:
zhes sngags brjod la byin dbab /
de ltar dbab pa'i ye shes pa rab tu gnas par byas pa'i mos pa mdzod /
tiSh+Tha badzra /
zhes brjod la spyi bor rdo rje rgya gram du bzhag
/des dbang gi gzhi 'god pa song nas /
dngos gzhi'i dbang bskur ba'i thog mar tshe 'gugs shing bcud bsdu ba'i slad du /
bla ma dang dkyil 'khor gyi gtso bo dbyer med pa'i thug ka nas 'od zer kha dog lnga ldan dang /
sprul pa'i lha mo mgyogs ma'i tshogs nyi zer gyi rdul ltar spros pas khyed rang rnams kyi bla tshe chad nyams yar ba /
sde brgyad 'byung pos brkus shing 'phrog pa thams cad dang /
brtan g.yo'i bcud dang 'byung bzhi'i dwangs ma /
'khor 'das gyi dwangs bcud dpal 'byor dge mtshan ma lus pa 'chi med tshe'i bdud rtsi 'od zer kha dog sna tshogs pa'i rnam par bsdus /
khyed rang rnams kyi spyi bo dang ba spu'i bu ga nas sib kyi zhugs /
lus kyi nang thams cad gang bas 'chi med tshe'i dngos grub thob /
mdun gyi tshe rdzas rnams la thim pas rdo rje tshe'i bcud len chen por gyur pa'i mos pa mdzod /
mda' dar g.yab la /
oM:
'chi med pad+ma drwa ba'i pho brang che :
dwangs ma 'od lnga 'bar ba'i klong dkyil nas :
rig 'dzin gtso bo rje btsun pad+ma 'byung :
tshe bdag bcom ldan 'das dang gnyis su med :
rtsa gsum rgyal ba rgya mtsho'i sprin phung 'phro :
sngon gyi thugs dam zhal bzhes ji bzhin du :
bde stong zung 'jug thig le'i klong nas bzhengs :
sprul pa'i pho nya mgyogs ma las la skul :
'khor 'das snang srid nam mkha'i dwangs bcud khug :
chos dbyings ye shes tshe yi dngos grub stsol :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
hU~M:
shar phyogs rin chen 'bar ba'i rtsibs steng nas :
rdo rje hU~M chen kA ra sku bzhengs shig :
'khor 'das snang srid chu yi dwangs bcud khug :
me long ye shes tshe yi dngos grub stsol :
oM AHhU~M badzra ma hA gu ru hU~M kA ra a yu She hU~M b+h+rU~M nr-i dzaHsarba sid+d+hi pha la hU~M:
trAM:
lho phyogs rin chen 'bar ba'i rtsibs steng nas :
'jam dpal khrag 'thung bshes gnyen sku bzhengs shig :
'khor 'das snang srid sa yi dwangs bcud khug :
mnyam nyid ye shes tshe yi dngos grub stsol :
oM AHhU~M badzra ma hA gu ru many+dzu shrI mi tra A yu She hU~M b+h+rU~M nr-i dzaHsarba sid+d+hi pha la hU~M:
hrI:
nub phyogs rin chen 'bar ba'i rtsibs steng nas :
dbang chen nA gArdzu na sku bzhengs shig :
'khor 'das snang srid me yi dwangs bcud khug :
sor rtog ye shes tshe yi dngos grub stsol :
oM AHhU~M badzra ma hA gu ru nA gArdzu na A yu She hU~M b+h+rU~M nr-i dzaHsarba sid+d+hi pha la hU~M:
A:
byang phyogs rin chen 'bar ba'i rtsibs steng nas :
phrin las pra b+ha hasti sku bzhengs shig :
'khor 'das snang srid rlung gi dwangs bcud khug :
bya grub ye shes tshe yi dngos grub stsol :
oM AHhU~M badzra ma hA gu ru prahasti A yu She hU~M b+h+rU~M nr-i dzaHsarba sid+d+hi pha la hU~MH
dza :
shar lho rin chen 'bar ba'i rtsibs steng nas :
mngon rdzogs d+ha na saMskr-i sku bzhengs shig :
'khor 'das snang srid bde chen dwangs bcud khug :
klong gyur ye shes tshe yi dngos grub stsol :
oM AHhU~M badzra ma hA gu ru d+ha na saMskr-ita A yu She hU~M b+h+rU~M nri dzaHsarba sid+d+hi pha la hU~MH
hU~M:
lho nub rin chen 'bar ba'i rtsibs steng nas :
'chi med bi ma mi tra sku bzhengs shig :
'khor 'das snang srid bdud rtsi'i dwangs bcud khug :
'da' ka ye shes tshe yi dngos grub stsol :
oM AHhU~M badzra ma hA gu ru bi ma la mi tra A yu She hU~M b+h+rU~M nr-i dzaHsarba sid+d+hi pha la hU~M:
baM:
nub byang rin chen 'bar ba'i rtsibs steng nas :
gsang bdag gu h+ya tsan+d+ra sku bzhengs shig :
'khor 'das snang srid stobs kyi dwangs bcud khug :
dbyings grol ye shes tshe yi dngos grub stsol :
oM AHhU~M badzra ma hA gu ru gu h+ya tsan+d+ra A yu She hU~M b+h+rU~M nr-i dzaHsarba sid+d+hi pha la hU~M:
ho :
byang shar rin chen 'bar ba'i rtsibs steng nas :
stobs ldan shAn+tiM gar+b+ha sku bzhengs shig :
'khor 'das snang srid rtsal gyi dwangs bcud khug :
mtha' grol ye shes tshe yi dngos grub stsol :
oM AHhU~M badzra ma hA gu ru shAn+tiM gar+b+ha A yu She hU~M b+h+rU~M nr-i dzaHsarba sid+d+hi pha la hU~M:
hU~M hrI:
brgyud gsum rig 'dzin bla ma dbyings nas bzhengs :
yi dam lha tshogs dngos grub gzi byin skyed :
mkha' 'gro chos skyong phrin las glog ltar 'khyugs :
rnal 'byor bdag gi bsrung byar gyur pa yi :
bla tshe chad nyams yar ba rang sor tshud :
bar chad tshe 'phrang 'od gsal dbyings su zlog :
srid zhi'i tshe bcud mi shigs thig ler stims :
'chi med 'ja' lus tshe yi dngos grub stsol :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
tshe b+h+rU~M:
g.yu b+h+rU~M:
g.yu tshe b+h+rU~M:
A yur+dz+nyA na g.yu tshe b+h+rU~M:
de nas tshe'i 'brang rgyas thogs la /
de ltar tshe 'gugs shing bcud bsdu ba sngon du song nas /
dngos gzhi sku'i dbang bskur ba'i slad du /
tshe'i 'brang rgyas 'di nyid thabs shes nyi zla 'bar ba'i pho brang zlum por 'khyil ba'i dbus su pad+ma tshe dpag med rtsa gsum 'dus pa'i dkyil 'khor yongs rdzogs su gsal ba khyed rang rnams kyi spyi bor spyan drangs shing byin gyis brlabs pas /
thugs ka nas 'od zer 'phros /
'khor 'das lam gsum gyi bcud dang dwangs ma dge mtshan ma lus pa 'chi med ye shes kyi bdud rtsi'i rnam par spyan drangs /
spyi bo nas zhugs /
lus kyi nang thams cad gang /
dus ma yin par 'chi ba'i 'jigs pa bag chags dang bcas pa sbyangs /
lus kyi stobs rtsal gzi brjid rab tu rgyas /
sku rdo rje 'chi med tshe'i dngos grub ma lus pa thob pa'i mos pa mdzod /
oM:
tshe yi 'brang rgyas nyi zla'i gwa 'u ru :
mi 'gyur rtag pa tshe yi lha tshogs bzhugs :
'chi med bde gshegs sku yi dbang bskur bas :
stobs rtsal gzi brjid rgyas pa'i dbang thob shog :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
kA ya a b+hi Shiny+tsa oM:
zhes brjod la spyi bor bzhag
/tshe chang thogs la /
gsung gi dbang bskur ba'i slad du /
'khor 'das brtan g.yo'i dwangs bcud ma lus pa thams cad byang chub sems kyi bdud rtsir 'khyil ba de nyid mgrin par bzhag cing myang ba la brten nas /
las rlung gi 'ching ba dbu ma'i dbyings su grol /
rlung sngags dbyer mi phyed pa rdo rje'i srog grub /
gsung rdo rje mi shigs nA da'i rang bzhin du gyur par mos shig
/A:
chos dbyings rang byung ban+d+hu'i snod mchog tu :
'khor 'das dwangs bcud ye shes bdud rtsir 'khyil :
'gag med snying po gsung gi dbang bskur bas :
rlung sngags mi shig rdo rje'i srog 'grub shog :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
wA ka a b+hi Shiny+tsa A:
zhes b+han+d+ha mgrin par gtugs shing tshe chang sbyin /
tshe ril thogs la /
thugs kyi dbang bskur bas srid zhi'i tshe dpal dwangs ma'i bcud thams cad bde ba chen po'i thig le ril bu'i rnam par 'khyil ba snying gar bzhag cing khong du btang ba la brten nas snying dbus mi shigs pa'i thig ler ro gcig tu 'dres /
lus kyi zungs dang sems kyi rten du gyur /
thugs rdo rje skye 'chi med pa 'od gsal gnyug ma don gyi srog la dbang thob par mos shig
/hU~M:
brtan g.yo'i rang bzhin bde chen thig ler 'khyil :
srid dang zhi ba'i tshe bcud 'du 'bral med :
'od gsal gnyug ma thugs kyi dbang bskur bas :
skye 'chi med pa don gyi dbang thob shog :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
tsit+ta a b+hi Shiny+tsa hU~M:
zhes snying gar bzhag la ril bu sbyin /
de ltar tshe dbang zab mo bskur pa de nyid nam yang mi nyams shing brtan par bya ba'i slad du dmigs pa 'di ltar du mdzod /
lus kyi nang 'chi med bcud kyis gang ba'i dwangs ma thams cad snying ga'i tshe dpag med kyi thugs srog nyi zla'i gwa'u kha bye ba nas zhugs te hrIHyig la thim pas bkrag mdangs gzi brjid 'od du 'bar /
gwa'u kha 'grigs pa'i phyi rol sngags phreng 'od lnga'i dra bas bsdams pas nam yang 'pho 'gyur gzhom gzhig dang bral ba rtag brtan rdo rje'i tshe la dbang thob pa'i mos pa mdzod cig
/tshe mda' rgya gram du bzhag la /
a :
spros pas 'khor 'das khyab pa'i tshe yi bcud :
bsdus pas snying po mi shigs thig ler thim :
bcings pas 'du 'bral med pa'i lu gu rgyud :
mi 'gyur mi shigs rdo rje'i srog thob shog :
oM AHhU~M badzra A yu She b+h+rU~M swA hA:
spro na bkra shis rtags brgyad rgyal srid rnam bdun bcas sbyin /
gong ltar shis brjod rgyas par bya /
de dag gi rtsa gsum dgongs 'dus lung gter gyi mdzod las rig 'dzin mchog sgrub kyi cha lag 'chi med tshe yi dbang bskur legs par grub pa lags pas sogs kyis mtshams sbyar la dam tshig khas blangs /
gtang rag maN+Dal phyin spyi ltar bya /
cho ga'i rjes rim tshogs mchod byed na de phyin chad phrin las ltar mthar chags su gtang /
tshogs mi byed na gtang rag mchod bstod nas shis brjod bar gyis 'grub bo /
tshe dbang grangs gsog na /
ril bu'i dbang yan rgyas pa tshar gcig song nas shis brjod bya /
slar yang maN+Dal /
gsol gdab /
rgyun bshags spyi mthun tsam gyi rjes su /
de nas tshe 'gugs shing bcud bsdu ba'i slad du sogs tshe 'gugs nas ril bu'i dbang gi bar bskur /
tshe 'gugs kyang /
hU~M hrI:
brgyud gsum rig 'dzin bla ma sogs kyis chog
/bar gyi mtshams sbyor bsdu na /
tshe'i 'brang rgyas spyi bor bzhag cing tshe'i bdud rtsi dang ril bu myang ba la brten nas lus ngag yid gsum gyi sdig sgrib dang tshe'i bar du gcod pa thams cad byang zhing dag
/sku gsung thugs rdo rje'i tshe dang ye shes kyi dngos grub ma lus pa thob pa'i mos pa mdzod /
oM:
tshe yi 'brang rgyas sogs sh+lo ka gsum sngags bcas sbrel /
dbang tshar re'i mjug tu shis brjod re bya /
bsdu na maN+Dal sogs bzhag la tshe 'gugs phyin chad bskyar ba'am /
dngos gzhi tshe 'brang sogs gsum po kho na la grangs bzung yang rung /
mthar grangs rdzogs pa dang rgyas gdab man chad sngar bzhin bya'o //
dal 'byor ljon bzang 'chi med kyis //
bdud rtsi'i bcud kyi rab tu gtam //
don gnyis 'bras bu g.yur za bas //
skye dgu mtha' dag 'tsho byed shog
/ces pa'ang nyer mkho'i cha lag tu o rgyan 'chi med bstan gnyis g.yung drung gling pas rdzong gsar bkra shis lha rtse'i chos grwa chen por bris pa dge legs 'phel //

//
