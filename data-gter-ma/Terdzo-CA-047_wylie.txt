@#//
badzra gu ru nyams su len pa'i thabs man ngag yid bzhin nor bu tog gi blo gros zhes bya ba bzhugs so //
na mo gu ru badzra ma hA mu drA ya /
rgyal kun mtshan dpe gcig tu 'dus pa'i dpyid //
rgyal gsung rab 'byams rgya mtsho 'dus thig le //
rgyal kun ye shes ngo bo kun tu bzang //
rgyal mchog pad+ma thod phreng rtsal la 'dud //
tshe gcig byang chub mchog gi don //
gcig chog blo bde zab pa'i bcud //
badzra gu ru'i nyams len tshul //
rang gi 'dod bzhin brjod par bya //
de yang dal 'byor rnyed dka' dang mi rtag 'chi ba las rgyu 'bras 'khor ba'i nyes dmigs thar pa'i phan yon rnams kyis blo rgyud 'khol zhing 'khor bas dub pa dang /
myang 'das la nges par 'byung ba'i bsam pa dang khyad par lhag pa'i bsam pa mi dman pa snying thag pa nas skye ba gal che zhing /
de nas rdo rje theg pa'i 'jug ngogs dbang bskur gang rung zhig legs par thob cing de'i dam tshig bcas pa ma nyams pas lam nyams su len pa'i snying po /
spyir 'dul dka' ba'i 'gro ba mtha' dag dang /
khyad par gdong dmar bod kyi gdul bya rnams kyi bla ma dang dkyil 'khor lha'i ngo bo tha mi dad pa /
sangs rgyas gzi brjid 'od dpag tu med pa'i ngo bo o rgyan gyi slob dpon chen po'i tshul bstan pa gu ru pad+ma 'byung gnas su nges shing grub la /
de'i sgrub thabs kyi rim pa bsam gyis mi khyab pa las /
'dir tshig bdun gsol 'debs kyi man ngag dang mthun par nyams su len pa'i tshul ni /
thog mar bdag dang mkha' khyab kyi sems can thams cad skyabs gnas dkon mchog rtsa gsum kun 'dus kyi ngo bo gu ru pad+ma 'byung gnas la skyabs su mchi'o snyam zhing ngag nas /
oM AHhU~M/
dus 'di nas bzung byang chub ma thob bar //
skyabs gnas mchog gyur rnams la skyabs su mchi'o //
zhes brjod /
nam mkha'i mtha' dang mnyam pa'i sems can 'di rnams 'khor ba'i sdug bsngal bzod blag med pa nyams su myong dgos pa snying re rje /
kun drin che ba pha ma'i rang bzhin yin pas bdag gis ci nas kyang sangs rgyas kyi sa la bkod dgos /
de'i ched du yang zab bla ma'i sgrub pa la 'bad par bya'o snyam nas /
sems bskyed 'gro ba kun don du //
yang gsang bla ma bsgrubs nas ni //
gang la gang 'dul phrin las kyis //
'gro drug bsgral bar dam bca' 'o //
zhes brjod cing dbugs btang rngubs dge sdig gtong len gyi dmigs pa yang ci nus bya'o //
de nas mkha' khyab rgyal ba'i dkyil 'khor kun gyi ngo bo gu ru'i sku las bdud rtsi'i rgyun byung /
des bdag gi sdig sgrib dag par bsams la /
oM badzra satwa sa ma ya ma nu pA la ya /
badzra satwa twe no pa tiSh+Tha DI D+ho me b+ha wa /
su to Sh+yo me b+ha wa /
su po Sh+yo me b+ha wa /
a nu rak+to me b+ha wa /
sarba sid+d+hi m+me pra yats+tsha sarba karma su tsa me tsit+taM shre yaHku ru hU~M/
ha ha ha ha hoHb+ha ga wAn sarba ta thA ga ta badzra mA me muny+tsa badzrI b+ha wa ma hA sa ma ya satwa AH
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
zhes brjod /
bla ma bdud rtsi'i rang bzhin du bdag la thim /
bdag gi ma dag pa'i phung po khams dang skye mched kun brtags kyi rten dang brten par bcas pa rnams bdag med pa rang bzhin gyis stong par gyur /
stong pa'i ngang las sems nyid kyi rang mdangs gnyug ma'i lus yi dam lha'i skur gyur /
de yang rgyud sde bzhi drug gi yi dam lha gang 'dod pa zhig gsal gdab /
de'i mdun gyi nam mkha'i gnas sam yan lag lnga yi mchog dang snying kha'i dbus sogs gang yang rung bar /
skyabs gnas kun 'dus rtsa ba'i bla ma dang dbyer ma mchis pa gu ru pad+ma 'byung gnas kyi rnam pa sku'i cha lugs spyi dang mthun par tshig 'dis gsal btab ste /
chos dbyings mkha' khyab ye shes 'od snang dbus //
seng khri pad+ma stong ldan nyi zla'i gdan //
rgyal kun sku gsung thugs kyi rdo rje sems //
pad+ma 'byung gnas sangs rgyas 'od dpag med //
sku mdog dkar dmar mtshan dpe yongs su rdzogs //
phyag gnyis rdo rje thod pa tshe bum bsnams /
kha T+wAM gru 'khyud zhabs gnyis rdo rje'i skyil //
gsang phod chos gos za 'og ber phyam bklubs //
dbu la pad zhu DA ki'i sprin phung gsol //
rgyan tshogs bsam 'phel nor bu du mas spras //
gnas gsum rdo rje gsum gyur oM AHhU~M//
lte bar ye shes rdo rje hrIHyis mtshan //
de ltar gu ru'i gnas gsum dang lte ba'i hrIHlas 'od zer lcags kyu'i dbyibs can 'phros te /
mkha' khyab kyi bla ma yi dam sangs rgyas byang sems rig 'dzin dpa' bo mkha' 'gro rnal 'byor chos skyong srung ma'i tshogs ma lus mi lus lus pa med pa thams cad dpung gis byon te gu ru'i sku la thim par bsams nas tshig bdun gyis gsol ba gdab pa ni /
hU~M/
o rgyan yul gyi nub byang mtshams //
pad+ma ge sar sdong po la //
ya mtshan mchog gi dngos grub brnyes //
pad+ma 'byung gnas zhes su grags //
'khor du mkha' 'gro mang pos bskor /
khyed kyi rjes su bdag sgrub kyis //
byin gyis brlab phyir gshegs su gsol /
gu ru pad+ma sid+d+hi hU~M/
zhes tshar grangs ci lcogs brjod /
de nas skyabs yul kun 'dus gu ru'i drung du rang gi yid las skyes pa'i ting nge 'dzin gyi mchod pa'i sprin gyis kun nas mchod par bya ste /
de yang /
mkha' khyab kun bzang rol pa'i sprin phung nyid //
dgyes mchod spyi dang khyad par dam tshig rdzas //
bde stong kha sbyor rol pa'i mchod par bcas //
zab gsal bde chen dbyings su mchod par bgyi //
zhes dang /
khyad par du gdung shugs drag po bskyed de /
bdag gi 'khor gnyen gces pa'i lus don dbang //
tshe srog bsod nams dus gsum dge tshogs bcas //
skyabs gnas kun 'dus gu ru mchog la 'bul //
thugs rjes brtse bas kun tu bzhes su gsol //
zhes snying thag pa nas mchod par 'bul ba dang /
yang /
gang zhig mi srun spyi dang khyad par du //
theg mchog bstan dang ston la sdang ba yi //
log sred can kun bdag mthu nus pas btul //
gu ru'i bka' bzhin 'bangs su 'bul lo bzhes /
zhes phrin las kyi ched du smon lam gyis mchod par bya'o //
de nas mchod rdzas mchod yul la thim dgyes shing tshims mchod pa'i lha mo rang la thim pas dngos grub thob /
mchod pa mchod yul mchod byed dmigs med kyi ngang du mnyam par gzhag
/de nas slar yang gdung shugs kyis bla ma la gsol ba gdab pa ni /
kye kye bla ma rin po che //
sangs rgyas thams cad 'dus pa'i sku
/'gro ba kun gyi gnyen gcig po //
mgon med bdag la thugs rjes zungs //
bla ma rdo rje sems dpa' che //
re zhing ltos pa'i gnyen gcig po //
bdag la re sa gzhan na med //
sdug bsngal 'dam nas drang du gsol //
rje btsun pad+ma thod phreng rtsal /
khyed la bdag nyid bran du 'bul //
skyid sdug re ltos khyed shes pas //
bla med mchog gi dngos grub stsol //
bla ma sangs rgyas phrin las mdzad //
bdag la dbang skur byin gyis rlobs //
mtha' yas sems can ma lus kun //
'dren pa'i bla mar bdag gyur cig
/oM AHhU~M badzra gu ru pad+ma sid+d+hi hU~M/
zhes phur tshugs kyis mchi ma 'khrug 'khrug ci ltar nus pa gsol ba gdab cing /
de nas ting nge 'dzin gyi dbang blang ba ni /
gu ru'i sku yi 'bru bzhir 'od zer bzhi //
dkar dmar mthing ljang bdag gnas bzhir thim pas //
dbang thob sgrib dag lam 'byongs sku bzhir smin //
gu ru pad+ma'i go 'phang myur thob shog
/oM AHhU~M hrIHsarba sid+d+hi pha la hU~M AH
zhes pas dbang bzhi len pa'i dmigs pa ci nus bya /
de nas rnam rtog gzhan du ma 'dres pas yid yul du gu ru'i sku lam mer snang ba de la rig pa hrig ge gtad bzhin pa'i ngang du /
ngag nas gzhom med nA da'i sgra dbyangs kyi ngo bo phyogs dus rgyal ba thams cad kyi thugs kyi yang snying gcig dril yid bzhin nor bu lta bu'i yi ge bcu gnyis pa bzla bar bya ste /
oM AHhU~M badzra gu ru pad+ma sid+d+hi hU~M/
zhes ci nus su bzlas pa'i mthar gu ru 'od zer kha dog lnga ldan gyi rnam par gyur te rang gi snying khar thim /
gu ru'i thugs kyi ye shes dang rang gi sems nyid dbyer mi phyed par gyur te stong gsal bde ba chen po'i ngang du sems ci gnas su mnyam par gzhag
/de las ldangs nas /
dge ba 'di yis myur du bdag
/gu ru pad+ma 'grub gyur nas //
'gro ba gcig kyang ma lus pa //
de yi sa la 'khod par shog
/rang bzhin dag pa'i dge ba 'dis //
'khor ba ngan song dong sprugs te //
srid na 'ga' yang mi gnas par //
thams cad sangs rgyas nyid thob shog
/ces bsngo smon gyi rgyas gdab cing slar yang spyi bo'i gtsug gi nam mkhar gu ru wal gyis skad cig dran rdzogs kyis gsal gdab cing bdag gi rigs bdag gi tshul du rtag tu 'bral med du bzhugs te byin gyis brlab par bsams la /
de ltar bskyed rim rang sems kyi mdangs gu ru'i sku ru lam mer shar ba'i gsal cha de'i ngo bo la gcer gyis bltas pas /
der 'dzin gyi shes pa rtsis gdab dang bral ba dus gsum rnam rtog gi spros pas ma bslad pa wal le seng nge ba de ka'i ngang du /
sems ci gnas mnyam gzhag mu mthud kyin bsgom pa ni rdzogs rim thams cad kyi rtsa ba ste gnyug bsrings te bsgoms na dge sbyor nyin mtshan 'khor yug tu 'char bar yang 'gyur ro //
gzhan spyod lam la 'jug pa na bla mar mos gus sems can la snying rje ma yengs pa'i dran shes dang mi 'bral bar /
'gro ba'i skabs su phrag pa g.yas kyi nam mkha' la gu ru bzhugs te de la bskor ba'i tshul dang /
zas za ba'i skabs su mgrin pa dang /
gos gon pa'i skabs su snying khar bsgoms te de la mchod par bsam pa des kyang tshogs 'khor 'gyur zhing tshogs bsags pa dang /
gnyid log pa'i skabs su smin mtshams nas spyi gtsug dbu ma'i lam brgyud snying 'od lnga srab dwangs shel gyi bum pa lta bu'i nang du bzhugs par bsams te gnyid log
/nam sad pa'i skabs dran pas rang zin gyis gsal re btab pas rmi lam ngos zin cing 'od gsal 'char /
ldang ba'i skabs su snying kha'i bla ma dbu ma'i lam nas yar byon /
tshangs bug nas spyi bo'i nam mkha' la bzhugs par bsams pas 'pho ba yang ngang gis 'byongs shing /
nam zhig 'chi ba'i skabs su rig pa mdung tshugs der gtad pas 'chi kha'i 'pho ba khyad par 'phags par 'gyur la /
gzhan yang zhi rgyas dbang gi bya ba mtha' dag mos pas kha bsgyur nas badzra gu ru bzlas pas 'grub cing /
khyad par tshe sgrub la /
spyi bo'i gu ru'i sku las bdud rtsi'i rgyun byung /
rang gi lus mer gyis khengs par bsams nas badzra gu ru bzlas shing tshe bsring bar gsol ba gdab na tshe sgrub kyi mchog dam pa yin no //
de ltar chu bo'i rgyun bzhin nyams su len na ring por mi thogs par grol ba 'thob par 'gyur zhing /
nyams su len ma nus par chos tshul mang po mthong thos su gyur kyang rgya mtsho'i 'gram du yi dwags skom grir 'chi ba dang 'dra bas /
des na chos thos thos mang pos ci zhig bya ste nyams len la 'bad pa kho na gal che ba dam pa mchog rnams kyis mgrin gcig dang dbyangs gcig tu gsungs pas thun drug gi rnal 'byor sogs ci ltar nus pa 'bad pas nyams su len par gces so //
'dir smras pa /
de skad dam pa'i gdams pa gang //
rang gi ci ltar thos gyur cing //
mos pas nyams su len tshul dang //
bstun te 'di ru mdo tsam smras //
de yi dge tshogs mchis gyur ma lus kun //
nam mkha'i mtha' klas 'gro la yongs bsngo'i mthus //
kun kyang kun bzang pad+ma thod phreng gi
/go 'phang ring min myur thob rgyur 'gyur shog
/ces pa 'di yang rig pa 'dzin pa tshe dbang nor bus dga' dbang ngam mig dmar yang brjod pa shing byi lo nyi ma lug gi ba gam du rtsen pa nag zla'i bzang po gnyis pa la kong yul gyi cha nyang kha gu ru'i gnas chen ljon pa lung gi mdo thod mkhar dgon bsam gtan spyil por spel ba ste gzhan phan rgya che'i btsas su 'grub par gyur cig
/sarba mang+ga laM///
/
