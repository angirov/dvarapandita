\u0f01\u0f83:
o rgyan mkha' 'gro nor lha'i sgrub thabs tshe g.yang kha sbyor zhes bya ba 'dod dgu'i dngos grub char 'beb bzhugs :
na mo gu ru pra wAka ra pad+ma kr-ita Ar+Ya dzaM b+ha la ye :
chos sku snang mtha' longs sku spyan ras gzigs :
sprul sku o rgyan mkha' 'gro nor lha'i tshogs :
bla ma yi dam zhi khro'i lha tshogs dang :
rtsa ba gsum gyi lha la gus pas 'dud :
bcom ldan snying rje'i gter chen spyan ras gzigs :
thugs sprul snyigs ma'i dbul 'joms dngos grub bdag :
mchog thun 'bad med ster ba'i mchog sbyin mkhan :
o rgyan nor lha dzaM dkar sgrub thabs ni :
pad+ma'i thugs bcud g.yang skyabs zab mo 'di :
phyi rabs ma 'ongs chos mdzad las can rnams :
som nyi med par tshul bzhin nyams su longs :
tshe dbang longs spyod 'bad med lhun grub 'byung :
yid bzhin nor bu lta bu'i gdams ngag 'di :
phyi rabs don du rin chen gter du sbas :
rdo rje'i mtshan can thugs kyi klong nas brdol :
gnas dus rten 'brel 'dzom dus yi ger thobs :
sa ma ya :
rgya rgya rgya :
gang zhig rnal 'byor dam ldan gyis :
yid dang mthun pa'i sgrub gzhung du :
le lo bag nyal spangs nas ni :
gzhi dkar dri med steng du ni :
'bru yi pad+ma 'dab brgyad bkod :
dbus su rin chen snod gtsang nang :
g.yang gtor rin chen 'bar ba la :
pad 'dab bzhi dang pad tshab bzhi :
de mthar mar gyi tshe ril spungs :
nyi zla nor bu rdo rje sogs :
mdzes tshon mar rgyan legs par brgyan :
'khor du mkha' 'gro sde bzhi la :
zlum gtor bzhi 'am las bzhi'i dbyibs :
gang mos rgyan gyis legs par brgyan :
de bzhin pad 'dab rnams kyi steng :
g.yang phor mar khus gang ba dang :
tshe chang tshe ril tshe nas sogs :
g.yang sgye la sogs g.yang rdzas bkram :
sgrub rten gwa 'u yod na bzhag :
med na g.yang sgyes chog pa 'o :
'bru sna mda' dar phye mar bsham :
shing sna sman sna gang rnyed bsreg :
spos thun khrus chu tshags su btsud :
tshe g.yang glud du bdud gzugs gsum :
skye mched shin tu dod par bca':
dkar bgegs sngon 'gro'i rim pa bsham :
'od 'bar la sogs las gzhung bsrang :
min yang 'di gas chog pa yin :
de yang rang sems glo bur gyi dri mas ma bslad cing :
ma yengs mi bsgom dmigs med ye dag spros bral gdod nas rnam par dag pa'i rang mdangs dam tshig dang ye shes kyi lha rnams sprin las chu bur rdol ba ltar rang shar rang grol blo 'das rdzogs pa chen po'i ngang nas snang srid 'khor 'das lha mi'i tshe g.yang dbang du byed pa'o :
ma rig dug lnga dug gsum cha las byung ba'i lan chags bgegs rigs la 'khrul snang bag chags ngar 'dzin 'gong po'i yo byad yas stags rnams la :
bdag gzhan bde sdug kun rtog las nyon sogs lha dang 'dre ru ye nas ma grub cing :
bsngo bya sngo byed sbyin bya sbyin byed sbyin yul bral ba'i ting nge 'dzin gyi byin gyis brlab cing tshims par byas nas re dogs bral ba'i klong du bskyel ba'o :
zhes rnga dung rol chas ldir zhing khyad par ting nge 'dzin mi g.yel ba gnad do :
sa ma ya :
dang po gzhi bdag gtor ma ni :
oM AHhU~M rin chen snod du gtor ma ni :
khaM yig las byung bdud rtsi ni :
dkar gsum mngar gsum rgya mtshor gyur :
hU~M:
steng 'og bar gsum lha klu btsan :
stong gsum gzhi bdag brtan mar bcas :
khyad par sa skor gnas kyi bdag :
gnyug mar gnas rnams tshims gyur cig :
lo ka sarba i daM ba liM ta khA hi :
zhes phyi rol dor :
gnyis pa bgegs la glud bsngo ba ni :
b+h+rU~M las byung ba'i snod yangs par :
gtor ma 'dod yon lnga ldan gyur :
hU~M:
ma rig nyon mongs las byung ba'i :
sngon las 'phral rkyen bar chad bgegs :
byang chub sgrub la nyer 'tshe ba'i :
lan chags sha mkhon 'byung po rnams :
glud gtor 'dis tshims phyir dengs shig :
b+hU ta sarba gats+tsha :
nas lcag brab cing phyir dor ro :
gsum pa tshe bdud g.yang glud bkar ba ni :
yas rdzas btab ste chu gtsang bran :
hU~M hrI:
rang sems ka dag spros dang bral :
ma 'gags rig rtsal 'phro 'du las :
khro bo dbang chen rta mchog dpal :
dmar gsal thod dbyug me zhags bsnams :
yum mchog phag mo dmar mo 'khril :
phyag gnyis gri gug thod khrag 'dzin :
gnyis ka pad nyi ro steng 'gying :
dur khrod chas brgyad rdzogs par gsal :
rta phag zhal gyis dbu gtsug brgyan :
bskal pa'i me dpung klong na bzhugs :
dam ye dbyer med nyid du gyur :
mdun du nyon mongs dug gsum gyi :
dbang gyur rgyu rkyen 'bras bu las :
byung ba'i dam sri mched gsum ni :
dbus su zhe sdang las gyur pa'i :
rgyal po gdon gyi gtso bo ste :
btsun pa'i gzugs la gser zhwa can :
g.yas na mi yi glo snying dang :
g.yon na nad kyi rkyal pa bsnams :
lus la rus pa'i phreng bas brgyan :
'khor du shi 'dre'i tshogs kyis bskor :
nga rgyal tshad pa'i nad kyi bdag :
las ngan gsod gcod las la dga':
khyad par dwags brgyud bstan la sdang :
gsang sngags sgrub la shin tu 'tshe :
chos byed kun la blo nyes gtong :
tshe la rku zhing srog la 'jab :
nor rdzas kun gyi bcud 'phrog khyod :
yas glud rang gzugs 'di la thim :
g.yas su gti mug las gyur pa'i :
god 'dre mi nag rgya chas can :
lag g.yas bsha' gri dmar po 'phyar :
g.yon pas zhags pa nad rkyal bsnams :
lus la dud 'gro'i rwa phreng brgyan :
'khor du gri bo 'gong pos bskor :
bse rag spun dgu pho nyar 'gyed :
gag lhog bad kan 'dus pa'i nad :
glo gor hon gsum gtong bar byed :
skye bo kun gyi srog 'phrog cing :
dmag 'khrug mu ge'i sna 'dren cing :
chos mdzad kun gyi bar chad po :
zas nor g.yang gi bcud 'phrog khyod :
rang gzugs yas glud 'di la khug :
g.yon du 'dod chags las gyur pa'i :
mo gdon srin mo ral dmar can :
mi sha khrag gi dri tshor bas :
dpag tshad brgyad khri nyul byed ma :
g.yas na nad kyi rkyal pa dang :
g.yon na bdud zhags mtshon dru bsnams :
gos su mi lpags khyi thul gyon :
lus la khrag gi thig les brgyan :
'khor du za 'dre shi gshed dang :
yul 'dre mo gdon tshogs kyis bskor :
gsang sngags sgrub la bar chad cing :
rab byung sdom pa nyams par byed :
bud med rnams la blo nyes gtong :
chos byed rnams la rtag tu 'tshe :
bzho ba'i nu ma skam par byed :
mi phyugs chung gsum srid la rku :
zas nor kun gyi bcud 'phrog khyod :
rang gzugs 'di la dbyer med gyur :
ces rang nyid yi dam gyi thugs ka'i 'od zer kho rang gi snying gar phog ma thag tu kho rang gsum po'i snying gar kaM du tri gsum la phog pas /
skye 'gro'i tshe bsod la gnod cing 'tshe ba'i gdon bgegs las ngan bag chags dang bcas 'ubs se bsdus nas 'od zer sngo nag dmar ba'i rnam par thim pas nyes chen rkun rogs phud pa bzhin 'dre gdon 'dus te mngon sum gsal bar sgoms :
de nas bden stobs brjod cing dgug gzhug bya ba ni :
hU~M:
dkon mchog gsum dang rtsa gsum lha :
yi dam mkha' 'gro chos skyong dang :
lha sngags phyag rgya ting 'dzin dang :
rgyu 'bras bslu med bden pa'i mthus :
dam sri yul 'dre mtha' 'dre dang :
god 'dre shi 'dre gson bdud dang :
byang chub sgrub la bar chad bgegs :
rang gzugs yas glud 'di la khug :
kaM du tri nr-i tri rA dza sarba aM ku sha dza :
dzaHhU~M baM ho :
zhes bden stobs drag tu brjod nas rang nyid yi dam thugs ka'i 'od zer gyis rdo khab len gyis lcags blang ba ltar bkug ste gzugs la bstim mo :
de nas chos bshad cing yas bsngo ba lam bstan pa'o :
kye ma las ngan dam sri khyod :
rang sems gdod ma'i sangs rgyas 'di :
ma mthong bas ni 'khor bar 'khyams :
sgo gsum dug lnga'i dbang song nas :
bla ma lha la log par bltas :
dkon mchog bka' la khyad du bsad :
gsang sngags gnyan la skur pa btab :
rdo rje spun la ngan smras byas :
mdo sngags chos la lta ba log :
dge sdig rgyu 'bras khyad du bsad :
chos ma yin la chos ltar spyad :
mi dge'i las la nges shes bskyed :
rdo rje theg pa'i chos spangs nas :
'gro ba kun la gnod byas pas :
da lta lus ngan 'dre ru skyes :
skye 'gro'i zas nor tshe bsod la :
rlom ma thag tu gnod pa bskyal :
dam chos thos tshe snying mi dga':
chos mdzad kun gyi bar chad byed :
nus ldan kun gyis gzir zhing bcing :
zhing pa'i lo la sad ser gtong :
zas nor chang gi g.yang la rku :
kun la gnod 'tshe byas pa'i 'bras :
ma 'ongs skye ba phyi ma la :
rdo rje'i dmyal bar nges par skye :
de bas da lta sngags 'chang bdag :
sangs rgyas dngos su nges shes skyed :
zhal nas gsungs pa'i bden tshig 'di :
dam pa'i chos su thos bsam skyed :
sgyu lus lha yi dkyil 'khor 'di :
'phags pa'i dge 'dun mos gus skyed :
dkon mchog gsum gyi bdag nyid la :
byang chub bar du skyabs su zungs :
'gro drug pha mar gnod 'tshe spongs :
dug lnga'i ngo bo ye shes lnga :
rang sems dri med sangs rgyas nyid :
gcer gyis ltos dang rang zhal mthong :
ma yengs ngang nas chos 'di nyon :
rang gi lus la dpe longs la :
gzhan la gnod pa ma byed cig :
sems rgyud chos kyis grol bar gyis :
ltog skom yas kyis tshim par byed :
ces glud yas bsngo ba ni :
oM badzra a mr-ita sogs :
swa b+hA was sbyang :
stong las rin chen yangs pa'i snod :
yas stags 'dod pa'i yon tan lnga :
ma tshang med pa phun sum tshogs :
rang rang yid bzhin thob par gyur :
na maHsarba ta thA ga ta a ba lo ki te oM saM b+ha ra saM b+ha ra hU~M:
de bzhin gshegs pa bzhi'i mtshan brjod :
thams cad nam mkha' mdzod bzhin du :
longs spyod zad pa med pa yis :
rtsod pa med cing 'tshe med pa :
rang dbang du ni spyod par shog :
ces shwa lo ka sbyar yan chad grangs gsog na changs bu yos bkra 'bru sna ting lo sha dum bsngo :
lnga bdun las mi nyung ngo :
de nas rdzongs 'debs lam bstan no :
kyai :
nyon cig dam sri 'gong po'i tshogs :
khyod la glud yas 'bul ba ni :
zho lad 'o rul chang skyur 'bul :
btung ba skom gyi glud du bsngo :
zho dang chang gi g.yang ma rku :
nor phyugs kun la ma 'tshe zhig :
nas 'bras gro sogs 'bru sna 'bul :
bza' ba zas kyi glud du bsngo :
'bru dang bang mdzod g.yang ma rku :
zhing la sad ser ma gtong zhig :
dar zab gos glud sna tshogs 'bul :
gyon pa gos kyi glud du bsngo :
rgyan dang yo byad g.yang ma rku :
phugs kyi sris la ma gnod cig :
sha khrag rus pa rdzongs su 'bul :
sha rin khrag tshab glud du bsngo :
bkrag dang gzi mdangs g.yang ma rku :
rnal 'byor srog la ma rgol cig :
tshwa sgog g.yer ram rtswa sogs 'bul :
yul dang sa zhing glud du bsngo :
rtsi shing 'bru la ma gnod cig :
yos bkra sna tshogs rdzongs su 'bul :
dkor nor rnams kyi glud du bsngo :
longs spyod mnga' thang g.yang ma phrogs :
phyug po dbul por ma gtang zhig :
tshon skud rnam lnga'i nam mkha' 'bul :
bsam pa sems kyi glud du bsngo :
dug lnga'i nad mtshon zhi ba dang :
phyi ltar 'byung lnga'i glud du 'bul :
btsa' sad than pa ma gtang zhig :
mar me ting lo changs bu 'bul :
ma rig mun pa bsal ba dang :
rigs drug lan chags byang gyur cig :
rgyang bu la sogs glud du 'bul :
sbra khang yul mkhar glud du bsngo :
god yams mu ge zhi gyur cig :
khram shing tshon bkra rdzongs su 'bul :
gri kha mtshon kha dgra la sgyur :
yas glud 'di yis tshims gyis la :
'di ru ma 'dug gzhan du song :
kha phyir sgyur :
hU~M:
nga ni dbang chen rta mgrin sku :
khyod ni 'gro ba'i lam zhig bstan :
mtha' med rgya mtsho'i pha rol song :
sdang ba dgra yi steng du song :
gnod pa bgegs kyi steng du song :
gsang sngags chos la sdang ba yi :
bstan pa'i spyi dgra'i steng du song :
byang chub sgrub la bar gcod pa'i :
rnal 'byor sgos dgra'i steng du song :
phan btags lan du gnod pa bskyal :
le gu lha log steng du song :
chos ston lan du log lta skye :
slob ma dam log steng du song :
zas nor lan du rku 'phrog bcom :
shag rog mna' zan steng du song :
bzang byas lan du gnod pa bskyal :
bran g.yog snying ring steng du song :
chos mdzad yongs la brnyas su btsugs :
dam nyams dkor rkun steng du song :
dben gnas gnyan por do bsdo ba'i :
bdag gi sgos dgra'i steng du song :
dam sri'i za kha de ru gtod :
gnas mal pho brang de ru thobs :
mi nor god yams phyags mas thobs :
thal ba rdul du brlag par gyis :
sems can gzhan la gnod ma byed :
byang chub sems dang ldan par gyis :
bka' dang dam las ma 'da' zhig :
mtha' med rgya mtsho'i pha rol du :
myur du dengs shig bdud kyi tshogs :
ltog 'gong dbul sri da song zhig :
phyi mig tsam yang ma blta zhig :
gal te bka' las 'das gyur na :
rdo rje khro bo me char gyis :
lus ngag thal ba rdul du rlog :
rnam shes rdo rje'i dmyal bar tshud :
de bas bsgo ba'i bka' bzhin du :
da lta nyid du phyir dengs shig :
kaM du tri nr-i tri rA dza pre ta b+hU ta sarba big+h+nAn u tsa ta ya phaT:
oM pad+mAn+ta kr-ita h+ya grI ba hu lu hu lu hU~M phaT:
gnod byed sarba gats+tsha :
hU~M bzhi'i drag sngags brjod cing bskrad :
thun gyis brab la gu gul bdug :
bzhi pa srung ba'i 'khor lo bsgom :
hU~M:
rang nyid dbang chen khros pa yi :
sku las me dpung mtshon cha 'phros :
bgegs tshogs dmigs med nyid du gyur :
tshur 'dus steng 'og phyogs mtshams gtams :
bdag dang bsrung bya mi nor yul :
bar chad bgegs kyis mi tshugs par :
rang bzhin srung 'khor lhun gyis grub :
badzra rak+Sha raM:
don dam pa'i srung 'khor ni :
hU~M hrI:
ka dag khyab brdal klong yangs su :
gnyis 'dzin 'khrul pa'i ming yang med :
rang gsal rang rig spros dang bral :
ma 'gags lhun grub srung 'khor gsal :
oM d+harma d+hA tu rak+Sha rak+Sha :
rang rig sku gsum klong du mnyam par bzhag :
hU~M hrI:
skye med chos sku mkha' ltar dag :
'gag med longs sku sprin ltar g.yo :
gnas med sprul sku skar ltar 'phro :
ma rig 'khrul snang bag chags gdon :
ye stong klong du mtshams chod cig :
sngon 'gro'i rim pa de ltar ro :
sa ma ya :
rgya rgya rgya :
dngos gzhi khrus bsang las gzhung dang :
rjes kyi rim pa'i bar du 'o :
'o dkar spos chu gang yin yang :
bdud rtsi 'khyil pa'i sngags kyis btab :
oM a mr-i te hU~M phaT:
ces bzlas :
de nas khrus chab gtor nas su :
hU~M hrI:
snod bcud lha yi dkyil 'khor la :
dag dang ma dag cha las 'das :
'on kyang glo bur 'khrul pa'i cha :
mi gtsang dug lnga'i nyon grib rnams :
ye shes lnga ldan chu yis bkrus :
las dang nyon drug bag chags kun :
phyin drug chu yis dag gyur cig :
steng 'og bar gsum lha klu mi :
phugs lha pha mtshun phyugs kyi lha :
ma lha bu rdzi zhing gi lha :
'go ba'i lha lnga skyob lha dgu :
thams cad kun la sku khrus gsol :
dme rmug btsog nal dag gyur cig :
zas nor sbra khang khrus gsol bas :
ltog 'gong dbul sri dag gyur cig :
ma rig 'khrul pa'i dri ma rnams :
rang rig ye shes chu yis bkrus :
mnyam nyid klong du dag gyur cig :
ces /
oM AHhU~M badzra gu ru pad+ma sid+d+hi hU~M:
nad mtshon mu ge'i gnod pa shAn+tiM ku ru ye swA hA:
rdo rje rnam par 'joms pa'i gzungs sngags dang :
sme brtsegs gzungs sngags 'don khrus chab gtor ro :
sa ma ya :
rgya rgya rgya :
de nas phye mar bsang rdzas bsreg :
'bru sna ja chang 'o phud mchod :
chu gtsang bran la 'di skad do :
oM AHhU~M lan gsum :
kye :
sku gsum dag pa'i zhing khams su :
bla ma yi dam mkha' 'gro dang :
chos skyong nor lha gter bdag dang :
dkar phyogs skyong ba'i yul lha dang :
srid lha mgur lha srog lha rnams :
mchod pa'i gnas 'dir spyan 'dren no :
mchod rdzas bsang rdzas phun sum tshogs :
kun tu bzang po'i mchod sprin 'dis :
sku gsum bla ma'i lha tshogs bsang :
tshe bdag rigs lnga yab yum bsang :
gu ru pad+ma 'byung gnas dang :
rig 'dzin dpa' bo mkha' 'gro bsang :
chos skyong dam can srung ma bsang :
nor lha dzaM dkar lha tshogs bsang :
ma tshogs rigs lnga'i mkha' 'gro bsang :
'dzam gling yul lha gzhi bdag bsang :
de ltar bsangs pa'i yon tan gyis :
rnal 'byor bdag cag 'khor bcas kyi :
tshe bsod dpal 'byor longs spyod dang :
g.yang gi dngos grub bdag la stsol :
zas nor sa bcud 'phel bar mdzod :
mchog dang thun mong dngos grub stsol :
de ltar bsang gi rim pa 'o :
gzhan yang dzaM lha'i bsang gzhan rnams :
bton kyang chog la med kyang rung :
sa ma ya :
rgya rgya rgya :
de nas dngos gzhi'i las gzhung ni :
tshe g.yang mchod pa'i yo byad bran :
da li li shi gur gum dang :
tsan+dan dkar dmar a ga ru :
dri bzang sbyar ba'i spos mchog bdug :
rnga dung rol mo ldir zhing dkrol :
rang nyid ting 'dzin gsal ba'i ngang :
le lo snyom las spangs nas su :
rig pa ngar dang ldan pa yis :
snyan pa'i dbyangs kyis 'di skad gyer :
oM shUn+ya tA dz+nyA na badzra swa b+hA ba At+ma ko\u0f85 haM:
snang srid snod bcud stong par sbyangs :
stong pa'i ngang las skad cig gis :
bdag nyid pad+ma 'byung gnas sku :
dkar gsal zhi ma khro ba'i nyams :
rdo rje thod pa tshe bum bsnams :
kha T+wAM ga ni phrag g.yon bkal :
pad zhwa za ber chos gos gsol :
zhabs gnyis rgyal po rol pas bzhugs :
g.yas su lha lcam man+dA ra :
g.yon du mkhar chen mtsho rgyal bza':
mdun du bde chen rgyal mo dang :
rgyab tu btsun mo 'od 'chang ma :
thams cad phyag g.yas mda' dar dang :
g.yon pas tshe yi bum pa 'dzin :
dkar gsal zhi 'dzum yid du 'ong :
'khor du rig 'dzin mkha' 'gros bskor :
spyi bor rigs bdag tshe dpag med :
dmar gsal pad+ma rA ga'i mdog :
longs spyod rdzogs pa'i rgyan dang ldan :
phyag gnyis mnyam gzhag tshe bum bsnams :
zhabs gnyis rdo rje skyil krung bzhugs :
mtshan dang dpe byad rgyan rnams rdzogs :
snang stong gzi byin 'bar bar bskyed :
gdod nas dam ye dbyer med gsal :
bdag bskyed o rgyan bsgom rim zab :
sa ma ya :
rgya rgya rgya :
mdun bskyed nor lha'i bskyed rim bstan :
mdun gyi g.yang rdzas mi dmigs par :
mkha' 'gro nor lha'i tshogs bcas gsal :
sprin las chu bur brdol ltar bskyed :
hU~M hrI:
rang mdun gser gyi sa gzhi'i steng :
rin chen sna bdun gzhal yas khang :
gru bzhi sgo bzhi rta babs bzhi :
gdugs tog rgyal mtshan chos 'khor spras :
rgyan dang yo byad du mas brgyan :
'khor yug gser gyi rwa bas bskor :
rin chen sna tshogs gcal du bkram :
ma rmos lo tog spungs se spung :
dpag bsam ljon shing ldems se ldem :
g.yu yi ne'u seng ltems se ltem :
bdud rtsi'i rgya mtsho me re re :
'bru yi char pa sil li li :
dri zhim spos ngad thul lu lu :
'od dang 'od zer lams se lam :
bkrag dang gzi mdangs ya la la :
de dbus rin chen sna tshogs dang :
pad+ma zla nyi'i gdan gyi dbus :
bcom ldan snying rje'i gter chen po :
spyan ras gzigs dbang snying rje'i gar :
dbul phongs sdug bsngal sel mdzad cing :
'gro ba'i re skong mchog sbyin mkhan :
nor dang tshe bsod g.yang gi bdag :
sku mchog Ar+Ya dzam b+ha la :
dkar gsal zhal gcig zla ba'i mdog :
phyag gnyis be con ne'u le 'dzin :
gru mor kha T+wAM rtse gsum brten :
zhi ma khro la sgeg pa'i nyams :
dbu skra gyen brdzes rin chen brgyan :
rigs lnga'i dbang rtags me tog gi :
phreng bas skra mtshams legs par bcings :
lhag ma sku yi rgyab tu grol :
mgul rgyan phyag zhabs ska rags la :
yid bzhin nor bu'i phreng bas brgyan :
pany+tsa li gos na bza' gsol :
mkha' la dbang sgyur g.yu 'brug steng :
zhabs gnyis btsan skyil rol pas bzhugs :
nyi ma stong gi 'od zer 'phro :
dkar 'tsher chu zla lta bur bskyed :
shar du rdo rje mkha' 'gro ma :
dkar gsal tshe yi dngos grub bdag :
phyag gnyis mda' dar tshe bum 'dzin :
'khor du rdo rje mkha' 'gros bskor :
lho ru rin chen mkha' 'gro ma :
ser gsal nor bu gter bum 'dzin :
nor dang tshe bsod g.yang gi bdag :
rin chen mkha' 'gro'i 'khor gyis bskor :
nub tu pad+ma'i mkha' 'gro ma :
dmar gsal snang srid dbang sdud ma :
lcags kyu ut+pal dmar po 'dzin :
'khor du pad+ma'i mkha' 'gros bskor :
byang du las kyi mkha' 'gro ma :
ljang gsal 'jigs pa kun skyob ma :
skyabs sbyin ut+pal phyag na 'dzin :
las bzhi phrin las kun sgrub ma :
'khor du las kyi mkha' 'gros bskor :
thams cad zhi 'dzum rgyan dang ldan :
pad zla'i steng du gar stabs sgyur :
'od dang 'od zer 'bar bar gsal :
dzaM lha'i spyi bor pad zla'i steng :
snying brtse'i gter chen spyan ras gzigs :
dkar gsal zhal gcig phyag bzhir ldan :
rtsa phyag nor bu dbang rgyal dang :
g.yas g.yon shel phreng pad+ma 'dzin :
sku la longs spyod rdzogs pa'i chas :
zhabs gnyis rdo rje skyil krung bzhugs :
dbu gtsug pad+ma zla ba'i steng :
sku tshe dpag med snang mtha' yas :
dmar gsal phyag gnyis mnyam gzhag steng :
bai DUr+Ya yi lhung bzed nang :
'chi med bdud rtsis bkang ba bsnams :
sku la chos gos rnam gsum gsol :
zhabs gnyis rdo rje skyil krung bzhugs :
mtshan dang dpe byad ldan par bskyed :
'khor du tshe bdag rigs lnga ni :
shar du rdo rje tshe dpag med :
lho ru rin 'byung tshe dpag med :
nub tu snang mtha' tshe dpag med :
byang du don grub tshe dpag med :
dbus su rnam snang tshe dpag med :
kun kyang longs spyod rdzogs pa'i sku :
phyag gnyis tshe yi bum pa bsnams :
zhabs gnyis rdo rje skyil krung bzhugs :
rang rang yum dang gnyis med sbyor :
yum rnams mda' dar tshe bum 'dzin :
'od dang gzi byin 'bar ba 'o :
de ltar 'khor rnams thams cad kyi :
phyi rol mtha' skor nor lha'i tshogs :
thams cad khrom tshogs tshul du bzhugs :
phyogs bzhir dzam lha rigs bzhi gsal :
de ltar gsal ba'i spyi bor oM:
mgrin par AHdang thugs kar hU~M:
bdag mdun so so'i sa bon las :
'od 'phros rang bzhin zhing khams nas :
bsgoms pa lta bu'i lha tshogs rnams :
skad cig spyan drangs sa mA dza :
de ltar rnga rol sna tshogs dkrol :
spos dud srog rten mda' dar g.yab :
rang nyid ma hA gu ru yi :
thugs ka'i 'od kyis mdun bskyed bskul :
mdun bskyed thugs las 'od zer 'phros :
rang rang zhing nas spyan 'dren no :
spyan drang byin dbab bzhugs gsol dang :
mchod pa la sogs las rim ni :
snyan pa'i dbyangs kyis 'don bsgom dril :
sa ma ya rgya rgya rgya :
hU~M hrI:
nub phyogs bde chen zhing khams nas :
'chi med mgon po snang mtha' yas :
tshe dpag med mgon gshegs su gsol :
ri bo po Ta'i zhing khams nas :
snying rje'i gter chen spyan ras gzigs :
'jig rten dbang phyug gshegs su gsol :
pad+ma 'od kyi zhing khams nas :
skye 'chi gnyis spangs sprul pa'i sku :
pad+ma 'byung gnas gshegs su gsol :
phyogs bzhi dbus lnga'i zhing khams nas :
dug lnga rnam dag rgyal ba lnga :
rigs lnga yab yum gshegs su gsol :
rang bzhin sku gsum zhing khams nas :
phyag rgya che la mnga' brnyes pa'i :
bka' brgyud bla ma gshegs su gsol :
rang snang dag pa'i zhing khams nas :
mchog thun dngos grub char 'beb pa'i :
yi dam lha tshogs gshegs su gsol :
gnas mchog nyer bzhi'i zhing khams nas :
rtsa rlung khams la dbang sgyur ba'i :
dpa' bo mkha' 'gro gshegs su gsol :
ma 'gags sprul pa'i zhing khams nas :
bar chad kun sel phrin las sgrub :
chos skyong srung ma gshegs su gsol :
lcang lo can gyi gnas mchog nas :
'jig rten dbang phyug sprul pa'i gar :
dbul phongs sdug bsngal sel mdzad cing :
nor dang g.yang gi bdag po che :
sku yi dzam la gshegs su gsol :
phyogs bzhi dag pa'i zhing khams nas :
las bzhi'i tshe g.yang myur 'gugs ma :
rigs bzhi'i mkha' 'gro gshegs su gsol :
mchog dang thun mong zhing khams nas :
yid bzhin nor bu 'dod dgu dang :
longs spyod dngos grub char ltar 'beb :
nor lha gter bdag gshegs su gsol :
o rgyan nor lha'i tshogs bcas rnams :
tshe bsod spel phyir gshegs\u0f8e
dngos grub stsol phyir gshegs\u0f8e
bar chad bsal phyir gshegs\u0f8e
byin gyis brlab phyir gshegs\u0f8e
tshe g.yang 'gugs phyir gshegs\u0f8e
tshe dpal brtan phyir gshegs\u0f8e
zas nor spel phyir gshegs su gsol :
rdo rje'i tshe dang 'gyur med g.yang :
deng 'dir bdag la myur du stsol :
sngon gyi thugs dam brtser dgongs la :
gnas 'dir spyan 'dren gshegs su gsol :
g.yang rten 'di la dbyer med bzhugs :
gnas khang 'di la brtan par bzhugs :
mi nor tshe bsod spel bar mdzod :
badzra sa ma ya dza :
dzaHhU~M baM ho :
spyan drangs pa'i ye shes sems dpa' dang :
rang nyid dam tshig sems dpa'i lha tshogs dbyer med 'dres par gyur :
dam ye bsres la ngo bo skyong :
mi shigs phyag rgyas rgyas gdab bo :
mi 'bral brtan bzhugs zab gnad do :
ye shes mchog gi byin dbab yin :
sa ma ya :
rgya rgya rgya :
g.yang rten gdan 'bul bzhugs gsol ni :
hU~M hrI:
sku gsum bla ma'i lha tshogs dang :
tshe bdag rgyal ba rigs lnga yum :
yi dam mkha' 'gro chos skyong dang :
nor lha g.yang gi bdag po rnams :
mdzes ldan yid 'ong rin chen khri :
nyi zla pad+ma'i gdan steng du :
dgyes pa'i tshul gyis bzhugs su gsol :
tshe dang g.yang gi rten rnams la :
dbyer med mi 'gyur brtan par bzhugs :
pad+ma ka ma lA ya satwaM:
mdun rten rnams dang dbyer med bsam :
yid sprul 'dod dgu'i dpal 'byor rnams :
dgyes par dgongs nas bzhugs par mos :
g.yang rdzas rnams la dmigs pa gtad :
sa ma ya :
rgya rgya rgya :
de nas yul phyogs gnas khang dang :
g.yang rten mchod rdzas tshe rten dang :
bdag mdun snod bcud byin 'beb ni :
hU~M hrI:
bde ba can gyi zhing khams nas :
tshe dang ye shes 'od dpag med :
snang ba mtha' yas byin phob cig :
skye med chos sku'i dngos grub stsol :
ri bo po Ta'i zhing khams nas :
spyan ras gzigs dbang byin phob cig :
'gag med longs sku'i dngos grub stsol :
pad+ma 'od kyi zhing khams nas :
mtsho skyes rdo rjes byin phob cig :
'gro 'dul sprul sku'i dngos grub stsol :
phyogs bzhi dbus lnga'i zhing khams nas :
tshe lha rigs lngas byin phob cig :
ye shes lnga yi tshe g.yang stsol :
snang srid dag pa rab 'byams zhing :
sku gsum bla mas byin phob cig :
phyag rgya chen po'i dngos grub stsol :
o rgyan sprul pa'i zhing khams nas :
ma tshogs mkha' 'gros byin phob cig :
gsang sngags chos kyi dngos grub stsol :
lcang lo can gyi gnas mchog nas :
nor bdag dzaM lhas byin phob cig :
nor dang g.yang gi dngos grub stsol :
rang bzhin dag pa'i zhing khams nas :
dzaM dkar yab yum byin phob cig :
zas nor g.yang gi dngos grub stsol :
sbra khang g.yang rten 'di rnams la :
bkrag dang gzi mdangs byin phob cig :
bdag dang yon bdag mi nor la :
tshe g.yang 'gyur med byin phob cig :
tshe rten g.yang rdzas 'di rnams la :
mi zad gter gyi byin phob cig :
mchod rdzas yo byad 'di rnams la :
kun bzang mchod sprin byin phob cig :
mchod rdzas 'di la mdangs shig ston :
g.yang rdzas 'di la bcud cig phob :
tshe dang g.yang gi dngos grub stsol :
bsod nams nor gyi dngos grub stsol :
'dzam gling gter gyi dngos grub stsol :
byin chen rnams kyis byin phob cig :
dbang chen rnams kyis dbang skur cig :
rtags dang mtshan bzang bstan par mdzod :
ces pa'i byin 'beb byas nas ni :
rig pa dwangs dang ting 'dzin gsal :
lus yang sbra khyim dri bzang khyab :
mchod rdzas mar me tshe ring na :
byin phebs rtags su the tshom spang :
sa ma ya :
rgya rgya rgya :
de nas mchod pa 'bul ba ni :
mchod rdzas rnams la bdud rtsi 'thor :
hU~M hrI:
kun tu bzang po'i smon lam las :
zad med mchod pa'i sprin phung ni :
'bri zal 'o ma'i yon chab dang :
dri med chu gtsang zhabs bsil dang :
chu thang yid skyes me tog phreng :
dri zhim ngad ldan bdug pa'i spos :
zhun mar bltams pa'i sgron me dang :
ga pur sbyar ba'i dri chab dang :
ro brgyar ldan pa'i zhal zas dang :
yid 'ong snyan pa'i rol mo ldir :
gzugs sgra dri ro reg bya chos :
bkra shis rdzas rtags rgyal srid bdun :
phye mar gangs kyi ri ltar spungs :
g.yang phor mar khu mtsho ltar bskyil :
'bru sna 'bras drug char ltar 'beb :
spyan gzigs sna tshogs skar ltar bkram :
dar zab sna tshogs sprin ltar g.yo :
tshe g.yang dpal gtor ri ltar mnyam :
tshe mda' tshe ril tshe chang sogs :
lha mi'i dpal 'byor mnga' thang bcas :
dngos 'byor yid sprul mchod pa'i tshogs :
sku gsum sku lnga tshe yi lha :
o rgyan mkha' 'gro nor lha'i tshogs :
'khor dang bcas pa thams cad la :
mchod pa 'bul lo dgyes par bzhes :
spyan lnga mngon par shes pa lnga :
las bzhi grub pa chen po brgyad :
tshe dang bsod nams dpal 'byor g.yang :
mchog dang thun mong dngos grub stsol :
oM badzra ar+g+haM sogs /
shab+da pra tIts+tsha swA hA:
rU pa shab+da gan+d+he ra sa spar+she wasatra pU dza ho :
snang srid snod bcud mchod rdzas 'bul :
lha tshogs thugs dam dgyes par bsam :
don dam ye mchod 'bul ba ni :
hU~M hrI:
ye nas ma bcos ka dag klong :
ma 'gags rang snang lhun grub che :
rig rtsal sku gsum lha tshogs la :
bde gsal mi rtog mchod pa'i 'phrul :
spros med spros bral chen por 'bul :
blo 'das brjod med ngang du bzhes :
bde stong dbyer med klong du rol :
phyag rgya chen po'i dngos grub stsol :
aHd+harma d+hA tu pU dza ho :
ka dag spros bral klong yangs su :
mchod bya mchod byed bral bas mchod :
mi dmigs blo 'das ngang du bzhag :
gsang ba don dam mchod pa 'o :
sa ma ya rgya rgya rgya :
de nas bstod pa'i rim pa dang :
'dod don dngos grub zhu ba ni :
hU~M hrI:
tshe dang ye shes 'od dpag med :
snang ba mtha' yas sku la bstod :
'chi med tshe yi dngos grub stsol :
snying rje'i thabs kyis 'gro don mdzad :
spyan ras gzigs dbang sku la bstod :
stong nyid snying rje'i dngos grub stsol :
skye 'chi gnyis spangs rdo rje'i sku :
pad+ma 'byung gnas sku la bstod :
'ja' lus tshe yi dngos grub stsol :
bde chen mthar phyin mkha' spyod brnyes :
yum mchog DA ki'i sku la bstod :
lhan skyes bde stong dngos grub stsol :
dug lnga rnam dag rgyal ba lnga :
tshe lha rigs lnga'i sku la bstod :
sku lnga ye shes dngos grub stsol :
sbyin pa'i phar phyin dbul phongs sel :
dzaM la dkar po'i sku la bstod :
zas nor g.yang gi dngos grub stsol :
sku la rin chen nor bus brgyan :
dgos 'dod dngos grub stsol la bstod :
dbu skra thod skam lnga yis brgyan :
dug lnga rnam par dag la bstod :
phyag g.yas be con nam mkhar phyar :
snang srid dbang sdud khyod la bstod :
g.yon pas nor skyug ne'u le 'dzin :
nor bdag chen po khyod la bstod :
gru mor kha T+wAM rtse gsum bcug :
sku gsum dngos grub stsol la bstod :
pany+tsa li gos na bza' gsol :
tsha grang sdug bsngal sel la bstod :
mgul rgyan phyag zhabs rin chen brgyan :
'gro ba'i re skong khyod la bstod :
me tog sna tshogs phreng bas brgyan :
'khor ba'i skyon spangs khyod la bstod :
zhal gcig zhi ma khro ba'i nyams :
bden gnyis 'gro don mdzad la bstod :
zhabs gnyis btsan skyil 'gying stabs bzhugs :
srid zhi'i mtha' spangs khyod la bstod :
zhon pa g.yu 'brug sngon po 'chib :
'byung lnga'i bcud dang tshe g.yang nor :
dpal dang snyan grags stsol la bstod :
nyi ma pad zla'i gdan la bzhugs :
srid gsum sgrib bral khyod la bstod :
'khor gyi mkha' 'gro sde bzhis bskor :
las bzhi'i tshe g.yang stsol la bstod :
stong nyid snying rje dbyer med pa'i :
sbyin pa'i phar phyin rdzogs la bstod :
ri bo ta lar chos 'khor bskor :
spyan ras gzigs dbang khyod la bstod :
de ltar tshe dang g.yang gi bdag :
o rgyan mkha' 'gro nor lha'i tshogs :
sgo gsum gus pas phyag 'tshal bstod :
da lta dus ngan snyigs ma lngar :
'gro rnams dbul phongs nyam thag pa'i :
sdug bsngal drag pos mnar ba'i tshe :
khyed rnams sngon gyi dam bca' ltar :
thugs rje'i thugs dam ma g.yel bar :
ye shes spyan gyis myur du gzigs :
skye 'chi med pa tshe yi g.yang :
deng 'dir rnal 'byor bdag la stsol :
zas nor longs spyod mnga' thang nor :
dpal dang bsod nams snyan grags g.yang :
lo legs 'bru 'phel sa bcud g.yang :
btsan phyug 'phan dar bu rta'i g.yang :
gser dngul dar zab go mtshon g.yang :
da lta rnal 'byor bdag la stsol :
hU~M hrI:
mchog gi dngos grub zhu ba ni :
mdo rgyud gsang sngags chos kyi g.yang :
bde gsal mi rtog lta ba'i g.yang :
rtsa thig rlung gsum sgom pa'i g.yang :
brtul zhugs rdzu 'phrul spyod pa'i g.yang :
phyag rgya chen po 'bras bu'i g.yang :
da lta bdag la bstsal du gsol :
gdod nas ma bcos gzhi yi g.yang :
ma 'gags shar grol lam gyi g.yang :
ka dag spros bral 'bras bu'i g.yang :
bde chen lhun grub don gyi g.yang :
da lta rnal 'byor bdag la stsol :
snang stong mtha' bral ngo bo'i g.yang :
brjod med gnyug ma rang bzhin g.yang :
'khor 'das dbyer med thugs rje'i g.yang :
snang bzhi'i mthar phyin khyab brdal che :
lhun grub rdzogs pa chen po'i g.yang :
deng 'dir bdag la bstsal du gsol :
sku gsum 'gyur med tshe g.yang stsol :
'gro don phyogs med mtha' yas kyi :
rang gzhan don gnyis myur 'grub pa'i :
mchog dang thun mong dngos grub stsol :
thugs rje'i thugs dam sa ma ya :
zhes pas bstod cing tshe g.yang mchog :
dngos grub thams cad thob par bsgom :
zas nor longs spyod char ltar 'beb :
rang rig rtogs pa'i ye shes 'phel :
sa ma ya :
rgya rgya rgya :
zab gnad bsnyen dmigs dzapa? bzlas bstan :
bskyed rdzogs gsal ba man ngag yin :
ngo bo skyong zhing yengs med du :
bzlas pa zab pa'i mthar thug go :
hU~M hrI:
rang nyid pad+ma 'byung gnas kyi :
thugs kar pad zla'i steng du hrI:
bcu gnyis sngags kyi phreng bas bskor :
rigs bdag tshe dpag thugs kar hrI:
sngags phreng bye ru'i mdog 'dra gsal :
yum rnams thugs kar b+h+yoHyig gsal :
gtso 'khor thugs srog sngags phreng las :
'od zer nyi 'od lta bur 'phros :
rgyal mchod 'gro ba'i sdig sgrib dag :
'khor 'das kun gyi tshe dpal g.yang :
zas nor bsod nams 'byung lnga'i bcud :
'od kyis bsdus nas rang thim bsgom :
oM AHhU~M badzra gu ru pad+ma sid+d+hi hU~M:
oM b+h+rU~M swA hA:
ha ri ni sa dz+nyA na DA ki nI A yur puN+ye bA su sid+d+hi hU~M b+h+yo :
zhes pa'i sngags rnams rim pas bzla :
ma yengs ngo bo skyong zhing bzla :
dngos sam rmi lam rtags mtshan 'byung :
sa ma ya :
rgya rgya rgya :
mdun bskyed nor lha'i dzapa? bzlas ni :
mdun bskyed Ar+Ya dzaM la yi :
thugs kar pad+ma zla ba'i steng :
nor bu dbang rgyal lte bar dzaM:
dkar la ser mdangs chags pa'i mthar :
sngags phreng g.yas su 'khor bar gsal :
'khor gyi mkha' 'gro'i thugs kar ni :
ha ri ni sa rang sngags bskor :
spyi bor thugs rje chen po yi :
thugs kar zla steng hrIHyig dkar :
rang sngags yi ge drug pas bskor :
rigs bdag snang mtha'i thugs ka ru :
pad zlar hrIHyig rang sngags dang :
tshe lha rgyal ba rigs lnga yi :
rang rang sa bon rang sngags mtshan :
so so'i thugs srog sngags phreng las :
'od 'phros phyogs bcu'i sangs rgyas mchod :
sems can kun gyi sdig sgrib dang :
khyad par dbul ba'i sdug bsngal bsal :
sangs rgyas byang sems byin mthu dang :
phyi snod nang bcud lha klu mi'i :
tshe bsod dpal 'byor zas nor g.yang :
'od zer tshur 'dus bdag mdun thim :
longs spyod phun sum tshogs par dmigs :
oM a mi tA b+ha A yur sid+d+hi hrI:
oM hU~M trAM hrIHA:
A yur puN+ye sid+d+hi hU~M:
oM ma Ni pad+me hU~M A yur puN+ye dz+nyA na sid+d+hi hU~M hrI:
oM Ar+Ya dzam+b+ha la ng+ha naM me d+hi sarba bA su sid+d+hi hU~M:
oM pad+ma kro d+ha Ar+Ya dzam+b+ha la hr-i da ya hU~M phaT:
ha ri ni sa A yuHpuN+ye d+ha naM me d+hi bA su sarba sid+d+hi hU~M:
de sogs dzaM dkar gzhung bsnyen sogs :
gang rigs bzla zhing ma yengs gnad :
nyams rtags rmi lam gsal bar 'ong :
zas nor longs spyod 'bru rigs dang :
rta nor gser dngul nor dbyig sogs :
rnyed dang gzhan gyis tshur la ster :
rtsi shing me tog gling tshal phyin :
rgyan gos gsar gyon rmis na 'grub :
des na dngos grub longs spyod dang :
gang 'dod phun sum tshogs par 'ong :
khyad par dam chos gang bsam 'grub :
nyams rtogs yar ngo'i zla ltar 'phel :
mchog gi dngos grub thob pa'i rtags :
the tshom can ni ma gtogs pa'i :
rim par 'ong ngo na ra kan :
sa ma ya rgya rgya rgya :
de nas g.yang 'gugs 'di ltar ro :
mda' dar g.yab cing gyer sgom sbrags :
hU~M hrI:
bde ba can gyi zhing khams na :
sdug bsngal sgra yang mi grags pa'i :
bde skyid phun sum tshogs pa'i g.yang :
tshe yi dngos grub bdag la stsol :
thugs rjes gzigs shig tshe dpag med :
po Ta la yi zhing khams su :
nyon mongs dug lnga'i ming yang med :
thugs rje phun sum tshogs pa'i g.yang :
mchog gi dngos grub bdag la stsol :
brtse bas gzigs shig spyan ras gzigs :
pad+ma 'od kyi zhing khams su :
sdug bsngal 'khor ba'i ming yang med :
'chi med tshe yi rig 'dzin g.yang :
'ja' lus mkha' spyod dngos grub stsol :
byin gyis rlobs shig pad+ma 'byung :
mngon par dga' ba'i zhing khams su :
zhe sdang 'khrul pa'i ming yang med :
dga' bde phun sum tshogs pa'i g.yang :
me long ye shes dngos grub stsol :
byin gyis rlobs shig rdo rje sems :
dpal dang ldan pa'i zhing khams su :
nga rgyal 'khrul pa'i ming yang med :
dpal yon phun sum tshogs pa'i g.yang :
mnyam nyid ye shes dngos grub stsol :
byin gyis rlobs shig rin chen 'byung :
bde ba can gyi zhing khams su :
'dod chags 'khrul pa'i ming yang med :
bde skyid phun sum tshogs pa'i g.yang :
sor rtog ye shes dngos grub stsol :
byin gyis rlobs shig snang mtha' yas :
las rab rdzogs pa'i zhing khams su :
phrag dog ngar 'dzin ming yang med :
mdzad phrin phun sum tshogs pa'i g.yang :
bya grub ye shes dngos grub stsol :
byin gyis rlobs shig don yod grub :
'og min chos dbyings zhing khams su :
gti mug 'khrul pa'i ming yang med :
phun tshogs lnga dang ldan pa'i g.yang :
chos dbyings ye shes dngos grub stsol :
byin gyis rlobs shig rnam snang mdzad :
khams lnga dag pa'i yum chen lngas :
'byung lnga'i bcud dang tshe g.yang stsol :
o rgyan sprul pa'i zhing khams nas :
ye shes mtsho rgyal DA ki'i tshogs :
gsang sngags zab mo'i chos kyi g.yang :
bde stong rtsal 'byongs dngos grub stsol :
snang srid bla ma'i dkyil 'khor nas :
bka' brgyud bla ma'i lha tshogs kyis :
phyag rgya chen po mchog gi g.yang :
tshe gcig sangs rgyas dngos grub stsol :
rang snang dag pa'i gzhal yas nas :
yi dam zhi khro'i lha tshogs kyis :
mchog dang thun mong dngos grub g.yang :
don gnyis mthar phyin dngos grub stsol :
nyi shu rtsa bzhi'i gnas mchog nas :
dpa' bo DA ki rgya mtshos bskor :
gsang ba sngags kyi byin rlabs g.yang :
rang bzhin smin grol dngos grub stsol :
gar bzhugs chos kyi pho brang nas :
bka' babs chos bdag mched grogs spun :
bskyed rdzogs lha sngags zung 'jug g.yang :
mdzad phrin gong 'phel dngos grub stsol :
gang 'dul sprul pa'i pho brang nas :
chos skyong ma mgon lcam dral rnams :
phrin las rnam bzhi 'grub pa'i g.yang :
mngon spyod nus mthu'i dngos grub stsol :
hU~M hrI:
lcang lo can gyi gnas mchog nas :
nor bdag Ar+Ya dzaM b+ha la :
snying rjes 'gro ba'i don kun mdzad :
tshe bsod zas nor g.yang gi bdag :
'khor dang yang 'khor bcas pa rnams :
sngon gyi thugs dam ma g.yel bar :
'gro la thugs rjes brtser dgongs la :
tshe g.yang thams cad 'dir stsol cig :
rkang bzhi phyugs kyi g.yang stsol cig :
myur zhing mgyogs pa rta yi g.yang :
'dod dgu 'byung ba nor gyi g.yang :
'phel stobs ldan pa lug gi g.yang :
phyugs kyi grangs tshan ra yi g.yang :
nor gyi bzang btsun mdzo yi g.yang :
'dod 'jo ba dang glang gi g.yang :
theg chen khur ba dre 'u'i g.yang :
thams cad 'di ru g.yang du len :
mdzes shing yid 'ong dar zab g.yang :
rin thang che ba gser dngul g.yang :
sa bcud 'bras drug 'bru yi g.yang :
rin chen nor dbyig rgyan gyi g.yang :
ro brgya ldan pa bza' btung g.yang :
thams cad 'di ru g.yang du len :
steng phyogs tshangs pa lha yi g.yang :
bar phyogs lha srin gnyan gyi g.yang :
'og phyogs klu g.yang yid bzhin nor :
srid gsum lha mi'i dpal 'byor g.yang :
thams cad 'di ru g.yang du len :
lus 'phags po yi gzugs bzang g.yang :
'dzam bu gling gi dam chos g.yang :
ba lang spyod kyi dkor nor g.yang :
sgra mi snyan gyi tshe ring g.yang :
gling bzhi gling phran skye 'gro yi :
tshe bsod dbang thang g.yang du len :
rgya gar rgyal po'i chos srid g.yang :
rgya nag rgyal po'i mnga' thang g.yang :
stag gzig rgyal po'i nor g.yang dang :
ge sar rgyal po'i dmag g.yang dang :
dbu dkar hor gyi dpa' g.yang rnams :
thams cad 'di ru g.yang du len :
mtho ba dgung gi mtho g.yang dang :
dma' ba sa yi brtan g.yang dang :
mi nor zas gos phun tshogs g.yang :
bkrag dang gzi mdangs longs spyod g.yang :
go mtshon dpa' rtsal rdzu 'phrul g.yang :
sde snod 'dzin pa rab byung g.yang :
dpa' rtsal stobs shugs bu tsha'i g.yang :
mdzes btsun 'dzom pa mo btsun g.yang :
tshe rigs ldan pa srid kyi g.yang :
thams cad 'di ru g.yang du len :
shar gyi phyogs nas tshe g.yang rnams :
nyi zla bzhin du shar zhing byon :
lho yi phyogs nas tshe g.yang rnams :
lho sprin bzhin du 'tshubs shing byon :
nub kyi phyogs nas tshe g.yang rnams :
na bun bzhin du 'thibs shing byon :
byang gi phyogs nas tshe g.yang rnams :
chu bo bzhin du 'bab cing byon :
steng gi phyogs nas tshe g.yang rnams :
sbrang char bzhin du 'bebs shing byon :
'og gi phyogs nas tshe g.yang rnams :
'bras drug bzhin du smin zhing byon :
snyan dang grags pa'i bstod g.yang rnams :
g.yu 'brug bzhin du grags shing byon :
bu slob rigs rgyud 'dus pa'i g.yang :
skar sprin bzhin du bkrag cing byon :
hU~M hrI:
shar phyogs rdo rje mkha' 'gro ma :
tshe g.yang thams cad 'dir khug cig :
nad gdon bar chad zhi bar mdzod :
lho phyogs rin chen mkha' 'gro ma :
zas nor longs spyod g.yang khug cig :
tshe bsod dpal 'byor rgyas par mdzod :
nub phyogs pad+ma mkha' 'gro ma :
'khor 'das dbang sdud g.yang khug cig :
snang srid dbang du 'dus par mdzod :
byang phyogs las kyi mkha' 'gro ma :
las bzhi phrin las g.yang khug cig :
gnod byed gdon bgegs tshar gcod mdzod :
nor lha tshogs bdag 'khor bcas kyis :
'dzam gling g.yang rnams 'dir khug cig :
phywa yul 'di ru phywa khug cig :
g.yang yul 'di ru g.yang khug cig :
gnas khang 'di la rtag par bzhugs :
g.yang chas 'di la brtan par mdzod :
tshe rdzas 'di la bcud phob cig :
mi nor 'di la srung skyob mdzod :
'gyur ba med par brtan bzhugs 'tshal :
'chi med tshe yi dngos grub stsol :
zad med gter gyi dngos grub stsol :
bsod nams nor gyi dngos grub stsol :
mchog dang thun mong dngos grub stsol :
'bad med lhun gyis 'grub par mdzod :
sarba sid+d+hi a la la ho :
zhes brjod g.yang 'gugs tshar grangs skyar :
'di yan tshar grangs gang 'grub bya :
bcu gsum tsam ni nges pa'i grangs :
gang 'dod bsnyen pa de bzhin bzla :
dngos grub rnam gnyis myur du thob :
sa ma ya rgya rgya rgya :
de nas tshe g.yang dbang bzhi len :
bsdu rim rjes kyi bya ba 'o :
ma grol bar ni brtan bzhugs bya :
de nas dbang bzhi len pa ni :
oM AHhU~M:
sku gsum bla ma tshe yi lha :
o rgyan mkha' 'gro nor lha'i tshogs :
bdag dang skal ldan slob ma la :
dbang bzhi bskur bar mdzad du gsol :
sku yi dbang mchog lus la skur :
gzhom med rdo rje'i sku thob shog :
gsung gi dbang mchog ngag la skur :
tshangs dbyangs drug cu'i dbang thob shog :
thugs kyi dbang mchog yid la skur :
skye med spros bral dbang thob shog :
sku gsum lhun grub don gyi dbang :
ngo bo nyid sku'i dbang thob shog :
dug gsum sku gsum mngon gyur pa'i :
bla ma sku gsum dbang thob shog :
dug lnga ye shes lngar shar ba'i :
tshe lha rigs lnga'i dbang thob shog :
'chi med ye shes lus thob pa'i :
o rgyan mkha' 'gro'i dbang thob shog :
mchog thun 'bad med lhun grub pa'i :
dzaM dkar yab yum dbang thob shog :
zas nor dpal 'byor phun tshogs pa'i :
nor lha gter bdag dbang thob shog :
'khor ba'i sdug bsngal las grol ba'i :
phyag rgya chen po'i dbang thob shog :
ma rig 'khrul snang ye dag pa'i :
rang rig chos sku'i dbang thob shog :
'khor 'das chos kun ye dag pa'i :
rdzogs pa chen po'i dbang thob shog :
rtag chad mtha' bzhi rang grol ba'i :
dbu ma chen po'i dbang thob shog :
smra bsam brjod las 'das pa yi :
shes rab phar phyin dbang thob shog :
gnyis 'dzin bag chags rang grol ba'i :
'dzin med khyab brdal dbang thob shog :
dbyings rig 'pho 'gyur med pa yi :
'chi med tshe yi dbang thob shog :
bsod nams zad mtha' med pa yi :
tshe gcig sangs rgyas dbang thob shog :
ces pa'i gtor ma spyi bor bzhag :
tshe ril tshe chang myong nas ni :
g.yang rdzas lag tu thogs nas su :
mos blo ldan pas 'di skad brjod :
hU~M hrI:
sku gsum bla ma tshe yi lha :
o rgyan mkha' 'gro nor lha'i tshogs :
rang gi lus ngag yid gsum dang :
tshe rten sgrub rdzas 'di rnams la :
mkha' la sprin ltar 'thibs par gyur :
chu la chu bzhag lta bur gyur :
dmigs med khyab bdal klong du a :
ma yengs ngang du lhod la zhog :
skye med dbyings su phyal gyis thongs :
spros bral ngang du thal le bzhag :
gzhom gzhig bral ba'i rgyas gdab bo :
sa ma ya rgya rgya rgya :
oM ar+g+haM nas shab+da'i bar gyis mchod :
rgyal ba thams cad ye shes klong du gcig :
chos nyid don la cha lugs mi mnga' yang :
thabs mkhas gang 'dul so so'i skur ston pa :
thugs rjes sprul bsgyur 'gyed la phyag 'tshal bstod :
zhes pa'i shwa lo ka yis bstod :
yig brgya lan gsum brjod nas su :
me tog 'thor zhing shis pa brjod :
oM AHhU~M:
skye 'gag gnas gsum bral ba yi :
sku gsum bla ma'i bkra shis shog :
sku lnga ye shes lhun grub pa'i :
tshe lha rigs lnga'i bkra shis shog :
'chi med 'ja' lus dbang thob pa'i :
o rgyan mkha' 'gro'i bkra shis shog :
longs spyod dngos grub char 'beb pa'i :
nor lha gter bdag bkra shis shog :
las bzhi'i phrin las myur 'grub pa'i :
chos skyong srung ma'i bkra shis shog :
dus gsum mnyam pa nyid la gnas :
phyag rgya chen po'i bkra shis shog :
ces brjod lha tshogs thams cad kyis :
shis brjod me tog 'thor bar dmigs :
bsngo ba smon lam 'di ltar brjod :
hU~M hrI:
dus gsum dus med dge ba 'dis :
'gro rnams dbul phongs bkres skom gyi :
sdug bsngal thams cad zhi gyur nas :
'dod dgu longs spyod phun tshogs nas :
mthar thug bde chen zhing khams su :
o rgyan snang ba mtha' yas kyi :
go 'phang dam pa myur thob nas :
phyir mi ldog pa'i sa thob shog :
las gzhung bzhin du rdzogs pa 'o :
sa ma ya :
rgya rgya rgya :
de ltar o rgyan mkha' 'gro nor lha'i sgrub thabs 'di :
da lta ma spel mdo khams bod kyi yul :
brag ri khyung chen lding 'dra'i mdun ngos su :
sgrub gnas dung dkar dbyibs 'dra'i gzhal yas na :
chos rgyal rdo rje'i thugs kyi klong nas brdol te dgongs pa'i gter las 'byung ngo :
dus ni gsol 'debs bsam pa lhun 'grub las :
'byung ba dgrar langs sa bcud nyams pa'i tshe :
sems can mu ge'i nad kyis nyen pa na :
yid gnyis the tshom med par gsol ba 'debs :
o rgyan mkha' 'gro nor lha'i tshogs dang bcas :
bkres skom dbul phongs sel bar the tshom med :
ces gsungs pa bzhin :
sa dgrar langs nas sa g.yo zhing gtsug lag 'jig :
chu dgrar langs nas gru 'jig cing mi rkyen grir 'chi :
ra sa 'phrul snang sogs la chu yis gnod :
me dgrar langs nas bsam yas bsregs shing 'jig :
nam mkha' char med rtsi shing lo 'bras skam :
mu ge'i 'jigs pa 'byung :
rlung dgrar langs nas dgun grang lhag gis sems can gsod :
byams sprin lha khang me rlung gis 'jig :
'di 'dra'i dus la babs tshe 'di nyid gsal :
rig 'dzin rang re the tshom skyes tsa na :
gter shog ma phyi mkha' 'gros dngos su ston :
shog ser mthing ga bod yig tshag med bris :
dkyus su 'dom gang dpangs su sor bzhi tsam :
nyams snang ma yin dngos su lag tu thon :
ma phyi slar yang mkha' 'gro'i rang mal rgya :
'gro don rig 'dzin nyid yol rgyang nas 'ong :
ha cang smad nas dar cha chung na yang :
las can 'ga' la o rgyan ngas lung bstan :
tshe sngon bsod nams bsags la phrad na yang :
ngoms pa ma che bar chad 'ong nyen yod :
cha lag rtsom chos ma byed byin rlabs yal :
shog ser dngos su mthong bas sa gter yin :
rig 'dzin dgongs brgyud thugs kyi klong nas brdol :
de phyir dgongs gter zhes ni bya ba yin :
nam mkha' nas tshig don mkha' 'gro'i brda dang o rgyan nyid kyis gsungs :
de phyir gnam chos gsungs pa de ltar yin :
des na brgyud pa gsum ldan byin rlabs che :
rtogs pa ldan zhing dam tshig gtsang ba na :
tshar grangs mang nyung med do the tshom spongs :
gter shog mthing yig mtsho rgyal phyag gis bris :
dam rdzas mang nyung spel mkhas ran tshod zungs :
mgu sla phyi thag thung la ma spel cig :
sbas gsang che zhing dam ldan re re tsam :
dam nyams log lta can la shor ra re :
rdo rje rig byed rtsal gyis bka' 'di thub par srungs rak+Sha :
mtsho sman rgyal mo klu bdud nA ga rA dza dug gi kha rlangs can gyis bka' 'di'i bya ra gyis :
sungs shig rak+Sha rak+Sha rak+Sha :
sa ma ya rgya rgya rgya :
bka' rgya :
dam rgya :
gsang rgya :
sbas rgya :
gnyan rgya :
zab rgya :
brda thim :
DA ki rgya rgya rgya :
rig 'dzin chos rgyal rdo rje'i snying nor thugs kyi gter gcig ma'o //
bas raka ang l+h+ca ///
/
