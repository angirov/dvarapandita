A+o~M swasti /
ye shes me yis gzung 'dzin gyi //
kun rtog dbyings su bsregs las slar //
bde chen bdud rtsi'i char 'beb mar //
'dud do bdag la thugs brtser mdzod //
'dir nyang gter rdo rje rnal 'byor ma dbu bcad ma'i sgrub thabs dang 'brel bar byin rlabs bya ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
byin rlabs kyi cho ga'o //
dang po yo byad kyi bsham ni /
dur khrod la sogs pa dben pa'i gnas su tshes brgyad bcu dang nyi shu lnga rnams la /
stegs bu gru bzhi chang dang tsan+dan dmar pos byug
/der rdul tshon gyi maN+Dal sna tshogs pad+ma 'dab ma brgyad kyis zlum por bskor ba'i dbus su chos 'byung dmar po'i lte bar lha gsum gyi sa bon bzhugs tshul dang mthun par bkod /
de'i steng du many+dzi la bum pa bcud ldan gyi khar thod pa bdud rtsis gang ba dang /
de'i khar me long la sin+d+hu ra'i chos 'byung dbus su A+o~M g.yas su hU~M g.yon du AHzhes pa dang /
phyi'i mu khyud la gtso 'khor gsum gyi sngags bris pas bkab /
steng nas dar dmar po'i gur phub /
mthar phyi nang gi mchod pa dang /
sha chang gis brgyan pa'i gtor ma dang /
rdor dril /
nang mchod sogs nye bar mkho ba'i yo byad thams cad tshogs par bya'o //

//gnyis pa sgrub thabs la /
rang nyid lho'am nub tu phyogs pas bde ba'i stan la 'dug ste /
skyabs su 'gro ba dang sems bskyed pa sngon du 'gro bas /
rang gi snying gar nyi ma la hrIHdmar po de'i 'od kyis rje btsun ma lha gsum bla ma dang gnyis su med par mdun gyi nam mkhar badzra sa mA dzaHsa spyan drangs /
A+o~M badzra ar+g+haM pra tIts+tsha swA hA/
zhes sogs phyi mchod dang /
A+o~M AHhU~M gis nang mchod dang /
gsang ba bde stong gi mchod pa   a nu rA gA'i sngags /rnams sngon du 'gro bas /
yan lag bdun pa'i sgo nas bsod nams kyi tshogs gsag
/A+o~M ma hA shUn+ya tA dz+nyA na badzra swa b+hA ba At+ma ko\u0f85 haM zhes pas chos thams cad rang bzhin gyis rnam par dag pa'i stong pa nyid sgom pa ni ye shes kyi tshogs gsag pa'o //
stong pa'i ngang las paM las pad+ma dkar po 'dab ma brgyad pa rgya khyon tshad med pa'i steng du A li las zla ba dang kA li las nyi ma kha sbyor gyi dbus su /
hrIHdmar po las 'od zer 'phros 'dus yongs su gyur pa las chos 'byung dmar po gru gsum pa gdengs ka gyen du blta ba'i nang du ro gdan gsum gyi steng du A+o~M hU~M AHgsum gnas pa las /
dbus su A+o~M las sangs rgyas mkha' 'gro ma dmar ser g.yas gri gug dang g.yon rang gi skra nas 'dzin pa /
zhabs g.yas brkyang zhing g.yon bskum pa'i stabs kyis gnas pa /
g.yas su hU~M las rdo rje'i rigs can ma dmar mo g.yas gri gug thur du 'phyang zhing g.yon thod khrag steng phyogs su 'dzin pa /
g.yon du AHlas rnam snang ma dkar ljang g.yas gri gug dang g.yon thod pa gyen la 'dren pa /
gsum ka'ang thod skam lnga'i dbu rgyan dang rlon pa lnga bcu'i do shal /
phyag rgya lnga dang ldan pa /
gcer mo spyan gsum pa /
dbu skra nag po sil bur grol ba /
mi bzad pa'i zhal khro 'dzum bzhad pa /
lang tsho 'jo sgeg rgyas shing me phung 'bar ba'i dbus na bzhugs pa'o //
de rnams kyi thugs kar so so'i sa bon gnas pa las 'od zer 'phros pas sku gsung thugs kyi lha rnams mchod /
rang 'dra'i ye shes pa spyan drangs /
mdun gyi nam mkhar bzhugs pa la phyi nang gsang ba'i mchod pas mchod /
hU~M/
skyon bral gru gsum pho brang na //
dus gsum mnyam pa nyid la bzhugs //
de nyid gsum gyis skyed mdzad ma //
phag mo khyod la phyag 'tshal lo //
zhes pas bstod nas /
A+o~M AHhU~M DA ki nI sa ma ya dzaHhU~M baM ho :
zhes rang la gnyis su med par gyur /
de nas lha rnams kyi spyi bor A+o~M/
mgrin par AH
snying gar hU~M gis mtshan par gyur /
slar yang yi ge gsum las 'od zer 'phros /
dbang gi lha rnams spyan drangs /
de rnams kyis bdud rtsi'i chus dbang bskur sku gang dri ma dag chu'i lhag ma spyi bor 'khyil ba las gtso mo la rnam snang /
rdo rje'i rigs can ma la mi bskyod /
rnam snang ma la 'od dpag med rnams kyis dbu brgyan nas /
dam ye gnyis su med pa'i lha'i gsal snang dang nga rgyal la ci gnas su 'jog
/de nas bzlas pa bya ba ni /
gtso mo'i thugs kar zla ba la A+o~M sngags tshan dang pos bskor ba /
rdo rje'i rigs can ma'i thugs kar nyi mar hU~M la sngags tshan bar pas bskor ba /
snang mdzad ma'i thugs kar pad+mar AHla sngags tshan phyi mas bskor ba rnams la sems rtse gcig tu gtad la /
A+o~M sarba bud+d+ha DA ki nI ye hU~M phaT:
A+o~M badzra war+Na nI ye hU~M phaT:
A+o~M badzra bai ro tsa nI ye hU~M phaT:
ces snang grags rig gsum lha sngags chos nyid du shes pas sngags tshan gsum po ci nus bzla zhing /
rdo rje'i bzlas pa dang /
'gog pa'i bzlas pa ci 'grub bya /
bzlas pas skyo na sngar bzhin bstod nas /
mchog dang thun mong dngos grub kun //
gsol ba 'debs kyis bdag la stsol //
ces 'dod pa'i don la gsol ba gdab bo //
de nas bskyed rdzogs zung 'brel du sgom na /
gtso mo'i phyag g.yas kyi gri gug gis nyid kyi dbu bcad nas g.yon pas skra nas gyen du phyogs par bzung ste /
rtsa gsum bcad mtshams kyi dbus ma nas byang sems dkar dmar 'dres pa'i rgyun byung ba rang gi zhal du 'bab par gyur /
g.yas kyi rtsa nas byang sems dkar po g.yas kyi ma'i zhal du song /
g.yon gyi rtsa nas byang sems dmar po g.yon gyi ma'i zhal du song /
gsum kas byang chub kyi sems kyi ro myong bas bde ba khyad par can skyes par bsam la yun ci rigs par bsgom /
de nas rtsa rlung gi rdzogs rim sgom pa ni /
sngar bcad pa'i dbu de mjing pa'i steng du bzhag par bsam nas thur sel gyen du drangs pa dbu ma nas brgyud de spar bas /
bcad pa'i dbu nam mkhar 'phar ba dang mnyam du lha mo gsum yang je mthor song ste mi mngon pa'i dbyings su 'ja' ltar yal nas spros bral gyi ngang la mnyam gzhag bya /
slar yang skad cig gis lhar langs la /
snang ba lha /
grags pa sngags /
dran rtog chos nyid dang mi 'bral ba'i rnal 'byor gyis mtha' bskyang ngo //
thun mtshams su gtor ma 'bul na /
nang mchod ltar byin gyis brlabs nas /
phaiM zhes gtor mgron spyan drangs /
rang sngags la gtor sngags btags pa bdun gyis 'bul /
bstod gsol sngar bzhin bya'o //
!
//gsum pa byin rlabs kyi cho ga ni /
sngar bshad pa'i yo byad kyi bsham dang ldan pas /
bdag mdun dbyer med kyi sgom bzlas sngar bzhin byas nas /
slob ma'i bya ba khrus byas /
bgegs bskrad /
chos bshad mtshams sbyor ci rigs pa byas nas maN+Dal 'bul /
gong dang 'dra /   gsol 'debs dang skyabs sems byas nas /
byin rlabs kyi gzhi bca' ba ni /
slob ma mi dmigs te stong pa'i ngang las paM las pad+ma dkar po 'dab ma brgyad pa zhes pa nas /
me phung 'bar ba'i dbus na bzhugs pa'o //
zhes pa'i bar gyis lha gsum du bskyed la /
gtso mo'i phyag g.yas kyi gri gug gis nyid kyi dbu bcad nas /
g.yon pas skra nas gyen du phyogs par bzung ste /
rtsa gsum bcad mtshams kyi dbus ma nas byang sems dkar dmar 'dres pa'i rgyun byung ba rang gi zhal du gsol zhing sngags tshan dang po bzla bar bsam /
de bzhin du g.yas kyi rtsa nas byang sems dkar po byung ba g.yas kyi ma'i zhal du gsol zhing sngags tshan gnyis pa bzla bar bsam /
g.yon gyi rtsa nas byang sems dmar po byung ba g.yon gyi ma'i zhal du gsol zhing sngags tshan gsum pa bzla bar bsam pa ste /
lha sgom pa /
bdud rtsi gsol ba /
sngags zlos pa gsum /
lha re re bzhin rim pas phrugs gcig tu byed par bsam /
slob dpon gyis kyang de ltar sgom zhing sngags bzla ba dang bcas pas bar mtshams so sor rol mo'i sgra dang sbyar ba'i spos kyis kyang bdug go
/de nas bcad pa'i dbu de mjing pa'i steng du bzhag pa 'dar phril li li yod pa la /
thur sel gyen du drangs pa dbu ma nas brgyud de spar bas bcad pa'i dbu de g.yon du 'khor bzhin pas nam mkha' la 'phangs pa je mthor song ste rtog med spros pa dang bral ba'i ngang la gzhag
/slob dpon gyis gtso mo'i sngags bzla bzhin pas spos rol yun ring du byas pas byin rlabs zhugs pa'i rtags /
brgyal ba dang /
skyug pa dang /
sbrid cing 'gyel ba dang /
dran rtog nub pa rnams 'byung ste /
gang la yang bcos bsgyur mi bya bar rang babs su 'jog
/de nas nyams de las sad pa na sngags tshan gsum bzla bzhin pas bum pas dbang bskur zhing bum chu blud /
des lus kyi sgrib pa dag cing bum pa'i dbang thob bo //
thod pa'i bdud rtsi ye shes rnam pa lnga'i ngo bor mos pa sngags bzla bzhin pas byin la /
bdud rtsi'i ro bde ba chen por myong bas /
ngag sgrib dag gsang dbang thob pa'o //
sin+d+hu ra'i maN+Dal snying ga dang lte bar reg la snying po brjod cing gnas der thig le bya /
mkha' 'gro ma snying ga dang lte ba na bzhugs par bsam /
yid kyi sgrib pa dag sher dbang ngo //
sangs rgyas mkha' 'gro chos sku /
rdo rje'i rigs can ma longs sku /
snang mdzad ma sprul sku /
de gsum logs na med de sems spros bral chos sku /
rang bzhin gsal ba 'gag med longs sku /
sna tshogs su 'char yang ngo bo stong pa sprul skur ngo sprad /
sgo gsum gyi sgrib pa dag
/dbang bzhi pa'o /

/yang na sku gsum du ngo sprad pa dbang gsum por sbyar nas rnam dag 'chad pa bzhi par byed pa'ang gsungs mod /
snga ma nyid legs par mngon no //
slob ma'i rjes kyi bya ba dang /
dkyil 'khor gyi rjes kyi bya ba ni spyi dang 'dra zhing /
gtor ma dang tshogs kyi 'khor lo bya ba yang gal che'o //
'di'i sgo nas mkha' spyod sgrub pa'i man ngag khyad par can yang yod de gter gzhung las shes par bya'o //
mi 'a~Xgyur stong nyid e dbyings su //
zag me~Xd bde ba chen po'i wa~M//
zung 'jug rdo~X rje~X phag mo yi //
sgrub thabs ngo mtshar kun dga'i dpal //
nyang gter rdo rje phag mo dbu bcad ma'i sgrub thabs kyi le'u tshan no ///
/
