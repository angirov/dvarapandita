@#//
gu ru drag po bde gshegs 'dus pa'i dbang bskur rgyas pa smin lam dbang gi rgyal po ma bu zung bsdebs kyi yi ge sgrib gnyis g.yul las rnam rgyal zhes bya ba bzhugs so //
na mo gu ru pad+ma kro d+ha badzra ka pA la mA la ya //
rgyal ba kun gyi gsang gsum phrin las bcas //
gcig bsdus byin rlabs gter chen gu ru rje //
rdo rje khro bo'i skur bzhengs bde bar gshegs //
yongs kyi stobs 'dus de yis bdag byin rlobs //
sngon dus dar rgyas che drags phal cher 'chal //
deng sang dbang rgyun tsam yang rnyed dka' bas //
rnam gsal lag len bkod 'di mkhas 'dod min //
bklag chog kho na rmongs la brim phyir ro //
bla ma mnga' bdag chen po'i gter byon gu ru drag po'i gzhung rgyas pa bde gshegs 'dus pa'i dbang la /
rtsa ba ma bu don bsdebs /
snang srid lha 'dre'i srog dbang smin lam dbang gi rgyal po /
rdo rje spyi blugs /
dbang bskur chos kyi sgo 'byed bzhir bzhugs pa las /
'dir gnyis pa ltar 'chad pa la gsum /
sbyor ba /
dngos gzhi /
rjes so //
dang po ni /
gzhung nas bshad pa'i dpon slob mtshan nyid dang ldan pas gnas dus kyi rten 'brel 'grigs pa na /
gtsang ma'i stegs bu bdud rtsi lngas chag chag btab pa'i steng du dkyil 'khor khro dkyil spyi mthun la dbus su pad+ma 'dab bzhi'i lte bar sku'am phyag mtshan bkod pa /
ma 'byor na maN+Dal la tshom bu lnga bkod pa'i steng many+dzi la bum pa bcud ldan chas su bcug pa'i khar b+han+d+ha mtshan ldan bdud rtsis bkang ba bzhag
/de steng me long la sin+d+hu ra'i dkyil 'khor chos 'byung bsnol ba'i dbus su pad+ma 'dab bzhi dbus dang lngar rigs lnga'i sa bon /
mthar thod phreng sde lnga'i sngags g.yas skor du bkod pa bzhag la dar dmar gyi gur phub /
mdun phyogs su thod phreng sde lnga dang go cha lha lnga'i tsakli /
rgyab phyogs su gtor ma rin chen 'bar ba zas sna sogs kyis brgyan pa la sku tsaka gzug cing dar gdugs phub /
sde brgyad srog gtad byed na de'i 'og tu thod pa mtshan ngan nang sde brgyad bla rdo bzhag
/de dag gi shar du bum pa bcud ldan mgul chings dkar po can /
lhor bza' btung tshogs kyi yo byad /
nub tu dpal gtor zla gam nyi zla nor bu'i rgyan ldan sha chang chos sman btab pa /
byang du phur pa dar nag gi cod pan can /
rgyab ngos gtor chen /
g.yas g.yon du bka' srung ma mgon sde brgyad dang spu gri'i gtor ma /
de dag gi g.yas g.yon du sman raka
/mtha' skor du chu gnyis nyer spyod rnams bsham /
gzhan yang zhi chas /
gu ru'i chas phyogs bsdus /
phyag mtshan rdo rje lcags sdig
/khro chas rus rgyan /
dur khrod chas so so ba rnams kyi tsakli /
thod rnga /
rkang gling /
thod sku /
kha T+wAM ga
/mig dar me tog sogs dbang dus su mkho ba'i chas rnams dang /
sngon gtor tshogs rdzas sogs phrin las la nye bar mkho ba rnams kyang gang bder bzhag go
/gnyis pa la thog mar dbang don du sgrub mchod bya ba ni /
brgyud 'debs dkar gtor nas brtsam phrin las gzhung nyid mthar chags su btang ba las /
go cha lha lnga bskyed pa yan song nas dbang sgrub lha lnga'i thems yig sbyar ba brgyud pa'i phyag len du snang bas /
bdag mdun gtor ma bum lha'i spyi bo dang :
sin+d+hu ra yi dkyil 'khor dbus nyid du :
paM las pad+ma 'dab bzhi mu khyud bcas :
de steng a dang ma las nyi zla'i steng :
dbus su bud+d+ha gu ru thod phreng rtsal :
sku mdog dkar po zhal gcig phyag gnyis pa :
'khor lo dril bu 'dzin pa'i phyag rgya yis :
rdo rje phag mo gsang ba'i yum la 'khyud :
shar du badzra gu ru thod phreng rtsal :
sku mdog sngon po zhal gcig phyag gnyis pa :
rdo rje dril bu 'dzin pa'i phyag rgya yis :
rdo rje mkha' 'gro gsang ba'i yum la 'khyud :
lho ru rat+na gu ru thod phreng rtsal :
sku mdog ser po zhal gcig phyag gnyis pa :
rin chen dril bu 'dzin pa'i phyag rgya yis :
rin chen mkha' 'gro gsang ba'i yum la 'khyud :
nub tu pad+ma gu ru thod phreng rtsal :
sku mdog dmar po zhal gcig phyag gnyis pa :
pad+ma dril bu 'dzin pa'i phyag rgya yis :
pad+ma mkha' 'gro gsang ba'i yum la 'khyud :
byang du karma gu ru thod phreng rtsal :
sku mdog ljang gu zhal gcig phyag gnyis pa :
rgya gram dril bu 'dzin pa'i phyag rgya yis :
las kyi mkha' 'gro gsang ba'i yum la 'khyud :
thams cad 'khor los sgyur ba'i cha byad can :
khro 'dzum 'gying bag 'bar ba'i gar nyams ldan :
sku la rin chen rus pa'i rgyan gyis brgyan :
za 'og smug ber sha ba'i snyan zhu mnabs :
rgod kyi rtse rgyan dar gyi cod pan 'phur :
thod dbyug 'od 'bar rgyan can gru mor brten :
zhabs gnyis skyil krung nyi zla'i gdan la bzhugs :
yum rnams sku mdog so so'i yab dang mtshungs :
gri gug thod khrag bzung nas yab la 'khyud :
gcer bu rus rgyan bcu drug lon pa'i tshul :
mkha' gsang mnyam sbyor bde ba'i nyams dang ldan :
yab yum gnyis med gzi brjid ldan pa 'o :
pad+ma phyi yi mu khyud khor yug la :
dbang bskur byin rlabs man ngag ster ba yi :
grub thob brgyud pa'i bla ma thams cad kyang :
sku mdog sna tshogs mdog can mi sha kha :
rus pa'i rgyan ldan ral pa'i thor tshugs can :
cang te'u dril bu kha T+wAM rtse gsum 'dzin :
A ral+li dang hU~M zhes pheM sgra sgrog :
glu len gar byed bro brdung brtul zhugs spyod :
bdag la dbang bskur byin gyis rlob mdzad cing :
de dag 'khor du dpa' bo mkha' 'gro'i tshogs :
sprin ltar gtibs nas dngos grub ster bar gyur :
las bum nang du yak+sha me dbal smug
/tho ba lcags kyu 'dzin cing khro rngam 'bar //
'dor thabs pad nyi me klong gsal bar gyur //
ces sbyar /
de nas gnas gsum yi ge 'bru gsum sogs dbang bskur ba nas gzhung gi bzlas pa yan grub par byas nas lha lnga'i byin rlabs kyi bzlas pa ni /
de nas bdag nyid thugs ka'i sa bon las :
'od zer 'phros pas phyogs bcu'i zhing khams su :
sangs rgyas byang chub sems dpa'i tshogs rnams dang :
bla ma yi dam mkha' 'gro mchod pas mnyes :
de dag sku gsung thugs dang sbyor mtshams nas :
byang chub sems kyi bdud rtsi spyan drangs te :
dbang gi lha lnga'i spyi bor thim pa yis :
dag bya bzhi dag thob bya bzhi thob nas :
bskyed bya bzhi bskyed dbang bya bzhi dbang ste :
dga' bde'i nyams kyis sku lus dgyes par gyur :
bdag gi thugs ka'i sngags kyi 'od zer ni :
gzungs thag brgyud nas bum lha'i thugs rgyud bskul :
sku las bdud rtsi'i rgyun babs bum pa gang :
sin+d+hu ra dang mdun bskyed dbu gtsug gi :
lha lnga yab yum thugs ka'i 'od ze+er gyis :
phyogs bcu'i sangs rgyas byang sems byin rlabs bsdus :
yab yum la thim sku lus bde bas gang :
sbyor mtshams byang sems dkar dmar rgyun babs pas :
ka pA la yi bdud rtsir dbyer med 'dres :
mdun bskyed dang ni gtor bskyed thugs ka yi :
'od kyis rgyal ba sras bcas byin rlabs bsdus :
so so'i thugs kar thim pas gzi brjid rgyas :
las bum nang gi me dbal sku lus las //
bdud rtsis rgyun babs bum pa bdud rtsis gang //
ces bsgoms la /
oM AHhU~M bud+d+ha ma hA gu ru sarba sid+d+hi hU~M:
oM AHhU~M badzra ma hA gu ru sarba sid+d+hi hU~M:
oM AHhU~M rat+na ma hA gu ru sarba sid+d+hi hU~M:
oM AHhU~M pad+ma ma hA gu ru sarba sid+d+hi hU~M:
oM AHhU~M karma ma hA gu ru sarba sid+d+hi hU~M:
a b+hi Shiny+tsa A yur+dz+nyA na sarba sid+d+hi hU~M:
zhes pa brgya las mi nyung ba dang /
oM AHhU~M hrI:
a tsig ner tsig na mo b+ha ga ba te hU~M hU~M:
AHhU~M hU~M phaT:
ya mAn+ta ka :
ha ya grI ba :
badzra pA Ni :
DA ki nI ha ri ni sa :
ga ru Da hU~M phaT:
a ya ma du ru tsa sha na :
sa ma ya hU~M phaT:
oM badzra yak+Sha gnod byed mA ra ya hU~M phaT:
a b+hi Shiny+tsa A yur+dz+nyA na sarba sid+d+hi hU~M:
ci 'grub bzlas nas lag pa rgyab sbyar sor mo rnams gcig la gcig 'khril ba dbang gi phyag rgya bcas la /
kye :
dus gsum sangs rgyas thams cad 'dus pa'i sku :
'od dpag med sprul skye 'gro yongs kyi mgon :
mya ngan mi 'da' rdo rje lta bu'i sku :
mnyam pa med pa'i che mchog he ru ka :
'gro mgon bla ma mchog la skyabs su mchi :
bdag la dbang skur byin gyis brlab tu gsol :
kye :
sku mchog 'gyur med bud+d+ha thod phreng rtsal :
gsung mchog 'gag med pad+ma thod phreng rtsal :
thugs mchog skye med badzra thod phreng rtsal :
yon tan kun rdzogs rat+na thod phreng rtsal :
phrin las lhun grub karma thod phreng rtsal :
gsang mtshan lnga ldan khyed la phyag 'tshal bstod :
bdag la dbang skur byin gyis brlab tu gsol :
kye :
gu ru pad+ma mkha' 'gro'i tshogs bcas kyis :
rjes 'jug rnal 'byor dbang phyug bdag cag gi :
lus la brtul zhugs gzi brjid bskyed du gsol :
ngag la nus pa'i byin rlabs sbar du gsol :
sems la rtogs pa'i ye shes bskyed du gsol :
lus ngag yid gsum smin par mdzad du gsol :
shin tu smin par mdzad du gsol :
yongs su smin par mdzad du gsol :
de ltar gus pas gsol ba btab pa yis :
dbang gi lha lnga yab yum sbyor mtshams nas :
byang chub sems kyi bdud rtsi babs pa yis :
bdag gi spyi bo bde chen 'khor lo gang :
lus kyi sgrib dag sku yi dam tshig bskang :
bum pa'i dbang rnams yongs su rdzogs par gyur :
de nas mgrin pa longs spyod 'khor lo gang :
ngag sgrib dag nas gsung gi dam tshig bskang :
gsang ba'i dbang rnams yongs su rdzogs par gyur :
de nas snying ga chos kyi 'khor lo gang :
sems sgrib dag nas thugs kyi dam tshig bskang :
shes rab ye shes dbang rnams rdzogs par gyur :
de nas lte ba sprul pa'i 'khor lo gang :
sgo gsum sgrib dag sku gsum dam tshig bskang :
tshig dbang ye shes yongs su rdzogs par gyur :
de nas rang lus rtsa gsum 'khor lo lnga :
byang chub sems kyis rab tu gang ba yis :
dga' bde'i ye shes thams cad rgyas par gyur :
de nas rang gi spyi bor bzhugs pa yi :
brgyud pa'i bla ma mkha' 'gro'i tshogs bcas rnams :
gu ru dbang gi lha lnga dag la thim :
dbang gi lha lnga 'od du zhu ba yis :
rang lus rtsa gnas thams cad hU~M gis mer gyis gang :
phyi yi ba spu'i bu ga thams cad du :
hU~M dmar 'od 'bar tshwa tshwa khol bar gyur :
me long steng gi lha lnga 'od du zhu :
sin+d+hu ra dang thod pa'i rdzas la thim :
bum lha zhu ba bum chu'i ngo bor gyur :
las bum khro bos bgegs rnams bzlog phyir bzhugs //
mdun bskyed dbang drag pad+ma thod phreng rtsal :
'od zhu dbang rdzas thams cad kun la thim :
dbus steng lha lnga dkyil 'khor dbus der bzhugs :
gtor bskyed lha tshogs 'od zhu gnas 'gyur nas :
pad 'byung mthing ga rdo rje dril bu 'dzin :
rus rgyan stag sham dang bcas phag mo 'khril :
rigs bzhi'i mkha' 'gro sangs rgyas byang sems dang :
rtsa brgyud bla ma rnams kyis bskor bar gyur :
ces 'don bsgom du bya'o //
de nas gzhung gsal bstod pa dang bka' srung spyi dang bye brag la gtor 'bul rgyas par bya /
mi lcogs pa'am ma shes na mdor bsdus ni /
bka' srung gtor ma gnyis bran la /
hU~M:
gnod byed dgra bgegs 'byung po dam sri rnams :
gtor ma 'di la badzra aM ku sha dza :
dgra bgegs sha khrag bdud rtsi'i rang bzhin gyur :
bka' srung ma mgon sde brgyad 'khor dang bcas :
'dir gshegs bka' yi gtor ma longs :
sngon gyi dam las ma 'da' bar :
bdag gis dbang bskur byed pa la :
'gal rkyen ko long ma mdzad par :
mthun rkyen bsam pa 'grub par mdzod :
oM badzra ma hA kA la hU~M phaT:
oM badzra re ma ti ma b+h+yo dza dza :
a ya ma du ru tsa sha na sa ma ya dzaHhU~M phaT:
i daM ba liM ta kha kha khA hi :
zhes lan gsum /
kye :
btsan bdud klu mgon 'khor bcas kyis :
gu ru pad+ma'i spyan snga ru :
ji ltar khas blangs dam bcas bzhin :
dam las ma 'da' da tshur byon :
bstan pa srung ba'i dus la bab :
dgra bgegs sgrol ba'i dus la bab :
byad stems zlog pa'i dus la bab :
dgra bo khug la myur du sgrol :
brgyan pa'i gtor ma 'di bzhes la :
bdag gis dbang bskur byed pa la :
'gal rkyen ko long ma byed par :
mthun rkyen bsam pa 'grub par mdzod :
du baM tri shu la nA ga rA tsa hU~M hU~M dzaHhU~M baM ho :
i daM ba liM ta kha kha khA hi :
zhes pa tsam byas la /
tshogs byin rlabs nas bsgral bstab kyi bar du tshang bar gtang /
rig pa'i me tog dor la slob ma'i don du gnang ba nod do //
de nas dbang dngos la gnyis /
'jug pa dang dngos gzhi'o //
dang po ni /
yol ba'i phyi rol du slob ma rnams tshogs la /
khyed rang rnams kyi spyi bor bla ma rdo rje sems dpa' dkar po rdo rje dang dril bu 'dzin pa'i sku las bdud rtsi'i rgyun babs pas nyams chag thams cad dag par bsgoms la yig brgya brjod bzhin du khrus gyis shig
/ji ltar bltams pa sogs dang yig brgya brjod la khrus bya /
bgegs gtor bran la byin rlabs 'gugs pa las byang ltar bya /
bka' bsgo ba ni /
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
gnas 'dir ma 'dug gzhan du song :
ji ste mi 'gro 'dug gyur na :
bla ma yi dam mkha' 'gro yi :
sku gsung thugs kyi mthu rtsal gyis :
khyod kyi lus ngag yid gsum kun :
rdul phran bzhin du brlag par byed :
de bas rang rang gnas su dengs :
sarba big+h+nan u tsa ta ya phaT:
ces dang rol mo yungs thun drag sngags me phung ma sogs kyis mtshams bcad /
bdag gi thugs ka nas 'phros pa'i 'od zer gyis phyi rol thams cad gser dang me'i 'khor lo g.yas g.yon du 'khor ba la khro chung dang lcags sdig mang po rlung ltar 'tshubs pas bgegs dang log 'dren nye bar mi nus par gyur /
oM badzra rak+Sha hU~M b+h+rU~M:
zhes srung 'khor bsgom /
me tog bkye bsdu byas la /
'o na nam mkha' dang mnyam pa'i sems can thams cad bde gshegs kun 'dus pad+ma drag po rtsal gyi go 'phang la 'god par bya /
de'i ched du gu ru drag po'i dkyil 'khor du zhugs nas rim gnyis nyams su len par bgyi'o snyam pa'i thugs bskyed dang chos gsan pa'i kun spyod rnams kyang gsal btab nas gsan par zhu /
de la gsan par bya ba dam pa'i chos /
ston pa'i bstan pa rgya mtsho lta bu'i yang bcud /
yid bzhin gyi nor bu dang mtshungs pa'i gsang sngags rdo rje theg pa'i nying khu lam zab mo bla ma sgrub pa'i skor la /
snga 'gyur rnying ma'i phyogs su sangs rgyas kun dngos o rgyan gyi slob dpon chen pos sku gsum rnam par rol pa'i sprin chen po bkod nas so sor yang phun sum tshogs pa lnga lnga dang ldan pa'i rgyud lung man ngag gi gdams zab rdo rje nA da'i sgra dbyangs srid pa ji srid de srid du bsgrags te /
mkha' khyab kyi 'gro ba spyi dang khyad par rgyal ba sras bcas kyi thugs rje 'jug pa'i snod du mi rung ba'i gdul dka'i mi dang mi ma yin mtha' dag gdod ma'i grol sar bde blag tu dbugs 'byin par mdzad pa'i phyir na /
e ma bdag 'dra pad+ma thod phreng gis :
rang gi sgrub pa rang gis brtsams :
su 'phrad bde chen zhing du sbyor :
ces yang yang bka' bstsal pa ste /
de lta bu'i bla ma sgrub pa'i thabs thams cad kyang phyi gsol 'debs kyi skor /
nang byin rlabs kyi skor /
gsang ba dngos grub kyi skor /
yang gsang drag po phrin las kyi skor dang bzhi ru 'du bar gsungs pa las /
skabs su babs pa 'di ni drag po phrin las kyi skor yin zhing /
de la'ang bka' gter dag snang gi brgyud srol mtha' yas pa mchis pa'i nang nas /
shing rta'i lam 'dren kun gyi phyi mor gyur cing zab rgyas byin rlabs kyi tshan kha rmad du byung ba'i gdams pa 'di ni /
ji skad du /
yul brje sa spong 'khrugs pa'i bskal pa 'byung :
sngags pas mthu sgrub skye bos zlog pa slob :
mi bsad stong la sku dang gsung rabs 'jal :
grong stod grong smad 'gro la skyel ma khrid :
srin mo sbar rjes mkho mthing gter kha 'di :
mi bzhag 'don pa'i rtags de bstan nas byung :
mnga' bdag sprul pa nyang ral ces bya 'byung :
zhes dang :
o rgyan gling pa'i lung las /
sku sprul nyi ma 'od zer yin :
gsung sprul chos kyi dbang phyug yin :
thugs sprul rgod kyi ldem 'phru yin :
yon tan o rgyan gling pa yin :
phrin las tshe brtan rgyal mtshan yin :
'di lnga pad+ma 'byung gnas dngos :
zhes pas mtshon sangs rgyas bla ma sogs snga phyi'i gter kha thams cad las mgrin gcig tu bsngags shing gangs can gyi ljongs na rtsod pa thams cad dang bral ba'i gter ston grub thob kun gyi rgyal por yongs su grags pa mchog gnyis kyi dang po gter ston  rgyal po lnga'i thog ma /
'jam mgon khri srong lde'u btsan skye ba bcu bdun brgyud pa'i phyi ma srid pa tha ma pa'i byang chub sems dpa'/
gter kha chen po sum cu rtsa gnyis la dbang ba mnga' bdag nyang ral nyi ma 'od zer gyi zab gter gyi nang tshan bder 'dus skor gsum du grags pa'i ya gyal /
lho brag gtam shul srin mo sbar rjes nas spyan drangs pa gur drag bde gshegs 'dus pa'i smin byed sgrub pa ste /
'di la'ang rgyas pa bde gshegs 'dus pa /
'bring po me'i spu gri
/bsdus pa dpa' bo lha gsum gyi skor dang gsum du bzhugs pa las /
da lam gyi skabs su rgyas pa bde gshegs 'dus pa'i smin lam dbang dang 'brel ba'i chos sde brgyad kyi rtsa ba snang srid lha 'dre'i srog la dbang sgyur ba'i smin lam dbang gi rgyal po nyid bsgrub pa yin /
'di nyid gu ru zhi drag thams cad kyi khyab byed spyi dbang lta bu yin pas 'di thob nas gter kha gzhan rnams kyi'ang bla ma'i sgrub thabs la nyams len byar rung ba yin /
de byas pa la dgos pa ci yod snyam na /
gu ru nyid kyi zhal nas /
khyad par byin rlabs dngos grub myur 'dod na :
rdo rje drag rtsal pad+ma nga nyid bsgom :
dus gsum sangs rgyas yon tan bdag la rdzogs :
rgyal ba zhi khro gsang sngags phyi nang dang :
dpa' bo mkha' 'gro'i byin rlabs dngos grub rnams :
nor bu rin chen dgos 'dod kun tshang ltar :
de dag thams cad ma lus bdag la rdzogs :
nga nyid bsgom dang dran pa tsam gyis kyang :
rgyal ba sras bcas thugs rjes de la gzigs :
gsang sngags phyi nang lha tshogs thams cad kyis :
dbang bskur byin brlab dngos grub ster bar byed :
ma mo mkha' 'gro thams cad sprin ltar 'du :
bka' srung chos skyong thams cad bran ltar nyan :
snang srid lha 'dre thams cad bka' bzhin sgrub :
yon tan thams cad nga nyid bsgoms las 'byung :
dngos grub thams cad nga nyid bsgoms pas thob :
phrin las thams cad nga nyid bsgoms pas 'grub :
ces gsungs pa'i don thugs la bzhag nas thog mar bla ma dang dkyil 'khor tha mi dad pa'i spyan sngar 'jug pa'i chos rnams zhu ba'i yon du maN+Dal zhig 'bul bar zhu /
zhes maN+Dal 'bul du gzhug
/mdun gyi nam mkhar bla ma yi dam mkha' 'gro sangs rgyas byang chub sems dpa' thams cad mngon sum du bzhugs par bsgoms la /
yan lag bcu pa 'bul te tshogs gsag snyam pa gyis la rjes zlos mdzod /
ho :
bla ma yi dam mkha' 'gro gnas 'dir gshegs :
nyi zla pad gdan mdzes la dgyes par bzhugs :
lus ngag yid gsum mos pas gus phyag 'tshal :
phyi nang gsang ba'i mchod sprin kun gyis mchod :
sngon nas da lta'i bar gyi mi dge ci bsags bshags :
dus gsum dge spyod mdzad la rjes yi rang :
bdag gzhan yongs grol chos 'khor bskor du gsol :
'gro mgon mya ngan mi 'da' rtag par bzhugs :
sgo gsum dge spyod mos gus byang chub bsngo :
mkha' mnyam 'gro rnams sku gsum mngon 'gyur shog :
lan gsum /
dus 'di nas byang chub ma thob kyi bar du dkon mchog gsum la skyabs su 'gro zhing sems can thams cad kyi don du byang chub mchog tu sems bskyed par bgyi'o snyam pas 'di'i rjes zlos mdzod /
phyogs bcu dus gsum bzhugs pa yi :
sangs rgyas byang sems thams cad dang :
slob dpon bdag la dgongs su gsol :
bdag ming 'di zhes bgyi ba yis :
dus ni da lta nas bzung ste :
byang chub snying por mchis kyi bar :
sangs rgyas rnams la skyabs su mchi :
chos dang 'phags pa'i dge 'dun la :
snying nas rtag par skyabs su mchi :
'jigs pa myur du bsal du gsol :
byang chub mchog tu sems bskyed do :
ma grol ba rnams dgrol bar bgyi :
ma brgal ba rnams bsgral bar bgyi :
dbugs dbyungs mya ngan 'das la 'god :
lan gsum /
rdo rje theg pa spyi dang khyad par gyis bsdus pa'i dam tshig rnams bzung bar bgyi'o snyam pas 'di'i rjes zlos /
bla ma rig 'dzin yi dam lha :
mkha' 'gro dam can ma lus dgongs :
rig pa 'dzin pa bdag gis ni :
dus 'di nas bzung spros bral gyi :
byang chub snying por mchis kyi bar :
bde gshegs khyod kyi mdzad spyod ltar :
bla med mi spang bla ma bkur :
yang dag lam du zhugs la byams :
sngags dang phyag rgya rgyun mi bcad :
gsang ba'i don phyir smra mi bya :
byang chub snying po bdag la stsol :
sa ma ya i dan tu na ra kan :
lan gsum /
de yan chad yol ba'i phyi rol du bya ba'o //
de nas dkyil 'khor du 'jug pa'i thog mar las kyi slob dpon sgo srung khro bo dbyug sngon can gyi skur gsal ba la gnang ba zhu ba 'di'i rjes zlos /
kye :
khro bo sngon po mdzes pa ste :
khyod ni dam tshig yid du 'ong :
nor bu rin chen spyir bcings pa'i :
phyag na dbyug pa bsnams pa des :
bdag nyid 'khor ba las bsgral phyir :
mkha' 'gro ma yi tshogs dbus der :
bdag nyid mchis par 'tshal lags kyis :
bzang po'i sgo 'di rnam par phyes :
pra be sha ya phaT:
de ltar gsol ba btab pas sgo srung des 'di skad gsungs par sgoms shig
/kye :
theg dman nyan thos log lta mu stegs dang :
ma smin skye bo snod dang mi ldan pa :
de dag nang du rnam par gtong ba min :
skal ldan snod ldan las can yin na rung :
skal pa dag dang ldan pa yin lags sam :
zhes dris pa'i lan du 'di'i rjes zlos /
skal pa dang ldan pa lags so :
zhes lan btab pas skal pa can du rig nas las kyi rdo rje'i phyag gi rdo rje la 'jus nas pho brang nang du khrid par mos te /
rdo rje slob dpon la phyag dang maN+Dal 'bul bar zhu /
yol ba bsal /
sngon chad dkyil 'khor 'di nyid du ma zhugs par mtshon byed gdong g.yogs dmar po re 'ching bar zhu /
oM badzra yak+sha hU~M:
zhes las chus bsangs pa'i mig dar /
oM tsak+ShuHban+d+ha bA ra ma NA ya hU~M:gis 'ching /
dkyil 'khor gyi lha dang mjal ba'i phyag rten du rin po che'i me tog gi phreng ba re gtad par mos shig
/A khaM bI ra hU~M:
zhes cod pan spyin /
thal mo me tog dang bcas te gsol ba 'debs pa 'di'i rjes zlos /
ho :
bla ma rdo rje 'dzin pa dgongs :
rtsa ba gsum gyi dkyil 'khor du :
bdag cag 'jug cing bsnyen sgrub spro :
gus pas 'jug 'dod bstan du gsol :
lan gsum /
bla mas /
kye hoHdad ldan bu khyod nyon :
yang gsang don gyi snying po 'di :
mthong thos lan gcig dran pas kyang :
nges par byang chub sar bgrod cing :
the tshom yid gnyis skyes gyur na :
rdo rje'i dmyal bar skye bar byed :
legs nyes che bar bsam par gyis :
don dam blor nges dam thub na :
yang gsang snying po bstan par bya :
zhes pa'i lan gsol ba 'di'i rjes zlos /
dkyil 'khor gtso bo rdo rje 'chang :
pad+ma rgyal po dgongs su gsol :
bdag cag las ldan theg chen rigs :
gsang ba mchog tu blo nges shing :
lus dang srog la mi blta bar :
dam tshig bka' bstsal gzhung bzhin bsgrub :
nges par gnang zhing bstsal du gsol :
kye :
bla ma sangs rgyas 'dus pa'i sku :
'gro mgon bdag la dgongs su gsol :
bdag ni nyon mongs 'khor ba las :
bla ma'i thugs rjes drang ba'i phyir :
dbang drag pad+ma'i dkyil 'khor 'dir :
dbang bskur byin gyis brlab tu gsol :
lan gsum /
bla ma pad+ma drag po nyid mchog gsum rtsa gsum dam can dang bcas pa gcig bsdus su shes pas thun mong ma yin pa'i skyabs su 'gro ba 'di'i rjes zlos /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
mkha' khyab kyi sems can thams cad bla ma sangs rgyas kyi go 'phang la 'god pa'i blos thun mong ma yin pa'i sems bskyed pa 'di'i rjes zlos /
sems bskyed 'gro ba kun don du :
bla ma sangs rgyas bsgrubs nas su :
gang la gang 'dul phrin las kyis :
'gro drug sgrol bar dam bca' 'o :
zhes dang /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
lan gsum /
de nas dung chos kyi chu blud de /
e ma skal ldan rigs kyi bu :
rtsa ba gsum gyi dkyil 'khor du :
sems bskyed dam la mi gnas na :
bstan kyang don med de bas na :
'dir 'jug sems bskyed dam tshig srungs :
badzra sa ma ya hrIHthA:
dam tshig rdo rje'i mna' chu de nyid snying gi dbus su thim nas dam tshig bsrungs na skyob pa'i lha rdo rje sems dpar 'gyur la /
ma bsrungs na yak+sha lcags kyi sdig par 'gyur nas 'di phyi kun tu sreg par byed pas deng phyin chad dam tshig la gnas par gyis shig
/ces bsgo
/da ni dbang gi gzhi 'god pa slob ma'i lus ye shes kyi 'khor lor sba zhing byin gyis brlab pa'i phyir mos pa 'di bzhin du mdzod cig
/khyed rang rnams kyis slob dpon la gus 'dud drag po byas pas /
nged kyi thugs rje'i 'od zer gyis mdun bskyed kyi thugs rgyud bskul /
mdun bskyed kyi thugs ka'i 'od zer khyed rang rnams kyi lus la phog pas /
tshe thog ma med pa nas bsags pa'i sdig sgrib phung po gdos bcas dang bcas pa 'od du zhu ste mi dmigs pa stong par gyur pa'i ngang las pad nyi'i steng du sems nyid hU~M yig dmar po 'od zer 'phro ba zhig tu gyur /
hU~M de 'od du zhu ba las khyed rang rnams skad cig gis drag po pad+ma'i sku
/zhal gcig phyag gnyis sku mdog dmar po zhal gdangs mche ba gtsigs pa /
spyan gsum khros pa'i sdang mig gzigs pa /
dbu skra phyed brdzes gyen du 'khyil ba /
thod skam lnga yis skra mtshams brgyan pa /
ag tshom dmar ser bskal pa'i me ltar 'bar ba /
phyag g.yas gser gyi rdo rje rtse dgu pa hU~M dgu phaT dgu raM dgus mtshan pa la bskal pa'i me dpung 'bar ba bsnams pa /
phyag g.yon lcags kyi sdig pa kha dgu mig dgu pa 'jigs su rung ba sdigs mdzub kyi rtse las 'gyed tshul du bsnams pa /
stag lpags kyi sham thabs mdzad pa /
zhing lpags kyi g.yang gzhi sked la bcings pa /
glang chen ko rlon gyis stod g.yogs mdzad pa /
rigs bzhi'i sbrul gyis yan lag dkris pa /
thal chen gyi tshom bu /
rak+ta'i thig le /
zhag gi zo ris /
rin po che dang rus pa'i rgyan gyis brgyan pa /
thod rlon lnga bcus do shal mdzad pa /
brjid cing gtum pa /
rngam zhing khros pa /
khams gsum dbang du sdud pa /
srid gsum zil gyis gnon pa /
zhabs g.yas bskum g.yon brkyang nas dregs pa pho mo'i gdan la 'gying ba /
sku'i ba spu'i bu ga thams cad gser gyi rdo rje nas 'bras tsam gyis gang ste /
rdo rje'i bar nas drag po'i tshwa tshwa si li li khol ba zhig tu sgoms shig
/de'i dpral bar 'khor lo'i steng du oM/
mgrin par pad+ma'i steng du AH
thugs kar rdo rje'i lte bar hU~M/
snying gar zla ba'i dkyil 'khor gyi steng du g.yung drung dga' ba 'khyil pa dmar po /
yan lag bzhi la ha ri ni sas mtshan pa la /
de g.yon du drag tu 'khor ba la shes pa gtod la /
hU~M gi 'od zer gyis ye shes sems dpa' dpag tu med par spyan drangs /
khyad par du ma hA gu ru thod phreng rtsal dpa' bo mkha' 'gro'i tshogs bsam gyis mi khyab pa char bzhin du babs nas thim pas /
lus zag med kyi dga' bde rgyas par ma yengs par rtse gcig tu sgoms shig
/rol mo dbyangs dang bcas byin 'beb kyi rdzas sha chen gu gul spos dkar bsreg
/hrI:
sngon gyi bskal pa'i dang po la :
zhes sogs tshig bdun gsol 'debs dang /
thod phreng sde lnga /
a tsig
/go cha lha lnga /
me dbal rnams kyi sngags sham du /
A be sha ya a AHbtags pa drag tu brjod la ye shes pa dbab /
de ltar byin phab pa'i byin rlabs kyi rgyun byang chub ma thob kyi bar du brtan par byas par mos shig
/rgya gram mgor bzhag la /
tiSh+Tha badzra /
me tog dkyil 'khor la dngos su 'dor du gzhug pa'am tshom bu 'du byas la /
mdun 'di na dbang drag pad+ma'i dkyil 'khor rten dang brten par bcas pa'i lha tshogs mngon sum du gsal bar bzhugs pas /
khyed rang rnams kyi tshe rabs kyi yi dam gyi lha gang yin pa zhig la me tog gi phreng ba 'di 'bab par gyur cig snyam pa mdzod la rjes zlos dang bcas te me tog 'dor bar zhu /
kye :
bla ma lha rnams dgongs su gsol :
bdag ni las can skal bar ldan :
gsang ba mchog gi dkyil 'khor 'dir :
rig pa'i me tog lha la 'bul :
ci bde bar ni bzhes su gsol :
badzra puSh+pe b+h+rU~M:
me tog slar slob ma'i spyi bor bzhag la /
'o me tog 'di gar bab kyi lha de dbyer med du spyi bor thim par sgoms shig
/oM pra ti gr-ih+Na swa i maM satwa ma hA bA la :
hU~M las byung ba'i mig thur gyis ma rig pa'i mig gi rab rib thams cad bsal ba'i mos pa mdzod cig
/hU~M:
nga ni mig mkhan rgyal po yin :
ye shes gser gyi thur ma 'dis :
ma rig 'khrul pa'i ling tog bsal :
ye shes kun mkhyen spyan mchog gis :
dkyil 'khor bzang po 'di la ltos :
tsak+ShuHpra be sha ya phaT:
ces gser gyi mig thur gyis gdong g.yogs bsal la /
rigs kyi bu legs par ltos shig :
'di ni ye shes kyi me ri :
'di ni srung ba rdo rje'i gur :
'di ni dur khrod kyi khor yug :
'di ni gzhal yas khang sgo bzhi rta babs dang bcas :
'di ni ye shes lha'i pho brang ngo :
dbus na bzhugs pa ni bud+d+ha ma hA gu ru :
shar na bzhugs pa ni badzra ma hA gu ru :
lho na bzhugs pa ni rat+na ma hA gu ru :
nub na bzhugs pa ni pad+ma ma hA gu ru :
byang na bzhugs pa ni karma ma hA gu ru :
khyad par du khyod kyi me tog babs pa'i lha skal ni :
che ge mo 'di yin te /
gsang ba'i mtshan ni 'di zhes bya ba yin no :
zhes so so'i rigs dang mthun pa'i mtshan de nyid lan gsum du bsgrag par gsungs te /
de'ang me tog shar du babs na rdo rje 'gying ba rtsal /
lhor babs na rin chen thod pa rtsal /
nub tu babs na pad+ma bzhad pa rtsal /
byang du babs na karma drag po rtsal /
dbus su babs na sangs rgyas dga' ba rtsal /
zhes gdags so //
de dag gis dkyil 'khor du 'jug pa'i chos rnams legs par grub pa yin la /
zhugs nas dbang bskur ba zhu ba'i yon du maN+Dal 'bul bar zhu /
dbang gi dngos gzhi la sku gsung thugs yon tan phrin las sgrub rdzas mtha' rten rgyal thabs spyi blugs kyi dbang bcas brgyad du yod pa las /
dang po sku bum pa lha'i dbang lus la bskur ba'i don du gsol ba 'debs pa 'di'i rjes zlos /
kye :
bla ma sangs rgyas 'dus pa'i sku :
'gro mgon bdag la dgongs su gsol :
gu ru'i sku yi lha dbang rnams :
bdag la rdzogs par bskur du gsol :
lan gsum /
bum pa thogs la /
'o bum pa 'di spyi bor bzhag pa'i tshe slob dpon dang lhan cig tu mdun gyi dkyil 'khor las sprul pa'i rigs lnga yab yum sems dpa' sems ma khro bo khro mo mchod pa'i lha mo dang bcas pas dbang bskur zhing bkra shis brjod pas /
las dang bag chags kyi dri ma sbyangs nas sku lnga ye shes lnga thob rung du byin gyis brlabs par sgoms shig
/hU~M:
bum pa spros bral chos sku zlum po ni :
gnyis med byang chub sems kyi bdud rtsis bkang :
sgo gsum bag chags dri ma kun sbyangs te :
dbang bzhi ye shes rdzogs pa'i dbang thob shog :
oM badzra ka lA sha a b+hi Shiny+tsa hU~M:
bum chus khrus bya zhing 'thung du gzhug
/de nas thod phreng sde lnga'i sku rim par thogs la /
dkyil 'khor gyi gu ru thod phreng sde lnga las de 'dra ba'i sku gnyis pa 'phros te khyed rang rnams la rim par thim pas de dang de'i skur dngos su gyur par mos shig
/hU~M:
dbang drag pad+ma'i sku yi dbang mchog 'di :
skal ldan rigs kyi bu la bskur ba yis :
nyon mongs gzugs kyi phung po gnas 'gyur nas :
bud+d+ha thod phreng rtsal du 'gyur bar shog :
oM AHhU~M bud+d+ha ma hA gu ru a b+hi Shiny+tsa oM:
hU~M:
dbang drag pad+ma'i sku yi dbang mchog 'di :
skal ldan rigs kyi bu la bskur ba yis :
nyon mongs rnam shes phung po gnas 'gyur nas :
badzra thod phreng rtsal du 'gyur bar shog :
oM AHhU~M badzra ma hA gu ru a b+hi Shiny+tsa hU~M:
hU~M:
dbang drag pad+ma'i sku yi dbang mchog 'di :
skal ldan rigs kyi bu la bskur ba yis :
nyon mongs tshor ba'i phung po gnas 'gyur nas :
rat+na thod phreng rtsal du 'gyur bar shog :
oM AHhU~M rat+na ma hA gu ru a b+hi Shiny+tsa trAM:
hU~M:
dbang drag pad+ma'i sku yi dbang mchog 'di :
skal ldan rigs kyi bu la bskur ba yis :
nyon mongs 'du shes phung po gnas 'gyur nas :
pad+ma thod phreng rtsal du 'gyur bar shog :
oM AHhU~M pad+ma ma hA gu ru a b+hi Shiny+tsa hrIH
hU~M:
dbang drag pad+ma'i sku yi dbang mchog 'di :
skal ldan rigs kyi bu la bskur ba yis :
nyon mongs 'du byed phung po gnas 'gyur nas :
karma thod phreng rtsal du 'gyur bar shog :
oM AHhU~M karma ma hA gu ru a b+hi Shiny+tsa AH
de ltar rigs kyi bu khyed rnams la dbang drag pad+ma'i sku'i lha dbang lus la bskur pas lus kyi sgrib pa dag nas /
nyon mongs pa dang phung po lnga gnas 'gyur te /
gu ru'i sku lnga'i dkyil 'khor du byin gyis brlabs pa yin pas /
lus lha dang ma bral bar gyis shig
/mthar thug gi 'bras bu sprul sku thob par 'gyur ro //
gnyis pa gsung gi sngags dbang ngag la bskur ba'i phyir gsol ba 'debs pa 'di'i rjes zlos mdzod :
kye :
bla ma sangs rgyas 'dus pa'i sku :
'gro mgon bdag la dgongs su gsol :
gu ru'i gsung gi sngags dbang rnams :
bdag la rdzogs par bskur du gsol :
lan gsum /
thod pa thogs la /
hU~M:
thod pa mtshan ldan rdo rje ka pA la :
gnyis med byang chub sems kyi bdud rtsis bkang :
skal ldan rigs kyi bu la dbang bskur bas :
ngag gi sgrib pa ma lus dag nas kyang :
gsung gi sngags dbang ngag la rdzogs par shog :
oM AHhU~M ka pA la a mrita a b+hi Shiny+tsa A:
ces mgrin par gtugs shing ngag tu blud /
de'i rjes 'brel du bzlas pa'i lung blang ba'i slad du dkyil 'khor gyi gtso bo'i thugs ka'i sngags phreng las sngags phreng 'od zer dang bcas pa byung /
zhal nas thon /
khyed rang rnams lhar gsal ba'i zhal du zhugs /
thugs kar hU~M gi mthar 'khod pa'i mos pas sngags rnams kyi rjes zlos lan gsum gsum mdzad par zhu /
thod phreng sde lnga /
artsig
/go cha khyung bcas /
sde brgyad /
me dbal sham bu bcas sbrel la rjes zlos lan gsum bya /
slob dpon la me tog 'thor bzhin du 'di'i rjes zlos /
kye :
bla ma sangs rgyas 'dus pa'i sku :
'gro mgon bdag la dgongs su gsol :
sngags dbang bdag la gnang lags kyis :
bdag la 'go bar mdzad du gsol :
lan gsum /
slar yang me tog slob ma'i spyi bor bzhag la /
sngags dbang 'di la bstsal lags kyis :
'di la 'go bar mdzad du gsol :
lan gsum /
rigs kyi bu khyed rnams la dbang drag pad+ma'i gsung gi sngags dbang ngag la bskur pas /
ngag gi sgrib pa dag
/nyon mongs pa'i 'khrul pa'i ngag 'di yi dam lha'i gsung yan lag drug cur gyur te /
gu ru pad+ma'i gsung du byin gyis brlabs pa yin pas /
ngag sngags dang ma bral bar gyis shig
/mthar thug gi 'bras bu longs spyod rdzogs pa'i sku thob par 'gyur ro //
gsum pa chos dbang sems la bskur ba'i phyir gsol 'debs kyi rjes zlos mdzod /
kye :
bla ma sangs rgyas 'dus pa'i sku :
'gro mgon bdag la dgongs su gsol :
gu ru'i thugs kyi chos dbang rnams :
bdag la rdzogs par bskur du gsol :
lan gsum /
me long thogs la /
hU~M:
me long 'od gsal chos sku dri ma med :
snang stong dbyer med sgyu ma lta bu'i sku :
skal ldan rigs kyi bu la dbang bskur bas :
yid kyi dri ma ma lus dag nas kyang :
thugs kyi chos dbang yid la rdzogs par shog :
oM AHhU~M bo d+hi tsit+ta dz+nyA na a b+hi Shiny+tsa hU~M:
snying gar bzhag la sin+d+hu ra'i thig le bya /
rigs kyi bu khyod la dbang drag pad+ma'i chos dbang sems la bskur bas yid kyi sgrib pa dag nas nyon mongs pa dug lnga gnas 'gyur te /
gu ru'i thugs ye shes lnga dang ldan par byin gyis brlabs pa yin pas /
sems chos nyid dang ma bral bar gyis shig
/mthar thug gi 'bras bu chos sku thob par 'gyur ro //
bzhi pa yon tan mnga' gsol gyi dbang zhu ba'i phyir gsol ba 'debs pa 'di'i rjes zlos mdzod /
kye :
bla ma sangs rgyas 'dus pa'i sku :
'gro mgon bdag la dgongs su gsol :
gu ru'i yon tan mnga' gsol dbang :
bdag la rdzogs par bskur du gsol :
lan gsum /
khyed rang rnams rdo rje rin po che'i khri la gu ru zhi ba pad+ma 'byung gnas kyi rnam pas 'khod pa la sku'i chas dang phyag mtshan rnams kyis mnga' gsol bar mos shig
/zhi chas rnams gtad la /
hU~M:
za 'og smug ber ngur smrig chos gos dang :
she'u'i snyan zhu rgod kyi ldem 'phrus brgyan :
rin chen thod mkhar 'bar ba'i phyag rgya 'dis :
skal ldan rigs kyi bu la dbang bskur bas :
khams gsum dbang sdud srid gsum zil gyis gnon :
stong gsum rtsad nas gcod pa'i dbang thob shog :
oM AHhU~M sarba sid+d+hi a b+hi Shiny+tsa hU~M:
slar yang khyed rang skad cig gis bla ma drag po'i skur gnas gyur pa la chas rnams kyis mnga' gsol ba'i thog ma ye shes lha'i chas go cha lha lnga'i dbang bskur ba ni /
slob dpon gyi thugs ka nas 'od zer 'phros pas rang bzhin gyi gnas dang mdun bskyed kyi thugs ka nas go cha me dbal khyung dang bcas pa'i sku dpag tu med pa spyan drangs te khyed rang rnams kyi spyi bo la sogs pa'i lus kyi gnas so sor thim par sgoms shig
/tsakli rnams gnas so sor bzhag la /
hU~M:
dus gsum bde gshegs thams cad kyi :
sku yi sprul pa 'jam dpal gyis :
spyi bo'i gnas su dbang bskur bas :
sku mi shigs rdo rje'i dbang thob shog :
oM ya mAn+ta ka a b+hi Shiny+tsa oM:
hU~M:
dus gsum bde gshegs thams cad kyi :
gsung gi sprul pa rta mgrin gyis :
mgrin pa'i gnas su dbang bskur bas :
gsung 'gag pa med pa'i dbang thob shog :
oM badzra kro d+ha ha ya grI ba wA ka a b+hi Shiny+tsa A:
hU~M:
dus gsum bde gshegs thams cad kyi :
thugs kyi sprul pa phyag na rdo rjes :
snying ga'i gnas su dbang bskur bas :
sems 'khrul pa med pa'i dbang thob shog :
oM badzra pA Ni tsit+ta a b+hi Shiny+tsa hU~M:
hU~M:
dus gsum bde gshegs thams cad kyi :
yon tan mkha' 'gro sde lnga yis :
skal ldan rigs kyi bu la dbang bskur bas :
yon tan ma lus rdzogs pa'i dbang thob shog :
oM d+hA ki nI baM ha ri ni sa a b+hi Shiny+tsa oM:
hU~M:
dus gsum sangs rgyas thams cad kyi :
phrin las bya khyung me dbal gyis :
skal ldan rigs kyi bu la dbang bskur bas :
phrin las ma lus 'grub pa'i dbang thob shog :
oM badzra ga ru Na badzra yak+sha hU~M:
a b+hi Shiny+tsa mAM:
de nas phyag rgya rtags kyi chas phyag g.yas su gser gyi rdo rje rtse dgu pa hU~M dgu raM dgu phaT dgus mtshan pa gtad nas mnga' gsol bar mos shig
/hU~M:
gser gyi rdo rje rtse dgus sa dgu gnon :
hU~M dgu raM dgu phaT dgus mtshan pa ste :
rdo rje thod phreng pad+ma rgyal po yi :
phyag mtshan 'di ni khyod la sbyin par bya :
mi shigs mi 'gyur rdo rje'i dbang thob shog :
oM badzra gu ru a b+hi Shiny+tsa mAM:
de ltar rdo rje'i dbang bskur ba la brten nas nyon mongs pa'i dri ma dag
/sa dgu non te /
mthar dbang drag pad+ma'i thugs dang gnyis su med pa'i ye shes kyi rdo rje rtogs shing thob par byas pa yin pas de ltar nga rgyal bskyed la rdo rje lan gsum gsor cig
/phyag g.yon du gnam lcags kyi sdig pa kha dgu mig dgu pa gtad par mos mdzod /
hU~M:
badzra kro d+ha yak+sha me dbal gyi :
thugs sprul lcags sdig kha dgu mig dgu ni :
pad+ma thod phreng rdo rje gshog rgod kyi :
phyag mtshan 'di ni khyod la sbyin pa yis :
lha srin sde brgyad 'dul ba'i dbang thob shog :
oM gu ru yak+sha kro d+ha a b+hi Shiny+tsa A:
de ltar lcags sdig nag pos dbang bskur ba la brten nas /
lha srin sde brgyad thams cad 'dul ba dang rgyal bsen 'byung po 'dul ba'i dbang thob par gyur cig
/de nas bkod pa rtags kyi chas rus pa dang dur khrod kyi rgyan rnams kyis gnas rnams su brgyan cing mnga' gsol bar mos shig
/rus pa'i rgyan drug 'ching tshul byas la /
hU~M:
rdo rje thod phreng snang stong bde ba'i sku :
gsal la ma 'dres dur khrod rus pas brgyan :
sbyin pa'i rang bzhin phyag gdub zhabs gdub dang :
bzod pa'i rang bzhin thod pa'i snyan cha dang :
tshul khrims rang bzhin 'od kor sked rgyan dang :
brtson 'grus rang bzhin rin chen se mo do :
bsam gtan rang bzhin nor bu'i mgul rgyan chas :
shes rab rang bzhin mdzes pa'i dbu rgyan te :
rgyan drug pha rol phyin pa'i dbang bskur ro :
oM sarba bi ma a b+hi Shiny+tsa mAM:
dur khrod bdag po pad+ma thod phreng rtsal :
bu la dbang skur byin gyis brlab tu gsol :
oM Sha Ta a laM ka ra a b+hi Shiny+tsa mAM:
de ltar rgyan drug gis dbang bskur ba la brten nas nyon mongs pa'i dri ma drug dag
/lam pha rol tu phyin pa drug mthar phyin /
'bras bu ye shes drug thob pa'i skal ldan du byas so //
dur khrod chas brgyad byin la /
hU~M:
rgyal sras khyod kyi sku stod la :
glang chen ko rlon 'di gsol bas :
gti mug 'joms pa'i stobs ldan nas :
shes rab mchog ldan dbang thob shog :
oM ma hA hasti tsam ra a b+hi Shiny+tsa hU~M:
sku rgyab tu bkon tshul bya /
hU~M:
rgyal sras khyod kyi sku sked la :
mi yi pags chen 'di gsol bas :
'khor bar mi dogs nus stobs ldan :
rtogs grol ldan pa'i dbang thob shog :
oM nr-i tsam ra a b+hi Shiny+tsa hU~M:
sked par 'ching tshul bya /
hU~M:
rgyal sras khyod kyi sku smad la :
stag gi sham thabs 'di gsol bas :
'khor ba sgrol ba'i nus stobs ldan :
mtha' gnyis 'joms pa'i dbang thob shog :
oM bya g+h+ra tsam ra a b+hi Shiny+tsa hU~M:
sku smad la 'ching tshul bya /
hU~M:
rgyal sras khyod kyi sku lus la :
thod phreng rgyan gyis rab brgyan pas :
chos sku mthar phyin nus stobs ldan :
rnam rtog 'joms pa'i dbang thob shog :
oM ka pA la mA la a b+hi Shiny+tsa hU~M:
mgur par bkod tshul bya /
hU~M:
rgyal sras khyod kyi sku mchog la :
gdug pa sbrul gyis rab brgyan pas :
zhe sdang rnam dag mthu stobs ldan :
dug lnga 'joms pa'i dbang thob shog :
oM ka ma d+hu a b+hi Shiny+tsa hU~M:
yan lag brgyan tshul bya /
hU~M:
rgyal sras khyod kyi sku mchog la :
rak+ta'i thig le 'di gsol bas :
'khor ba 'dren pa'i nus stobs ldan :
mchog gi 'gro don byed par shog :
oM rak+ta a b+hi Shiny+tsa hU~M:
mkhur tshos gnyis su byugs tshul bya /
hU~M:
rgyal sras khyod kyi zhal ngo la :
zhag gi zo ris 'di gsol bas :
ye shes bdud rtsi'i bcud stobs ldan :
ye shes bdud rtsis smin par shog :
oM dz+nyA na a mrita a b+hi Shiny+tsa hU~M:
mgrin par byugs /
hU~M:
rgyal sras khyod kyi zhal ras la :
thal chen tshom bu 'di gsol bas :
ma mo mkha' 'gro dbang sdud nas :
bdud bzhi 'joms pa'i dbang thob shog :
oM ma hA ba su a b+hi Shiny+tsa hU~M:
dpral bar byugs tshul bya /
de ltar dur khrod chas brgyad kyi dbang la brten nas /
rnam shes tshogs brgyad gnas su dag
/'phags lam yan lag brgyad thob pa'i skal ldan du byas so //
de ltar sku'i chas dang phyag mtshan gyis mnga' gsol bas srid pa gsum na che btsan 'gran zla dang bral ba'i gzi brjid dus mtha'i me ltar 'bar ba'i nga rgyal skyed mdzod /
rigs kyi bu khyed rnams la dbang drag pad+ma'i yon tan mnga' gsol gyi dbang bskur pas /
lus ngag yid gsum gnas 'gyur te /
gu ru pad+ma'i sku gsung thugs su byin gyis brlabs pa yin pas /
dus rtag tu bde gshegs 'dus pa bla ma'i nga rgyal dang ma bral bar gyis shig
/mthar thug gi 'bras bu sku gsung thugs yon tan ma lus pa thob par 'gyur ro //
lnga pa phrin las kyi dbang bskur zhu ba'i phyir gsol 'debs kyi rjes zlos mdzod /
kye :
bla ma sangs rgyas 'dus pa'i sku :
'gro mgon bdag la dgongs su gsol :
gu ru'i phrin las rnam bzhi'i dbang :
bdag la rdzogs par bskur du gsol :
lan gsum /
dkyil 'khor gyi phyogs bzhi'i dbang rdzas rnams rim par hU~M trAM hrIHAHrnams las byung ba'i bum pa la sogs pa las so sor sgrub pa'i nus pa dang ldan pas rim par dbang bskur bar sgoms shig
/shar gyi bum pa gtad la /
hU~M:
rdo rje rnam rgyal bdud rtsi'i bum pa yis :
skal ldan rigs kyi bu la dbang bskur bas :
mi mthun 'jigs pa brgyad las skyob pa yi :
zhi ba'i phrin las thams cad 'grub par shog :
oM AHhU~M shAn+tiM ku ru ye a b+hi Shiny+tsa hU~M:
lho'i tshogs gtad la /
hU~M:
zhal zas longs spyod tshogs kyi mchod pa 'dis :
skal ldan rigs kyi bu la dbang bskur bas :
longs spyod 'byor pa drug dang ldan pa yi :
rgyas pa'i phrin las thams cad 'grub par shog :
oM AHhU~M puSh+TiM ku ru a b+hi Shiny+tsa hU~M:
nub kyi gtor ma gtad la /
hU~M:
sha lnga bdud rtsi dmar gyi gtor ma 'dis :
skal ldan rigs kyi bu la dbang bskur bas :
mos pa rnam bzhis 'gro ba 'dul ba yi :
dbang gi phrin las thams cad 'grub par shog :
oM AHhU~M bA shaM ku ru ye a b+hi Shiny+tsa hU~M:
byang gi phur pa gtad la /
hU~M:
dbang drag phur pa ye shes lha yi skus :
skal ldan rigs kyi bu la dbang bskur bas :
dgra bgegs thams cad rtsad nas gcod pa yi :
drag po'i phrin las thams cad 'grub par shog :
oM AHhU~M mA ra ya ku ru ye a b+hi Shiny+tsa hU~M:
de ltar phrin las rnam pa bzhi yi dbang rigs kyi bu khyod la bskur bas /
zhi rgyas dbang drag bzhi yi phrin las kyis sems can gyi don rgya chen po gyis shig
/mthar thug 'bras bu 'gro don dpag tu med pa 'grub par 'gyur ro //
drug pa sgrub cing mchod pa'i rdzas rnams kyis dbang bskur bas /
lha dang srung ma rnams 'bod pa dang mchod pa dang bsten pa'i dbang thob par sgoms shig
/sman raka gtor gsum lag tu gtad cing mdun du bsham /
lag g.yas g.yon du DA ru rkang gling dang thod sku kha T+wAM rnams gtad la /
hU~M:
bla ma rig 'dzin mkha' 'gro'i tshogs bcas rnams :
'bod pa'i dam rdzas thod rnga rkang gi dung :
mchod pa'i dam rdzas sman raka gtor ma gsum :
bsten pa'i dam rdzas thod sku kha T+wAM ga :
'bod mchod bsten gsum gsang ba'i dam rdzas 'di :
skal ldan sgrub mchog khyod la gtad par bgyi :
rtag tu mi 'bral lus dang grib bzhin 'grogs :
oM AHhU~M gu h+ya sa mA ti a b+hi Shiny+tsa hU~M:
rigs kyi bu khyod la sgrub rdzas kyi dbang 'di bskur pas :
'bod mchod bsten gsum gyi rdzas 'di dag dang dus rtag tu mi 'bral bar gyis shig
/dus rtag tu yi dam gyi lha tshogs mchod pa dang bsten pa'i las mdzod cig
/ces rjes gnang sbyin /
bdun pa mtha' rten la gnyis /
gtor dbang dang /
dregs pa'i srog dbang ngo //
dang po ni /
chags med dbang bsgrigs las dbang gtor sgrub tshul gong du smos pa ltar bstan pa ni gzhung gi smin byed gtor ma'i rjes su gnang ba zhes byin rlabs bsdus pa zur du bzhugs pa'i dgongs par snang ba ma zad /
la las dbang gtor bshams nas gtor dbang med //
ces gsungs pa la dpag na gtor ma'i smin byed de nges par 'dir blangs yod par 'dra'ang da lta'i dbang bsgrigs dang dbang rgyun gnyis kar de 'dra'i sgros mi 'dug pas sa bcad tsam du rdo rje spyi blugs nas bkab pa ni /
sgrub gtor thogs la /
bdun pa mtha' rten gtor ma'i dbang bskur ba la 'dun pa 'di bzhin du mdzad 'tshal /
gtor ma lhar gsal ba'i gnas gsum nas 'od zer dkar dmar mthing gsum 'phros /
slob ma'i gnas gsum du thim pas sku gsung thugs kyi dbang dang dngos grub thams cad thob par mos su bcug la /
hU~M/
'gro ba 'dren mdzad drag po thod phreng sku
/o rgyan yul byon 'gro kun lam sna drangs //
rgya gar yul byon thos bsam sgron me sbar //
bod kyi yul byon gdug pa ma lus btul //
sku tshab lung bstan gsung tshab gter du sbas //
thugs kyi dgongs pa dad ldan bu la 'beb //
smin grol dbang dang gdams pa ma lus kun //
skal ldan bu mchog 'di la bstsal du gsol //
oM AHhU~M gu ru d+he wa d+hA ki nI ba liM ta a b+hi Shiny+tsa oM AHhU~M hrIHhA/
zhes gnas gsum du bzhag ste dbang bskur ba'i mthar gtor ma'i lha slob ma la thim par mos /
gnyis pa ni /
slob ma dam tshig dang nus pa'i gding ldan pa re re tsam las khyab brdal du bya ba min pas de'i tshul zur du shes so //
brgyad pa rgyal thabs spyi blugs kyi dbang bskur ba'i don du /
khyed rang rnams rkang pa skyil krung /
lag pa mnyam gzhag
sgal tshigs dong rtse brtsegs pa lta bu /
mig sna rtse /
lce ya rkan /
mchu dang so rang bab /
mgrin pa yid tsam dgug
/sems rnam dag sprin med kyi nam mkha' la bsil bus ma bskyod pa lta bu ste gnas lugs kyi steng du yul drug 'dzin pas ma bslad par rang sar cham mer zhog cig byas la /
bla mas rdo rje dril bu nam mkhar 'dzin pas tshig 'dis gsal gdab bo //
hU~M:
ltos shig ltos shig nam mkha' 'di la ltos :
nam mkha' mtha' dbus med pa chos kyi sku :
nam mkha' gsal 'grib med pa chos kyi sku :
kha dog ngos bzung med pa chos kyi sku :
nam mkha' 'di dang rang sems gnyis su med :
bde chen phyag rgya chen po'i dbang bskur ro :
zhes brjod la gsal stong dbyer med don la ci gnas bzhag go
/de ltar bzhi pa lta ba spyi 'byams kyi dbang bskur pa la brten nas /
dri ma bag chags dang bcas pa dag
/lam spros pa'i mtha' thams cad dang bral ba sgom pa la dbang /
mthar thug ngo bo nyid sku thob pa'i skal ldan du byas pa yin no //
bla ma dang dkyil 'khor pa'i lha tshogs rgyal ba sras dang bcas pa rnams kyis bkra shis pa'i bden tshig dbyangs su len zhing me tog gi char bsnyil bas khyed rang rnams la dbang gi ye shes sngar ma skyes pa rnams skyes shing //
skyes pa gong nas gong du 'phel zhing brtan par byas par mos shig
/zhal nas gsungs pas thog drangs shis pa ci rigs dang /
rten snying /
su pra tiSh+Tha rnams brjod la me tog 'thor ro //
de dag gis sprul pa'i gter chen nyang ral nyi ma 'od zer gyi zab gter las byon pa'i gu ru drag po bder gshegs 'dus pa'i rtsa ba'i dbang smin lam dbang gi rgyal po ma bu zung bsdebs rig 'dzin brgyud pa'i phyag bzhes ltar legs par bskur grub pa yin pas gsang sngags rdo rje theg pa'i dam tshig spyi dang /
khyad par bla ma zhi drag yi dam gyi lhar bzung zhing dam tshig rnams tshul bzhin du bzung bar bgyi'o snyam pas 'di'i rjes zlos mdzod /
dkyil 'khor gtso bo rdo rje 'chang :
pad+ma rgyal po dgongs su gsol :
bdag cag las ldan theg chen rigs :
gsang ba mchog tu blo nges shing :
lus dang srog la ltos med par :
dam tshig bka' bstsal gzhung bzhin bsgrub :
nges par gnang zhing bzung du gsol :
lan gsum /
gtang rag maN+Dal /
lus longs spyod 'bul ba /
dge bsngo spyi ltar byas la slob ma rnams gyes /
slob dpon gyis tshogs la rol zhing lhag ma gtang ba /
bskul chad brtan rta bro dngos grub blang ba /
gtang rag mchod bstod nongs bshags gshegs bsdu bsngo smon shis brjod kyi bar du las byang ltar bya'o //
bla ma zhi drag sgrub la dbang //
lha 'dre'i srog la dbang sgyur thob //
bye brag phrin las rang dbang 'grub //
de phyir smin lam dbang gi rgyal //
gang 'dis mi srun nag po'i phyogs la sogs //
skye rgu'i rgyud la rigs khams ye shes mchog
/gsos thebs smin grol myu gu stobs rgyas te //
'bras bu'i bla ma drag po mngon byed shog
/ces pa 'di'ang gang las brgyud pa'i khungs mkhas grub karma chags med kyi gsung rab sor bzhag
/rtsa ba'i gzhung dang /
mnga' ris paN chen rin po che'i bzhed par bstun te /
pad+ma gar dbang phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas kun bzang bde chen 'od gsal gling du sbyar ba dge legs 'phel //

//
