rtsa gsum 'od gsal snying tig las /
rdo rje rnam par 'joms pa'i rgyun khyer 'od gsal snang ba bzhugs //
na mo gu ru badzra d+hA ra ye /
rdo rje rnam par 'joms pa bla med lugs kyi bskyed bzlas snying por dril te nyams su len par 'dod pas /
thog mar skyabs sems ni /
bdag dang mkha' mnyam 'gro ba ma lus kun :
skyabs gnas rgya mtsho'i tshogs la skyabs su mchi :
mtha' klas srid pa'i khams rnams bsgral ba'i phyir :
rdo rje 'dzin pa'i go 'phang bsgrub par bgyi :
lan gsum /
gnas yo mchod pa byin rlabs dgos na /
oM AHhU~M sarba pU dza me g+ha AHhU~M:
zhes dang nam mkha' mdzod sngags phyag rgya bcas bya /
dngos gzhi lha skur bskyed pa ni /
hU~M:
snang srid 'khor 'das gdod nas rnam dag klong :
phyi snod rdo rje'i gur khang rgya che bar :
b+h+rU~M las rin chen gzhal yas mtshan nyid rdzogs :
de dbus thabs shes pad nyi'i gdan gyi steng :
sna tshogs rdo rje'i lte bar hU~M gis mtshan :
'od zer 'phro 'dus sras bcas rgyal kun gyi :
mkhyen brtse nus pa'i byin rlabs dpal yon kun :
dbang du bsdus thim skad cig dran rdzogs su :
bcom ldan gsang bdag rdo rje rnam par 'joms :
sku mdog ljang sngon khro 'dzum mtshan dpe'i zhal :
phyag g.yas rdo rje rgya gram thugs kar bsnams :
g.yon pas dril bu dkur brten skyil krung bzhugs :
sna tshogs dar dang rin chen rgyan gyis mdzes :
spyi bor rigs bdag bcom ldan rdo rje sems :
sku mdog dkar gsal rdo rje dril bu 'dzin :
slar yang ting nge 'dzin gyi rol mo yis :
phyogs dus rgyal kun ye shes gcig bsdus nas :
mi phyed rdo rje'i lus su byin brlabs shing :
thugs srog sa bon hU~M gi sprin 'phros pas :
phyogs bzhir sna tshogs rdo rje'i dkyil 'khor dbus :
shar du rdo rje gtum po sku mdog dkar :
lho ru rdo rje be con gser gyi mdangs :
nub tu rdo rje tho ba sku mdog dmar :
byang du rdo rje phur bu mar gad mdog :
thams cad zhal gcig phyag gnyis rdor dril bsnams :
dar sngon stod g.yogs stag lpags sham thabs dang :
sbrul gyi rgyan spras pad nyi'i gdan la bzhengs :
de yi phyi rol 'khor lo rtsibs bcu'i klong :
rang byung ye shes sprul pa'i khro rgyal bcu :
mthing nag phyag gnyis rdo rje phur bu 'dril :
khro bo'i chas rdzogs me dpung dbus na rol :
sgo bzhir phyogs skyong rgyal chen sde bzhi dang :
rdo rje'i pho nya drug cu rtsa bzhi sogs :
chos srung dam can rgya mtsho sprin ltar gtibs :
gzhan yang rtsa gsum rgyal ba rab 'byams tshogs :
snang stong zung 'jug chen por gsal ba yi :
gnas gsum rdo rje gsum gyi yi ges mtshan :
de las 'od 'phros ye shes spyan drang gyur :
hU~M:
dag pa rab 'byams chos sku'i pho brang nas :
longs spyod yongs rdzogs rdo rje rnam par 'joms :
sprul sku'i tshul gyis 'gro don bsgrub slad du :
thugs rje thugs dam dbang gis gnas 'dir gshegs :
oM badzra bi dA ra Na sa pa ri wA ra e h+ye hi :
dzaHhU~M baM ho :
dam tshig ye shes dbyer med brtan par bzhugs :
'du 'bral spangs pa'i brda yis phyag 'tshal lo :
dngos su 'byor dang yid las byung ba yi :
kun bzang rnam 'phrul mchod sprin rgya mtshos mchod :
a ti pU ho :
pra tIts+tsha ho :
oM badzra bi dA ra Na sa pa ri wA ra ar+g+haM sogs nas /
shab+da sarba pU dza ho :
hU~M:
gdod nas gnyis med mnyam pa'i ye shes las :
rnam kun mchog ldan mtshan dpe'i rol pa can :
sangs rgyas kun gyi gsang ba 'dzin pa'i bdag :
rdo rje rnam par 'joms la phyag 'tshal bstod :
bdag dang mtha' yas sems can thams cad kyi :
nad gdon grib dang mi gtsang kun zhi zhing :
tshe bsod dpal 'byor dbang bcu'i yon tan sogs :
bcom ldan khyed dang mnyam par byin gyis rlobs :
gsung sngags kyi bzlas pa ni /
thugs kar nyi steng hU~M mthar sngags phreng gis :
bskor ba'i 'od kyis phyogs bcu'i rgyal kun mchod :
byin rlabs dngos grub tshur 'dus bdag nyid la :
thim pas grib dang mi gtsang sgrib gnyis sbyangs :
na maHtsaN+Da badzra kro d+hA ya :
hu lu hu lu :
tiSh+Tha tiSh+Tha :
b+han+d+ha b+han+d+ha :
ha na ha na :
a mr-ite hU~M phaTa?:
ces pa nyid gtso bor bzla /
spro zhing nus na rdo rje rnam 'joms gzungs mdo bklag cing grangs gsag
/thun mthar dbyangs gsal rten snying lan gsum /
mchod bstod mdor bsdus dang yig brgya bzla /
thugs nyer bsdu'i rnal 'byor ni /
ho :
snang stong sgyu 'phrul dra ba'i ye shes lha :
zung 'jug mtshan ma med pa'i dbyings su gshegs :
rten dang brten par bcas pa'i dam tshig pa :
'od gsal smon pa med pa'i klong du thim :
a a a :

oM AHhU~M:
slar yang snang ba'i rang bzhin gdan gsum lha :
sgrar grags rlung gi 'khor lo yi ge'i sprin :
rtog pa rtog med rang grol gnyug ma'i ngang :
dus gsum dus med chen por rtag tu spyod :
hU~M hU~M hU~M:
bsngo smon ni /
dge ba 'di yis myur du bdag
/rdo rje rnam 'joms 'grub gyur nas //
sogs dang shis brjod bya'o //
zhes pa'ang rang nyid la nyer mkho'i ched mang+ga las gter gzhung rtsa ba las khol du phyung ste mtshams sbyor cung zad kyis brgyan pa dge legs 'phel ///
/
