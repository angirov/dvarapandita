bar do'i bu yig bzhugs so :[ \u0f88\u0f88\u0f88\u0f88\u0f88 ]bar do rang grol lha la phyag 'tshal lo :
bar do'i snang ba rang mdangs 'char ba la yid ches par bya ba'i phyir :
ngo sprod bstan pa ni :
dang por chos nyid bar dor snang ba 'od lngar 'char ba'i ngo sprod ni :
khang pa shin tu mun pa nag par bcas yangs par byas la :
nyi zhur gyi srab mda' gcig gtod :
de la shel dkar gcig sbyar la :
'od lnga'i zhing khams shar ba dang :
ngo sprad pa ni :
'o rigs kyi bu rnams 'di ni chos nyid 'od gsal gyi bar do zhes bya ba yin te :
nang dbugs chad nas nam mkha' 'od gsal la thim pa zer ba gcig yong ba yin :
de'i rtags su da lta rang mdangs su lus kyi nang nas bkrag la nyam mi nga ba :
gzhon nu bum pa'i skur bzhugs te :
sha khrag gis 'thums pa med par zhing khams 'od lngar 'char te :
dpe 'di dang 'dra ste :
ngo bo ngos gzung med pa'i stong pa :
rang bzhin so sor gsal ba :
dwangs pa :
mdzes pa :
bkra ba :
lham pa 'di lta bu :
mtshan nyid 'gul ba :
ldeg pa :
'gyu ba :
'phar ba :
nem par 'char te :
dkar po 'di me long ye shes zhe sdang rang sar dag :
ser po 'di mnyam nyid ye shes nga rgyal rang sar dag :
dmar po 'di sor rtog ye shes 'dod chags rang sar dag :
ljang khu 'di bya grub ye shes phrag dog rang sar dag :
mthing kha 'di chos dbyings ye shes gti mug rang sar dag :
dkar po 'di mngon dga' shar du 'dzin pa rang sar dag :
ser po 'di dpal dang ldan pa lhor 'dzin pa rang sar dag :
dmar po 'di bde ba chen po nub tu 'dzin pa rang sar dag :
ljang khu 'di las rab brtsegs pa byang du 'dzin pa rang sar dag :
mthing kha 'di mthug po bkod pa dbus su 'dzin pa rang sar dag :
de ltar ngo shes pa'i dus su :
sku lnga :
rigs lnga :
yab lnga :
yum lnga :
shes rab lnga :
yi ge lngar grol tshul rim par bstan :
ma shes pa'i dus su :
phyogs lnga :
nyon mongs lnga :
kha dog lnga :
'byung ba lnga :
rim par sbyar la ngo sprad :
'dir ngo sprad pas chos nyid kyi bar do dang po la rang mdangs lam shar ba tsam gyis 'di'i dus kyi ngo sprod dran te :
ma pang du bu zhugs nas skad cig ma de nyid la sangs rgyas pa'i ngo sprod dang po 'o :
sa ma ya :
rgya rgya rgya :
de nas rig pa 'od gsal la phar 'jug pa'i dus kyi ngo sprod ni :
phyi ru nam mkha' dwangs pa la :
snod lngar kha dog mi gcig pa'i chus bkang la :
tshom bur bcas te :
de'i dkyil ma la dar yug gam :
me tog sna tshogs kyi phreng ba gcig drangs te :
rang gi mig la shel sbyar bas mthong bar byas la :
'o rigs kyi bu rnams di'i rjes la 'od de rnams kyi steng du thig le dkar ser dmar ljang mthing kha 'di lta bu shar nas :
de nyid rang gi lus kyi snying kha nas 'brel nas 'byung ste :
de rang snang du ngo shes na :
thig le dkar po de me long :
phyogs shar mngon dga' la sogs 'gre bar ngo shes ma shes gnyis snang du dbye la rgyas par ngo sprod :
'o de ltar ngo sprad pa des :
bar dor de ltar byung ba'i dus su :
ma brjed par bla mas ngo sprad pa 'di ma :
de'i dus su shar ba ma bu phrad pa bzhin du zang thal du sangs rgya 'o :
ma pang du bu 'jug pa'i ngo sprod gnyis pa 'o :
lag len ni :
gdong du bris sku sna tshogs bkram la :
de nyid kyi gdong du shel mig la sbyar bas snang la rang bzhin med par snang ngo :
yang na ni gong bzhin no :
'od rig pa la tshur 'jug pa yang 'dra 'o :
sa ma ya :
rgya rgya rgya :
sgra 'od zer gsum la ngo sprad pa ni :
tshogs dang gtor mas mnyes pa'i rjes la :
bu rnams ting nge 'dzin la bzhag :
rol mo sbir :
mig la 'od chen po phog par byas :
nyi zer srab mda' la shel sbyar ba'i mdangs gdong la phog par byas :
che chung gnyis ltem pas bar do yud cig 'byung ste :
ngo sprad pa ni :
'o rigs kyi bu rnams :
rang gi snang ba gong na yod pa rnams kyi rjes la :
chos nyid kyi rang sgra 'brug stong ldir ba tsam dpe des mtshon pa bzhin 'ong ngo :
de byung ba'i dus su rang sgrar ngo shes pas rang snang thag chod pa'i ma bu gcig yin no :
'od rang 'od zer rang zer du ngo shes par byas pas :
chu sna dang beng mo 'dres pa bzhin gyur te :
'od zer nyi ma 'bum stong shar ba tsam 'byung :
sdig can la 'od zer mtshon cha'i sgra rgyob cig sod cig 'byung :
thig le dang lha sku rnams gshin rjer mthong nas :
dmyal bar skad cig la 'gro 'o :
chos nyid ma shar bar 'gro ba yang yod :
des na 'di ngo shes dgos pa yin pas :
ma pang du bu 'jug pa'i ngo sprod gsum pa 'o :
sa ma ya :
rgya rgya rgya :
de nyid kyi rjes la zung 'jug ye shes la thim pa 'byung ste :
gong du brtan pa ma thob pa'i rigs la yang :
grol sa ngo sprad pa ni :
nam mkha' dwangs pa'i dus su snam bu dkar po dang :
ser po dang :
dmar po dang :
mthing kha bzhi bsgrigs la dpyang :
de nyid kyi steng du so so dang mthun pa'i thig le re bkram la :
shel mig la sbyar nas bltar bcug la ngo sprad do :
'o rigs kyi bu rnams 'di'i dus su rang gi snying kha nas 'od zer dkar po gcig shar te :
de las mched nas rang gi dbang po'i yul du :
kha dog dkar po'i snam bu shin tu gsal ba'i dkyil du shel gyi me long 'dra ba'i thig le dkar zhing mchog tu gsal ba la :
kha dog bzhi'i thig le che chung bzhis brgyan pa zhig 'char :
de me long lta bu'i ye shes so :
rang mdangs ngo shes par gyis shig :
de'i steng du ser po'i thig phran kyang gong bzhin 'char te :
mnyam pa nyid kyi ye shes yin no :
rang mdangs ngo shes par gyis shig :
de'i steng du dmar po'i snam bu :
thig phran gong bzhin 'char :
de so sor rtog pa'i ye shes yin no :
rang mdangs ngo shes par gyis shig :
de'i steng du chos kyi dbyings kyi ye shes nam mkha' dwangs pa lta bu'i thig le gong dang mtshungs pa 'byung :
de chos kyi dbyings kyi ye shes yin :
rang mdangs su ngo shes par gyis shig :
ljang khu ni gang zag tshe 'dir nyams gong 'phel rdzogs pa rnams la 'char :
gzhan rnams la rtsal ma rdzogs pas mi 'char ro :
de ye shes bzhi sbyor ro :
rdo rje sems dpa' khong gseng gi lam zhes bya ba :
gseb lam yang dag pa yin pas ye shes rang shar du shes pa rang ngo shes pa'i gdams pa 'o :
'di'i dus su bla mas ngo sprod yin par 'dug snyam pa de bu :
rang shar du lam me ba de ma :
gnyis med du thag chod pa de ma pang du bu 'jug pa lta bu'i gdams pas zang thal du grol ba la brten nas lus gdos bcas dang bral nas :
'byung ba las rang grol :
rig pa la phyi nang med pas gzung 'dzin las rang grol lo :
de'i rjes su lhun grub rin po che'i sbubs su skad cig ma la zhi khro'i dkyil 'khor rdzogs par shar nas :
shar lugs brgyad dang :
thim lugs brgyad 'byung ngo :
gong gi 'od dkar po la zhen cing rang ngo ma shes na :
lha dang mir skye :
ser po la chags na yi dwags su skye :
dmar po la chags na lha ma yin dang byol song :
mthing kha la chags na dmyal bar skye 'o :
de nas grol ba rnams shes dgos pas :
ngo sprod thebs par gdab pa ni gal che 'o :
dbang ni gal che :
bar do'i ngo sprod bzhi pa :
sa ma ya :
rgya rgya rgya :
gter rgya :
sbas rgya :
zab rgya'o :
zhus dag go :[ \u0f88\u0f88\u0f88\u0f88\u0f88\u0f88\u0f88\u0f88\u0f88 ]'di bris pas 'khor ba sdug bsngal gyi rgya mtsho skem par gyur cig //
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
