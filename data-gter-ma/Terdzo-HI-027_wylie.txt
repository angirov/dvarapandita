@#//
rigs gsum snying thig las /
dbang bskur spyi dang bye brag so so'i cho ga phyogs gcig tu bkod pa ye shes bdud rtsi'i chu rgyun zhes bya ba bzhugs so //
na mo gu ru tri ku la nA tha ya /
rdo rje'i gsang ba gsum bdag rgyal kun gyi //
phrin las 'khor lo mkha' khyab sgyur ba'i dpal //
bla ma rigs gsum mgon po'i byin rlabs kyis //
sgo gsum dkyil 'khor gsum du smin par mdzod //
bstan pa kun gyi yang snying chos //
sde gsum rdzogs pa chen po yi //
yan lag rigs gsum snying thig gi
/smin byed bklag pas chog pa dgod //
bka' srol 'di'i smin byed kyi phyag len rgyas bsdus rnams mdor dril te lhag chad med par phyogs gcig tu 'god pa la don bcu gcig tu 'dus pa las /
!
dang po lam gyi 'jug sgo mngon mtho lha mi'i theg pa'i nyams len theg chen skyabs 'gro'i sdom pa 'bogs pa ni /
slob dpon gyis rjes dran drug gi rnal 'byor sngon du gtang /
theg rim dgu'i dbang dkyus gcig tu bskur ba rnams la khrus dang /
bgegs bskrad /
srung 'khor maN+Dal /
gsol gdab rnams sngon du 'gro bas cho ga la 'jug pa ltar 'dir yang de rnams dang /
kun mkhyen ye shes lta bus gsol gdab sngon du gtang na'ang chog mod /
'dir ni cho ga cung zad rgyas pa'i dbang gis thams cad dkyus gcig tu mi 'grub pas kun 'byung 'dren pa'i theg pa gsum la de dag med kyang chog
/thog mar chos bshad mdor bsdus pa ni /
'o /
ma gyur nam mkha'i mtha' dang mnyam pa'i sems can thams cad kyi don du yang dag par rdzogs pa'i sangs rgyas kun bzang 'od mi 'gyur ba'i go 'phang 'thob par bya /
de'i ched du bstan pa kun gyi snying po zab chos rdzogs pa chen po sde gsum gyi cha lag rigs gsum snying gi thig le'i dbang bskur rnams rim par nod la don tshul bzhin du nyams su len par bgyi'o snyam pa'i byang chub mchog tu thugs bskyed pa gsal btab nas gsan par zhu /
zhes sems bskyed gsal gdab la spyi bshad rgyas bsdus gang 'grub bya /
de la 'dir skabs su babs pa'i 'chad bya'i gsang ba zab mo 'di ni gangs can tsam na mkhas shing grub pa'i 'khor los sgyur ba chen po rigs brgya'i khyab bdag 7pad+ma 'od gsal mdo sngags gling pa dang /
rtsod bral dus babs kyi gter ston chen po 7o rgyan mchog gyur gling pa rnam gnyis la bka' babs pa theg dgu'i rtse rgyal rdzogs pa chen po a ti yo ga'i yang bcud snying thig zab mo skor bdun gyi nang tshan /
sprul pa'i lo tsA ba bai ro tsa na'i thugs thig bod yul sa 'og kun gyi gter gcig rdzogs chen sde gsum zhes snga na med pa'i zab chos ngo mtshar rmad du byung ba'i cha lag tu gyur pa /
'jam dpal snying po'i rgyud kyi bstan don rigs gsum snying thig gi chos sde 'di'i lo rgyus kyang gter gzhung 'di nyid las /
na mo gu ru :
stag lo sprel zla'i tshes bcu la :
sbas yul chen po zab bu gangs kyi ra ba dpal gyi nags khrod tshogs khang chen por gu ru pad+ma 'byung gnas kyis :
zab mo rdzogs pa chen po'i chos kyi 'khor lo bskor ba'i tshe :
dam chos sku gsung thugs ye shes yongs su 'dus pa'i thig le 'di nyid gsungs pa'i skabs su :
tshes bcu'i nub mor o rgyan yab yum gsang phug gong ma na bzhugs pa'i dus lha sras bdag gis tshogs kyi 'khor lo rgya chen po phul nas zhus pa :
dus gsum sangs rgyas thams cad kyi bdag nyid gu ru pad+ma 'byung gnas nyid dus gsum gyi sangs rgyas gzhan las lhag pa'i thugs rje mkhyen rab mthu stobs thogs pa med pa mnga' bas :
bdag cag dang ma 'ongs pa'i sems can la brtse bar dgongs te :
rgyal ba kun gyi zhe phugs :
dgongs pa kun 'dus zab pa dang rgya che ba'i chos kyi 'khor lo du ma bskor ba'i nang nas :
kha tshang don 'dril sku gsung thugs kyi ye shes 'dus pa'i thig le rgya cher gsungs pa'i don nyung ngur bsdus pa :
'dir gcig sems gcig la las pa :
bdag cag mched lcam lnga la lkog chos su bstsal bar mdzad du gsol :
zhes gsol pas :
gu ru dgyes bzhin du :
'o na lha sras snying gi bu :
de la 'dun pa'i mched lcam bzhi :
kun kyang shin tu dam tshig dag :
sku gsum ye shes thig le nyid :
bsdus te 'di ru bstan par bya :
yal bar ma dor nyams su longs :
sgrub pa tshe dang mnyam par gyis :
zhes pas thog drangs te zab cing 'dril ba'i chos sde nyid dgyes pas bstsal /
ma 'ongs pa'i gdul bya skal ldan rnams kyi don du mdo khams gla ba rkang gcig tu grags pa ye rgyal nam mkha' mdzod du zab mo gter rgyas btab pa nyid /
lha sras dam 'dzin gyi rnam par 'phrul pa 'gro 'dul mchog gyur bde chen gling pas spyan drangs te /
kun mkhyen bla ma rin po che dang lhan rgyas pas gtan la phab pa'i zab chos 'di'i smin byed kyi rim pa'ang /
rgyud kyi rgyal po las /
theg pa gsum gyis nges 'byung la :
theg pa gcig gi 'bras bur gnas :
zhes gsungs pa'i theg pa gsum ni spyi mdo dgongs 'dus las /
don dam nges pa'i theg pa ni //
gsum du nges par snang ba ste //
kun 'byung 'dren dang dka' thub rig
/dbang bsgyur thabs kyi theg pa 'o //
zhes bstan pa ste /
de re re la'ang nang gses kyis phye na theg pa rim pa dgur 'gyur ba ste /
gzhung 'di nyid las /
lha mi nyan rang byang sems gsum :
mtshan nyid rgyu yi theg par bshad :
bya rgyud spyod rgyud rnal 'byor rgyud :
dka' thub rig byed sngags phyi pa :
bla med shin tu rnal 'byor gnyis :
nang pa gsang sngags thun mong pa :
khyad par yang zab rdo rje'i snying :
theg pa kun gyi rtse mo yin :
zhes sogs rgyas par bstan pa'i theg rim dgu po'ang bcom ldan 'das rigs gsum mgon po'i thugs kyi thig le dang rjes su 'brel ba'i sdom pa dang smin byed kyi cho ga rnams rim par bsgrub pa'i thog mar /
sdug bsngal gsum gyi rgyu kun 'byung las dang nyon mongs pa las 'dren par byed pa'i rim pa gsum gyi dang po /
sangs rgyas gsang ba'i lam rim las /
gzhi yi theg pa dang por bzhag
/ces gsungs pa'i sor bzhag mngon mtho lha mi'i theg pa yang dag pa'i lta bas zin pa'i dge bcu'i las lam 'khor bcas la 'jug dgos pa yin zhing /
de'i yang thog mar /
snying po'i rgyud las /
nges 'byung sna tshogs bgrod rnams kyi :
skyabs dang skyob pa bla na med :
gtso bo dkon mchog gsum 'dzin cing :
zhes pa'i bstan don /
khams gsum las nges par 'byung ba'i blo rnam par dag pa sngon du 'gro bas /
theg pa che chung thams cad kyi gzhi rten /
lam thams cad kyi 'jug sgo gsum la skyabs su 'gro dgos te /
de'i rgyu mtshan yang /
rnyed dka' zhing 'jig sla ba'i dal 'byor gyi mi lus rin po che thob pa'i dus 'dir thar pa dang thams cad mkhyen pa'i lam la 'jug dgos /
de dag gi thog mar 'jigs rung 'khor ba'i sdug bsngal las skyob pa'i phyir dkon mchog gsum la skyabs su 'gro dgos /
de ni lam thams cad kyi gzhi rten la med du mi rung ba yin te /
ci'i phyir na sdom pa thams cad kyi rgyu /
myang 'das kyi bsam pa brtan byed nyid yin pa'i phyir /
skyabs su ma song ba la sdom pa mi skye /
sdom pas ma bsdams na yang dag pa'i lam med pa'i phyir te /
skyabs 'gro bdun cu pa las /
dge bsnyen gsum la skyabs 'gro bas //
de ni sdom brgyad rtsa ba yin //
zhes dang /
sdom pa kun la yod mod kyi //
skyabs su ma song ba la med //
ces gsungs pa ltar /
lam gyi rtsa ba skyabs su 'gro ba la /
bla ma dang mdun gyi nam mkhar rgyal sras rigs gsum mgon po la sangs rgyas byang sems dpag tu med pas bskor te bzhugs pa la phyag 'tshal zhing mchod pa 'bul ba'i 'dun pas 'di lhan cig tu gsung bar zhu /
zhes dkon mchog rjes dran 'don la phyag 'tshal du gzhug
/me tog dam pa sogs sh+loka gsum brjod /
de ltar phyag dang mchod pas bsti stangs bya ba sngon du song nas /
dngos gzhi la /
bdag gzhan nam mkhas khyab pa'i ma gyur 'gro ba rigs drug gis bsdus pa'i sems can thams cad deng nas gzung ste /
byang chub snying po'i go 'phang mngon du ma byas kyi bar du lus ngag yid gsum gus pa chen pos snying thag pa nas skyabs su 'gro ba'i 'dun pa rtse gcig pas 'di'i rjes zlos mdzod /
na mo :
bla ma dkon mchog gsum gyi dngos :
dpal ldan rigs gsum mgon po la :
bdag dang mtha' yas sems can rnams :
byang chub bar du skyabs su mchi :
gus pas phyag 'tshal mchod pa 'bul :
khams gsum 'gro ba thams cad kyi :
'jigs pa ma lus bsal ba dang :
thar pa'i gnas su drang du gsol :
lan gsum rjes zlos byar gzhug
/rten gsum slob ma'i spyi bor gzhag la /
na mo bud+d+ha ya /
na mo d+harmA ya /
na mo sang+g+ha ya /
oM ye d+harmA he tu pra b+ha bAH
he tun+te ShAn+ta thA ga te h+ya ba data?/
te ShAny+tsa yo ni ro d+ha /
e waM bA dI ma hA shra ma NaHswA hA/
zhes rten snying brjod /
de ltar skyabs 'gro'i sdom pa thob nas /
de'i bslab bya la slob dgos te /
sangs rgyas dkon mchog la skyabs su song nas 'jig rten pa'i lha mthu bo che la gtan gyi skyabs mi tshol ba dang /
chos dkon mchog la skyabs su song nas sems can la gnod 'tshe spong ba dang /
dge 'dun dkon mchog la skyabs su song nas sdig pa'i grogs po dang mi 'grogs pa dang /
sangs rgyas kyi sku gzugs chag dum yan chad dang /
gsung rten yig 'bru gcig yan chad dang /
dge 'dun ngur smrig gi lhan pa gdab pa yan chad la dad gus kyi 'du shes brten dgos /
gzhan yang thun mong gi bslab bya dus nam du'ang dkon mchog gsum mi spang ba dang /
nad gdon sogs rkyen ngan dang 'jigs pa ci byung yang /
dkon mchog gsum la blo bkal ba las thabs gzhan mi tshol ba dang /
dus kyi mchod pa mi bcag pa /
phan yon rjes su dran pas rang gzhan skyabs 'gror 'god pa dang /
gang du 'gro ba'i phyogs kyi sangs rgyas la phyag 'tshal ba bcas lnga po rnams la'ang dus rtag tu brtson par gyis shig
/de lta bu'i sdom pa thob pa'i phan yon yang /
gter gzhung las /
byang chub thar pa'i sa bon thebs :
'jigs pa kun las thar pa dang :
bsam pa yid bzhin 'grub par 'gyur :
lha mi'i theg pa'i snying po 'o :
zhes dang rgyal ba'i gsung rab rnams las rgyas par 'byung ba ltar lags pas thugs la nges par mdzad 'tshal /
de nas snga 'gyur bka' ma mdo'i phyag bzhes su ngang sgom gyi khrid sbrel ba ltar 'dir yang gsang bdag snying thig gis bstan don bzhin khrid so sor grub na legs pas /
'dir lha mi'i theg pa'i khrid bya ba sogs 'og ma rnams la'ang 'gre shes par bya'o ///
/
!
gnyis pa nyan thos theg pa'i dbang ni /
de nas lung gi mdo chen po sogs kyi dgongs don theg pa'i rtse rgyal nyid la'ang lam rim par 'jug pa'i don gyis nang gses theg pa'i rim pa dgur dbye zhing /
thams cad kyang sngags kyi thabs la mkhas pa dang rjes su 'brel par bstan pa'i theg dman la nyan rang gnyis las dang po rgyud las /
dge slong dgra bcom zag pa zad :
ces pa'i bstan don nyan thos theg pa'i dbang bskur ba la dmigs pa 'di ltar du mdzod /
mdun bskyed kyi tshogs zhing las 'phags pa 'jam dpal nyan thos kyi tshul 'dzin pa shA ri'i bu rin po che bsnams pa byon te khyed rang la thim pas rgyud byin gyis brlabs par mos shig
/sku tsaka mgor bzhag la /
oM:
nyan thos tshul bzung 'jam pa'i dbyangs :
nyon mongs ma lus sel bar mdzad :
tshul khrims rnam par dag ldan pa'i :
byin rlabs mchog ni bstsal du gsol :
ces dang /
glegs bam gtsug tu bzhag la tshul khrims rnam dag gi gzungs /
oM a mo g+ha shI la sogs brjod /
mchod rten gtsug tu bkod la rten snying brjod /
de nyid la kha bsgyur te /
mdun bskyed kyi tshogs zhing las spyan ras gzigs nyan thos kyi tshul 'dzin pa kun dga' bo bsil g.yab thogs pa byon te sogs dang /
oM:
nyan thos tshul bzung spyan ras gzigs :
zhes bsgyur ba sku dang gsung thugs dbang sngar ltar bskur /
mdun bskyed kyi tshogs zhing las gsang ba'i bdag po nyan thos kyi tshul 'dzin pa maung+gal bu pad+ma bsnams pa byon te sogs dang /
oM:
nyan thos tshul bzung gsang ba'i bdag :
ces bsgyur la sku gsung thugs dbang bskur /
phyag 'tshal skabs kyi /
shA ri'i bu dang sogs shis brjod la bsgyur ba dang /
khrims kyi tshul khrims skyon med cing //
sogs brjod la me tog 'thor /
de'ang 'dir bshad pa'i nyan thos ni rang don zhi bde don gnyer can gyi nyan thos rang rgyud pa ma yin te /
yin na theg chen byang chub sems dpa' la ltung ba 'byung ba'i phyir /
'di dag ni bsam pa byang chub kyi sems dang ldan pas khyad par du 'phags pa'i theg pa yin /
de'ang 'di'i sgra don ni shra ba kaHzhes pa'i sgra nyan pa dang thos pa la 'jug pas nyan thos sam /
thos pa gzhan la sgrog pas thos sgrog ces kyang bya'o //
lta ba ni /
gzung 'dzin rags pa 'di kun kun rdzob tu snang ba tsam las rang bzhin med pas gang zag gi bdag med rtogs kyang /
gzung yul dngos por rags snang rtsom pa'i gzhi rdul phra rab 'di gnyen po dang blos gzhom du med pa dang /
'dzin sems skad cig ma dus kyi cha dang bral bas gzung 'dzin phra ba don dam du 'dod pa'i phyir /
chos kyi bdag med ma rtogs par /
o rgyan chen po'i man ngag lta ba'i phreng ba las gsungs pa dang /
ji skad du /
tshul gnas thos dang bsam ldan pas //
sgom pa la ni rab tu sbyor //
zhes gsungs pa ltar /
gzhi tshul khrims rnam par dag pa la brten nas /
dge ba'i bshes gnyen las nyan thos kyi sde snod mnyan te don la mkhas shing sgom pa'i rim pa la'ang goms par gyis shig
/ces brjod ///
/
!
gsum pa rang rgyal theg pa'i dbang ni /
de nas rgyud las /
'dren pa rang rgyal bse ru'i tshul :
zhes pa'i bstan don dman pa'i theg pa gnyis pa rang rgyal theg pa'i dbang bskur ba la dmigs pa 'di ltar mdzod /
mdun gyi tshogs rten las 'jam dpal rang rgyal gyi tshul bstan pa shes rab mchog chen zla tshes bsnams pa tshangs par spyod pa'i cha lugs can byon nas khyed rang la thim pas rgyud byin gyis brlabs par mos shig
/sku spyi bor bzhag la /
oM:
rang rgyal tshul bstan 'jam pa'i dbyangs /
rten 'brel bcu gnyis don rtogs phyir :
byin rlabs dam pa bgyis pa yis :
'phags lam zhi ba thob par shog :
rten 'brel snying po brjod cing me tog 'thor /
des 'gres te /
mdun gyi tshogs rten las spyan ras gzigs rang rgyal gyi tshul bstan pa gdung ba sel ba bsil g.yab thogs pa tshangs par spyod pa'i cha lugs can sogs dang /
oM:
rang rgyal tshul bstan spyan ras gzigs :
zhes kha bsgyur ba dang /
mdun gyi tshogs rten las phyag na rdo rje rang rgyal gyi tshul bstan pa rdzu 'phrul cher ston me phung bsnams pa zhes sogs dang /
oM:
rang rgyal tshul bstan gsang ba'i bdag :
ces bsgyur ba la so so'i sku tsaka mgor bzhag pa sogs bya /
rten 'brel lugs 'byung tshul la sogs kyis shis pa brjod /
de'ang prat+yekabud+d+ha'i sgra las rang gi byang chub rang gis rtogs par byed pa'i phyir /
so so'am gcig pur byang chub sgrub pas na rang rgyal lo //
'jug sgo rten 'brel bcu gnyis kyi sgo nas 'jug ste /
he ru ka gal po las /
rang rgyal chos la blo sbyong phyir //
phyi dang nang gi rten 'brel chos //
zhes gsungs pa ltar lugs 'byung 'khor ba'i rten 'brel dang /
lugs ldog myang 'das kyi rten 'brel la mkhas pas tshul khrims la gnas par gyis shig
/ces gdams so ///
/
!
bzhi pa byang sems theg pa'i dbang ni /
de nas rgyud las /
pha rol phyin pa bcu la gnas :
zhes pa'i bstan don rgyal ba'i bstan pa mtha' dag gi snying po theg pa chen po byang chub sems dpa'i sdom pa 'bogs pa'i thog mar /
mdun gyi tshogs zhing 'phags pa rigs gsum mgon po rgyal sras rgya mtsho'i tshogs kyis bskor te mngon sum bzhin du bzhugs pa'i spyan sngar gsag sbyang spel gsum tshul bzhin bgyi ba'i 'dun pas 'di lhan cig tu gsung bar zhu /
ji snyed su dag sogs tshang bar brjod /
de ltar bsags sbyang sngon du song nas sdom pa gzung ba dngos la /
'di ltar nam mkhas khyab pa'i sems can thams cad rang gi pha ma drin can sha stag yin /
'di thams cad thog ma med pa nas 'khor ba sdug bsngal gyi rgya mtsho chen por bying zhing thar dus med pa snying re rje /
de thams cad bdag gis bsgral te bla na med pa'i byang chub la 'god par bya ba'i slad du /
sngon gyi rgyal sras thu bo rigs gsum mgon pos byang chub mchog tu thugs ji ltar bskyed pa dang byang chub sems dpa'i bslab pa la ji ltar bslab pa bzhin du /
bdag gis kyang byang chub mchog tu sems bskyed cing bslab bya rnams la rim par bslab par bgyi'o snyam pa smon pa dang 'jug pa'i bdag nyid can gyi sems bskyed pa gsal thobs la 'di'i rjes zlos mdzod /
rgyal sras rigs gsum mgon po yis :
byang chub thugs ni bskyed pa ltar :
bdag gis 'gro la phan don du :
byang chub mchog tu sems bskyed do :
tshad med bzhi yis kun bslangs te :
pha rol phyin pa drug dang ni :
bsdu ba'i dngos po bzhi la sogs :
bslab bya kun la bslab par bgyi :
lan gsum rjes zlos byar gzhug
/smon 'jug byang chub kyi sems gnyis mi nyams shing brtan par bya ba'i slad du /
mdun gyi 'jam dpal byang chub sems dpa'i tshul 'dzin pa gser mdog mchog sbyin dang ut+pal bsnams pa byang chub sems dpa'i 'khor dang bcas pa byon te khyed rang rnams la thim pas rgyud byin gyis brlabs par mos shig
/sku spyi bor bzhag la /
oM:
mtha' yas rgyal sras rnams kyi gtso :
'gro ba yongs kyi mgon dang skyabs :
'jam dpal dpal dang ldan pa yis :
byang chub sems ni brtan par mdzod :
byang chub kyi sems 'phel bar byed pa'i sngags 'di'i rjes zlos mdzod /
na mo rat+na tra yA ya :
na mo many+dzu shrI ye :
ku mA ra b+hu tA ya :
bo d+hi satwA ya :
ma hA satwA ya :
ma hA ka ru Ni ka ya :
tad+ya thA:
oM ma hA ka ru Ni ka war+d+ha ni :
bo d+hi satwA war+d+ha ni :
ma hA satwA war+d+ha ni :
bo d+hi bo d+hi ma hA bo d+hi swA hA:
zhes lan gsum rjes zlos byar gzhug des 'gres te /
mdun gyi spyan ras gzigs byang chub sems dpa'i tshul 'dzin pa dung mdog mchog sbyin dang sogs dang /
'jam dpal sogs tshig rkang gsum par /
'phags mchog snying rje'i dbang phyug gis :
zhes bsgyur sngags kyi rjes zlos bya /
mdun gyi phyag na rdo rje byang chub sems dpa'i tshul 'dzin pa mthing mdog skyabs sbyin dang sogs dang /
tshig rkang gsum par /
gsang bdag rdo rje 'dzin pa yis :
zhes bsgyur sngags kyi rjes zlos bcas bya /
rlabs chen spyod pa'i tshul ni rab bzung nas //
bsdu ba rnam bzhis 'gro don mdzad gyur pa //
rab dga' la sogs sa la bzhugs pa yi //
byang chub sems dpa' rnams kyi bkra shis shog
/ces shis pa brjod cing me tog 'thor /
de'ang bod+hisatwa'i sgra las /
sems stobs chen pos bla na med pa'i byang chub sgrub pa la gcig tu mi 'gyur bas sems dpa' zhes bya'o //
'di yan chad theg rim rnams kyis bdag med gnyis kyi gnas lugs phyin ci ma log pa gzhir byas nas /
byang chub sems dpa' 'khor 'das su snang ba 'di rnams snang yang ngo bo bden med sgyu ma lta bur shes pa'i blos byams snying rje byang chub kyi sems kyis zin par byas nas dge mi dge'i 'jug ldog gi tshul gyis kun rdzob kyi bden par 'jug la /
don dam par gshis kyi gnas lugs spros bral du shes par byas te /
bden gnyis zung 'jug gi sgo nas tshogs gnyis dang pha rol phyin pa drug gis bsdus pa'i legs spyod thams cad dge ba chos sdud kyi tshul khrims /
bsdu ba rnam pa bzhi'i tshul gyis bsam sbyor thams cad sems can gyi don du spyod pa sems can don byed kyi tshul khrims /
smon 'jug byang sems kyi bslab bya mtha' dag la blang dor tshul bzhin byed pa nyes spyod sdom pa'i tshul khrims rnams la legs par slob dgos shing /
sdom pa'i tshul khrims la shing rta gnyis kyi bka' srol las dbye bsdu mang du 'byung yang rtsa ba ni /
slob dpon tsan+d+ra go mIs /
rnyed dang bkur stir chags pa yis //
bdag bstod gzhan la smod pa dang //
sdug bsngal mgon med gyur pa la //
ser snas chos nor ma ster dang //
gzhan gyis bshags kyang mi nyan par /
khros nas gzhan la 'tshog pa dang //
theg pa chen po spong byed cing //
dam chos 'drar snang ston pa 'o //
zhes dang /
dbu ma ltar na /
rgyal po la nges pa lnga /
blon po la nges pa lnga /
phal pa la nges pa brgyad /
thun mong smon sems btang ba bcas nam mkha'i snying po'i mdo'i rjes su 'brangs te bslab btus su bshad /
de'i steng du 'jug sems spangs te dge ba la mi sbyor ba dkon brtsegs las gsungs so //
de dag kyang /
rgyal sras zhi ba lha'i spyod 'jug tu /
sems bsrung 'dod pa rnams la ni //
dran pa dang ni shes bzhin dag
/srog la babs kyang srungs shig ces //
bdag ni de ltar thal mo sbyor //
zhes gsungs pa bzhin /
dran pa dang shes bzhin ma nyams pas /
nag po'i chos bzhi spang zhing /
dkar po'i chos bzhi dang du blang ba la sogs pa'i sgo nas byang chub kyi sems chud ma zos par bsrung ba la 'bad par mdzod cig
/ces gdams so ///
/
!
lnga pa kri yA rigs gsum spyi bsdus kyi dbang ni /
snga ma dang mtshams byed na khrus bya /
sems bskyed gsal gdab la /
'dir rigs gsum snying thig las /
phyi'i dka' thub la gtso bor brten cing nang gi de kho na nyid rig par byed pa'i theg pa la'ang rnam grangs gsum yod pa las /
dang po ni rgyud las /
rigs gsum 'chang ba gsang sngags 'chang :
zhes pa'i bstan don lnga pa bya spyod thun mong du gyur pa rigs gsum spyi bsdus kyi dbang bskur ba la bdag nyid kyi bgyi bar 'os pa rnams grub /
khyed rang slob ma rnams kyi ngo skal du gyur pa thog mar zhu ba'i yon du maN+Dal phul /
zhes 'bul du gzhug
/thal mo me tog dang bcas te gsol ba 'debs pa 'di'i rjes zlos mdzod /
sku gsung thugs kyi rigs 'chang ba :
rgyal ba'i sras po thugs rje can :
rig sngags ma lus bdag gis gzung :
sku gsung thugs kyi byin gyis rlobs /
ces lan gsum rjes zlos byar gzhug
/de nas dbang dngos gzhi'i don du dmigs pa 'di bzhin du mdzod /
rnam bum thogs la /
dkyil 'khor gyi lha rigs gsum mgon pos rin po che'i bum pa ye shes kyi bdud rtsis gang ba thogs te khrus mdzad pas /
lus ngag yid gsum gyi sdig sgrib bag chags nad gdon thams cad byang zhing dag
/rigs gsum sems dpa'i byin rlabs ma lus pa rgyud la zhugs pa'i mos pa mdzod /
oM:
bkra shis dge ba'i bum pa ru :
ye shes bdud rtsi chen pos gtams :
skal ldan slob mar khrus bgyis pas :
dri ma thams cad dag par shog :
oM sarba ta thA ga ta a b+hi She ka te sa ma ya shrI ye hU~M:
zhes bum pas dbang bskur zhing khrus bya /
bum chu sbyin /
de nas sngags kyi rig pa gtad pa'i phyir slob ma rnams kyis me tog gi phreng ba re lha la phul ba'i mos pas slob dpon la me tog 'thor bzhin du 'di'i rjes zlos mdzod /
bcom ldan bdag gis gzung lags kyis //
bdag la 'go bar mdzad du gsol //
ces lan gsum bya'o //
mdun bskyed kyi thugs ka nas sngags phreng gnyis pa byung /
zhal nas thon /
khyed rang rnams kyi rna ba nas zhugs te snying gar thim par mos la sngags 'di'i rjes zlos mdzod /
ces snying po rnams rjes zlos lan gsum byar gzhug
/me tog nyid sngags kyi phreng bar byin gyis brlabs nas spyi bor bcings pas rig sngags kyi las rab 'byams thogs med du 'grub par gyur cig
/bcom ldan 'di la bstsal lags kyis //
'di la 'go bar mdzad du gsol //
sngags kyi dngos grub bstsal du gsol //
brtul zhugs brtan par mdzad du gsol //
rig pa 'dzin pa 'di dag gi rgyud la rigs gsum mgon po'i gsung rig sngags kyi byin rlabs ma lus pa 'jug cing brtan par gyur cig
/tiSh+Tha badzra /
me tog spyi bor bkod /
rin po che'i dbu rgyan spyi bor bcings shing dar dpyang gi lhab lhub dang stod g.yogs smad g.yogs bgos pas rgyal sras rigs gsum mgon po'i mngon par rtogs pa'i yon tan rgyud la rdzogs pa'i skal pa dang ldan par mos shig
/dbu rgyan bcings la /
oM rat+na mu ku Ta a laM kA ra a b+hi Shiny+tsa hU~M:
dar dpyang sogs bgo tshul byas la /
oM bi shwa wasatra a b+hi Shiny+tsa hU~M:
mtha' rten du bkra shis pa'i rdzas rtags rnams dang rgyal srid rin po che rnam bdun mdun du bdar nas mnga' gsol bar mos shig
/rdzas brgyad thogs la /
bcom ldan shAkya seng ges byin brlabs pa'i //
'phags lam yan lag brgyad ldan bkra shis rdzas //
reg pas mi mthun phyogs kun zhi ba dang //
dge legs yon tan rtag tu 'phel gyur cig
/oM mang+ga laM dra bya a b+hi Shiny+tsa mi /
rtags brgyad thogs la /
bsod nams yongs rdzogs sangs rgyas rnams kyi mtshan //
rnam thar brgyad ldan bkra shis rtags brgyad kyis //
byang chub sems ma'i tshogs bcas mnga' gsol bas //
'jig rten kun na rtag tu bde legs shog
/oM aSh+Ta mang+ga laM a b+hi Shiny+tsa mi /
rgyal srid sna bdun thogs la /
'phags pa'i sar gnas 'khor los sgyur rnams kyi //
byang chub yan lag bdun ldan rin chen gyis //
deng 'dir nyon mongs dgra las rnam rgyal zhing //
srid zhi'i dpal gyis 'byor pa'i dbang bskur ro //
oM ma hA rat+na a b+hi Shiny+tsa mi /
shis brjod ni /
bcom ldan gser mdog ri yi rgyal po 'dra //
'jig rten gsum na 'jam dpal dbyangs kyi sku //
bde gshegs sku yi bkra shis gang lags pa //
bkra shis dam pa des kyang bde legs shog
/bcom ldan dung mdog ri yi rgyal po 'dra //
'jig rten gsum na spyan ras gzigs kyi gsung //
bde gshegs gsung gi bkra shis gang lags pa //
bkra shis dam pa des kyang bde legs shog
/bcom ldan mthing mdog ri yi rgyal po 'dra //
'jig rten gsum na phyag na rdo rje'i thugs //
bde gshegs thugs kyi bkra shis gang lags pa //
bkra shis dam pa des kyang bde legs shog
/ces pa'am bsdu na /
oM:
mi 'gyur sku dang 'gag med gsung :
'khrul med thugs kyi dkyil 'khor du :
rigs gsum sems dpa'i snang bas khyab :
brgyud gsum bla ma'i bkra shis shog :
ces las byang nas 'byung ba'i sh+loka gcig brjod /
de'ang kriyA'i sgra ni bya ba ste /
phyi'i bya ba gtso bor ston pa'i phyir na /
bsam gtan phyi ma'i 'grel pa las /
rgyud 'di ni lus ngag gi bya ba gtso bor ston pas na bya ba'i rgyud ces bya'o //
zhes gsungs /
de'ang don dam pa sems dag pa'i mtha' bzhi dang bral ba'i ye shes kyi yon tan kun rdzob rigs gsum lhar shar ba rje dang 'bangs kyi tshul du bltas te de kho na nyid bzhi'i nyams len la brtson pa dang /
de dag gi skabs su bsrung bya'i dam tshig ni /
yang 'byed 'phrul gyi lde'u mig las /
dkon mchog gsum dang byang chub sems //
sngags dang phyag rgya mi spang zhing //
rdo rje dril bu spang mi bya //
lha dang bla ma de bzhin no //
de ni yan lag dam tshig yin //
rtsa ba'i dam tshig lnga po ni /
khri la nyal bar mi bya zhing //
sha mi za zhing chang mi btung //
sgog pa la phug bza' mi bya //
zhes gsungs pas mtshon spyi dang khyad par gyi dam tshig tshul bzhin bsrung bar bgyi'o snyams pas 'di'i rjes zlos /
gtso bos ji ltar sogs dang /
gtang rag maN+Dal /
lus longs spyod 'bul ba /
dge bsngo bcas kyis grub /
slob dpon gyis rjes rim dbang sgrub tu smros pa ltar bya'o ///
/
(u pa'am spyod rgyud lta spyod gong 'og gi theg par bsdus nas gter gzhung nang logs su ma gsungs so //
mchan /)
!
drug pa yo ga rigs gsum lha nyer gcig pa'i dkyil 'khor gsum yod pa'i /
dang po 'jam dpal ye shes sems dpa'i dkyil 'khor gyi dbang ni /
ji ltar bltams pa sogs kyis khrus bya /
bden stobs brjod /
sum+b+ha ni'i drag sngags rol mo sogs kyis bgegs bskrad dang /
oM badzra rak+Sha rak+Sha hU~M/
rdo rje'i sa gzhi ra ba drwa ba gur bla bre ye shes kyi me 'bar ba dang bcas pa'i srung 'khor yangs shing rgya che ba cis kyang mi shigs par gyur /
sems bskyed gsal gdab /
de la 'dir skabs su babs pa /
rgyud kyi snying po las /
phyag rgya bzhi po'i don ston pa :
zhes pa'i bstan don yo ga ste rnal 'byor rgyud dang 'brel ba'i dkyil 'khor rnam pa gsum bzhugs pa'i dang po 'jam dpal ye shes sems dpa' lha nyer gcig pa'i dkyil 'khor du dbang bskur zhu ba'i yon du maN+Dal phul /
phyag snyim pa me tog dang bcas pa'i thal mo sbyor la gsol ba 'debs pa 'di'i rjes zlos /
khyab bdag bdag la sman pa dang :
bdag don bdag la thugs brtse'i phyir :
sgyu 'phrul drwa bas mngon rdzogs pa'i :
byang chub ci nas bdag thob mdzod :
lan gsum /
rgyud dag par bya ba'i slad du tshogs zhing nam mkha' gang ba'i spyan sngar lam log pa las khyad par du bya zhing theg pa thams cad kyi 'jug sgor gyur pa skyabs su 'gro bar bgyi'o snyam pas 'di'i rjes zlos mdzod /
na mo :
bla ma dkon mchog sogs las byang ltar lan gsum /
sems can thams cad kyi don du rdzogs pa'i sangs rgyas kyi go 'phang 'thob par bya /
de'i ched du theg pa chen po'i lam la bslab par bgyi'o snyam pa'i dam bca' brtan pos 'di'i rjes zlos mdzod /
rgyal sras 'jam dpal sogs lan gsum /
slob dpon gyi thugs ka nas yaHlas khro bo yak+sha me dbal me dpung mtshon cha'i tshwa tshwa dang bcas pa 'phros te slob ma rnams la dbang gi ye shes skye ba la bar du gcod pa'i sdig sgrib bag chags gdon bgegs rnam smin gyi phung po dang bcas pa bsregs shing sbyang bar gyur /
hU~M hU~M hU~M:
zhes drag tu brjod la rol mo yungs thun gu gul dud pas bdug
/khyed rang rnams skad cig gis dpal rdo rje sems dpa' dkar po longs sku'i chas can rdo rje dang dril bu 'dzin pa'i skur gsal ba'i dpral bar oM/
mgrin par AH
thugs kar hU~M gis mtshan par mos shig
/so shing gtad la /
dri bzang po'i so shing cod pan bcings pa thal mo'i bar du thogs la dngos grub ji ltar thob pa'i ltas bstan du gsol snyam pas sngags 'di'i rjes zlos bcas 'dor ba zhu /
oM badzra ha sa ha /
zhes so shing gi ra bar 'dor du gzhug la spro na spyi dang mthun par lung bstan /
gsang sngags rdo rje theg pa'i dam tshig spyi dang bye brag rtsa ba dang yan lag gis bsdus pa rnams legs par blangs nas tshul bzhin bsrung snyam pas 'di'i rjes zlos /
rgyas par na /
mgon po sangs rgyas sogs rigs lnga'i sdom gzung bya /
bsdu na /
bde gshegs sras bcas bdag la dgongs //
rig pa 'dzin pa bdag gis ni //
byang chub snying por mchis kyi bar //
so sor thar dang byang chub sems //
rig 'dzin sngags kyi sdom pa'i tshogs //
ma lus yongs su gzung bar bgyi //
lan gsum /
ye shes pa dbab pa'i slad du sgo gsum gyi gnad legs par gcun la dmigs pa 'di ltar mdzod /
las chu dang las sngags kyis bsang /
swa b+hA bas sbyang /
chos kun mi dmigs stong pa'i ngang /
khyed rnams gang du gnas pa'i sar //
gser gyi pad+ma 'dab brgyad la :
sogs mngon rtogs ltar la /
'od dang 'od zer rab tu 'bar :
thugs nas 'od 'phros ye shes pa //
spyan drangs gnyis med thim par gyur //
ces bsgom /
rol mo spos dud bcas /
sngags ring thung la /
badzra A be sha ya a AH
zhes btags pa brjod la dbab /
dzaHhU~M baM hoHsa gnyis med du bstim /
byin phab pa'i ye shes pa de nyid byang chub ma thob kyi bar rab tu gnas par gyur /
tiSh+Tha badzra /
zhes rdo rje dang me tog slob ma'i gtsug tu bkod /
'di nyid khol 'don lta bu'i skabs su 'dir bum dbang 'og gi pad+ma gar dbang las 'byung ba ltar 'dir sbyar /
dkyus gcig tu bskur ba'i tshe de nyid kriyA'i skabs su song bas mi dgos /
dngos gzhi sku gsung thugs kyi dbang bskur ba la thog mar lha sku phyag rgya'i dbang bskur ba'i slad du dkyil 'khor gyi gtso bo'i thugs ka nas rang 'dra'i sku gnyis pa byung /
khyed rang rnams kyi dpral bar thim pas sku'i byin rlabs ma lus pa thob pa'i mos pa mdzod /
sku spyi bor bzhag la /
oM:
dpal ldan sangs rgyas sku 'chang ba :
rdo rje dbang phyug sku dang ldan :
'jam dpal sku yi dbang bskur bas :
dag pa lha yi sku thob shog :
oM a ra pa tsa na d+hI:
kA ya a b+hi Shiny+tsa oM:
dzaHhU~M baM ho :
deng phyin chad 'di ltar snang ba'i chos thams cad 'jam dpal sgyu 'phrul drwa ba'i sku rdo rje snang stong lha'i 'khor lor rnam par dag pa yin no //
gsung bzlas pa sngags kyi lung gi ched du slob dpon dang dkyil 'khor pa'i thugs ka'i sa bon sngags phreng dang bcas pa las sngags phreng gnyis pa byung /
zhal nas thon /
khyed rang rnams kyi zhal du zhugs /
thugs ka'i sa bon gyi mthar 'khod pas gsung bzlas pa sngags kyi byin rlabs ma lus pa rgyud la zhugs pa'i mos pa dang bcas te sngags 'di rnams kyi rjes zlos lan gsum mdzod /
sngags ring thung lan gsum re bzlar gzhug
/de brtan par bya ba'i slad du sngags byang mgrin par bzhag nas dbang bskur bar mos shig
/lha dbang shwa lo ka gsung du bsgyur ba'am bsdu na sngags brjod cing /
kA ya'i mal du /
wA ka a b+hi Shiny+tsa A:
sbyar la sngags phreng sngags byang gang yod mgrin par bzhag
/deng phyin chad brtan g.yo'i sgra skad thams cad grags stong gzhom med gsung rdo rje'i ngo bor rnam par dag pa yin no //
thugs 'od gsal de kho na nyid kyi dgongs pa ngo sprad pa'i slad du /
lha sngags kyis mtshon pa'i spros pa thams cad rang rig skad cig ma'i rang rtsal du ngo shes par byas nas /
sems kyi gshis stong nyid du rjen ne /
gdangs rig rtsal du lam me /
de gnyis dbyer med nyams su myong bzhin du brjod pa'i mtha' thams cad 'das pa'i bden gnyis zung 'jug lhag pa'i chos sku chen po'i dbyings su 'dzin med du mnyam par 'jog mdzod /
ces brjod cing dpon slob gnyis ka cung zad mnyam par bzhag
/dkyil 'khor gyi gtso bo'i thugs ka nas ye shes kyi rang bzhin phyag mtshan 'bar ba byung ste snying gar thim pas byin rlabs brtan par byas par mos shig
/sngags tsit+ta a b+hi Shiny+tsa hU~M:
zhes bsgyur la phyag mtshan snying gar bzhag
/deng phyin chad khams gsum gyi rnam par rtog pa'i 'jug ldang thams cad rig stong dbyer med bsam gyis mi khyab pa thugs rdo rje'i ngo bor rnam par dag pa yin no //
shis brjod rgyas par /
rnam par snang mdzad sogs sam /
bsdu na /
chos sku nam mkha' bzhin du dbyer med sogs dang /
gzhon nu'i sku lus 'chang ba sogs kyis shis pa brjod /
de la yo ga'i sgra las nang gi rnal 'byor gtso bor ston pas na rnal 'byor gyi rgyud do //
don dam bden pa spros pa kun dang bral ba'i rang bzhin 'od gsal stong pa nyid dang /
kun rdzob cir snang rdo rje dbyings kyi dkyil 'khor du gtan la phab nas /
mngon byang lnga dang cho 'phrul bzhi'i sgo nas phyag rgya bzhi ldan gyi rnal 'byor la gtso bor gnas pas phyi'i gtsang sbra grogs tsam du brten pa yin cing /
dam tshig ni bya rgyud dam tshig bcu'i steng du /
nyams pa dang lhan gcig tu lung pa gcig gi chu mi btung /
nyams pa dang kha mi bsre ba dang /
bcu gsum yang 'byed 'phrul lde las gsungs pa ste /
de ltar tshul bzhin bsrung ba'i blos 'di'i rjes zlos /
gtso bos ji ltar sogs dbang gi rjes rnams spyi dang mthun /
cho ga'i rjes rim rnams tshang bar bya'o //
7
//gnyis pa thugs rje chen po 'khor ba dong sprug gi dbang ni /
khrus /
bgegs bskrad /
srung 'khor rnams bya /
snga phyi sbrel nas bskur skabs mi dgos /
sems bskyed gsal gdab /
rigs gsum snying thig gi yo ga dang 'brel ba'i dkyil 'khor gsum gyi gnyis pa spyan ras gzigs 'khor ba dong sprug lha nyer gcig pa'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos mdzod /
dpal ldan pad+ma gar gyi dbang :
khyab bdag ye shes lnga yi bdag :
mgon po spyan ras gzigs dbang gi :
dbang bskur dam pa bstsal du gsol :
lan gsum /
rgyud dag par bya ba'i slad du sogs gong gi 'jam dbyangs skabs ltar mtshams sbyor la las byang ltar skyabs sems rjes zlos lan gsum /
ye shes dbab pa'i mtshams sbyor de ltar la /
las chus bsang /
oM ha ya grI wa hU~M phaTaH
oM swa b+hA ba sogs /
slob ma mi dmigs stong pa'i ngang //
pad+ma nyi zla'i gdan steng du :
sogs mngon rtogs ltar la /
'od phung dmar po kun tu 'bar :
gnas gsum oM AHhU~M gis mtshan :
thugs ka'i hrIHlas 'od 'phros pas :
ye shes sems dpa' spyan drangs gyur :
rtsa sngags kyi mthar /
oM badzra A be sha ya a AH
zhes pas ye shes pa dbab /
dzaHhU~M baM hoHsa gnyis su med par bstim /
tiSh+Tha badzras brtan par byas /
dbang bskur dngos gzhi'i slad du 'dun pa 'di bzhin mdzad 'tshal /
slob dpon gyi thugs ka nas spros pa'i 'od zer gyis /
dbang gi lha nam mkha' gang bar spyan drangs pa dang lhan cig tu rin po che'i bum pa bdud rtsi'i chu rgyun gyis gang bas dbang bskur bas nyon mongs pa dang shes bya'i sgrib pa dag
/sku dang ye shes kyi go 'phang gi chos rgyud la bzhag pa'i mos pa mdzod /
oM:
bkra shis dge ba'i bum pa ru :
ye shes bdud rtsi chen pos gtams :
skal ldan slob mar khrus bgyis pas :
dri ma thams cad dag par shog :
oM sarba ta thA ga ta a b+hi She ka te sa ma ya shrI ye hU~M:
zhes gsungs shing bdud rtsi'i chu rgyun gyis dbang bskur pas lus kyi nang thams cad gang /
dbang thams cad thob /
dri ma thams cad dag
/bde ba chen po'i ye shes nyams su myong /
chu'i lhag ma spyi bor brtan pa las rigs kyi bdag po 'od dpag tu med pa sprul sku'i rnam pa can gyis dbu brgyan pa'i mos pa mdzod /
rjes 'brel sku gsung thugs kyi dbang bskur ba la thog mar lha sku phyag rgya'i dbang bskur ba'i slad du /
dkyil 'khor gyi gtso bo'i thugs ka nas rang 'dra'i sku gnyis pa byung /
khyed rang rnams kyi dpral bar thim pas sku'i byin rlabs ma lus pa thob pa'i mos pa mdzod /
hrI:
ji snyed sangs rgyas thams cad kyi :
gsung gi rdo rje 'dus pa ni :
dpal ldan pad+ma gar gyi bdag :
sku yi dbang mchog sbyin gyis longs :
kA ya a b+hi Shiny+tsa oM:
gsung bzlas pa'i lung sbyin pa'i slad du /
slob dpon gyi thugs ka'i sngags phreng las sngags phreng gnyis pa byung /
zhal nas thon /
khyed rang rnams lhar gsal ba'i zhal du zhugs /
thugs ka'i sa bon gyi mthar 'khod pa bzlas pa'i rkyen gyis sngags kyi byin rlabs ma lus pa rgyud la zhugs pa'i mos pa dang bcas te sngags 'di'i rjes zlos lan gsum mdzod /
yig drug dang spro na 'khor ba dong sprug gi gzungs kyi rjes zlos kyang bya /
sngags phreng mgrin par bzhag ste dbang bskur pas de nyid brtan par byas pa'i mos pa mdzod /
sngags byang sngags phreng gang yod bzhag la /
hrI:
ji snyed sangs rgyas sogs gong ltar la /
gsung gi dbang mchog dang /
wA ka a b+hi Shiny+tsa A:
zhes bsgyur /
thugs 'od gsal gyi dgongs pa ngo sprad pa'i slad du sems dus gsum gyi rtog pa'i rjes su mi 'breng bar 'od gsal gnyug ma'i ngang du mnyam par bzhag pas /
'phags pa thugs rje chen po'i thugs kyi dgongs pa mngon du gyur pa'i mos pa mdzod /
ces brjod la dpon slob gnyis kas cung zad mnyam par bzhag
/dkyil 'khor gyi gtso bo'i thugs ka nas ye shes kyi rang bzhin phyag mtshan gyi rnam pa du ma byung nas khyed rang rnams kyi snying gar thim pas byin rlabs brtan par byas pa'i mos pa mdzod /
phyag mtshan snying gar bzhag la /
hrI:
ji snyed sangs rgyas sogs gong ltar la /
thugs kyi dbang mchog dang /
tsit+ta a b+hi Shiny+tsa hU~M:
zhes bsgyur /
shis brjod gong gis 'gre /
dbang gi rjes dam tshig khas blang ba sogs dang /
cho ga'i rjes rim spyi ltar bya'o //
7
//gsum pa phyag rdor ngan song kun 'dren gyi dbang la /
khrus bgegs bskrad srung 'khor rnams skabs dang bstun /
sems bskyed gsal gdab /
'dir rigs gsum snying gi thig le'i smin byed kyi bye brag rnal 'byor rgyud dang 'brel ba'i rigs gsum gyi dkyil 'khor las gsum pa phyag na rdo rje ngan song kun 'dren lha nyer gcig pa'i dkyil 'khor du dbang bskur zhu ba'i yon du maN+Dal phul /
gsol ba 'debs pa 'di'i rjes zlos mdzod /
theg pa mchog la mos pa dang :
gsang sngags 'bras bu 'thob bya'i phyir :
bla ma mgon por gus 'dud na :
re ba thams cad rdzogs par mdzod :
lan gsum /
rgyud dag par bya ba'i sogs snga ma ltar la las byang gi skyabs sems rjes zlos lan gsum /
ye shes pa dbab pa'i slad du dmigs pa 'di bzhin mdzod /
las sngags dang las chus bsang /
swa b+hA bas sbyang /
slob ma mi dmigs stong pa'i ngang //
pad+ma nyi zla'i gdan steng du :
hU~M las rdo rje hU~M gis mtshan :
'od 'phros 'phags mchod byin rlabs bsdus :
'gro ba'i sgrib sbyangs bde la bkod :
yongs gyur bcom ldan gsang ba'i bdag :
sngon po rdo rje dril bu 'dzin :
dar dang rin chen rgyan gyis brgyan :
gnas gsum oM AHhU~M yig las :
'od 'phros ye shes spyan drangs gyur :
snying po'i mthar /
oM badzra A be sha ya a AH
zhes pas ye shes pa dbab /
dzaHhU~M baM hoHsa gnyis su med par bstim /
tiSh+Tha badzras brtan par bya /
dbang bskur dngos gzhi'i slad du 'dun pa 'di bzhin mdzad 'tshal /
slob dpon gyi thugs ka nas spros pa'i 'od zer gyis /
dbang gi lha nam mkha' gang bar spyan drangs pa dang lhan cig tu rin po che'i bum pa bdud rtsi'i chu rgyun gyis gang bas dbang bskur bas nyon mongs pa dang shes bya'i sgrib pa dag
/sku dang ye shes kyi go 'phang gi chos rgyud la bzhag pa'i mos pa mdzod /
hU~M:
rin chen bum pa gzhal yas khang :
nang du ye shes lha tshogs rnams :
'od zhu bdud rtsi'i chu rgyun gyis :
spyi bo'i gtsug tu dbang bskur bas :
sgrib pa ma lus dag pa dang :
ye shes dbang mchog thob par shog :
oM sarba ta thA ga ta a b+hi She ka ta sa ma ya shrI ye hU~M:
zhes gsungs shing bdud rtsi'i chu rgyun gyis dbang bskur pas lus kyi nang thams cad gang /
dbang thams cad thob /
dri ma thams cad dag
/bde ba chen po'i ye shes nyams su myong /
chu'i lhag ma spyi bor brtan pa las rigs kyi bdag po mi bskyod pa sprul sku'i rnam pa can gyis dbu brgyan pa'i mos pa mdzod /
rjes 'brel sku gsung thugs kyi dbang bskur ba la thog mar lha sku phyag rgya'i dbang bskur ba'i slad du /
dkyil 'khor gyi gtso bo'i thugs ka nas rang 'dra'i sku gnyis pa byung /
khyed rang rnams kyi dpral bar thim pas sku'i byin rlabs ma lus pa thob pa'i mos pa mdzod /
sku tsaka spyi bor bzhag la /
oM:
rgyal ba kun gyi thugs rdo rje :
bla na med pa gsang ba'i bdag :
rang byung cho 'phrul chen por shar :
sku yi dbang mchog sbyin gyis longs :
kA ya a b+hi Shiny+tsa oM:
gsung bzlas pa'i lung sbyin pa'i slad du /
slob dpon gyi thugs ka'i sngags phreng las sngags phreng gnyis pa byung /
zhal nas thon /
khyed rang rnams lhar gsal ba'i zhal du zhugs /
thugs ka'i sa bon gyi mthar 'khod pa bzlas pa'i rkyen gyis sngags kyi byin rlabs ma lus pa rgyud la zhugs pa'i mos pa dang bcas te sngags 'di'i rjes zlos lan gsum mdzod /
snying po dang spro na gzungs bcas rjes zlos byar gzhug
/sngags phreng mgrin par bzhag ste dbang bskur pas de nyid brtan par byas par mos shig
/sngags byang ngam sngags phreng bzhag la /
oM:
rgyal ba kun gyi thugs rdo rje :
bla na med pa gsang ba'i bdag :
rang byung cho 'phrul chen por shar :
gsung gi dbang mchog sbyin gyis longs :
wA ka a b+hi Shiny+tsa A:
thugs 'od gsal gyi dgongs pa ngo sprad pa'i slad du sems dus gsum gyi rtog pa'i rjes su mi 'brang bar 'od gsal gnyug ma'i ngang du mnyam par bzhag pas /
bcom ldan 'das gsang ba'i bdag po'i thugs kyi dgongs pa mngon du gyur pa'i mos pa mdzod /
ces brjod la dpon slob gnyis kas cung zad mnyam par bzhag la /
dkyil 'khor gtso bo'i thugs ka nas ye shes kyi rang bzhin phyag mtshan gyi rnam pa du ma byung nas khyed rang rnams kyi snying gar thim pas byin rlabs brtan par byas pa'i mos pa mdzod /
phyag mtshan snying gar bzhag la /
oM:
rgyal ba kun gyi thugs rdo rje :
bla na med pa gsang ba'i bdag :
rang byung cho 'phrul chen por shar :
thugs kyi dbang mchog sbyin gyis longs :
tsit+ta a b+hi Shiny+tsa hU~M:
shis brjod gong gis 'gre /
dbang gi rjes dam tshig khas blang ba sogs spyi ltar dang /
cho ga'i rjes chog der smros pa ltar bya'o //[ <!TCC Tibetan character 4,37 undefined in unicode!> ]//zhar byung 'jam dpal dpa' bo gcig pa'i dbang bskur na /
khrus bya /
sems bskyed gsal gdab /
de'ang rgyal ba kun gyi yab gcig rgyal sras gzhon nu'i tshul bzung ba rje btsun 'jam dpal dbyangs la rgyud sde gong 'og dang 'brel ba'i sgrub thabs rgyas bsdus kyi bka' srol mtha' yas pa bzhugs pa las /
'dir rigs gsum snying thig gi chos sde 'jam dpal rtsa ba'i rnal 'byor ram phyi sgrub rgyun gyi nyams len phyag rgya gcig pa'i dbang bskur bsgrub pa la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos mdzod /
theg pa mchog la mos pa dang :
gsang sngags 'bras bu 'thob bya'i phyir :
bla ma mgon por gus 'dud na :
re ba thams cad rdzogs par mdzod :
lan gsum /
rgyud dag par bya ba'i slad du tshogs zhing nam mkha' gang ba'i spyan sngar lam log pa las khyad par du bya zhing theg pa thams cad kyi 'jug sgor gyur pa skyabs su 'gro bar bgyi'o snyam pas 'di'i rjes zlos mdzod /
na mo :
bla ma dkon mchog gsum gyi dngos :
dpal ldan 'jam pa'i rdo rje la :
bdag dang mtha' yas sems can rnams :
byang chub bar du skyabs su mchi :
lan gsum /
sems can thams cad kyi don du rdzogs pa'i sangs rgyas kyi go 'phang 'thob par bya /
de'i ched du theg pa chen po'i lam la bslab par bgyi'o snyam pa'i dam bca' brtan pos 'di'i rjes zlos mdzod /
rgyal sras 'jam dpal dpa' bo yis :
byang chub thugs ni bskyed pa ltar :
bdag gis 'gro la phan don du :
byang chub mchog tu sems bskyed do :
lan gsum /
ye shes pa dbab pa'i slad du dmigs pa 'di bzhin du mdzod /
las bum gyi chus bsang zhing /
oM a mr-i te hU~M phaTaH
slob ma mi dmigs stong pa'i ngang //
ral gri d+hIHsa mtshan 'od 'bar ba //
de las 'jam dpal rdo rje'i sku :
gser mdog mtshan dang dpe byad rdzogs :
ral gri dang ni pusti 'dzin :
dar dang rin chen rgyan gyis spras :
skyil krung pad zla'i gdan la bzhugs :
'od zer bye ba bsam yas 'phro :
gnas gsum oM AHhU~M yig las :
'od 'bar ye shes spyan drangs gyur //
rtsa sngags kyi mthar /
oM badzra A be sha ya a AH
zhes pas ye shes pa dbab /
dzaHhU~M baM hoH
zhes gnyis su med par bstim /
tiSh+Tha badzras brtan par bya /
de ltar ye shes pa dbab cing brtan par bya ba sngon du song nas /
slob dpon gyi thugs ka nas 'phros pa'i 'od zer gyis dbang gi lha nam mkha' gang bar spyan drangs pa dang lhan cig tu rin po che'i bum pa bdud rtsi'i chu rgyun gyis gang bas dbang bskur bas nyon mongs pa dang shes bya'i sgrib pa dag
/sku dang ye shes kyi go 'phang gi chos rgyud la bzhag pa'i mos pa mdzod /
oM:
bkra shis dge ba'i bum pa ru :
ye shes bdud rtsi chen pos gtams :
skal ldan slob mar khrus bgyis pas :
dri ma thams cad dag par shog :
oM sarba ta thA ga ta a b+hi She ka ta sa ma ya shrI ye hU~M:
zhes gsung zhing bdud rtsi'i chu rgyun gyis dbang bskur pas lus kyi nang thams cad gang /
dbang thams cad thob /
dri ma thams cad dag
/bde ba chen po'i ye shes nyams su myong /
chu'i lhag ma spyi bor brtan pa las /
rigs kyi bdag po mi bskyod pa sprul sku'i cha lugs can gyis dbu brgyan pa'i mos pa mdzod /
rjes 'brel du sku gsung thugs kyi dbang bskur bas thog mar lha sku phyag rgya'i dbang bskur ba'i slad du /
dkyil 'khor ba'i gtso bo'i thugs ka nas rang 'dra'i sku gnyis pa byung /
khyed rang rnams kyi dpral bar thim pas sku'i byin rlabs ma lus pa thob pa'i mos pa mdzod /
sku spyi bor bzhag la /
oM:
dpal ldan sangs rgyas sku 'chang ba :
rdo rje dbang phyug sku dang ldan :
'jam dpal sku yis dbang bskur bas :
dag pa lha yi sku thob shog :
oM a ra pa tsa na d+hI:
kA ya a b+hi Shiny+tsa dzaHhU~M baM ho :
deng phyin chad 'di ltar snang ba'i chos thams cad 'jam dpal sgyu 'phrul drwa ba'i sku rdo rje snang stong lha'i 'khor lor rnam par dag pa yin no //
gsung bzlas pa sngags kyi lung gi ched du /
slob dpon dang dkyil 'khor pa'i thugs ka'i sa bon sngags phreng dang bcas pa las sngags phreng gnyis pa byung /
zhal nas thon /
khyed rang rnams kyi zhal du zhugs /
thugs ka'i sa bon gyi mthar 'khod pas gsung bzlas pa sngags kyi byin rlabs ma lus pa rgyud la zhugs pa'i mos pa dang bcas te sngags 'di'i rjes zlos lan gsum mdzod /
snying po lan gsum /
de brtan par bya ba'i slad du sngags byang mgrin par bzhag nas dbang bskur bar gyur /
A:
dpal ldan sangs rgyas gsung 'chang ba :
rdo rje dbang phyug gsung dang ldan :
'jam dpal gsung gis dbang bskur bas :
dag pa lha yi gsung thob shog :
oM a ra pa tsa na d+hI:
wA ka a b+hi Shiny+tsa dzaHhU~M baM ho :
deng phyin chad brtan g.yo'i sgra skad thams cad grags stong gzhom med gsung rdo rje'i ngo bor rnam par dag pa yin no //
thugs 'od gsal de kho na nyid kyi dgongs pa ngo sprad pa'i slad du /
lha sngags kyis mtshon pa'i spros pa thams cad rang rig skad gcig ma'i rang rtsal du ngo shes par byas nas /
sems kyi gshis stong nyid du rjen ne /
gdangs rig rtsal du lam me /
de gnyis dbyer med nyams su myong bzhin du brjod pa'i mtha' thams cad las 'das pa'i bden gnyis zung 'jug lhag pa'i chos sku chen po'i dbyings su 'dzin med du mnyam par 'jog mdzod /
ces brjod cing dpon slob gnyis ka cung zad mnyam par bzhag
/de nyid brtan par bya ba'i slad du me long snying gar bzhag nas dbang bskur bar mos shig
/hU~M:
dpal ldan sangs rgyas thugs 'chang ba :
rdo rje dbang phyug thugs dang ldan :
'jam dpal thugs kyis dbang bskur bas :
dag pa lha yi thugs thob shog :
oM a ra pa tsa na d+hI:
tsit+ta a b+hi Shiny+tsa dzaHhU~M baM ho :
deng phyin chad khams gsum gyi rnam par rtog pa'i 'jug ldang thams cad rig stong dbyer med bsam gyis mi khyab pa thugs rdo rje'i ngo bor rnam par dag pa yin no //
shis pa brjod /
dbang dang las byang gi rjes chog spyi ltar bya'o ///
/
!
bdun pa rgyud ma hA yo ga'i 'jam dpal rdo rje la /
rgyud lung man ngag gsum las dang po ni /
dngos bstan gsang dbang kho na yin yang 'di nyid sger du nyams len byed pa lta bu la dbang bzhi khol 'don du rdzogs par bskur ba sogs la dgongs nas rgyas par mdzad pa'i phyag bzhes ltar /
khrus bya /
bgegs gtor spyi ltar gtang /
las byang ltar bka' bsgo zhing mtshams gcad /
sems bskyed gsal gdab la /
'dir rigs gsum thugs kyi thig le las snod bcud dag mnyam chen por gtan la phab ste /
nyon mongs ye shes su dbang sgyur bar byed pa thabs kyi theg pa chen po la yo ga rnam pa gsum las dang po ni rgyud las /
sgyu 'phrul chen po dga' bas dga':
zhes pa'i bstan don rgyud gtso bor gyur pa bdun pa ma hA yo ga la'ang nang gses su dbye ba'i rgyud lung man ngag gsum gyi dbang rim par 'byung ba'i /
dang po rgyud kyi rgyud \u0f35dang 'brel ba 'jam dpal rdo rje zhi ba'i dkyil 'khor du dbang bskur zhu ba'i yon du maN+Dal phul /
dngos bstan gsang dbang kho na las mi bskur na /
zhi ba la brten nas gsang dbang zhu ba'i yon du zhes bsgyur ba dang /
de nas gsang dbang kho na bskur bas 'thus /
gsol ba 'debs pa 'di'i rjes zlos /
'jam dpal gtso bo khyod la 'dud //
thar pa chen po bdag 'dod de //
de nyid dbang dang dam tshig dang //
mgon po dpa' bor skyabs gsol na //
theg chen khang par gzhug pa dang //
mkhyen rab ye shes bdag la stsol //
lan gsum /
mtshams sbyor spyi ltar byas la /
oM tsak+Shurban+d+ha bA ra ma Na ya hU~M gis mig dar bcing /
A khaM bI ra hU~M gis me tog gtad /
bla ma rig 'dzin dkyil 'khor gyi lha tshogs rgyal ba sras dang bcas pa sprin gtibs pa ltar bzhugs pa'i spyan sngar rgyun bshags yan lag brgyad pa'i sgom don gsal thobs la 'di'i rjes zlos /
rdo rje slob dpon sogs gsum /
gsang sngags rdo rje theg pa'i dam tshig spyi dang khyad par lhag pas bsdus pa rnams legs par blangs nas tshul bzhin du bsrung snyam pas 'di'i rjes zlos /
bde gshegs sras bcas bdag la dgongs //
rig pa 'dzin pa bdag gis ni //
byang chub snying por mchis kyi bar //
so so thar dang byang chub sems //
rig 'dzin nang gi sdom pa'i tshogs //
ma lus yongs su gzung bar bgyi //
lan gsum /
dam tshig rdo rje'i chu nan snying nang du hU~M yig gi rnam pas khe nyen gyi dpang por bzhugs pa'i don nges par gyis shig
/dam chu sbyin la /
hU~M:
ji snyed sangs rgyas thams cad kyi :
rdo rje'i g.yar dam bla na med :
dam tshig chen po hU~M gi tshogs :
khyod kyi snying la yang dag gnas :
hU~M hU~M hU~M:
dbang gi gzhi dgod cing ye shes pa dbab pa la sgo gsum gyi gnad legs par gcun la dmigs pa 'di rtse gcig tu sgoms shig
/las sngags dang las chus bsang /
swa b+hA bas sbyang /
slob ma mi dmigs stong pa'i ngang //
pad zla nyi steng d+hIHdang hrI:
yongs gyur ral gri pi wang ni :
sogs mngon rtogs ltar brjod /
rdo rje pad+ma bde chen rol :
gnas gsum 'bru gsum 'od zer gyis //
ye shes spyan drangs gnyis med gyur //
las byang ltar spyan 'dren tshigs gcad dang snying po'i mthar oM badzra A be sha ya a AH
btags pa lan mang du brjod cing spos rol sogs kyis dbab /
dzaHhU~M baM hoHsa bstim /
tiSh+Tha badzras brtan par bya /
sngar byin pa'i me tog de nyid tshe rabs nas 'brel ba'i rigs kyi lha la 'bul ba'i mos pas sngags 'di'i rjes zlos dang bcas 'dor ba zhu /
oM pra tIts+tsha badzra hoH
zhes 'dor du gzhug
/me tog lhag pa'i lhas bzhes te slar dbang rtags cod pan du bcings par mos shig
/pra ti gr-ih+Na i maM satwa ma hA ba la /
me tog slar bcings /
ma rig pa'i sgrib g.yogs dang mig dar lhan cig bsal bar mos /
oM badzra ne tra a pa ha ra phaT laM hri /
zhes mig dar bsal /
bcom ldan 'das 'jam dpal rdo rje yab yum rten dang brten par bcas pa'i dkyil 'khor pa thams cad mngon sum du mjal ba'i mos pa mdzod /
des 'jug pa'i chos grub /
zhugs nas mngon par dbang bskur ba zhu ba'i yon du maN+Dal phul /
gsol ba 'debs pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
lan gsum /
slob dpon gyi thugs ka nas 'phros pa'i 'od zer gyis gdan gsum tshang ba'i dbang gi lha nam mkha' gang ba spyan drangs /
de rnams kyis rdo rje'i bum pa ye shes bdud rtsi'i chu rgyun gyis gang ba thogs te bkra shis pa'i rnam pa du ma dang ldan pas dbang bskur bar gyur /
rnam bum gyis dbang bskur la /
hU~M:
bde chen gsang ba'i bum pa ru :
ye shes thig le bcud du 'khyil :
byang chub sems kyis dbang bskur bas :
phung khams lha skur 'char bar shog :
ka la sha a b+hi Shiny+tsa oM:
de ltar bum pa'i bdud rtsis lus thams cad gang /
las nyon gyi dri ma dag
/chu'i lhag ma yar lud pa las rigs kyi bdag po mi bskyod pas dbu brgyan par gyur /
de ltar brda bum pas dbang bskur ba la brten nas /
don phyi snod gzhal yas khang /
nang bcud lha'i dkyil 'khor /
rgyud phung khams skye mched gdan gsum tshang ba'i lha tshogs su dag pa yin no //
'di nyid khol 'don du dbang bzhi rdzogs par bskur na 'di'i 'phros su 'og tu 'byung ba'i gar dbang dang gsang bdag snying thig zung 'dra ltar gsang dbang /
sher dbang /
bzhi pa rnams bskur /
dbang bzhi'i dag pa'ang spyi ltar brjod pas grub /
'dir dkyus su dngos don gsang dbang ni /
bla ma 'jam dpal rdo rje yab yum snyoms par zhugs pa'i bde ba'i sgra dang dga' ba'i 'od zer gyis rgyal ba sras dang bcas pa bkug te zhal du zhugs /
thugs kar byang chub kyi sems su zhu /
mkha' gsang nas phyung ste dkar dmar lhag pa'i byang sems thod pa'i bdud rtsi dang ro gcig tu 'dres pa lce la bzhag ste dbang bskur bar mos shig
/gsang thod gnas gsum du bzhag cing bdud rtsi sbyin la /
hU~M:
byang chub sems kyi sprin chen po :
lhan skyes ye shes skyed pa'i rgyu :
bu yi lce la bzhag pa yis :
bde chen gsang ba'i dbang thob shog :
ma hA su kha a b+hi Shiny+tsa hU~M:
rtsa khams dwangs ma dkar dmar gyis gang /
rang bzhin brgyad cu'i rtog tshogs 'gag
/bde ba chen po'i ye shes rgyud la skyes par mos shig
/ces brjod do /

/gnyis pa rgyud kyi lung \u0f35dang 'brel ba khro bo 'jigs byed rol pa'i dbang gis sher dbang gtso bor bskur ba la /
thog mar ye shes pa dbab pa'i slad du slob ma lhar bskyed pa 'di ltar gsal thobs /
chos rnams byang chub sems kyi ngang :
sogs dbang sgrub ltar la /
'bar ba'i dkyil 'khor chen por rdzogs :
de ltar gsal ba'i gnas gsum 'bru gsum gyis mtshan pa las 'od zer 'phros pas phyogs bcu'i zhing rab 'byams nas /
bsgoms pa dang 'dra ba'i ye shes pa'i tshogs bsam gyis mi khyab pa spyan drangs nas dbyer med du thim par gyur /
hU~M/
mgon po kun gzigs zhing khams nas //
'jam dpal dpa' bo spyan 'dren no //
gshin rje rol pa'i dur khrod nas //
dpa' bo bdud dgra bdud 'dul ba //
'jigs byed rol pa gshin rje gshed //
'khor dang bcas pa gshegs su gsol //
oM ya mAn+ta ka hU~M hU~M phaT:
oM hrIHSh+TIHbi kr-i tA na na hU~M phaT:
dz+nyA na A we sha ya a AH
zhes pas byin dbab /
tiSh+Tha badzras brtan /
dngos gzhi sher dbang rjes chags kyi lam sgom pa la khro bo'i gsang bum gyis dbang bskur ba la /
'dun pa 'di ltar du mdzod /
gsang bum thogs la /
de nas gshin rje 'jigs byed rol pa yab yum snyoms par zhugs pa'i dkar dmar byang chub kyi sems gsang ba'i bum par 'khyil ba slob ma'i lce la bzhag ste dbang bskur bas /
rtsa gnas rnams byang chub sems kyis gang /
bde chen byang chub sems kyi dkyil 'khor la dbang 'byor par mos shig
/ho :
rmad byung khrag 'thung rol pa'i bum pa ru :
dkar dmar lhag pa'i byang sems thig ler 'khyil :
'jam dpal sras su byin brlabs spyi bo ru :
mngon par dbang bskur ye shes lnga thob shog :
oM hU~M trAM hrIHA:
ka la sha a b+hi Shiny+tsa hU~M:
zhes slob ma'i spyi bor bzhag la ngag tu sbyin /
dpal gtor thogs la /
gtor snod gru gsum mthing nag 'bar ba'i dkyil 'khor me ri me phung 'tshub mar 'khyil ba'i klong du /
gtor ma 'jam dpal gshin rje'i gshed 'jigs byed rol pa yab yum rigs bzhi'i gshed chen sde bzhi /
sgo skyong srung ma'i tshogs dang bcas pa mngon sum byon nas byang chub sgrub pa'i bar chad thams cad mi gnas pa'i dbyings su bsgral /
'jam dpal 'khor lo rnam bzhi'i dgongs pas khyab bdag 'bras bu he ru ka mngon du gyur nas khro bo rol pa'i phrin las lhun gyis grub par mos shig
/hU~M:
b+han+d+ha gru gsum 'bar ba'i gzhal yas khang :
lha dang gnyis su med pa'i ba ling+ta :
khrag 'thung rol pa'i sku gsung thugs dang ldan :
dam rdzas gtor ma chen po'i dbang bskur bas :
khro bo rol pa'i dbang mchog yongs rdzogs shog :
shrI he ru ka ba ling+ta a b+hi Shiny+tsa hU~M:
rig tsaka gtad la /
slob dpon gyi thugs ka nas dga' ba bzhi'i 'byung gnas phyag rgya gzugs dang lang tsho rdzogs par spros te /
khyed rang gi mdun du chags pa'i nyams 'gyur dang bcas 'khod nas bde ba bsten par bskul bar gyur par mos shig
/ho :
bde chen phyag rgya'i pad+mo'i mkha' dbyings su :
gnyis med byang chub sems kyi rgyun dang ldan :
rnam grol lhan gcig skyes pa'i 'jam dpal mchog :
skad cig nyid la mjal ba 'di longs shig :
ma hA su kha b+hany+dza mok+Sha ho :
deng nas rtsa rlung thig le las su rung bas rig ma'i brtul zhugs la bsten nas 'dod chags lam du longs par gyis shig
/'jam dpal khro bo'i bka' sdod pho nya sgrol ba'i ging chen bai ba sa twa yab yum bran du gtad par gyur /
hU~M:
dpal gyi bka' nyan badzra A ral+li :
ru tra bsgral la thogs pa med pa'i mthu :
rngams mdzad b+hai ba sa twa yab dang yum :
las kyi pho nya chen por gnyer du gtad :
oM kA la rU pa ya ma rA dza hU~M phaT:
sa ma ya A sa na tiSh+Than+tu :
deng nas zab gsang thabs mkhas kyi lta dgongs gdeng du gyur pas sgrol ba'i brtul zhugs la brten nas zhe sdang lam du longs par gyis shig
/de dag ni gter gzhung las /
sbyor bas 'dod chags bde chen 'bar :
sgrol bas zhe sdang gsal stong rtogs :
brtul zhugs spyod pa'i phrin las kyis :
ye shes mchog tu brtan par bya :
zhes gsungs pa'i don lags so /

/gsum pa rgyud kyi ma~Xn ngag dang 'brel bar rig pa rtsal gyi dbang bskur ba'i don du /
slob dpon nyid ka dag ye rdzogs chen po'i dgongs pa'i ngang du mnyam par bzhag la /
khyed rang rnams mos gus kyi rtsal bskyed de /
dbyings rig zung 'jug ngo sprad pa'i tshig don rnams rjes su rtogs par mdzod cig
/kun bzang don phrin ni /
a :
chos rnams ye nas sangs rgyas rang bzhin la :
bskyed pa'i rim pa dmigs su ma mchis so :
rang rtsal rdzogs pa'i 'jam dpal ye shes sems :
'od gsal thig le rang shar klong du bskyed :
'khrul ma myong ba'i ka dag chos sku la :
spyan 'dren gshegs su gsol ba ga la yod :
lhun gyis grub cing 'du 'bral med pa'i lha :
stong gsal 'dus ma byas par gshegs su gsol :
sku dang ye shes 'du 'bral med pa la :
dbang bskur rgyas gdab bzhugs su gsol bya ci :
'od gsal spros bral rig pa zang thal ngang :
ye nas ma bcom rang bab bzhugs gsol rdzogs :
chos rnams dbyings rig sku dang zhing khams la :
mchod pa'i longs spyod spro ru ma mchis phyir :
dag pa'i snang ba 'byams klas ye shes sprin :
gnyis med mnyam pa'i ngang du 'bul bar bgyi :
stong gsal nyid las g.yos pa ma mchis pa'i :
yon tan lhun grub nang dbyings chen po'i ngang :
ngo bo rang bzhin ma 'dres so sor gsal :
gnyis su med pa'i tshul gyis phyag 'tshal lo :
dbang dngos ni slob dpon gyis shel rdo thogs la /
gdod ma'i gnas lugs shel ltar dwangs pa la :
lhun grub snang ba 'ja' ltar kun tu shar :
gnyis med zung 'jug rig pa'i rtsal dbang ches :
'bras bu gzhi ru smin par dbang bskur ro :
zhes shel rdo gdengs shing bstan /
bla na med pa'i snang ba mthar phyin phyir :
re dogs med par sgom pa klong chub pa :
lta ba'i rgyal po nam 'phangs gcod pa bzhin :
khyung chen rtsal rdzogs ngang du ngo sprad do :
kun bzang 'jam dpal dpa' bo'i snying thig bcud :
snying dang 'dra ba'i bu la lhug par gdams :
gzung 'dzin blo zad 'khor 'das khyab brdal ngang :
dgongs klong gcig 'dres ye shes mthar phyin shog :
ces brjod la cung zad mnyam par gzhag
/deng nas dbyings rig zung 'jug ka dag ye sangs rgyas pa'i dgongs pa dang ma bral bas chos thams cad rdzogs pa chen po'i klong du la zla bar gyis shig
/de'ang gzhung las /
don gyi phrin las dbang bskur dang :
ngo sprod nyams len thams cad kun :
gcig tu dril ba'i gdams pa 'di :
snying gi bu la gdams par bya :
zhes gsungs pa'i don lags so //
shis brjod rgyas bsdus gang 'thad bya /
de'ang ma hA yo ga'i sgra las rnal 'byor chen po ste /
gnyis med mnyam pa chen po la dbang 'byor bas yo ga phyi rgyud las ches 'phags pas na rnal 'byor chen po ste /
bden gnyis dbyer med spyod yul dang bral ba'i mtshan bcas bskyed rim dang steng sgo 'ju 'dul 'og sgo khams gsum rol pa'i man ngag
/mtshan med chos nyid de bzhin nyid kyi ting 'dzin nyams su len cing /
dam tshig rtsa ba sku gsung thugs gsum /
yan lag nyi shu rtsa lnga rnams ma nyams par bsrung dgos pas de dag tshul bzhin bgyi ba'i blos 'di'i rjes zlos /
gtso bos ji ltar sogs dbang rjes rnams spyi ltar dang /
cho ga'i rjes tshogs mchod phyin dbang sgrub las byang du bshad pa rnams bya'o ///
/

!
brgyad pa lung a nu yo ga pad+ma gar dbang la rgyud lung man ngag gsum las dang po ni /
khrus bya /
bgegs gtor gtang zhing bka' bsgo mtshams gcod bya /
snga ma dang sbrel na mi dgos /
sems bskyed gsal gdab la /
'dir rigs gsum thugs kyi thig le las skabs su babs pa ni rgyud rgyal snying po las /
tshogs rje tshogs bdag dbang dang ldan :
zhes pa'i bstan don lung gtso bor gyur pa brgyad pa a nu yo ga la'ang nang gses su dbye ba'i rgyud lung man ngag gsum gyi dbang rim par 'byung ba'i /
dang po lung gi rgyud \u0f35dang 'brel ba pad+ma gar dbang zhi ba'i dkyil 'khor du dbang bskur zhu ba'i yon du maN+Dal phul /
gsol 'debs nas bum dbang bar gong bshad 'jam dpal rdo rje'i dbang nyid kha bsgyur te /
'jam dpal gtso bo la /
pad+ma sems gtso zhes bsgyur /
bsdu na /
mig dar 'ching 'grol /
me tog gtad 'bul /
dam gzhag rnams dor /
slob ma lha bskyed skabs /
slob ma mi dmigs stong pa'i ngang //
pad+ma rin chen 'bar ba'i dbus :
sogs las byang ltar la /
rus pa'i rgyan gsol gar gyis bzhengs :
gnas gsum 'bru gsum sogs sbyar /
mig dar 'grol rgyu yod na /
bcom ldan 'das pad+ma gar dbang yab yum rten dang brten pa'i dkyil 'khor zhes bsgyur /
bum dbang bskur /
lha tshogs su dag pa yin no //
zhes pa yan song nas /
gsang dbang ni /
bla ma pad+ma gar dbang yab yum snyoms par zhugs pa'i dkar dmar byang chub kyi sems thod pa'i bdud rtsi dang ro gcig tu 'dres pas dbang bskur bar gyur /
A:
gsang ba bla med byang chub sems :
dkar dmar lhag pa'i dam tshig rdzas :
bu yi lce la bzhag pa yis :
bde chen ye shes rtogs par shog :
wA ka gu h+ya a b+hi Shiny+tsa A:
zhes bdud rtsi ngag tu sbyin /
de ltar gsang rdzas kyi bdud rtsi myangs pas rtsa khams thams cad dwangs ma dkar dmar gyis gang ste bde ba'i ye shes rgyud la skyes par mos shig
/sher dbang ni /
mtshan nyid thams cad yongs su rdzogs pa'i phyag rgya ma la bsten nas 'du shes gsum ldan gyi sgo nas dga' bzhi'i ye shes ngos zin par gyis shig
/hU~M:
bde chen mchog ni ster mdzad pa'i :
gsang ba'i lha mo chen mo mchog :
yid 'ong gzugs mdzes lang tshor ldan :
'di spyod bde chen rtogs par shog :
ma hA su kha b+hany+dza mok+Sha tsit+ta a b+hi Shiny+tsa hU~M:
de ltar phyag rgyar snyoms 'jug gi reg bya la brten nas /
rang lus lha skur sgom pa chos kyi phyag rgya /
de las bde drod mi rtog pa'i gtum mo 'bar ba dam tshig gi phyag rgya /
de dag gi myong bya 'od gsal stong nyid du grol ba phyag rgya chen po ste bde chen rang byung gi ye shes kyi brda don ngo 'phrod par gyis shig
/bzhi pa tshig dbang ngo sprod ni /
khyed rang rnams lus gnad rnam snang chos bdun drang por bsrang /
ngag gnad rlung rtsol med du bzhag
/yid kyis sngar nyams su myong ba'i bde chen gyi ye shes de dran par byas nas dran bsam snga ma 'gags /
phyi ma ma skyes pa /
da ltar gyi sems skad cig ma de'i steng bsal bzhag med par shigs se zhog mdzod /
ces dpon slob thams cad mnyam par bzhag
/a :
ngo bo stong la rang bzhin gsal :
thugs rje sna tshogs 'gags med shar :
rig stong zung 'jug bde ba che :
'od gsal ye shes rtogs par shog :
ma hA su kha d+harma d+hA tu a b+hi Shiny+tsa ho :
de ltar bzhag pa'i tshe rig pa gsal stong rjen pa nam mkha' lta bu de'i ngang la zhen 'dzin med par khrigs se gnas pa ni rang bzhin rdzogs pa chen po ma bcos rang byung gi lta ba yin no //
zhes ngo sprad /
dkyil 'khor 'di khol 'don du bskur na dbang bzhi so so'i mjug tu dag pa brjod pa dang 'dir shis brjod byas pas grub bo /

/gnyis pa lung gi lung \u0f35dang 'brel ba pad+ma he ru ka'i dbang bskur ba la /
thog mar ye shes pa dbab pa'i slad du sogs gong gi rgyud kyi lung ltar la mngon rtogs rang gzhung len /
byin 'beb tshig
/hU~M/
mi mngon dbyings kyi dkyil 'khor nas //
dbang chen 'dus pa'i lha tshogs rnams //
gnas 'dir spyan 'dren gshegs su gsol //
sku gsung thugs kyi byin gyis rlobs //
mchog dang thun mong dngos grub stsol //
dbang mchog ma lus bskur ba dang //
ye shes brtan par mdzad du gsol //
snying po'i mthar dbab sngags btags pa brjod /
tiSh+Tha badzras brtan /
gsang bum thogs la /
de nas pad+ma he ru ka yab yum snyoms par zhugs pa'i sogs dang /
'jam dpal sras la /
khrag 'thung sras zhes bsgyur /
gtor snod gru gsum dmar nag 'bar ba'i gzhal yas khang du gtor ma pad+ma he ru ka yab yum du gsal ba'i steng gi cha la brgyud gsum bla ma'i lha tshogs /
bar gyi cha la yi dam dbang drag rol pa'i lha tshogs /
'og gi cha la dam can srung ma'i tshogs rnams char sprin 'khrigs pa ltar bzhugs pa slob ma'i spyi bor byon nas dbang bskur bas /
dbang dang byin rlabs dngos grub thams cad da lta nyid du thob par mos shig
/hU~M:
b+han+d+ha gru gsum sogs brjod /
sbyor ba'i dbang tshig gi 'jam dpal mchog :
ces par ye shes mchog :
ces bsgyur /
sgrol dbang skabs /
pad+ma rigs kyi pho nya kiM ka ra sgrol ba'i ging du gtad par mos shig
/hU~M:
dpal gyi bka' nyan badzra A ral+li :
ru tra bsgral la thogs pa med pa'i mthu :
rngams mdzad sgrol ba'i las byed king+ka ra :
las kyi pho nya chen por gnyer du gtad :
oM pad+ma kro d+ha king+ka ra hU~M phaT:
sa ma ya A sa na tiSh+Than+tu :
deng nas zab gsang sogs gong ltar ro /

/gsum pa lung gi ma~Xn ngag dang 'brel bar sogs gong bzhin la /
'jam dpal ye shes sems :
zhes par /
pad+ma gar gyi dbang :
zhes dang /
kun bzang 'jam dpal dpa' bo'i la /
kun bzang pad+ma gar dbang zhes bsgyur /
shis brjod /
de'ang a nu yo ga zhes pa'i sgra las shes rab rjes su chags pa'i lam gtso bor ston pa'i rjes su rnal 'byor zhes bya ste /
dbyings ye gnyis su med pa'i sgras bde ba chen po byang chub sems kyi dkyil 'khor du shes pas /
steng sgo 'khor lo bzhi'am drug la brten pa dang /
'og sgo mkha' gsang snyoms 'jug la brten nas bde chen lhan cig skyes pa'i ye shes mngon du bya ba dang /
gal mdo nges pa'i dam tshig bzhis mtshon pa'i bsrung sdom rnams tshul bzhin bgyi'o snyams pas 'di'i rjes zlos /
gtso bos ji ltar sogs dbang rjes spyi ltar dang /
cho ga'i rjes tshogs mchod sogs phrin las ltar tshang bar bya'o ///
/

!
dgu pa man ngag a ti yo ga gsang bdag snying thig la'ang rgyud lung man ngag gsum las dang po ni /
khrus bya /
bgegs bskrad mtshams gcod skabs bstun /
sems bskyed gsal gdab /
'dir rigs gsum thugs kyi thig le las skabs su babs pa ni snying po'i rgyud rgyal las /
sangs rgyas kun gyi bstan pa gcig :
ces pa'i bstan don man ngag gtso bor gyur pa dgu pa a ti yo ga la'ang nang gses su dbye ba'i rgyud lung man ngag gsum gyi dbang bskur rim par 'byung ba'i /
dang po man ngag gi rgyud \u0f35dang 'brel ba gsang bdag bla med zhi ba'i dkyil 'khor du dbang bskur zhu ba'i yon du maN+Dal phul /
gsol 'debs nas bum dbang bar gong bshad rgyud rgyud 'jam dpal rdo rje'i dbang nyid kha bsgyur te /
'jam dpal gtso bo la /
rdo rje sems gtso khyod la 'dud //
ces bsgyur /
bsdu na mig dar 'ching 'grol /
me tog gtad 'bul /
dam gzhag rnams dor /
slob ma lha bskyed skabs /
slob ma mi dmigs stong pa'i ngang //
pad+ma nyi zla'i gdan steng du :
hU~M las rdo rje hU~M gis mtshan :
yongs gyur bcom ldan gsang ba'i bdag :
mthing gsal rdo rje dril bu 'dzin :
dbyings phyug yum dang gnyis med 'khril :
gnas gsum 'bru gsum sogs sbyar /
mig dar 'grol rgyu yod tshe /
bcom ldan 'das gsang ba'i bdag po yab yum rten dang brten pa'i dkyil 'khor zhes bsgyur /
bum dbang bskur /
lha tshogs su dag pa yin no //
zhes pa yan song nas /
gsang dbang ni /
bla ma gsang ba'i bdag po yab yum snyoms par zhugs pa'i sogs lung gi rgyud dang 'brel ba'i pad+ma gar dbang ltar /
sher dbang /
tshig dbang mjug
/ma bcos rang byung gi lta ba yin no //
bar /
dkyil 'khor 'di kho na khol 'don du bskur na dbang bzhi so so'i mjug tu dag pa brjod pa dang 'dir shis brjod byas pas grub bo /

/gnyis pa man ngag gi lung \u0f35dang 'brel ba badzra he ru ka'i dbang bskur ba la /
thog mar ye shes pa dbab pa'i slad du sogs gong gi rgyud kyi lung ltar la mngon rtogs man ngag gi lung gi khro bo rang gzhung len /
byin 'beb tshig
/hU~M/
lcang lo can gyi pho brang nas //
rdo rje 'dzin pa gsang ba'i bdag
/rab 'byams khro bo'i 'khor dang bcas //
'dir gshegs byin gyis brlab tu gsol //
oM badzra pA Ni hU~M:
oM badzra tsaN+Da ma hA ro Sha Na hU~M phaT:
dz+nyA na A be sha ya a AH
zhes dbab /
tiSh+Tha badzras brtan /
gsang bum thogs la /
de nas badzra he ru ka yab yum snyoms par zhugs pa'i sogs dang /
gsang bdag sras su zhes dang /
gtor ma gsang bdag badzra he ru ka yab yum gsang bdag rigs bzhi sgo skyong srung ma'i tshogs dang bcas pa mngon sum du byon nas sku gsung thugs yon tan phrin las kyi dbang dang byin rlabs dngos grub ma lus pa thob par mos shig
/ces dang /
sbyor ba'i dbang tshig
/gsang ba mchog :
ces bsgyur /
sgrol ba'i dbang la /
badzra rigs kyi pho nya kiM ka ra sogs gar dbang dang 'dra ba las /
sngags /
oM badzra kro d+ha kiM ka ra hU~M phaT:
sa ma ya A sa na tiSh+Than+tu :
deng nas zab gsang sogs gong ltar ro /

/gsum pa man ngag gi ma~Xn ngag dang 'brel ba yang snying thun min a ti rig pa'i rtsal dbang ni /
gsang bdag snying thig las /
de ltar theg pa dgu po yi :
lta sgom spyod pa mang bstan kyang :
drang don thun mong lam yin la :
mthar thug yang zab nges pa'i don :
rgyal ba rnams kyi dgongs pa'i mthil :
rig 'dzin byang chub sems dpa' yi :
thugs kyi ti la ka chen po :
mkha' 'gro rnams kyi snying tig ni :
'di ru bstan gyis nyams su longs :
zhes dang /
snying po'i gdams pa du ma la :
dbang gi bye brag cir bstan kyang :
'di ni snying gi thig le 'o :
zhes bsngags pa don dang ldan pa'i dbang bskur zab pa'i yang rtse gsan pa'i yon du maN+Dal phul /
gsol ba 'debs pa 'di'i rjes zlos /
dpal chen che mchog bla ma rje :
dkyil 'khor kun rdzogs rdo rje sems :
kun bzang bla ma bdag la dgongs :
rig rtsal dbang mchog bskur du gsol :
zhes lan gsum /
don dam dbyings dang rig pa'i dkyil 'khor bstan pa lags pas ngo 'phrod par gyis shig
/dbyings ni mthing ga khyab pa che :
lhun grub thig le 'od lngar 'bar :
rig pa snying po sku ru shar :
rang gi sems nyid ngo bo stong :
rang bzhin gsal ba'i ngang nyid las :
thugs rje sna tshogs snang ba'i dpal :
de las gzhan du ma grub bo :
dbang dngos gzhi la rnam grangs bzhir yod pa las dang po spros bcas bum pa'i dbang ni /
brda bum pa rgyan dang bcas pas mtshon te don dbyings rig zung 'jug gi gnas lugs rtogs par mdzod cig
/rnam bum thogs la /
oM:
chos sku gzhon nu bum pa'i klong :
lhun grub ye shes snang ba shar :
thugs rje'i kha rgyan mkha' la khyab :
dbyings ni stong pa me long la :
thig le thig phran rma bya'i mdongs :
rig pa shel gyi phreng ba bstar :
'gul 'phrig med par bkra lam me :
'od lnga kha dog lnga yi dar :
dbyings rig thabs shes zung 'jug mda':
bum pa'i dpe yi brdas mtshon te :
don dam stong gsal 'dus ma byas :
rig rtsal dbang mchog thob par shog :
d+harma d+hA tu a :
bum pa spyi bor bzhag bum chu blud cing khrus bya /
smon lam gdab pa ni /
de ltar chos thams cad ye nas sangs rgyas pa'i rang bzhin du ngo sprad pas 'bras bu phyi dus la mi ltos par /
lhun rdzogs kun tu bzang po'i dgongs pa mngon sum rig thog tu ngo 'phrod nas 'khor 'das gzhi grol du la bzla ba'i lam bzang /
de yang gzhi ka dag lhun grub dbyer med kyi gnas lugs lta bas gtan la phab /
lam khregs chod dang thod rgal zung du 'jug pa sgom pas nyams su blangs /
'bras bu sku dang ye shes 'du 'bral med pa'i go 'phang mngon du byed pa'i theg mchog 'od gsal rdzogs pa chen po /
chos nyid kyi don dam byang chub sems kyi dkyil 'khor du bum pa'i dbang bskur pas bum pa'i nang dbyings stong pa nyid ltar ngo bo ka nas dag pa gzhon nu bum pa sku'i rang bzhin ye shes chos kyi sku 'grub pa'i dbang thob par gyur cig
/bum pa'i bcud dang rnam pa gsal la ma 'dres par snang ba'i dbang bskur bas lhun grub sgo brgyad kyi snang ba 'gags med rang snang du ngo shes nas rang bzhin gsal ba longs spyod rdzogs pa'i sku 'grub pa'i dbang thob par gyur cig
/bum pa'i kha rgyan gyi dbang bskur bas rig rtsal cir yang 'char ba ye grol 'dzin med du shes nas thugs rje sprul pa'i sku 'grub pa'i dbang thob par gyur cig
/me long gi dbang bskur bas phyi nang gsang ba'i nam mkha' 'khor 'das kyi chos kun mngon sum du snang yang skye 'gag gnas med blo 'das bya rtsol dang bral ba ngo bo nyid sku 'grub pa'i dbang thob par gyur cig
/rma bya'i mdongs kyi dbang bskur bas thig le thig phran gyi klong du thig le stong pa'i sgron ma gsal la dwangs pa mthong ba'i dbang thob par gyur cig
/shel gyi phreng ba'i dbang bskur bas rig pa rdo rje lu gu rgyud 'gul 'phrig med par brtan pa shes rab rang byung gi sgron ma mngon du gyur pa'i dbang thob par gyur cig
/dar zab kha dog lnga ldan gyi dbang bskur bas sku lnga /
ye shes lnga /
zhing khams lnga /
rlung lnga /
shes rab lnga /
mkha' 'gro lnga /
kha dog lnga la sogs pa tshad la phebs pa'i dbang thob par gyur cig
/thabs kyi mda' bzang shes rab mde'us brgyan pa'i dbang bskur bas phyi'i snang ba zhing khams /
nang gi sgyu lus 'od sku /
gsang ba rlung sems gzhom bral gzung 'dzin rtog tshogs chos skur grol nas /
dbyings dang rig pa zung 'jug nang gsal sku dang ye shes 'du 'bral med pa'i dgongs pa tshe 'di nyid la mngon du gyur /
'khor ba dong nas sprugs nas rang gzhan gyi don gnyis 'grub pa'i dbang mchog dam pa thob par gyur cig
/gnyis pa spros med gsang ba'i dbang ni /
brda thod pa'i bdud rtsi la brten nas rlung rnams dbu mar thim pas smra bsam brjod bral gsal la mi rtog lhag ger mthong bar gyur par mos shig
/gsang thod bdud rtsi sbyin la /
A:
thod pa dbyings kyi b+ha ga ru :
rig pa thabs kyi rdo rje'i bcud :
ye shes lnga ldan skyobs dang sbyar :
khams lnga dag pa'i rdzas dang bcas :
bu yi ngag la sbyin pa yis :
rlung rnams ma lus dbu mar thim :
smra bsam brjod bral gsal lam me :
rig rtsal dbang mchog thob par shog :
ma hA su kha d+hA tu a A:
gsum pa shin tu spros med shes rab ye shes kyi dbang ni /
brda mtshan nyid yongs su rdzogs pa'i rig ma gtad pa dang mnyam par sbyor ba'i rkyen gyis don lhan skyes ka dag gi ye shes stsol med du skyes par mos shig
/rig tsaka gam rdor pad gtad la /
ho :
snang ba rig pa yab kyi ngang :
stong pa yum gyi dbyings nyid la :
snyoms zhugs dbyings rig zung du 'jug :
thabs mchog rdo rje rig pa'i rtsal :
dbyings kyi pad+mar spyod pa yis :
ye shes nam mkha' gang bar 'phel :
dbyings rig zung 'jug bde ba che :
khregs chod lta ba der rtogs pa'i :
rang rtsal thod rgal snang ba 'char :
gzhi thog 'bras bu smin pa yis :
thams cad bde stong zang thal le :
rig rtsal dbang mchog thob par shog :
pra dz+nyA dz+nyA na d+hA tu a a :
bzhi pa rab tu spros med ngo sprod don gyi dbang ni /
brda ji snyed brjod pa'i tshig gis mtshon te don rtsol bral blo 'das 'od gsal ba'i ngang du mnyam par zhog cig
/ces dpon slob thams cad mnyam par bzhag la ngo sprad pa ni /
a :
'di ltar snang ba'i slob dpon dang :
slob ma mched lcam dkyil 'khor rdzas :
dbang bskur tshig brjod thos bsam myang /
thams cad blo 'das gdod ma'i dbyings :
gang yang ma byas lhun gyis grub :
ma bcos ye nas rdzogs sangs rgyas :
lta ba spyi 'byams dbang 'di ni :
sangs rgyas kun gyi mthar thug dbang :
'di nyid thob nas de phyin chad :
rdzas dang tshig la brten pa yi :
kun rdzob dbang ni gcig mi dgos :
rgyal ba sangs rgyas thams cad kyi :
dbang mchog kun gyi dam pa ni :
skad cig re la'ang bye ba bskur :
de bas spros pa mang mi 'tshal :
thams cad 'ub chub rdzogs sangs rgyas :
a ti bi shud+d+ha d+hA tu a a :
'di ltar mnyam rjes kun tu rig pa phyogs bral rgya yan gsal stong rang shar rang grol gyi ngang la zhen 'khris med par sbyangs pas /
rig pa'i ngo bo gang du'ang ma grub pa'i skye med stong pa nyid kyi cha de chos sku /
de'i rang mdangs 'gags med du 'char ba /
sa le yer re hrig ge gsal la der 'dzin gyis ma bslad pa'i cha de longs sku /
de ltar gsal bzhin du stong /
stong pa'i ngo bo gsal ba /
gsal stong rang bzhin dbyer mi phyed pa zung 'jug gi rtsal rang shar rang grol du 'char ba'i cha de sprul pa'i sku /
de gsum dbyer mi phyed pa'i cha ngo bo nyid sku rang la gnas pa ngo 'phrod par gyis shig
/ces byas la shis pa brjod /
de'ang a ti yo ga'i sgra las rtsol bral gyi rdzogs rim mthar thug ston cing theg pa thams cad kyi yang rtser gyur pas shin tu rnal 'byor zhes bya ste /
snang srid 'khor 'das kyis bsdus pa'i chos thams cad thig le chen po chos kyi sku rang byung gi ye shes chen po ngo bo bya rtsol las 'das pa gdod nas ye sangs rgyas par shes pas /
ka dag khregs chod dang lhun grub thod rgal gyi nyams len mthar phyin par bya dgos shing /
gnyis 'dzin blos rtog gis bsrung du med pa rang bzhin lta ba'i dam tshig chen po bzhi las 'da' bar mi bya ba'i blos 'di'i rjes zlos /
gtso bos ji ltar sogs dbang gi rjes dang /
tshogs mchod nas shis brjod kyi bar cho ga'i rjes rim rnams dbang sgrub tu smros pa ltar bya'o ///
/

!
bcu pa rigs gsum 'dus pa phrin las dang bcas pa'i dbang la /
khrus bya /
bgegs gtor gtang las byang ltar bka' bsgo zhing mtshams gcad /
sems bskyed gsal gdab la /
'dir skabs su babs pa kun bzang rdo rje sems dpa'i thugs bcud /
sangs rgyas gnyis pa pad+mAka ra'i man ngag
/bod yul sa 'og kun gyi gter gcig
/zab chos rdzogs pa chen po sde gsum gyi cha lag
/rigs gsum snying gi thig le'i smin byed kyi rim pa las bcu pa bskyed rdzogs khog phub las byung ba'i rigs gsum 'dus pa'i dkyil 'khor dang 'gro 'dul phrin las kyi dbang bskur rnams rim bzhin sgrub pa la bdag nyid kyi bgyi 'os rnams grub /
khyed rang rnams kyi ngo skal du gyur pa dbang bskur zhu ba'i yon du maN+Dal phul /
gsol ba 'debs pa 'di'i rjes zlos mdzod /
theg pa mchog la mos pa dang :
gsang sngags 'bras bu 'thob bya'i phyir :
bla ma mgon por gus 'dud na :
re ba thams cad rdzogs par mdzod :
lan gsum /
de nas gong gi rgyud rgyud 'jam dpal rdo rje'i skabs ltar /
mig dar me tog sbyin /
rgyun bshags /
dam tshig gzung /
dam chu sbyin /
ye shes dbab pa'i skabs /
slob ma mi dmigs stong pa'i ngang /
khri mchog pad+ma nyi zla'i steng :
zhes rigs 'dus mngon rtogs ltar la /
phyag gnyis rin chen pi wang bsgreng :
gnyis ka dar dang rin po che :
rus pa'i rgyan ldan 'od zer 'bar :
gnas gsum 'bru gsum sogs dang spyan 'dren tshig bsgyur /
snying po rnams kyi sham du 'beb sngags btags pa brjod /
bstim zhing brtan par bya /
me tog 'dor 'ching mig dar dgrol /
lha ngo bstan /
dngos gzhi'i maN+Dal dang gsol gdab bya /
dbang dngos gzhi'i dang po bum pa'i dbang bskur ba la 'dun pa 'di bzhin mdzod /
slob dpon gyi thugs ka nas 'phros pa'i 'od zer gyis dbang gi lha nam mkha' gang bar spyan drangs pa dang lhan cig tu rin po che'i bum pa bdud rtsi'i chu rgyun gyis gang bas dbang bskur bas /
nyon mongs pa dang shes bya'i sgrib pa dag
/sku dang ye shes kyi go 'phang gi chos rgyud la bzhag pa'i mos pa mdzod /
hU~M:
snod bcud dag pa'i bum pa ru :
yab yum mnyam sbyor byang chub sems :
phung khams skye mched kun sbyangs nas :
bde chen sku gsung thugs 'grub shog :
oM sarba ta thA ga ta a b+hi She ka ta sa ma ya shrI ye hU~M/
zhes gsungs shing bdud rtsi'i chu rgyun gyis dbang bskur pas lus kyi nang thams cad gang /
dbang thams cad thob /
dri ma thams cad dag
/bde ba chen po'i ye shes nyams su myong /
chu'i lhag ma spyi bor brtan pa las rigs kyi bdag po mi bskyod pa sprul sku'i rnam pa can gyis dbu brgyan par mos shig
/des phyi mtshan ma'i dkyil 'khor du bum pa'i dbang bskur ba thob /
lus rtsa'i dri ma dag
/lam snang stong zung 'jug bskyed pa'i rim pa sgom pa la dbang /
'bras bu sku rdo rje sprul pa'i sku 'thob pa'i skal pa can du byas pa yin no //
gnyis pa gsang ba'i dbang bskur ba'i don du bla ma 'jam dpal rdo rje yab yum snyoms par zhugs pa'i mkha' gsang nas byung ba'i kun+da byang chub kyi sems lhan cig skyes pa'i ye shes kyi rten du gyur pa thod pa'i bdud rtsi dang ro gcig tu sbyar te ljags thog tu bzhag par mos shig
/thod pa'i bdud rtsi sbyin la /
hU~M:
byang chub sems kyi sprin chen po :
lhan skyes ye shes skyed pa'i rgyu :
bu yi lce la bzhag pa yis :
bde chen gsang ba'i dbang thob shog :
ma hA su kha a b+hi Shiny+tsa hU~M:
byang chub sems kyi bdud rtsis rtsa khams thams cad khyab /
rang bzhin brgyad cu'i rtog pa dbyings su nub /
gsal stong rnam par mi rtog pa'i ye shes rgyud la skyes par mos shig
/des lus kyi dkyil 'khor du gsang ba'i dbang thob /
ngag rlung gi dri ma dag
/lam rang byin brlabs kyi rim pa bsgom pa la dbang /
'bras bu gsung rdo rje longs spyod rdzogs pa'i sku 'grub pa'i skal pa can du byas pa yin no //
gsum pa shes rab ye shes kyi dbang gi slad du /
mtshan nyid yongs su rdzogs pa'i phyag rgya ma byin pa dang 'du shes gsum ldan gyis snyoms par zhugs pas yas babs rgyu dang mas brtan 'bras bu'i dga' ba bzhi nyams su myong /
lhan cig skyes pa'i ye shes 'gyur med du brtan par gyur pa mos shig
/phyag rgya'am rdor pad gtad la /
hU~M:
bde chen gsang ba'i yum mchog ni :
lhan cig skyes pa'i ye shes 'dren :
gnyis med bde ba'i ting 'dzin mchog :
gang du'ang mi gnas rnam par grol :
ma hA su kha ho /
des phyag rgya b+ha ga'i dkyil 'khor du shes rab ye shes kyi dbang bskur ba thob /
yid thig le'i sgrib pa dag
/lam gzhan lus pho nya'i lam sgom pa la dbang /
'bras bu chos sku thob pa'i skal pa can du byas pa yin no //
dbang bzhi pa don dam ngo sprod rig pa rtsal gyi dbang gi slad du /
rdo rje sems dpa'i me long gi brdas mtshon te /
dbyings ka dag nang gsal spros pa dang bral ba las rig gdangs lhun grub kyi snang ba phyir gsal du 'char yang ngo bo las nam yang ma g.yos pa'i don go bar mdzod la mnyam par zhog cig
/'ja' shel bstan la /
e ma ho :
khams gsum 'khor ba'i sems can rnams :
gzhi ni ka dag kun tu bzang :
lam ni lhun grub rdo rje sems :
'bras bu rigs lnga'i snying po can :
bri gang med par bzhugs pa la :
rang byung chen po'i ye shes rtsal :
rig dang ma rig dbye ba yis :
'khor 'das rgyab gyes gyur pa 'o :
e ma ho :
sems nyid ma bcos rjen par bud :
chos sku zang thal nyid du gnas :
rol pa 'gags med shar ba rnams :
chos nyid rgyan du shes par bya :
gdod nas grol ba'i ngo mtshar can :
rang shar rang grol ngang du bskyang :
nang dbyings shel dang 'ja' tshon bzhin :
rkyen gyis phyi ru shar ba la :
gnyis med zung 'jug ngang du bsgom :
snang ba dang ni mched pa dang :
tshad du phebs dang zad pa yis :
kun bzang dgongs pa rdzogs pa 'o :
d+harma d+hA tu a a aH
des dbang bzhi pa thob /
sgo gsum cha mnyam gyi sgrib pa dag
/lam ka dag dang lhun grub nyams su len pa la dbang /
'bras bu ngo bo nyid kyi sku 'grub pa'i skal pa can du byas pa yin no //

//de rnams kyis dkyil 'khor rtsa ba'i dbang bzhi grub /
de nas rigs gsum 'gro 'dul phrin las kyi dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
rigs gsum sgyu 'phrul drwa ba yi :
dkyil 'khor lha tshogs bdag la dgongs :
sku gdung 'bar ba'i dngos grub dbang :
thugs rjes dgongs te bstsal du gsol :
mchod rten thogs la /
gser sbyangs las grub mchod rten gyi :
bum pa gzhal yas khang chen dbus :
rigs gsum 'dus pa'i lha tshogs bzhugs :
de las sku gdung grangs med spros :
rdo rje'i slob ma la thim pas //
sangs rgyas mdzad pa sgrub par gyur :
hU~M:
sangs rgyas rnams kyi ye shes sku :
sangs rgyas kun gyi gdung 'dzin pa :
rmad byung phrin las rol pa che :
sku gdung dbang mchog sbyin par bya :
oM rat+na tsait+ya pany+tsa yi bi bi sA ra swA hA:
tad+ya thA:
sUk+Sh+me sUk+Sh+me :
shAn+te shAn+te :
ni ra ku le :
ya sho te dzo :
sarba bud+d+he :
a d+hiSh+ThA na :
a d+hiSh+Thi te :
a nu mi di swA hA:
zhes mchod rten gyi dbang bskur ro //
ring bsrel thogs la /
thugs ka'i 'od kyis bskul ba yis :
ring bsrel 'od kyi gong bu'i tshogs :
nam mkha'i mtha' khyab spro zhing bsdu :
slob ma rnams la thim pa yis //
sangs rgyas mdzad pa sgrub par gyur :
hU~M:
sangs rgyas rnams kyi ye shes sku :
sangs rgyas kun gyi gdung 'dzin pa :
rmad byung phrin las rol pa che :
ring bsrel dbang mchog sbyin par bya :
oM ma hA sha rI raM gi li gi li hU~M phaT:
ces dbang bskur /
ril bu yod na sbyin /
shes rab ril bu'i dbang gi slad du gsol ba 'debs pa 'di'i rjes zlos mdzod /
'jam dpal sgyu 'phrul drwa ba yi :
dkyil 'khor lha tshogs bdag la dgongs :
shes rab ril bu'i dngos grub dbang :
thugs rjes dgongs te bstsal du gsol :
zhes lan gsum /
de nas ril bu thogs la /
lha rnams bdud rtsi'i gong bur gyur :
myong bas lus gang bde chen bskyed :
'jig rten 'jig rten 'das pa yi :
blo gros snang ba rgyas par gyur :
oM:
sangs rgyas kun gyi ye shes sku :
sangs rgyas kun gyi gdung 'dzin pa :
rmad byung phrin las rol pa che :
shes rab ril bu'i dbang bskur ro :
oM a ra pa tsa na d+hI:
pra dz+nyA dz+nyA na sid+d+hi pheM pheM hrIM hrIM hU~M hU~M:
oM hU~M hrIH
b+ha ga wAn dz+nyA na mUr+t+ti wA gI shwa ra /
ma hA bA tsa sarba d+harma /
ga ga nA ma la su pa ri shud+d+ha /
d+harma d+hA tu dz+nyA na gar+b+ha A:
spro na shes rab blo 'phel gyi gzungs bzla zhing ril bu spyi bor bzhag ngag tu sbyin /
dbang rdzogs dkyus gcig tu bskur ba'i tshe 'og nas 'byung ba'i dud sol ma'i rjes gnang 'dir bya'o //

//mtha' rten bkra shis 'chi med tshe'i dbang bskur zhu ba'i yon du maN+Dal /
gsol ba 'debs pa 'di'i rjes zlos /
rigs gsum sgyu 'phrul drwa ba yi :
dkyil 'khor lha tshogs bdag la dgongs :
'chi med tshe yi dngos grub dbang :
thugs rjes dgongs te bstsal du gsol :
lan gsum /
tshe dbang rigs gsum so sor sbrel na /
'jam dpal sgyu 'phrul sogs bsgyur ba dang /
byin 'beb la'ang so so'i gtso rkyang bskyed dgos kyang /
'dir rigs 'dus la sbyor skabs gong gsal rigs 'dus kyi byin 'beb bskyar nas byed la brtan par bya /
tshe'i rnam rgyal bum pa thogs la /
hU~M:
rin chen dpal gyi be 'u nas :
'gug pa'i lha mo mgyogs ma bzhi :
tsaN+Da lI yi rnam par spros :
stong khams ma lus kun bskul nas :
'byung ba lnga yi bcud rnams bsdus :
mthu ldan rnams kyi tshe 'phrogs nas :
rgyal ba'i mkhyen brtse'i ye shes tshe :
dngos grub kun gyi dbyig tu bskyil :
phyag rgyas bkug cing bum par bsdus :
spyi bo'i gtsug nas dbang bskur bas :
'chi med rdo rje'i srog rtsa 'grub :
'gyur ba med par rgyas thobs shig :
oM sarba ta thA ga ta a b+hi She ka ta sogs kyis bum pa spyi bor bzhag la bum chu blud /
tshe ril tshe chang sbyin la /
hU~M:
khams gsum kun gyi bcud sdus la :
snying po byang chub sems kyi rgyun :
tshe yi dbang bskur rdo rje'i rgya :
thabs la mkhas pa'i dbang mchog ni :
rigs gsum 'dus pas bskur du gsol :
A yur+dz+nyA na a b+hi Shiny+tsa hU~M:
bla ma dkyil 'khor pa'i lha tshogs rgyal ba sras dang bcas pa rnams kyis bkra shis pa'i bden tshig dbyangs su len cing /
me tog man+dA ra ba'i char sil mar bsnyil bas dbang gi ye shes sngar ma skyes pa bskyed /
skyes pa gong nas gong du 'phel zhing brtan par byas pa'i mos pa mdzod /
ye d+harmA dang zhal nas gsungs pa'i tshigs gcad sngon du 'gro bas shis brjod rgyas par spel /
de ltar na de dag rnams kyi sgo nas khyad par rmad du byung ba'i zab chos rdzogs pa chen po sde gsum gyi cha lag rigs gsum thugs kyi thig le'i dbang bskur yan lag bcas yongs su grub pa lags pas sogs kyis mtshams sbyar la /
dam tshig khas blang /
gtang rag maN+Dal /
lus 'bul dge bsngo rnams spyi ltar bya /
cho ga'i rjes rim tshogs mchod nas shis brjod bar phrin chog tu bshad pa ltar bya'o ///
/

!
bcu gcig pa bstan srung dud sol lha mo'i rjes gnang la /
sger du byed na /
khrus bgegs bskrad sogs bya /
sngar gyi 'phros su bskur na de dag mi dgos /
'dir ngo bo dbyings yum shes rab kyi pha rol tu phyin ma nyid rnam par rgyal ba'i bstan srung yongs kyi gtso mo 'dod pa khams kyi dbang phyug ma'i skur bzhengs pa khrag 'thung dud pa'i sol ba ma zhes /
'phags bod mkhas grub kun gyis khyad par du bsngags shing zab gter 'di nyid kyi bka'i gnyer kha 'dzin pa'i srung ma'i dbang mo chen mo'i rjes su gnang ba sgrub pa la sogs kyis mtshams sbyar nas maN+Dal 'bul du gzhug
/'dir /
las bzhi'i rdzas kyi maN+Dal phul :
zhes gsungs pa ltar 'dzom na rten 'brel che'o //
thal mo me tog dang ldan pas gsol ba 'debs pa 'di'i rjes zlos /
e ma rigs kun bdag po mchog :
rdo rje slob dpon dgongs su gsol :
ma gshin dregs pa kun gyi rje :
bstan srung chen mo'i srog dbang stsol :
ces lan gsum bya /
de nas rgyud sbyong ba'i slad du bla ma rigs gsum mgon po'i lha tshogs rtsa gsum rgyal ba sras dang bcas pa'i spyan sngar rgyun bshags yan lag brgyad pa tshul bzhin bya ba'i 'dun pas 'di'i rjes zlos /
rdo rje slob dpon sangs rgyas dpal //
sogs /
de ltar rgyud sbyangs pa sngon du song nas /
mdun gyi gtor ma dang khyed rang slob ma rnams skad cig gis dpal lha mo'i skur gyur pa ni /
sku mdog nag mo keng rus ltar skem pa'i lus can /
zhal gcig phyag bzhi zhabs gnyis pa /
g.yas kyi dang po na ral gri gnyis pa na b+hany+dza dmar chen gyis bskyil ba /
g.yon gyi dang po na shak+ti gnyis pa na tri shU la dar dpyang can 'dzin pa /
mi ro rangs po khar bcug nas mche ba gtsigs pa /
spyan gsum dmar ba /
dbu skra ral pa dmar ser gyen brdzes lan bu g.yon du 'khyil ba /
sbrul dang thod phreng gis brgyan pa /
snyan g.yas na dril bu'i mgul rgyan can gyi sbrul dang g.yon na seng ges brgyan pa /
me tog dang dar nag gi cod pan can /
lha ma yin gyi mgo bos do shal byas pa /
glang po che'i ko bas stod g.yogs shing /
ba glang gi pags pa re lde ser po'i sham bu can gyi smad dkris pa la klu'i rgyal po gshibs pas ska rags byas pa /
lcags sgrog gis brgyan pa'i zhabs gnyis bong bu gwa pa'i steng na btsan skyil gyis bzhugs pa /
dur khrod kyi dbus na sgra drag po sgrog cing ma mo mkha' 'gro sha za 'bum sdes bskor ba /
thugs kar nyi ma la gnas pa'i b+h+yo las 'od zer 'phros /
rang bzhin gyis grub pa'i dpal lha mo nag mo 'bum sde dang bcas pa badzra sa mA dzaH
hU~M b+h+yo :
dad pa dang ni dam tshig gis :
sogs gter gzhung spyan 'dren tshang ma dang sngags rol bcas nan tan bskyed la snying po'i mthar /
oM kA ya badzra a b+hi Shiny+tsa mI/
zhes sku spyi bor bzhag
/ye shes pa de nyid brtan par gyur cig
/tiSh+Tha badzra oM/
des sku'i rjes su gnang ba legs par thob pas lha sku sgom pa la dbang ba'o //
gsung bzlas pa sngags kyi lung gi phyir dmigs pa 'di bzhin du mdzod /
slob dpon gyi thugs ka nas 'od zer 'phros mdun bskyed lha mo'i thugs kar phog
/thugs rgyud bskul zhing dam tshig dran par byas /
sngags phreng las 'od zer gyi rang bzhin sngags phreng gnyis pa 'phros /
slob ma lhar gsal ba'i thugs ka'i sa bon gyi mthar 'khod par sgom la sngags 'di'i rjes zlos mdzod /
oM ro ru ro ru bi tiSh+Tha ba d+hot+si ka ma la rak+sha sI hU~M b+h+yo hU~M:
lan gsum /
shAn+tiM puSh+TiM bA shaM mA ra ya rbad :
ces sham bu yang sbyar /
sngags byang mgrin par bzhag pas brtan par gyur pa'i mos pa mdzod /
wA ka badzra a b+hi Shiny+tsa mAM/
tiSh+Tha badzra AH
sngags byang ngam phreng ba mgrin par bzhag go
/des gsung gi rjes su gnang ba legs par thob pas bzlas brjod sngags kyi 'phrul 'khor la dbang ba yin no //
thugs gnyis med ye shes kyi klong du bsre ba ni sems dus gsum gyi rtog pa'i rjes su mi 'brang bar 'od gsal gnyug ma'i ngang du mnyam par bzhag pas kun khyab kun bzang lha mo dang thugs yid gcig tu 'dres pa yin no //
snying gar dri bzang gi thig le bkod cing /
oM tsit+ta badzra a b+hi Shiny+tsa mAM/
tiSh+Tha badzra hU~M/
des thugs kyi rjes su gnang ba legs par thob pa yin pas 'od gsal de kho na nyid sgom pa la dbang ba yin no //
yon tan gtor ma la brten nas dam tshig bsre ba ni /
gtor ma slob ma'i lag tu gtad cing /
hU~M b+h+yo :
dbyings yum shes rab pha rol phyin :
zhes gter gzhung gi bstod pa /
rnam bzhi'i phrin las 'grub par mdzod :
ces pa'i bar btang la mthar /
khyad par rdo rje slob ma 'di'i :
lus dang grib ma bzhin du 'grogs :
rig 'dzin brgyud pas bka' bsgos ltar :
ci bcol las kun myur du sgrubs :
sa ma ya sma ra rak+Shan+tu :
gtor ma la bdud rtsi bran /
slob ma la bdud rtsi sbyin /
slob dpon gyis rdo rje gdengs shing dam bsgrag pa ni /
ho :
'di ni gsang ba'i bdud rtsi ste :
dam tshig bsrungs na mchog dngos 'grub :
nyams na sreg par 'gyur ba yin :
de phyir bu dang srung ma gnyis :
phan tshun dam las ma 'da' zhig :
oM badzra sa ma ya hU~M rak+Shan+tu :
de dag ni yon tan gtor ma la brten nas rdo rje'i slob ma dang srung ma gnyis dam tshig bsre ba'o //
phrin las phyag mtshan gyi dbang bskur ba ni /
dpal ldan lha mo'i thugs ka nas ye shes pa phyag mtshan gyi rnam par spyan drangs te slob ma la thim par gyur /
de yang phyag mtshan bzhis phrin las 'grub pa ste /
shak+ti la brten nas zhi ba /
thod khrag la brten nas rgyas pa /
rtse gsum la brten nas dbang /
ral gri la brten nas drag po'i phrin las 'grub pas phyag mtshan lag tu gtad nas dbang bskur ba'i mos pa mdzod /
hU~M b+h+yo :
zhi dang rgyas dang dgug pa dang :
mngon spyod dmod pas grub pa yi :
ma mo'i phyag mtshan khyod la gtad :
rnam bzhi'i phrin las yongs rdzogs shog :
sarba karma ku ru ho :
des phrin las phyag mtshan la brten nas las rab 'byams la dbang ba'i rjes su gnang ba thob pa yin no //
rten 'brel snying po dang /
sngon tshe dpag bsam byang chub shing gi drung //
rgyal ba thub pa chen po'i spyan snga ru //
bstan pa gnyan po bsrung bar dam bcas pa'i /
khrag 'thung dud sol lha mo'i bkra shis shog
/ces sogs shis pa brjod cing me tog 'thor /
de ltar bstan srung kun gyi gtso mo dpal lha mo khrag 'thung dud pa'i sol ba ma'i rjes gnang rgyas pa thob pa'i phan yon kyang gzhung las /
'dis ni ma mo grib bzhin 'grogs :
rtag tu gsol mchod brtson par bya :
zhes gsungs pa lags pas deng nas bsnyen sgrub dang gsol mchod la rtag tu brtson dgos pas de ltar bya ba'i blos dam bca' ba 'di'i rjes zlos /
gtso bos ji ltar sogs dang cho ga'i rjes sdud spyi ltar byas pas 'grub bo //
rab 'byams rgyal ba kun gyi gsang gsum dang //
mdzad pa'i phrin las gcig bsdus rgyal sras mchog
/rnam gsum sgrub thabs bye ba'i snying po yi //
smin byed yan lag dang bcas bklag chog tu //
zab chos mnga' bdag zung gi phyag bzhes dang //
gsung rgyun 'khrul med gsal bar bkod pa'i dges //
'di bstan phyogs mthar brdal bas mtha' yas 'gro //
rigs
gsum rgyal ba'i rnam thar la 'jug shog
/ces rigs gsum snying thig rtsa ba bsdus ches pas rtogs dka' zhing phyag len 'dra min 'ga' zhig 'dug kyang gtso bor gter gzhung nyid la zhib mor dpyad /
7kun mkhyen bla ma rdo rje gzi brjid kyi phyag bzhes rtsa bar bzung /
gter chen nyid kyi phyag len dang yang mi 'gal zhing 'thad 'os rnams kyis kha bskangs te /
ku sA li pad+ma gar dbang blo gros mtha' yas pa'i sdes rdzong shod bde gshegs 'dus pa'i sgrub gnas chen por bkod pa dge legs 'phel ///
/
