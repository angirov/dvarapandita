@#//
gter kha bzhi 'dus kyi tshe sgrub bdud rtsi bum chung gi sgrub thabs dbang chog dang bcas pa bzhugs so //
tshe sgrub bdud rtsi bum chung bzhugs so //
bcom ldan 'das mgon po tshe dpag med la phyag 'tshal lo :
o rgyan pad+ma bdag nyid kyis :
tshe sgrub zab mo brgya stong las :
tshegs chung don che'i man ngag bsdus :
yang zab 'grub myur don 'dril ba :
las can gcig dang 'phrad par shog :
dam chos sgrub pa'i gang zag gis :
tshe yi bar chad bsal ba'i phyir :
sgrub pa 'di la 'jug par gyis :
hrI:
stong pa'i ngang las rang nyid ni :
bcom ldan mgon po tshe dpag med :
sku mdog dmar po zhal gcig pa :
phyag gnyis mnyam gzhag tshe bum 'dzin :
zhabs gnyis skyil krung rgyab yol can :
pad+ma nyi zla'i gdan la bzhugs :
longs spyod rdzogs pa'i rgyan gyis brgyan :
snang la rang bzhin med par bsgom :
'od 'phros bde gshegs thams cad kyi :
tshe yi dngos grub thams cad bsdus :
rang gi lus la thim par gyur :
tshe yi snying po 'di nyid bzla :
oM AHhU~M hrIHbadzra A yu She hU~M b+h+rU~M nr-i dzaHsid+d+hi pha la hU~M A:
zhag re la ni brgya brgyad bzla :
de ltar rgyun du bzlas gyur na :
tshe srog yun du brtan par 'gyur :
'das tshe nub phyogs bde can du :
'od dpag med kyi spyan sngar skye :
'di la the tshom yod re kan :
mi bstan snying gi dkyil du bcang :
de nas dmigs pa 'di bsgom ste :
rang gi snying gi dkyil du ni :
tshe yi bdag po shel 'dra ba :
yab yum sbyor ba byas pa yis :
dwangs ma dkar dmar rgyun babs nas :
snying dkyil lus ni gang ba yis :
tshe dang bkrag mdangs rgyas par bsam :
oM AHhU~M hrIHbadzra A yu She hU~M b+h+rU~M nr-i dzaHsid+d+hi pha la hU~M A:
slar yang sngags ni cung zad bzla :
rjes su mi dmigs rgya yis gdab :
zhag rer thun re nges par chog :
nad gdon tshe yi bar chad ni :
dus rnams kun tu 'byung mi 'gyur :
dus min tshe yi bar chad ni :
'byung ba'i dwangs ma 'khrugs pa yis :
tshe yi bar chad byed pa yin :
des na dmigs pa 'di bsgoms na :
rgyun du 'byung ba mi 'khrugs pas :
lo brgya'i bar du 'chi mi 'gyur :
bskal pa dus kyi tha ma la :
mi rnams tshe thung snying rus chung :
de dus tshegs chung bsgrub sla myur :
bya sla don che'i gdams pa 'di :
tshe sgrub kun gyi don bsdus pas :
bdag 'dra pad+mas gter du sbas :
las can gcig dang 'phrad par shog :
tshe sgrub bdud rtsi bum chung zhes bya ba rdzogs so :
sa ma ya :
rgya rgya rgya :
zhes pa 'di ni gter kha bzhi nas tshig don mthun par byon pas rgyun khyer nyams su blang na shin tu zab cing khyer bde la /
mgo mjug tu skyabs sems dang smon lam spyi ltar bya'o //
mdun bum sgrub pa dang dbang chog sangs gling gter kha nas 'byung ba ltar lag tu len par 'dod na /
stegs kyi khar maN+Dal pad+ma 'dab brgyad lte bar lha mtshan can nam /
tshom bu gcig bkod pa'i khar bum pa nyer lnga'i bcud dang chas kyis spras pa bkod pa'i mdun du tshe 'brang /
g.yas su tshe ril /
g.yon du tshe chang /
rgyab tu mda' dar /
mthar phyi nang gi mchod pas bskor /
thog mar skyabs sems /
bgegs bskrad /
srung 'khor /
mchod pa byin rlabs bcas spyi 'gro btang la gong smos bdag bskyed bzlas pa dang bcas pa bya /
de nas mdun bskyed ni /
bsang sbyang /
stong pa'i ngang las mdun du b+h+rU~M las rin po che'i gzhal yas khang mtshan nyid dang ldan pa'i dbus su paM las pad+ma dang a las zla ba'i dkyil 'khor gyi steng du yi ge aHdmar po las :
mgon po tshe dpag med sku mdog dmar po zhal gcig phyag gnyis pa :
phyag gnyis mnyam gzhag gi steng na tshe bum 'dzin pa :
rin po che'i rgyan sna tshogs kyis spras pa :
longs spyod rdzogs pa'i sku'i rnam pa'i gnas gsum yi ge gsum dang :
spyi gtsug 'od dpag med bzhugs par gyur :
spyan 'dren pa ni /
hrI:
chos sku rnam dag nam mkha' lta bu la :
gzugs sku mdzes zhal 'ja' tshon lta bu'i sku :
dpag med tshe yi mgon po dbyings nas bzhengs :
thugs rje chen pos gnas 'dir gshegs su gsol :
oM e h+ye hi b+ha ga wa te a pa ri mi ta A yur+dz+nyA na sa pa ri wA ra sa ma ya hU~M:
zhes spyan drangs la /
oM badzra ar+g+haM pra tIts+tsha swA hA:
oM badzra pAd+yaM pra tIts+tsha swA hA:
zhes mchod yon dang zhabs bsil phul nas /
dzaHhU~M baM ho :
tiSh+Tha badzra sa ma ye hU~M:
dam tshig pa dang gnyis su med par gyur :
phyag 'tshal ba ni /
sangs rgyas bye ba du ma yi :
gsung mthar snying po ltar gyur te :
dpag med tshe yi bcud mnga' ba'i :
mgon po khyod la phyag 'tshal lo :
na mo bud+d+hA ya :
na mo d+harmA ya :
na mo saM g+hA ya :
mchod pa ni /
bla med mchog gi mchod pa dam pa 'di :
ye shes lnga yi 'od zer rnam par 'phro :
'dod pa'i yon tan lnga yis rab brgyan te :
thugs dam bzhin las ci bder bzhes su gsol :
oM badzra ar+g+haM pra tIts+tsha swA hA:
zhes pa nas /
oM badzra shab+da pra tIts+tsha swA hA:
zhes pa'i bar dang /
oM badzra rU pa shab+da gan+d+he ra sa spar+she pra tIts+tsha swA hA:
oM ma hA sarba pany+tsa a mr-ita rak+ta ba liM ta khA hi :
bstod pa ni /
bcom ldan mgon po tshe dpag med :
sku mchog dri ma med pa'i sku :
mkha' dang mnyam pa'i sku mnga' ba :
mnyam nyid sku la phyag 'tshal bstod :
bcom ldan mgon po tshe dpag med :
gsung mchog dri ma med pa'i gsung :
mkha' dang mnyam pa'i gsung mnga' ba :
mnyam nyid gsung la phyag 'tshal bstod :
bcom ldan mgon po tshe dpag med :
thugs mchog dri ma med pa'i thugs :
mkha' dang mnyam pa'i thugs mnga' ba :
mnyam nyid thugs la phyag 'tshal bstod :
phyag 'tshal ba dang mchod cing bshags pa dang :
rjes su yi rang bskul zhing gsol ba 'debs :
dge ba cung zad bdag gis ci bsags pa :
thams cad rdzogs pa'i byang chub chen por bsngo :
zhes yan lag bdun pa bya /
spro na bzang spyod yan lag bdun pa tshang bar bya /
gsol ba 'debs pa ni /
dkon mchog gsum la phyag 'tshal lo :
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas tshe dang ye shes dpag tu med pa shin tu rnam par nges pa'i gzi brjid kyi rgyal po la phyag 'tshal zhing skyabs su mchi'o :
mgon po tshe dpag tu med pas bdag gi tshe byin gyis brlab tu gsol :
bdag gi tshe bsring bar mdzad du gsol :
bdag la tshe'i dbang bskur du gsol :
bdag la tshe'i dngos grub bstsal du gsol :
lan gsum /
bzlas pa ni /
rang dang mdun gyi mgon po tshe dpag med kyi thugs kar zla ba'i steng du yi ge aHdmar po la gzungs sngags kyis bskor bar gyur :
sngags kyi 'od zer bdag gi zhal nas thon cing mdun gyi mgon po'i zhal du zhugs :
mgon po'i thugs kar 'khor :
sku la bde ba'i mchod pa phul :
slar 'od zer tshur byung rang gi  snying gar thim :
bdag gi tshe la gnod pa'i gdon bgegs dang sdig sgrib thams cad dag nas 'chi med tshe'i dngos grub thams cad thob par gyur :
ces mos shing bdag bskyed skabs kyi sngags dang tshe gzungs oM gsum ma oM na mo b+ha ga wa te /
a pa ri mi ta A yur+dz+nyA na su bi nish+tsi ta te dz+wa rA dzA ya /
ta thA ga ta ya /
ar+ha te samyak+saM bud+d+ha ya /
tad+ya thA/
oM puN+ye puN+ye /
ma hA puN+ye /
a pa ri mi ta puN+ye /
a pa ri mi ta puN+ye dz+nyA na saM b+hA ro pa tsi te /
oM sarba saMskAr pa ri shud+d+ha d+harmA te ga ga na sa mut+ga te swa b+hA wa bi shud+d+he ma hA na ya pa ri wa re swA hA/
zhes ci nus bzlas nas mchod bstod mdor bsdus bya'o //
bum pa bsgrub pa ni /
bsang sbyang /
stong pa'i ngang las trAM las rin po che'i bum pa mtshan nyid dang ldan par baM las bdud rtsi'i rgya mtsho'i dbus su paM las pad+ma'i sdong po dang a las zla ba'i dkyil 'khor gyi steng du yi ge aHdmar po las :
zhes pa nas bzlas pa'i bar mdun bskyed ltar la /
bzlas pa'i 'gor gzungs thag len /
sngags tshe gzungs oM gsum ma kho na las bdag bskyed bsnyen pa bzla mi dgos /
mthar byang gter lcags sdong ma ltar /
hU~M:
bcom ldan mgon po ye shes tshe dpag med :
'byung ba lnga la dbang sgyur lha mo'i tshogs :
rnal 'byor bdag gi tshe dang g.yang spel cig :
steng 'og phyogs bcu snod kyi 'jig rten la :
bros dang 'khyams dang yar ba'i tshe khug cig :
stong phrag brgyad cu bgegs kyi tshogs rnams kyis :
brkus dang phrogs dang gzhom pa'i tshe khug cig :
'byung ba dgra gshed 'khrugs pa'i las sbyor gyis :
nyams dang zad dang 'thor ba'i tshe gsos shig :
yed kyis dngangs dang had kyis brgyal ba dang :
'ud kyis 'drogs pa'i tshe dang g.yang gsos shig :
tshe khug g.yang skyobs bdag la dngos grub stsol :
'byung ba 'od lnga 'bar ba'i tshe bcud stims :
'chi med tshe yi dngos grub bdag la stsol :
ces dang mchod bstod sngar ltar bya /
dbang bskur skabs bum lha 'od zhu mi byed par las bum du rta mgrin bskyed bzlas dang ting 'dzin gyi dbang blangs nas dbang bskur la 'jug
/'di nyid ched du bsgrub pa'i skabs bum bzlas grub nas /
bum pa'i lha bdud rtsi dkar por zhu nas bum pa gang bum pa'i steng du sna tshogs rdo rje'i lte ba la rta mgrin bzhugs pas srung bar gyur par bsam la rjes kyi rim pa gsang ba spyi ltar bya'o //
'di'i sgo nas dbang bskur na /
slob ma la khrus dang bgegs bskrad srung 'khor sngon du 'gro bas /
sems bskyed gsal gdab /
de'ang mgon po tshe dpag med dang dbyer mi phyed pa o rgyan gyi slob dpon chen po la sngon dus bod yul las can rje 'bangs rnams kyis gsol ba btab pa'i ngo dang /
ma 'ongs snyigs ma'i 'gro la brtse bas dgongs te zab rgyas kyi gdams pa mtha' yas pa gsungs shing /
gter gnas rnams su sbas par mdzad pa las /
ches mchog tu gyur pa 'ga' zhig dgos pa khyad par can la gzigs nas gter kha mang du sbas par mdzad pa'i nang nas /
tshe sgrub zab pa'i yang snying 'di nyid rig 'dzin rgod kyi ldem 'phru can gyis byang zang zang lha brag nas drangs pa'i bka' brgyad drag po rang byung rang shar gyi cha lag yongs rdzogs rnam pa gsum gyi nang tshan tshe lha yongs rdzogs kyi nang sgrub dang /
pad+ma las 'brel rtsal gyi dwags lung khra mo brag nas drangs pa'i zab chos mkha' 'gro snying thig gi cha lag gi tshe sgrub dang /
rig 'dzin pad+ma gling pa'i gter byon rdzogs chen kun bzang dgongs pa kun 'dus kyi cha lag tshe sgrub gsang 'dus rin po che dang /
o rgyan sangs rgyas gling pas dbu ri nag po'i gdong pu ri phug mo che nas bzhes pa'i thugs rje chen po nang nor bu lugs kyi cha lag gi tshe sgrub bdud rtsi bum chung dang bzhi po tshig gcig kyang khyad med par byung ba'i zab chos shin tu ngo mtshar can las snga ma gsum la sgrub thabs kho na dang /
sangs rgyas gling pa'i gter byon du bum sgrub dang dbang bcas byung bas de ltar dbang bskur ba bsgrub pa la slob dpon gyi bya ba sogs ci rigs brjod pas mtshams sbyar te maN+Dal dbul du gzhug
/de nas snyim pa me tog dang bcas pa'i thal mo sbyor la gsol ba gdab pa 'di'i rjes zlos lan gsum mdzod /
kun mkhyen ye shes phung po can :
srid pa'i 'khor lo rnam sbyong ba :
de ring bshad pa'i rin chen gter :
gtso bos bdag la bka' drin stsol :
lan gsum /
skyabs sems rgyun bshags kyi dmigs pa spyi ltar gsal btab ste rgyun bshags gang rung spyi ltar bya /
de nas ye shes pa dbab pa'i slad du khyod rang rnams sgo gsum gyi gnad legs par gcun la dmigs pa 'di rtse gcig tu mdzod cig
/bsang sbyang /
stong pa'i ngang las khyed rang gang du gnas pa'i go sar paM las pad+ma dang /
a las zla ba'i dkyil 'khor gyi steng du khyed rang gi rig pa'i ngo bo aHyig dmar po de las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las khyed rang bcom ldan 'das mgon po tshe dpag med sku mdog dmar po zhal gcig phyag gnyis pa /
phyag gnyis mnyam gzhag gi steng na tshe'i bum pa 'dzin pa /
dar dang rin po che'i rgyan sna tshogs kyis spras pa /
longs spyod rdzogs sku'i rnam pa'i gnas gsum yi ge gsum dang /
spyi gtsug na 'od dpag med bzhugs pa de'i thugs kar tshe dpag med dkar po shel 'dra ba yab yum gyi sbyor mtshams nas dwangs ma dkar dmar babs pas lus thams cad gang bas tshe dang bkrag mdangs rgyas par gsal ba'i thugs srog hrIHdang /
bdag mdun gyi thugs ka nas 'od zer 'phros pas phyogs bcu'i sangs rgyas byang sems rtsa gsum chos skyong dang bcas pa'i thugs rgyud bskul /
de rnams kyi gnas gsum nas bcom ldan 'das mgon po tshe dpag tu med pa'i sku phyag rgya /
gsung yig 'bru /
thugs phyag mtshan gyi tshogs dpag tu med pa nyi zer gyi rdul 'khrigs pa ltar byon pa dang /
mdun bskyed kyi thugs ka nas kyang rang 'dra dpag tu med pa byon te khyed rang la thim pas rgyud byin gyis brlabs pa'i mos pa mdzod /
ces brjod la spos rol dang bcas sgrub thabs kyi spyan 'dren dang /
oM AHhU~M hrIHbadzra A yu She hU~M b+h+rU~M nr-i dza sid+d+hi pha la hU~M A:
zhes rtsa sngags dang /
oM dz+nyA na A we sha ya a A:
zhes mang du bzlas pas byin dbab pa de spyi bor rdo rje rgya gram du bzhag pas brtan par byas te /
tiSh+Tha badzra /
zhes brjod /
de nas tshe 'gugs pa'i dmigs pa spyi ltar gsal btab ste byang gter lcags sdong ma'i /
hrI:
bcom ldan mgon po ye shes tshe dpag med :
sogs brjod /
bum pa thogs la /
de nas tshe dbang dngos kyi slad du dmigs pa 'di bzhin du mdzod /
bum nang gi tshe dpag med kyi sku las bdud rtsi'i rgyun babs pas khyed rang gi lus kyi nang dkar ltems kyis gang /
tshe la gnod pa thams cad bsal te 'chi med tshe'i dngos grub thob pa'i mos pa mdzod /
hU~M:
dus gsum rgyal ba'i thugs rje dang :
theg chen sngags kyi byin rlabs kyis :
mi mthun dri ma sel byed du :
bdud rtsi'i bum pas dbang bskur bas :
nyes pa'i skyon dang yongs bral te :
bde chen phun sum tshogs par shog :
skal ldan 'di la bkra shis pas :
snying po tshe yi bkra shis shog :
oM A yur+dz+nyA na a b+hi Shiny+tsa mi :
oM b+h+rU~M badzra A yu She hU~M A:
oM na mo b+ha ga wa te /
a pa ri mi ta A yur+dz+nyA na su bi nish+tsi ta te dz+wa rA dzA ya /
ta thA ga ta ya /
ar+ha te samyak+saM bud+d+ha ya /
tad+ya thA/
oM puN+ye puN+ye /
ma hA puN+ye /
a pa ri mi ta puN+ye /
a pa ri mi ta puN+ye dz+nyA na saM b+hA ro pa tsi te /
oM sarba saMskAr pa ri shud+d+ha d+harmA te ga ga na sa mut+ga te swa b+hA wa bi shud+d+he ma hA na ya pa ri wa re swA hA/
zhes tshe gzungs brjod cing bum pa mgor bzhag ste bum chu blud par bya'o //
tshe 'brang thogs la /
khyed rang gi spyi gtsug tu tshe 'brang dang gnyis su med pa'i tshe dpag med dkar po yab yum gyi sbyor mtshams nas bdud rtsi'i rgyun babs pas lus thams cad gang zhing 'chi med tshe'i rig 'dzin thob pa'i mos pa mdzod /
hU~M hrI:
dus gsum sangs rgyas thams cad kyi :
sku gsung thugs kyi dbang mchog 'di :
tshe dpag med kyi dpal las byung :
bkra shis 'chi med dbang thob shog :
oM AHhU~M hrIHbadzra A yu She hU~M b+h+rU~M nr-i dza sid+d+hi pha la hU~M A:
a b+hi Shiny+tsa mi :
zhes brjod la spyi bor bzhag
/tshe ril dang tshe chang spro na so so'i tshigs bcad spyi ltar dang bsdu na rtsa sngags bzla bzhin du byin nas rgyas gdab pa ni /
de ltar tshe dbang bskur pas lus kyi nang 'chi med bdud rtsis gang ba'i bcud dang dwangs ma thams cad snying ga'i hrIHyig la sib kyis thim /
lus kyi phyi nas rdo rje'i go khrab kyis gtams te cis kyang mi shigs pa'i srung ba chen por gyur par mos shig
/tshe mda' spyi bor rgya gram du reg la /
hrI:
dang po chos kyi dbyings kyi rgya :
gnyis pa thabs dang shes rab rgya :
gsum pa sku gsung thugs kyi rgya :
bzhi pa tshad med bzhi yi rgya :
lnga pa ye shes lnga yi rgya :
drug pa rta mgrin dbang gi rgya :
bdun pa rtse gcig sems kyi rgya :
rgya bdun rim gyis btab pa las :
su yang 'da' bar ma byed cig :
oM badzra rak+Sha hU~M:
zhes brjod /
de nas spro na rgyal srid sna bdun bkra shis rdzas rtags bcas spyi ltar bskur zhing shis pa brjod /
mjug tu dam tshig khas len maN+Dal yon 'bul rnams dang sgrub thabs kyi mjug chog rnams kyang gong smos ltar byas pas 'grub bo //
zhes pa'ang shin tu zab cing nyams su blang bde bas rang gzhan la phan bde 'byung ba'i btsas su mthong nas blo gros mtha' yas pa'i sdes rdzong shod 'chi med grub pa'i sgrub gnas su bgyis pa dge legs 'phel //
sarba mang+ga laM//

//
