\u0f01\u0f83:
zab mo rdzogs chen sde gsum gyi cha lag :
rigs gsum sgyu 'phrul 'dus pa'i phyag 'tshal bzhugs so :
\u0f88\u0f88
rgyal ba sras dang bcas la 'dud :
sgyu 'phrul drwa ba'i lha tshogs la :
thal sbyar spyi bos 'dud pa yis :
phyag 'tshal sdig pa thams cad byang :
e ma ho :
rgyal ba sras dang bcas pa 'dus pa'i sku :
gsung rab yongs su rdzogs pa mnga' ba'i gsung :
ye shes klong du gcig pa rdo rje'i thugs :
rtsa ba'i bla ma'i zhabs la phyag 'tshal lo :
kun tu bzang nas drin chen bla ma'i bar :
dgongs pa brda dang snyan nas brgyud pa yi :
dbang sgrub bshad pa'i chu bo 'dzin mdzad pa'i :
rig 'dzin rtsal 'chang rnams la phyag 'tshal lo :
chos sku dri med mkha' ltar dag pa la :
longs sku ma 'gags 'od ltar so sor gsal :
ye shes lnga yi rol par lhun gyis grub :
zhi ba rdo rje dbyings la phyag 'tshal lo :
ma rungs gdug pa thabs kyis 'dul ba'i phyir :
dpal chen rol pa tshad med 'bar ba'i sku :
log lta bdud dpung zil gyis gnon mdzad pa'i :
khrag 'thung khro bo'i tshogs la phyag 'tshal lo :
e ma ho :
rgyal ba kun gyi mkhyen rab ye shes nyid :
ma lus 'dus pa'i bdag nyid dkyil 'khor gtso :
nyi ma'i dkyil 'khor 'od stong 'bar ba yi :
mtshan dang dpe byad 'bar ba'i skur rdzogs pa :
ye shes ral gri shes rab glegs bam 'dzin :
stong nyid gzhu la thabs kyi mda' bkang nas :
ma rig mun pa ye shes sgron mes bsal :
'jam dpal rdo rje'i sku la phyag 'tshal lo :
rgyal kun gsung gi dbyings las legs 'khrungs pa :
gser gyi mdog can mdzes pa'i tshul 'chang ba :
gsang ba sngags kyi sgra sgrog pi wang 'dzin :
dbyings phyug sgra dbyangs ma la phyag 'tshal lo :
rgyal kun sku yi bdag nyid gangs ri'i mdog :
byang chub myu gu smin mdzad rin chen 'dzin :
dngos grub 'dod rgu yid bzhin stsol mdzad pa'i :
sa yi snying po'i zhabs la phyag 'tshal lo :
thugs rje'i gter mnga' dung gi mdog dang mtshungs :
nyon mongs gcod cing ye shes spel ba yi :
gser gyi 'khor lo rtsibs stong 'od 'bar bsnams :
gzugs ma rnam par rgyal la phyag 'tshal lo :
rgyal ba kun gyi yon tan ma lus 'dzin :
gur gum mdog can lang tsho rdzogs pa'i sku :
nyon mongs gdung ba sel ba'i klu shing 'dzin :
rgyal tshab byams pa mgon por phyag 'tshal lo :
ma lus 'gro ba sgrol ba'i mthu mnga' ma :
'chi med dngos grub ster ba'i bum pa bsnams :
cir yang snang ba bai DUr+Ya yi mdog :
yid bzhin tshe 'phel ma la phyag 'tshal lo :
rgyal kun gsung gi mnga' bdag snying rje'i gter :
pad+ma rA ga'i lhun po 'od 'bar ba :
chags med 'gro don mdzad pa'i pad+ma 'dzin :
gar dbang spyan ras gzigs la phyag 'tshal lo :
pad+ma'i mdangs ldan rgyal kun gsang ba'i yum :
bde ba chen po'i ye shes pad+ma 'dzin :
khams gsum dbang sdud 'gro don mthar phyin ma :
gsang ba ye shes ma la phyag 'tshal lo :
rgyal ba kun gyi phrin las rol pa'i thabs :
in+d+ra nI la'i lhun por nyi 'od 'bar :
rdo rje theg pa'i gsang ba kun 'dzin pa'i :
phyag na rdo rje bsnams la phyag 'tshal lo :
rgyal ba'i yum gyur mkha' 'gro kun gyi gtso :
nam mkha'i mdog can thams cad yum gyi ngang :
skye shi rtsad gcod gri gug 'bar ba bsnams :
rdo rje phag mo yum la phyag 'tshal lo :
hU~M:
bskal pa me ltar 'bar ba'i klong dkyil du :
nyon mongs bdud dgra bdud 'dul bcom ldan 'das :
dmar mthing smug nag 'jigs su rung ba'i sku :
sgrol ba'i las dang mthu mnga' khro bo'i rgyal :
gshin rje mi g.yo ba dang rta skad bzhad :
bdud rtsi 'khyil ba rnams la phyag 'tshal lo :
lcags kyu zhags pa lcags sgrog dril bu yis :
bdud bzhi 'gugs 'ching sdom myos las la bsngags :
tshad med bzhi ldan mtha' bzhi'i dmag dpung 'joms :
bde chen 'dod rgu'i gar bsgyur 'phrul mo che :
dpal gyi 'khor tshogs badzra A ral+li :
mkha' 'gro 'bar ba'i tshogs la phyag 'tshal lo :
dus gsum bde gshegs rnams la phyag 'tshal lo :
sa bcu'i dbang phyug rnams la phyag\u0f8e
rig 'dzin bla ma rnams la phyag\u0f8e
yi dam lha tshogs rnams la phyag\u0f8e
dpa' bo mkha' 'gro rnams la phyag\u0f8e
dam can chos srung tshogs la phyag\u0f8e
spros bral chos kyi sku la phyag\u0f8e
longs spyod rdzogs pa'i sku la phyag\u0f8e
'gro 'dul sprul pa'i sku la phyag\u0f8e
dbyer med ye shes sku la phyag 'tshal lo :
bdag dang mtha' yas sems can ma lus pas :
thog ma med nas bsags pa'i sdig sgrib rnams :
rgyal ba 'khor dang bcas la phyag 'tshal mthus :
da lta nyid du byang zhing dag par mdzod :
de ltar sgyu 'phrul lha rnams la :
gang zhig gus pas phyag 'tshal na :
nyams chag ma lus byang ba dang :
dngos grub thams cad nges par thob :
sa ma ya :
rgya rgya rgya :
gter rgya :
gtad rgya :[ \u0f80]atsha :
sprul pa'i gter chen mchog gyur bde chen gling pas yel phug nam mkha' mdzod nas spyan drangs pa'i mthong grol bdud rtsi lnga shog las /
rang gnas bsam gtan gyi khang bu 'chi med grub pa'i dga' tshal du gtan la phab rim bzhin mtsho skyes bla ma dgyes pa'i 'bangs mkhyen brtse'i dbang pos bris pa dge //
/
