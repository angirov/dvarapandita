@#//
zhi khro dgongs pa rang grol gyi cho ga sdig sgrib rnam par sbyong ba zhes bya ba bzhugs so //
zhi khro dgongs pa rang grol gyi cho ga sdig sgrib rnam par sbyong ba zhes bya ba /
bla ma dang dpal kun tu bzang po la phyag 'tshal lo //
'gyur med bde chen ye shes 'od po ches //
sgrib gnyis mun pa'i dpung 'joms rdo rje 'chang //
bla ma kun bzang zhi khro la btud nas //
sdig sgrib rnam par sbyong ba'i cho ga bri //
de la 'dir rten gyi gang zag dbang gis rgyud smin cing dam tshig dang sdom pa la gnas pa'i sngags pas /
rang gzhan gyi sdig sgrib sbyangs nas dngos grub kyi skal pa can du byed pa'i thabs kyi sgo zab mo 'di la 'jug par 'dod pas /
yid dang mthun zhing shis pa'i gnas su yo byad thams cad tshogs par byas nas /
thog mar rten gyi dkyil 'khor 'du bya ba ni /
gang du dkyil 'khor bya ba'i gzhi der gtor ma dkar dmar gnyis dang /
rang gi mdun du las bum tshul bzhin bshams la /
oM badzra ma hA kro d+ha shrI he ru ka hU~M phaT/
ma hA kro d+hI shwa ri satwaM/
rang nyid skad cig gis rdo rje he ru kar gsal ba'i thugs ka'i hU~M las raM yaM khaM 'phros pas bsregs gtor sbyangs /
stong pa'i ngang las las bum mtshan nyid dang ldan pa'i nang du pad nyi la hU~M/
'phros 'dus yongs su gyur pa las khro bo bdud rtsi 'khyil pa ljang nag rgya gram dang dril bu 'dzin pa'i skur gyur /
rdo rje rtse gcig pa'i phyag rgyas bum pa la reg ste /
oM badzra a mr-ita kuN+Da lI hU~M/
zhes brgya rtsa brgyad bzlas pas /
lha 'od du zhu ba las khro bo'i rang bzhin gyi chu'i rdul phra rab tu gyur /
las bum gyi chu 'thor zhing /
sngon gtor a mr-itas bsang /
swa b+hA bas sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur par bsams la /
oM AHhU~M lan gsum gyis byin gyis brlabs /
dkar gtor /
s+d+yA na pa ti k+She tra pA lany+tsa na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-i h+Ne daM bA lin+te swA hA/
zhes gsum gyis bsngos la /
gang dag 'dir gnas lha dang klu //
gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
dmar gtor /
oM sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-i h+Ne daM bA lin+ta ye swA hA/
zhes gsum gyis bsngos la /
hU~M/
lus ngag sems la gnod byed cing //
mchod pa'i mdangs 'phrog ma rig bgegs //
mchod sbyin bzang pos tshim byos la //
'di ru ma 'dug gzhan du dengs //
hU~M hU~M u tsaT+Ta ya phaT/
ces tsham rngam dang bcas te bgegs bskrad de gtor ma phyir dor nas /
dkyil 'khor gyi gzhir ba byung gis byug cing dri bzang dang bdud rtsi lngas chag chag gdab la thig skud chal gyis sbags pa 'du byas te /
rang nyid rdo rje he ru ka yab yum du gsal ba'i sbyor mtshams nas byang chub sems kyi thig skud ye shes lnga'i ngo bor spros par bsam zhing /
grogs la thig sna gtad de /
oM AHhU~M/
oM hU~M swA AM hA/
zhes gnam sa'i thig chen brgyad btab la /
ji ltar 'tshams pa'i me rdor dur khrod pad+ma'i 'khor yug gis bskor ba'i nang du sna tshogs rdo rje la gnas pa'i dkyil 'khor gru bzhi sgo bzhi rta bab bang rim bzhi pa pad 'khor gdugs dang bcas pa /
rtsa thig nas khyams cha chen gcig dor ba'i nang du lte ba nas zlum kor cha mnyam pa gnyis bskor /
de'i phyi ma'ang sum gnyis nang du dor nas bskor ba'i lte ba zlum po'i dbus su zlum kor lnga tshom /
gnyis par 'khor lo rtsibs bzhi /
gsum par rtsibs brgyad /
khyams phyed du bcad de lha snam nyis rim gyi tshul du gdab /
tshon rnams lha yab yum sbyor ba'i byang sems ye shes lnga'i rang bzhin gyi rin po che'i rdul phra rab tu gyur par bsam zhing /
oM hU~M swA AMHhA/
zhes bzlas pas byin gyis brlabs la /
tshon thob ni lte bar sngon po'i gzhir zlum kor lnga tshom gyi dbus mthing /
phyogs bzhi'i thig le dang rtsibs bzhi khyams sgo dang bcas pa phyogs mdog
/rtsibs brgyad kyi phyogs bzhir phyogs mdog dang mtshams dang gru chad phyed tshon /
brtsig pa phan chad spyi dang mthun /
lha gnas rnams su sku'am yig 'bru'am phyag mtshan nam rang mdog gi thig le lta bus mtshan pa ji ltar rigs pa bri /
dkyil 'khor gyi dbus su many+dzi'i khar rnam bum bcud ldan kha rgyan mgul chings sogs chas su bcug pa dgod /
dkyil 'khor gyi mtha' skor du sman gtor rak+ta mar me rnams brgya yan chad kyi phreng ba dang /
me tog la sogs pa'i mchod rdzas ci 'byor pas bskor /
mdun du rigs brgya'i gtor ma zlum brjid mtheb kyus bcad pa dang /
chos skyong spyi bye brag gi gtor ma g.yas g.yon du sman raka dang bcas pa /
nye 'khor kun tu tshogs kyi yo byad dang /
spyan gzigs /
rol mo'i khyad par sogs yo byad thams cad tshang zhing bkod legs par bsham mo //
cho ga dngos la /
sngon 'gro
/dngos gzhi /
rjes gsum gyi /
dang po la'ang bzhi las /
dang po rgyud sbyang ba ni /
bla ma rig 'dzin rgyal ba zhi khro'i dkyil 'khor gyi lha tshogs thams cad mdun gyi nam mkhar badzra sa mA dzaHsa sad par mos la /
nam mkha'i mthar thug zhing khams rab 'byams na :
bde gshegs rgya mtsho zhi khro rab 'byams dang :
dkon mchog rin chen gsum dang yi dam lha :
mkha' 'gro rgya mtsho dam can tshogs bcas la :
deng nas bzung ste byang chub ma thob bar :
'bral ba med par gus pas skyabs su mchi :
chos nyid dbyings kyi rab 'byams klong yangs nas :
shes rab thabs dang thugs rjes skur sprul pa :
phyogs bcu dus bzhi'i zhi khro rab 'byams rnams :
gnas 'dir 'gro ba'i don du gshegs su gsol :
snang srid rnam dag ye shes dkyil 'khor 'dir :
rin chen seng khri la sogs khri steng du :
thabs shes dri med nyi zla pad+ma'i steng :
zag med dgyes pa chen por bzhugs su gsol :
kun tu bzang mo gsang ba'i b+ha ga ru :
kun tu bzang po zag pa med pa'i bdes :
rol pa'i ye shes rgyal ba zhi khro'i tshogs :
yab yum sras dang bcas la phyag 'tshal lo :
bde gshegs zhi khro rgyal ba rgya mtsho la :
phyi nang gsang ba'i mchod pa dpag med rnams :
dngos su 'byor dang yid kyis rnam sprul te :
'gro ba'i don du 'bul gyis bzhes su gsol :
thog med dus nas dug gsum dbang gyur pas :
sgo gsum sdig sgrib bag chags bcas pa rnams :
ngan song 'khor ba'i rgyu bsags thams cad kun :
rab tu gnong zhing 'gyod pas mthol lo bshags :
chos dbyings kun khyab snang srid bde chen zhing :
'gro don mdzad dang bsod nams byang chub sems :
bsod nams ye shes don 'byung thams cad la :
dga' ba chen pos rjes su yi rang ngo :
phyogs bcu'i zhing gi rdul snyed ston pa rnams :
sems can don du thugs dam rgyud bskul te :
nam mkha'i mthar thug dbyangs kyis rab gang ba'i :
chos kyi 'khor lo dam pa bskor bar bskul :
ji srid 'khor ba'i 'jig rten ma stongs bar :
de srid 'gro ba rgya chen don byed cing :
mtha' yas sangs rgyas ston pa ma lus pa :
mya ngan mi 'da' bzhugs par gsol ba 'debs :
bdag gis dus gsum dge ba ci bsags pa :
nam mkha'i mthar thug gyur pa'i sems can kun :
bla med theg pa chen po'i snod gyur nas :
zhi khro rab 'byams go 'phang myur thob shog :
ces brjod pas /
tshogs zhing rnams rang la thim par bsam zhing ka dag de kho na nyid kyi ngang la mnyam par gzhag
/gnyis pa bgegs la bka' bsgo ba ni /
bdag nyid skad cig gis rdo rje he ru ka mthing nag mthing dkar dmar ba'i zhal gsum phyag drug gis g.yas gsum rdo rje b+han dmar dgra satwa /
g.yon gsum dril bu thod khrag thong gshol 'dzin pa /
zhabs bzhi g.yon brkyang ba'i dor stabs can dur khrod kyi chas kyis brgyan pa /
yum rdo rje khrag 'thung ma sngon mo dung dmar stob pa'i tshul gyis yab la 'khyud pa /
cher gtum zhing khros pa'i nyams can ye shes kyi me dpung 'bar ba'i dbus na bzhugs pa'i sku las khro tshogs mtshon me'i tshwa tshwa 'phros pas bdud bgegs log par 'dren pa'i tshogs thams cad bsdigs bskrad brlag par gyur /
hU~M:
nga nyid lha yi nga rgyal gyis :
'od dang 'od zer phyogs bcur 'phro :
phyogs bcu kun kyang zhi khro'i lhas :
rab tu gang nas 'od 'phros pas :
lus ngag sems la gnod byed cing :
mchod pa'i mdangs 'phrog ma rig bgegs :
nyon mongs ma rig rgyu las byung :
'di ru ma 'dug gzhan du dengs :
hU~M hU~M u tsaT+Ta ya phaT:
gsum pa mtshams bcad pa ni /
hU~M:
rang nyid lha yi thugs ka nas :
rdo rje rin chen pad+ma dang :
rgya gram 'khor lo me ri'i gur :
rim pa drug gi tshul du bskor :
khro tshogs sprul pa dpag med kyis :
rab tu gtams shing mtshams bcad do :
badzra rat+na pad+ma karma tsakra dz+wa la raM hU~M phaT:
ces mtshon cha lnga'i gur khang ye shes kyi me 'bar zhing khro bo'i sprin 'phro bas phyogs kun gtams te cis kyang mi shigs par gyur /
bzhi pa mchod pa byin gyis rlob pa ni /
hU~M:
bsam brjod bral ba'i ngang nyid las :
thams cad stong pa'i rang bzhin nyid :
sman raka gtor mchod dngos po rnams :
stong nyid bdag 'dzin bral ba las :
raM yaM khaM gsum me rlung chus :
bdag gzhan rtog pa'i dri ma sbyangs :
me rlung chu yang 'od du zhu :
sman raka gtor mchod dngos por gyur :
rtog gnyis dag nas snod bcud rnams :
'dod pa'i yon tan du mar gyur :
oM AHhU~M sarba pany+tsa a mr-ita hU~M hrIHThA:
oM AHhU~M ma hA rak+ta dz+wa la maN+Da la hU~M hrIHThA:
oM AHhU~M ma hA ba liM ta hU~M hrIHThA:
oM badzra puSh+pe AHhU~M/
oM badzra d+hU pe AHhU~M/
oM badzra A lo ke AHhU~M/
oM badzra gan+d+he AHhU~M/
oM badzra nai bi d+ya AHhU~M/
oM badzra shab+da AHhU~M/
zhes sngags rnams lan gsum gsum re brjod pas /
bde stong ye shes kyi rnam rol phyi nang gi mchod sprin mtha' yas pas nam mkha'i khams thams cad gang bar bsam mo //
gnyis pa dngos gzhi la lnga ste /
ting 'dzin gsum gyis khog dbub pa /
rten dang brten pa'i dkyil 'khor bskyed pa /
las kyi rim pa'i ting nge 'dzin spro ba /
bye brag tu bskang zhing bshags pa bya ba /
dkyil 'khor du 'jug cing dbang blang ba'o //
dang po ni /
'di ltar snang ba'i chos thams cad mi dmigs shing spros pa dang bral ba stong pa nyid kyi ngang las /
de ltar ma rtogs pa'i sgyu ma lta bu'i sems can rnams la 'dzin med sgyu ma lta bu'i snying rje chen po mkha' khyab tu gdal bas byang chub mchog gi go 'phang la 'god par bya snyam pas /
de'i ched du rang rig snang stong gnyis su med pa'i rang bzhin a yig mthing ga'i rnam par gyur par bsams la /
hU~M:
rtog bral bsgom med de bzhin nyid :
kun khyab rang gsal kun tu snang :
'gag med rgyu yi a yig mthing :
stong gsal rang bab gdos bcas bral :
zhes pas gsal gdab /
gnyis pa la'ang gnyis kyi /
dang po dkyil 'khor bskyed pa ni /
rgyu'i a yig las e yaM baM laM rnams spros pa las /
e las nam mkha'i dkyil 'khor chos kyi 'byung gnas 'byams klas pa'i dbyings su /
yaM las rlung gi dkyil 'khor ljang gu rgya gram /
baM las chu'i dkyil 'khor dkar po zlum po /
laM las sa'i dkyil 'khor ser po gru bzhi pa rnams brtsegs mar gnas pa'i dbus su rin po che sna bzhi las grub pa'i ri rab kyi rtser pad+ma dang sna tshogs rdo rje'i lte ba la gnas pa'i b+h+rU~M yig yongs su gyur pa las /
thar pa chen po'i gzhal yas khang gru bzhi sgo bzhi pa /
nang nas rim pa bzhin mthing dkar ser dmar ljang ba'i rtsig pa rim pa lngas bskor ba'i steng du pha gu dang drwa ba drwa phyed shar bu mda' yab dang bcas pa /
rtsig pa'i rtsa bar 'dod yon gyi snam bu la gzungs ma rnams 'khod pas mchod pa'i sprin spro ba /
nang ka ba brgyad kyis btegs shing rdo rje'i gdung gis phub pa'i ya phub phyur bu'i rtser rdo rje'i tog gis spras pa /
sgo bzhir ka ba bzhi bzhis btegs pa'i rta babs snam bu bzhi pa /
chos 'khor ri dwags gdugs dang bcas pa /
tshad dang mtshan nyid thams cad yongs su rdzogs shing rgyan thams cad kyis rnam par brgyan pa /
phyogs kyi de bzhin gshegs pa bzhi'i kha dog can dwangs shing sgrib pa med pa'i 'od zer kun tu 'phro ba /
phyi rol nas dur khrod brgyad dang rdo rje'i ra ba me dpung 'bar ba'i 'khor yug gis bskor ba /
nang bar khyams gru bzhi pa la lha snam rim pa gnyis su phye ba'i nang du gru chad dang 'khor lo nyis rim gyis bskor ba'i lte bar rigs kyi kha dog can gyi thig le lnga tshom gyis mdzes pa /
lha gnas rnams su so so'i gdan dang bcas pa gsal bar bsams la /
a las e yaM baM laM 'phros :
nam mkha' rlung chu sa gzhir gdal :
a las b+h+rU~M 'phros gzhal yas khang :
zur bzhi logs bzhi sgo bzhir ldan :
stong pa'i dbyings su 'ja' ltar shar :
phyi dang nang med zang thal gsal :
yid 'ong mdzes ldan gzhal yas khang :
rgyal ba zhi khro'i bzhugs gnas so :
b+h+rU~M bi shwa bi shud+d+he dz+nyA na tsakra maN+Da la b+h+rU~M hU~M:
zhes gsal gdab /
gnyis pa brten pa lha bskyed pa ni /
dkyil 'khor gyi dbus mthing gsal thig le'i lte bar seng khri pad nyi zla ba'i gdan steng du rgyu'i a yig babs pa nyid rdo rje sngon po as mtshan par gyur /
de las 'od zer 'phros /
sangs rgyas kyi mdzad pa bsgrubs /
tshur 'dus yongs su gyur pa las /
rang nyid bcom ldan 'das dpal kun tu bzang po /
yum kun tu bzang mo dang 'du 'bral med par bzhugs pa'i skur gyur pa'i thugs ka nas /
oM lAM/
hU~M mUM/
swA mAM/
AHpAM/
hA tAM rnams 'phros pa las /
gtso bo'i g.yas su bcom ldan 'das rnam par snang mdzad /
phyogs kyi thig le bzhi'i lte bar rim pa bzhin /
shar du rdo rje sems dpa'/
lhor rin chen 'byung gnas /
nub tu snang ba mtha' yas /
byang du don yod grub pa lnga rang rang gi yum dang 'khril ba /
rigs bzhi yab yum gyi thugs ka nas sa bon chad pa las /
rang rang gi g.yas g.yon du nang dang phyi'i sems dpa'/
mdun rgyab tu yul dus kyi sems ma re re ste gtso 'khor drug drug
/gtso bo'i thugs ka nas sa bon chad pa las /
steng 'og dang gru chad bzhir thub drug
/sgo phub bzhir mthar byed yab yum ste zhi ba bzhi bcu rtsa gnyis dang /
slar yang kun bzang yab yum gyi thugs ka nas hU~M zung chad pa las gtso bo'i mdun du dpal chen po che mchog he ru ka yum kro d+hI shwa ri ma dang mnyam par sbyor ba'i thugs ka nas hU~M ha he phaT b+h+yo rnams so so'i gnas su spros pa las /
kun bzang gi g.yon du bud+d+ha he ru ka
/rtsibs bzhir badzra /
rat+na /
pad+ma /
karma he ru ka rnams so so'i yum dang 'khril ba /
rtsibs brgyad la gnas kyi ma mo brgyad /
lha snam nang mar phra men yul ma brgyad /
phyi ma'i phyogs rer las bzhi'i dbang mo drug drug
/sgo phub kyi mthar byed bzhi'i phyi rol du sgo skyong gdong mo bzhi /
sgo g.yab bzhir sgo skyong dbang mo bzhi rnams dwangs pa'i mtsho la gza' skar shar ba ltar ma 'dres yongs rdzogs su bkra lam gyis gsal bar mos la gsal gdab pa ni /
hU~M:
bdag nyid tha mal rang sems 'di :
rtog med skad cig dran rdzogs su :
kun tu bzang po sku mdog mthing :
chos nyid bzang mo sku mdog dkar :
mnyam gzhag skyil krung gnyis med 'khril :
dkyil 'khor dbus su seng khri dang :
pad nyi zla ba'i gdan la bzhugs :
dkyil 'khor phyogs bzhi dbus dang lngar :
seng ge glang chen rta mchog dang :
rma bya shang shang khri steng du :
longs sku rigs lnga yab yum gsal :
rnam snang dbyings phyug sku mdog dkar :
'khor lo dril 'dzin gnyis med 'khril :
rang snang dkyil 'khor dbus phyogs su :
snang la rang bzhin med par gsal :
rdor sems spyan ma sku mdog mthing :
rdo rje dril 'dzin gnyis med 'khril :
g.yas su sa snying myu gu dkar :
g.yon du byams pa klu shing dkar :
mdun du lA s+ye me long dkar :
rgyab tu puSh+pe me tog dkar :
rdo rje rigs kyi gtso 'khor drug :
ma yengs yid yul gsal bar gyur :
rin 'byung mA ki sku mdog ser :
rin chen dril 'dzin gnyis med 'khril :
g.yas su kun bzang snye ma ser :
g.yon du nam snying ral gri ser :
mdun du mA le phreng 'dzin ser :
rgyab tu d+hU pe spos phor ser :
rin chen rigs kyi gtso 'khor drug :
ma yengs yid yul gsal bar gyur :
mtha' yas gos dkar sku mdog dmar :
pad+ma dril 'dzin gnyis med 'khril :
g.yas su spyan ras gzigs dmar pad :
g.yon du 'jam dpal ral gri dmar :
mdun du gI tI pi wang dmar :
rgyab tu dI paM mar me dmar :
pad+ma rigs kyi gtso 'khor drug :
ma yengs yid yul gsal bar gyur :
don grub sgrol ma sku mdog ljang :
rgya gram dril 'dzin gnyis med 'khril :
g.yas su sgrib sel pusti ljang :
g.yon du phyag rdor rdor dril ljang :
mdun du gan+d+he dung phor ljang :
rgyab tu nIrti zhal zas ljang :
las kyi rigs kyi gtso 'khor drug :
ma yengs yid yul gsal bar gyur :
zhi ba'i lha tshogs de rnams kyang :
longs spyod rdzogs sku'i chas rnams rdzogs :
snang la rang bzhin ma grub par :
'dzin med ma bcos gsal bar gyur :
steng du brgya byin pi wang dkar :
'og tu chos rgyal me chu nag :
shar lhor thag bzang go mtshon ljang :
lho nub shAka thub sreg par ser :
nub byang seng ge pusti mthing :
byang shar kha 'bar sgrom bu dmar :
'gro don mdzad pa'i thub pa drug :
pang rkyang steng na bzhengs stabs gsal :
shar sgor rnam rgyal lcags kyu dkar :
lho sgor gshin rje zhags pa ser :
nub sgor rta mgrin lcags sgrog dmar :
byang sgor bdud rtsi dril bu ljang :
tshad med bzhi ldan yab yum brgyad :
zhi khro'i tshul rdzogs dor stabs bzhugs :
zhi ba bzhi bcu rtsa gnyis ni :
ma yengs yid yul gsal bar gyur :
hU~M:
rang byung rang shar dkyil 'khor dbus :
kun bzang yab yum thugs las hU~M:
'phros pas che mchog he ru ka :
zhal gsum phyag drug zhabs bzhi bgrad :
g.yas dkar g.yon dmar dbus smug nag :
rdo rje kha T+wAM rnge'u chung g.yas :
dril bu b+han dmar rgyu zhags g.yon :
yum chen kro d+hI shwa ri ma :
rgyan cha sku mdog yab 'dra la :
gzig sham dung dmar yab la stob :
mkha' lding khyung chen rin chen brag :
sna tshogs pad nyi'i gdan steng du :
ma yengs yid yul gsal bar gyur :
de las khro bo'i dkyil 'khor spros :
dbus su bud+d+ha he ru ka :
zhal gsum phyag drug zhabs bzhi bgrad :
g.yas dkar g.yon dmar dbus smug nag :
'khor lo dgra satwa ral gri g.yas :
dril bu thong gshol b+hany+dza g.yon :
bud+d+ha kro d+hI gnyis med 'khril :
shar du badzra he ru ka :
zhal gsum phyag drug zhabs bzhi bgrad :
g.yas dkar g.yon dmar dbus mthing nag :
rdo rje b+hany+dza dgra satwa g.yas :
dril bu b+han dmar thong gshol g.yon :
badzra kro d+hI gnyis med 'khril :
lho ru rat+na he ru ka :
zhal gsum phyag drug zhabs bzhi bgrad :
g.yas dkar g.yon dmar dbus ser nag :
rin chen kha T+wAM be con g.yas :
dril bu b+han dmar rtse gsum g.yon :
rat+na kro d+hI gnyis med 'khril :
nub tu pad+ma he ru ka :
zhal gsum phyag drug zhabs bzhi bgrad :
g.yas dkar g.yon mthing dbus dmar zhal :
pad+ma kha T+wAM dbyug to g.yas :
dril bu b+han dmar rnge'u chung g.yon :
pad+ma kro d+hI gnyis med 'khril :
byang du karma he ru ka :
zhal gsum phyag drug zhabs bzhi bgrad :
g.yas dkar g.yon dmar dbus ljang zhal :
rgya gram ral gri kha T+wAM g.yas :
dril bu b+han dmar thong gshol g.yon :
karma kro d+hI gnyis med 'khril :
khrag 'thung gtso bo yab yum bcu :
khro bo'i cha lugs rdzogs par ldan :
byol song gtso bo rin chen brag :
pad+ma nyi steng gsal bar gyur :
shar phyogs gau rI zhing dbyug dkar :
lho phyogs tsau rI mda' gzhu ser :
nub phyogs pra mo chu srin dmar :
byang phyogs bai tA rdo rje ljang :
shar lho puk+ka rgyu zhags ser :
lho nub g+hasma b+han dmar ljang :
nub byang tsaN+Da rgyu zhags ser :
byang shar sme sha ro za mthing :
zhing chen steng la gar stabs 'gying :
ma yengs yid yul gsal bar gyur :
siM ha seng gdong ro za smug :
byA g+h+r-i stag gdong lag bsnol dmar :
sri la wa gdong byis ldag nag :
shwa na spyang gdong ro thogs mthing :
gr-i D+ha bya rgod rgyu 'dren ser :
kang+ka dur bya zhing phrag dmar :
ka ka bya rog b+han gri nag :
u lu 'ug gdong rdor kyu mthing :
zhing chen gdan la gar stabs 'gying :
ma yengs yid yul gsal bar gyur :
shar du rta gdong lcags kyu dkar :
lho ru phag gdong zhags pa ser :
nub tu seng gdong lcags sgrog dmar :
byang du sbrul gdong dril bu ljang :
tshad med bzhi ldan sgo ma bzhi :
zhing chen gdan la gar stabs 'gying :
ma yengs yid yul gsal bar gyur :
shar du zhi ba'i las mdzad drug :
srin mo g.yag gdong rdo rje smug :
tshangs pa sbrul gdong pad+ma ser :
lha chen gzig gdong tri shUl ser :
rtog 'dod sprel gdong 'khor lo sngo :
gzhon nu dred gdong mdung thung dmar :
brgya byin dom mgo rgyu zhags dmar :
zhing rkyang gdan la gar stabs bzhugs :
lho ru rgyas pa'i las mdzad drug :
rdo rje pha wang spu gri ser :
zhi ba chu srin bum pa dmar :
bdud rtsi sdig gdong pad+ma dmar :
zla ba khra gdong rdo rje dkar :
be con khwa gdong dbyug to ljang :
srin mo stag gdong thod khrag dmar :
zhing rkyang gdan la gar stabs bzhugs :
nub tu dbang gi las mdzad drug :
za ba bya rgod be con ljang :
dga' ba rta gdong khog chen dmar :
stobs chen dom mgo thong gshol dmar :
srin mo khyi gdong rdo rje dmar :
'dod pa spu shud mda' 'gengs dmar :
nor srung sha mgo bum pa dmar :
zhing rkyang gdan la gar stabs bzhugs :
byang du drag po'i las mdzad drug :
rlung lha sha mgo ba dan ljang :
me mo skyin gdong gsal shing dmar :
phag mo phag gdong mche zhags nag :
rdo rje khwa gdong zhing chung dmar :
sna chen glang chen be con ljang :
chu lha sbrul gdong sbrul zhags ljang :
zhing rkyang gdan la gar stabs bzhugs :
dkyil 'khor phyi rim sgo bzhi ru :
shar du khu byug lcags kyu dkar :
lho ru ra gdong zhags pa ser :
nub tu seng gdong lcags sgrog dmar :
byang du sbrul gdong dril bu ljang :
zhing rkyang gdan la gar stabs bzhugs :
dkyil 'khor mu ran skyong ba yi :
dbang phyug nyi shu rtsa brgyad kyang :
ma yengs yid yul gsal bar gyur :
de ltar phyi snod gzhal yas khang :
nang bcud lha yi dkyil 'khor te :
dper na chu zla 'ja' tshon ltar :
snang la rang bzhin med par gsal :
'dir bla ma gong ma 'ga' zhig
/'og khang zhi ba dang steng khang khro dkyil du mdzad pa ni chos spyod dang mthun par snang bas 'gal ba med mod /
'on kyang las byang che chung du steng 'og gi sgros med pas khrom dkrugs kyi lugs 'di gzhung dang 'byor bar snang bas bkod pa ste /
'di la'ang rnam snang dbus su bkod pa'i steng bar snang la kun bzang 'god pa'i lugs kyang dpe la la'i mchan du bshad snang zhing /
gzhan du dkyil 'khor nang nas pad 'dab bzhi /
'khor lo rtsibs bzhi /
pad 'dab bcu drug dang /
bcu dang /
'khor lo rtsibs bcu drug rnams la 'god pa'i lag len snang ba ni /
las byang che chung chos spyod chos nyid bar do'i ngo sprod sogs 'di'i rtsa ba'i yi ge gang dang yang ma mthun pas gzu lum rang bzo'o //
de nas byin gyis rlob pa ni /
de ltar yongs su gsal bar gyur pa'i spyi bor oM dkar po /
mgrin par AHdmar po /
thugs kar hU~M sngon po rnams kyis mtshan pa las de bzhin gshegs pa thams cad kyi rdo rje gsum gyi ngo bor gyur /
dbang bskur ba ni /
rdo rje bsdams pa las rang rigs kyi sor mo brkyang pa mgo bo'i gnas lngar 'jog cing /
oM ma hA shUn+ya tA dz+nyA na a b+hi Shiny+tsa oM/
oM ma hA A dar+sha dz+nyA na a b+hi Shiny+tsa hU~M/
oM ma hA sa ma tA dz+nyA na a b+hi Shiny+tsa swA/
oM ma hA pra t+ya bek+Sha Na dz+nyA na a b+hi Shiny+tsa AM/
oM ma hA kr-i t+yA nuSh+Tha na dz+nyA na a b+hi Shiny+tsa hA/
zhes rigs lnga yab yum rjes chags kyi sbyor bas zhu ba'i ye shes lnga'i chu rgyun mgo bo'i gnas lngar babs te dbang bskur bas dri ma thams cad sbyangs /
phung po lnga gnas gyur chu'i lhag ma gyen du lud pa dang /
de bzhin gshegs pa rigs lngas dbu brgyan /
ye shes lnga mngon du gyur pa'i nga rgyal bya'o //
gsum pa las kyi rim pa'i ting nge 'dzin la /
ye shes kyi 'khor lo spyan drangs pa /
bzhugs su gsol ba /
phyag 'tshal ba /
mchod pa 'bul ba /
bstod pa bya ba /
dzapa? bzla ba dang drug las /
dang po ni /
rang gi snying ga'i sa bon las byung ba'i 'od zer gyis ye shes kyi 'khor lo mdun gyi nam mkhar badzra sa mA dzaHsa spyan drangs par bsams la /
hU~M:
dpag med bsam brjod bral ba'i dkyil 'khor nas :
bla ma rig 'dzin kun bzang chos kyi sku :
longs spyod rdzogs sku bcom ldan rigs lnga yab :
'byung lnga gnas dag yum mchog lnga dang sbyor :
sku gsum yon tan gsal la 'gag pa med :
'gro don yid snang dag pa'i gnas mchog 'dir :
kun bzang rigs lnga gtso bo yab yum rnams :
rnal 'byor byin gyis rlob phyir gshegs su gsol :
hU~M:
tshogs brgyad gnas dag byang chub sems dpa' brgyad :
yul brgyad gnas dag byang chub sems ma brgyad :
'gro don rdzogs mdzad sprul sku thub pa drug :
phrin las 'gro don sgo ba yab yum brgyad :
zhi ba dbyings kyi dkyil 'khor chen po 'dir :
zhi ba bzhi bcu rtsa gnyis gshegs su gsol :
hU~M:
sangs rgyas kun gyi rang bzhin sku gsung thugs :
yon tan phrin las yongs su rdzogs pa'i dpal :
bcom ldan che mchog rigs lnga'i he ru ka :
gnyis med yum mchog kro d+hI'i tshogs dang 'khril :
nyon mongs 'joms phyir khrag 'thung sprul 'khor bcas :
'gro don yid snang dag pa'i gnas 'dir spyon :
hU~M:
gau rI la sogs gnas kyi ma mo brgyad :
siM ha la sogs yul gyi phra men brgyad :
rta gdong la sogs ye shes sgo ma bzhi :
dkyil 'khor mu ran dbang phyug nyi shu brgyad :
bka' srung gter bdag dam can chos skyong tshogs :
zhi khro dam pa rigs brgya'i lha tshogs rnams :
'gro don yid snang dag pa'i gnas 'dir spyon :
rnal 'byor byin gyis rlob phyir gshegs su gsol :
oM AHhU~M:
oM hU~M trAM hrIHA:
mUM lAM mAM pAM tAM:
hU~M ha he phaT b+h+yo :
sa ma ya badzra aM ku sha dzaH
zhes dam tshig gi 'khor lo dang nye bar spyan drang ngo //
gnyis pa ni /
hU~M:
sgyu ma gzugs brnyan chu zla 'ja' tshon ltar :
'od zer ye shes lnga ldan gzhal yas khang :
stobs ldan rin chen nyi zla pad+ma'i steng :
chos sku kun bzang yab yum sku gsung thugs :
yon tan phrin las rig rtsal cho 'phrul las :
bcom ldan bde gshegs rigs lnga yab yum bcu :
sems dpa' sems ma yab yum bcu drug bcas :
rang snang dag pa'i gnas 'dir bzhugs su gsol :
rnam thar brgyad ldan sgo ba yab yum brgyad :
rigs drug dong sprugs bcom ldan thub pa drug :
zhi ba'i lha tshogs sangs rgyas bzhi bcu gnyis :
rang snang dag pa'i gnas 'dir bzhugs su gsol :
zhi ba longs sku'i rig rtsal cho 'phrul las :
dug lnga 'joms pa'i lha tshogs dpag med 'phro :
dpal chen che mchog rigs lnga'i he ru ka :
shes rab dbyings phyug kro d+hI'i tshogs dang 'khril :
yab yum sras dang bka' sdod sprul 'khor bcas :
rang snang dag pa'i gnas 'dir bzhugs su gsol :
gau rI la sogs gnas kyi ma mo brgyad :
siM ha la sogs yul gyi phra men brgyad :
tshad med bzhi ldan ye shes sgo ma bzhi :
sprul pa'i las mdzad dbang phyug nyi shu brgyad :
khrag 'thung lha tshogs 'bar ba lnga bcu brgyad :
du ma ro gcig brtan par bzhugs su gsol :
dzaHhU~M baM ho :
zhes phyag rgya bzhis dgyes pa bskyed nas /
dam tshig gi 'khor lo dang gnyis su med par bzhugs par gyur /
gsum pa ni /
gtso bo'i thugs ka nas mar me gcig las gnyis mched kyi tshul du rang nyid gtso bo gnyis pa'i rnam pas shar sgor thon te /
sems can thams cad dang bya byed thun mong par gyur nas phyag mchod sogs las kyi rim pa la 'jug par mos la /
lus zhing rdul gyi grangs ltar sprul nas /
bla ma mnyam med sangs rgyas rin po che //
dus gsum bde gshegs sras bcas thams cad kyi //
sku gsung thugs kyi rang bzhin byin brlabs pa //
bka' drin chen po'i zhabs la phyag 'tshal lo //
kun bzang rdo rje 'chang dbang rdo rje sems //
dga' rab shrI siM ha pad+ma 'byung //
karma gling pa thugs sras chos rje la //
sgo gsum gus pas phyag 'tshal skyabs su mchi //
sUraya tsan+d+ra rgya btsun nam mkha'i mtshan //
bsod nams 'od zer puN+ya shrI'i zhabs //
bsod nams chos skyong sna tshogs rang grol la //
sgo gsum gus pas phyag 'tshal skyabs su mchi //
kun dga' grags pa mdo sngags bstan 'dzin dang //
phrin las lhun grub 'gyur med rdo rje'i sde //
rtsa brgyud bla ma dkyil 'khor 'khor lo'i lhar //
sgo gsum gus pas phyag 'tshal skyabs su mchi //
zhes brgyud phyag sngon du 'gro bas /
dkyil 'khor gyi lha'i phyag ni /
spro zhing nus na brgya phyag sdig sgrib rang grol lam /
yang na dong sprugs kyi phyag gi bkol byang gnyis gang bde bya zhing /
mi nus na /
hU~M:
yid chos gnas dag kun bzang yab yum la :
rang snang gnas yul dag pas phyag 'tshal lo :
phung lnga rnam dag ye shes lnga dang ldan :
longs sku rigs lnga'i tshogs la phyag 'tshal lo :
'byung lnga rnam dag bde chen ye shes ngang :
dbyings kyi yum chen lnga la phyag 'tshal lo :
tshogs brgyad gnas dag sems dpa' chen po brgyad :
yul brgyad gnas dag sems ma chen mo brgyad :
nye ba'i sras mchog byang sems bcu drug la :
rang snang gnas yul dag pas phyag 'tshal lo :
rigs drug dong sprugs sprul sku thub pa drug :
tshad med bzhi ldan sgo ba yab yum brgyad :
zhi ba'i lha tshogs bzhi bcu rtsa gnyis la :
rang snang gnas yul dag pas phyag 'tshal lo :
ma rig dug lnga 'joms mdzad he ru ka :
dpal chen che mchog rigs kyi khrag 'thung lnga :
dbyings kyi yum chen kro d+hI'i tshogs bcas la :
rang snang gnas yul dag pas phyag 'tshal lo :
gau rI la sogs gnas kyi ma mo brgyad :
siM ha la sogs yul gyi phra men brgyad :
rta gdong la sogs ye shes sgo ma bzhi :
bka' yi las byed dbang phyug nyi shu brgyad :
khrag 'thung lha tshogs lnga bcu rtsa brgyad la :
rang snang gnas yul dag pas phyag 'tshal lo :
a ti pu ho :
pra tIts+tsha ho :
zhes pa tsam gyis phyag bya'o //
bzhi pa mchod pa la /
spyi dang khyad par gyi mchod pa gnyis kyi /
dang po la phyi nang gsang gsum las phyi mchod ni /
hU~M:
bla ma kun bzang rgyal ba zhi khro'i tshogs :
dpag med nam mkha' gang ba'i lha tshogs la :
dag pa rnam gsum yid kyis mchod pa'i sprin :
gzugs sgra dri ro reg bya chos la sogs :
snang stong rig stong bde stong gsal stong dang :
dran stong grags stong tshor stong mchod pa'i tshogs :
me tog bdug spos dri zhal rol mor bcas :
bla ma zhi khro'i dkyil 'khor lha la 'bul :
thugs rjes 'gro ba'i don du bzhes su gsol :
oM AHma hA pU dza hU~M:
zhes pa tsam mam /
spro na las byang che ba ltar la tshig sna cung zad bsdus nas 'bul ba 'di lta ste /
srid par gtogs pa'i me tog sna tshogs rigs :
dngos su 'byor dang yid kyis rnam sprul te :
bla ma rgyal ba zhi khro'i tshogs la 'bul :
snang stong 'gro ba'i don du bzhes su gsol :
oM AHbadzra puSh+pe hU~M:
srid par gtogs pa'i bdug spos sna tshogs rigs :
dngos su 'byor dang yid kyis rnam sprul te :
bla ma rgyal ba zhi khro'i tshogs la 'bul :
tshor stong 'gro ba'i don du bzhes su gsol :
oM AHbadzra d+hU pe hU~M:
srid par gtogs pa'i snang gsal sna tshogs rigs :
dngos su 'byor dang yid kyis rnam sprul te :
bla ma rgyal ba zhi khro'i tshogs la 'bul :
gsal stong 'gro ba'i don du bzhes su gsol :
oM AHbadzra A lo ke hU~M:
srid par gtogs pa'i dri chab sna tshogs rigs :
dngos su 'byor dang yid kyis rnam sprul te :
bla ma rgyal ba zhi khro'i tshogs la 'bul :
bde stong 'gro ba'i don du bzhes su gsol :
oM AHbadzra gan+d+he hU~M:
srid par gtogs pa'i zhal zas sna tshogs rigs :
dngos su 'byor dang yid kyis rnam sprul te :
bla ma rgyal ba zhi khro'i tshogs la 'bul :
myang stong 'gro ba'i don du bzhes su gsol :
oM AHbadzra nai wi d+yA hU~M:
srid par gtogs pa'i rol mo sna tshogs rigs :
dngos su 'byor dang yid kyis rnam sprul te :
bla ma rgyal ba zhi khro'i tshogs la 'bul :
grags stong 'gro ba'i don du bzhes su gsol :
oM AHbadzra shab+da hU~M:
nang mchod ni /
hU~M:
bla ma kun bzang zhi khro'i tshogs :
rgyal ba rgya mtsho'i tshogs bcas la :
lha rdzas nang mchod 'bul ba ni :
snod bcud snang srid thams cad kun :
rdo rje gzugs sgra dri ro reg :
rdo rje chos ma'i tshogs sprul nas :
dngos 'byor yid sprul mchod pa'i tshogs :
kun bzang zhi khro'i lha tshogs la :
gus pa'i sems kyis 'bul lags na :
'gro ba'i don du bzhes su gsol :
oM AHbadzra rU pa pra tIts+tsha hU~M:
oM AHbadzra shab+da pra tIts+tsha hU~M:
oM AHbadzra gan+d+he pra tIts+tsha hU~M:
oM AHbadzra nai bid+yA pra tIts+tsha hU~M:
oM AHbadzra spar+she pra tIts+tsha hU~M:
oM AHbadzra d+harmA pra tIts+tsha hU~M:
gsang mchod ni /
hU~M:
snang ba yab la stong pa yum :
gsal ba yab la 'od zer yum :
bde ba yab la gsal ba yum :
sgra grags yab la grags stong yum :
dran pa yab la rig stong yum :
sku gsung thugs yon phrin las bde :
rig ma dkar ser dmar ljang mthing :
bde ba ye shes kun ldan rgyu :
bde ba'i ro snyoms mchod par 'bul :
sku gsung thugs yon rgyas phyir bzhes :
oM AHma hA su kha hU~M:
gnyis pa khyad par gyi mchod pa la /
sman raka gtor gsum las /
sman mchod ni /
hU~M:
rigs lnga yab yum gnyis kyis rgyu byas shing :
sku lnga ye shes lnga yis rkyen byas nas :
thabs shes rgyu la ma 'gags rkyen sbyar te :
dam pa rigs brgya'i 'bru bcud bdud rtsi 'di :
bla ma kun bzang zhi khro'i tshogs la 'bul :
thugs rjes brtser dgongs dbang dang dngos grub stsol :
sarba pany+tsa a mr-ita kha raM khA hi :
zhes dang /
brgyud mchod ni /
kun bzang rdo rje 'chang dbang rdo rje sems //
dga' rab shrI siM ha pad+ma 'byung //
karma gling pa thugs sras chos rje la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
sUr+Ya tsan+d+ra rgya btsun nam mkha'i mtshan //
bsod nams 'od zer puN+ye shrI'i zhabs //
bsod nams chos skyong sna tshogs rang grol la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi //
kun dga' grags pa mdo sngags bstan 'dzin dang //
phrin las lhun grub 'gyur med rdo rje'i sde //
rtsa brgyud bla ma bka' drin can rnams la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
dkyil 'khor gyi lha la /
bcom ldan kun bzang rigs lnga yab yum dang //
byang chub lcam dral khro bo khro mo'i tshogs //
'gro ba'i don mdzad sprul sku thub drug la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
tshogs rje tshogs bdag che mchog he ru ka
/'bar ba'i rgyal po khro rgyal yab yum dang //
gnas yul phyag rgya sgo ma bzhi rnams la //
sman mchod 'bul lo dbang dang dngos grub stsol /
sarba pany+tsa a mr-ita kha raM khA hi /
ma ltar byams shing sring ltar rab gdung ma //
legs nyes stangs 'dzin dam tshig rjes gcod pa'i //
ma tshogs dbang phyug nyi shu rtsa brgyad la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
dpa' bo mkha' 'gro dam can srung ma'i tshogs //
zhing skyong gzhi bdag rigs drug pha ma sogs //
srid gsum ka dag rgyal ba'i dkyil 'khor la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
de nas bdud rtsi lce thog tu myang zhing /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
zhes pas dngos grub blang ngo /
rak+ta'i mchod pa ni /
hU~M:
dug lnga ye shes lnga ru bsgral pa'i khrag :
ma chags chags bral chags pa chen po'i khrag :
gnyis med 'dzin bral gsang ba'i khrag chen 'di :
bla ma kun bzang zhi khro'i tshogs la 'bul :
ma hA rak+ta kha raM khA hi :
gtor mchod ni /
hU~M:
phyi snod 'jig rten gtor gzhong du :
nang bcud sems can gtor mar bshams :
rtsi bcud 'bras bu sman gyis brgyan :
zhi khro'i lha tshogs rnams la 'bul :
ma hA ba liM ta kha raM khA hi :
de ltar mchod bya mchod byed mchod yul thams cad 'khor gsum yongs dag mi dmigs spros bral gyi ye shes su rgyas btab la mnyam par gzhag go
/lnga pa bstod pa ni /
hU~M:
sku ni mi 'gyur ka dag zang thal sku :
gsung ni mi 'gag rang byung ye shes gsung :
thugs ni mi g.yo bsam brjod bral ba'i thugs :
kun bzang skye 'gag med la phyag 'tshal bstod :
chos sku nam mkha' lta bur khyab pa las :
longs sku nyi 'od lta bur so sor 'phro :
sprul sku 'ja' tshon lta bus 'gro don mdzad :
rgyal ba zhi khro'i lha la phyag 'tshal bstod :
gsal 'tsher lhun sdug gzi byin 'od zer 'phro :
gnyen lcug 'khril ldem gzhon tshul zhi ba'i tshogs :
mtshan dang dpe byad rgyan spras mdzes tshul ldan :
zhi ba bzhi bcu gnyis la phyag 'tshal bstod :
sgeg pa dpa' ba 'jigs su rung ba dang :
rgod dang gshe dang rngam par ston pa dang :
snying rje ngo mtshar zhi tshul gar dgur ldan :
khrag 'thung khro bo'i tshogs la phyag 'tshal bstod :
thal chen rak+ta zhag gi zo ris dang :
ko rlon g.yang gzhi stag gi sham thabs dang :
thod phreng sbrul chun me dpung chas dgus brgyan :
dur khrod chas rnams rdzogs la phyag 'tshal bstod :
rgyal ba'i bstan pa srung ba'i las la brtson :
rnal 'byor kun gyi dam tshig rjes gcod cing :
bka' bzhin rjes su sgrub pa'i grogs mdzad ma :
dam can rgya mtsho'i tshogs la phyag 'tshal bstod :
ces yon tan khyad par can rjes su dran pa'i sgo nas bstod do //
drug pa dzapa? bzla ba ni /
rang nyid gtso bo gnyis pa'i rnam par gnas pa'i thugs srog a yig sngags phreng gis bskor ba las byung ba'i 'od zer gyis mdun gyi dkyil 'khor 'khor lo'i lha tshogs rnams kyi thugs rgyud bskul /
lha so so'i thugs srog sngags phreng dang bcas pa las byung ba'i 'od zer nam mkha' gang bar spros /
phyogs bcu dus bzhi'i sangs rgyas sras dang bcas pa mchod /
sku gsung thugs kyi byin rlabs dang dngos grub thams cad bsdus dkyil 'khor gyi lha la thim /
dkyil 'khor gyi lha rnam las 'od zer mkha' khyab tu spros /
bdag sogs sems can thams cad la phog pas sdig sgrib thams cad sbyangs /
sku gsung thugs kyi dngos grub thams cad thob /
snang grags 'gyu gsum lha sngags 'od gsal gyi 'khor lor sad par bsams la /
oM AHhU~M bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
zhes ci nus bzla /
bum dzapa? ni /
'dir bdag mdun bum gsum dbyer med du sgrub pa'i lugs yin pas bskyed chog zur pa mi dgos mod /
'on kyang rnam pa gsal 'debs tsam du rang gtso bo dang gnyis su med par byas te /
phaT dzaH
zhes pas /
bdag nyid dkyil 'khor gyi 'khor lo las phyi bum pa la nang gzhal yas khang du zhi khro'i dkyil 'khor gyi lha tshogs bkra lam gyis gsal ba logs su bye nas mdun gyi nam mkhar bzhugs par gyur /
rnam bum gyi gzungs thag la 'jus nas /
bdag gi thugs ka nas sngags phreng gzungs thag la 'khril te song /
bum pa'i lha rnams kyi thugs rgyud bskul /
sku yi cha thams cad las byang sems bdud rtsi'i rgyun babs pas bum pa gang bar bsams la /
zhi khro'i spyi sngags sngar ltar bzla /
oM AHhU~M zhes mchod yon phul bas /
lha thams cad ye shes kyi bdud rtsir zhu ba bum chu dang ro gcig tu gyur par mos pa bya'o //
skabs 'dir gzhan don las sbyor gyi bzlas pa bya bar spro na /
dkyil 'khor gyi lha thams cad kyi zhal nas sngags kyi sgra dang thugs rje'i 'od zer 'phros pas khams gsum thams cad snang bar byas /
ngan song thams cad sbyangs /
dmigs yul gtso bor gyur pa'i sems can thams cad sangs rgyas kyi zhing du bsgral bar bsams la /
zhi khro'i sngags dang rdor sems yig brgya'i sham bur /
oM da ha da ha sarba na ra ka ga te he tuM hU~M phaT:
oM pa tsa pa tsa sarba pre ta ka ga te he tuM hU~M phaT:
oM ma tha ma tha sarba tIr+Yaka ga te he tuM hU~M phaT:
zhes btags pa bzlas nas bye yungs sogs la sngags so //
mthar /
bde bar gshegs pa thams cad kyi thugs kyi yang snying yi ge brgya pa zhes bya ba /
nyams chag dang rtog sgrib thams cad sbyong bar byed pa 'di bzlas pas /
rnal 'byor pa rtog sgrib can /
nyams chag can /
gsog 'jog can /
bag chags ngan pa can khyed rnams kyi nyams chag thams cad bskang ste /
ngan song du ltung ba'i las kyi sgrib pa las thar bar 'gyur ro //
tshe 'di la'ang sangs rgyas thams cad kyis sras kyi dam par dgongs nas bsrung zhing skyob par mdzad la /
shi 'phos nas kyang bde bar gshegs pa rnams kyi sras kyi thu bor 'gyur bar gdon mi za'o //
zhes gnang ba byin par gyur /
bzhi pa bye brag tu skong zhing bshags pa bya ba la gnyis kyi /
dang po skong ba bya ba la drug las /
rtogs skong ni /
chos nyid mnyam pa nyid kyi klong du chos thams cad ro mnyam par bltas la /
hU~M/
bskang ngo bskal pa'i thugs dam bskang //
dngos po stong nyid klong du bskang //
snang ba ye shes klong du bskang //
gsal ba shes rab klong du bskang //
sdug bsngal chos nyid klong du bskang //
skye ba med pa'i dbyings su bskang //
'gag pa med pa'i mkha' la bskang //
skye 'gag gnyis med klong du bskang //
nyams chag skong zhing rtog sgrib dag
/dbang dang dngos grub bstsal du gsol //
bdud rtsis skong ba ni /
hU~M/
bskang ngo bdud rtsis thugs dam bskang //
kun gzhi klong yangs b+hany+dza ru //
byang chub sems kyi bdud rtsis bkang //
'di yang rang byung bdud rtsi ste //
dmigs med chos sku'i thugs dam bskang //
gdangs gsal 'bar ba'i b+hany+dza ru //
ye shes sgrib med bdud rtsis bkang //
'di yang rang byung bdud rtsi ste //
longs spyod rdzogs sku'i thugs dam bskang //
mchog gi 'od gsal b+hany+dza ru //
thig le 'bar ba'i bdud rtsis bkang //
'di yang rang byung bdud rtsi ste //
rgyal ba sprul sku'i thugs dam bskang //
ye shes rtsa lnga'i b+hany+dza ru //
skye med a dkar bdud rtsis bkang //
'di yang rang byung bdud rtsi ste //
zhi ba'i lha tshogs thugs dam bskang //
dpa' bo 'bru lnga'i b+hany+dza ru //
shes rab rang gsal bdud rtsis bkang //
'di yang rang byung bdud rtsi ste /
khro bo'i lha tshogs thugs dam bskang //
bdud rtsi sman gyi dam tshig 'dis //
mchod 'os rgya mtsho'i thugs dam bskang //
nyams chag skong zhing rtog sgrib dag
/dbang dang dngos grub bstsal du gsol //
ma hA pany+tsa a mr-ita khA hi /
zhes brjod la rol mo bya'o //
gtor mas skong ba ni /
hU~M/
bskang ngo gtor mas thugs dam bskang //
b+hany+dza 'bar ba'i gtor gzhong du //
shangs kyi rlung sgrom dpal bshos btsugs //
'khor lo 'bar ba'i mtheb kyus bskor //
sgron ma mig gi dza gad bstsal //
dbang po lnga yi rak+tas brgyan //
'di yang rang byung gtor ma ste //
bla ma rig 'dzin mchog gsum dang //
zhi khro rab 'byams thugs dam bskang //
nyi zla kha sbyor gtor gzhong du //
tsit+ta 'bar ba'i dpal bshos btsugs //
pad+ma 'dab brgyad mtheb kyus bskor //
rnam shes tshogs brgyad dza gad bstsal //
rtsa chen bzhi yi rak+tas brgyan //
'di yang rang byung gtor ma ste //
bla ma rig 'dzin mchog gsum dang //
zhi khro rab 'byams thugs dam bskang /
khyab brdal pags pa'i gtor gzhong du //
rus pa rang gsal dpal bshos btsugs //
rang snang sha yi mtheb kyus bskor //
bkrag dang mdangs kyi dza gad bstsal /
khrag dang chu ser rak+tas brgyan //
'di yang rang byung gtor ma ste //
bla ma rig 'dzin mchog gsum dang //
zhi khro rab 'byams thugs dam bskang /
khog pa stong pa'i gtor gzhong du //
mchin pa rang gsal dpal bshos btsugs //
glo mtsher mkhal ma'i mtheb kyus bskor //
gu h+ya nang rol dza gad bstsal //
rang snang mkhris pa'i rak+tas brgyan //
'di yang rang byung gtor ma ste //
bla ma rig 'dzin mchog gsum dang //
zhi khro rab 'byams thugs dam bskang //
ba liM 'dod yon dam tshig 'dis //
mchod 'os rgya mtsho'i thugs dam bskang //
nyams chag skong zhing rtog sgrib dag
/dbang dang dngos grub bstsal du gsol //
ma hA ba liM ta khA hi /
zhes rol mo bya'o //
rak+tas skong ba ni /
hU~M/
bskang ngo rak+tas thugs dam bskang //
spyi bo bde chen b+hany+dza ru //
sdug bsngal rnam rtog rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs dam bskang //
mgrin pa longs spyod b+hany+dza ru //
sna tshogs yid kyi rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs dam bskang //
snying ga chos kyi b+hany+dza ru //
bsam pa blo yi rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs dam bskang //
lte ba sprul pa'i b+hany+dza ru //
nyon mongs srid rtsa'i rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs dam bskang //
gsang ba bde skyong b+hany+dza ru //
bde ba thig le'i rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs dam bskang //
rak+ta 'bar ba'i dam tshig 'dis //
mchod 'os rgya mtsho'i thugs dam bskang //
nyams chag skong zhing rtog sgrib dag
/dbang dang dngos grub bstsal du gsol //
ma hA rak+ta khA hi /
zhes rol mo bya /
sgron mes skong ba ni /
hU~M/
bskang ngo sgron mes thugs dam bskang //
brdal khyab pags pa'i kong bu ru /
khrag dang chu ser mar khus gtams //
sha dang rus pa'i sdong bu la //
rang gsal bkrag mdangs zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs dam bskang //
dung chen 'bar ba'i kong bu ru //
go ro tsa na'i mar khus gtams //
gsal byed rtsa lnga'i sdong bu la //
dbang po sgo lnga'i zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs dam bskang //
tsit+ta 'bar ba'i kong bu ru //
snying tshil dkar dmar mar khus gtams //
pad+ma 'dab brgyad sdong bu la //
rnam shes tshogs brgyad zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs dam bskang //
a ba d+hU ti'i kong bu ru //
rang gsal 'od kyi mar khus gtams //
'khor lo bdun brtsegs sdong bu la //
byang chub sems kyi zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs dam bskang //
mi shigs thig le'i kong bu ru //
skye med ye shes mar khus gtams //
rtsa phran bcu gnyis sdong bu la //
rig pa rang byung zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs dam bskang //
ye shes rtsa lnga'i kong bu ru //
a dkar rtsa gcig mar khus gtams //
ye shes 'od zer sdong bu la //
shes rab 'bru lnga'i zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs dam bskang //
mchog gi 'od gsal kong bu ru //
gdangs gsal 'od kyi mar khus gtams //
thig le 'bar ba'i sdong bu la //
ye shes lnga yi zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs dam bskang //
kun gzhi klong yangs kong bu ru //
chos kyi dbyings kyi mar khus gtams //
byang chub sems kyi sdong bu la //
sku lnga lhun grub zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs dam bskang //
sgron me 'bar ba'i dam tshig 'dis //
mchod 'os rgya mtsho'i thugs dam bskang //
nyams chag skong zhing rtog sgrib dag
/dbang dang dngos grub bstsal du gsol //
dI pa pra tIts+tsha swA hA/
oM e ho shud+d+he shud+d+he /
yaM ho shud+d+he shud+d+he /
baM ho shud+d+he shud+d+he /
laM ho shud+d+he shud+d+he /
ra~M ho shud+d+he shud+d+he /
a a swA hA/
chag nyams dang rtog sgrib thams cad shAn+tiM ku ru swA hA/
zhes khrus bdun gyi rig pa lan bdun bzla'o //
zhi khro dag gyur gyi skong ba ni /
A+oM/
yid kyi rnam shes gnas dag pa //
kun tu bzang po'i thugs dam bskang //
chos kyi ngo bo gnas dag pa //
kun tu bzang mo'i thugs dam bskang //
phung po lnga po gnas dag pa //
rgyal ba yab lnga'i thugs dam bskang //
'byung ba lnga po gnas dag pa //
rgyal ba yum lnga'i thugs dam bskang //
rnam shes tshogs brgyad gnas dag pa //
sems dpa' brgyad kyi thugs dam bskang //
rnam shes yul brgyad gnas dag pa //
sems ma brgyad kyi thugs dam bskang //
lus kyi chos bzhi gnas dag pa /
khro bo bzhi yi thugs dam bskang //
rtag chad mu bzhi gnas dag pa /
khro mo bzhi yi thugs dam bskang //
nyon mongs drug po gnas dag pa //
thub pa drug gi thugs dam bskang //
hU~M/
kun gzhi yid chos gnas gyur pa //
dpal chen yab yum thugs dam bskang //
nyon mongs dug lnga gnas gyur pa /
khrag 'thung yab lnga'i thugs dam bskang //
'byung ba lus lnga gnas gyur pa /
khrag 'thung yum lnga'i thugs dam bskang //
rnam bzhi'i rtog pa gnas gyur pa //
he ru ka bzhi'i thugs dam bskang //
skye gnas bzhi po gnas gyur pa //
kro d+hI rigs bzhi'i thugs dam bskang //
rnam 'gyur tshogs brgyad gnas gyur pa /
khro mo brgyad kyi thugs dam bskang //
rnam 'gyur yul brgyad gnas gyur pa //
phra men brgyad kyi thugs dam bskang //
rtag chad mtha' bzhi gnas gyur pa //
sgo ma bzhi yi thugs dam bskang //
sna tshogs rtog pa gnas gyur pa //
dbang mo nyer brgyad thugs dam bskang //
mi shigs sku yi thugs dam bskang //
'gag med gsung gi thugs dam bskang //
'gyur med thugs kyi thugs dam bskang //
yon tan mi zad thugs dam bskang //
phrin las rgyan gyi thugs dam bskang //
ye shes 'khor lo'i thugs dam bskang //
nyams chag thams cad skong gyur cig
/rtog sgrib thams cad dag gyur cig
/bskangs gyur dbang dang dngos grub stsol //
ces bskang ngo //
gnyis pa ni /
spro zhing nus na zhi khro'i klong bshags brjod pa rang grol ltar bshags pa drug ka'am /
brjod med kyi bshags pa ye shes sku mchog tsam zhig skabs 'dir bya zhing /
gang ltar yang 'di nyid nges par bya ste /
bshags sdom gyi bsam pa drag pos /
hU~M:
bla ma kun bzang mtha' bral chos kyi sku :
nyag gcig zang thal skye med longs spyod rdzogs :
rang grol 'gag med sna tshogs sprul pa'i sku :
rgyal ba zhi khro sprul 'khor dgongs su gsol :
bdag dang 'khor ba'i sems can thams cad kyis :
gti mug 'khrul sems dpag med blangs pa nas :
da lta tshe 'di'i lus blangs yan chad du :
rig dang ma rig 'khrul pa'i las dbang gis :
sku gsung thugs dang rtsa ba yan lag gi :
dam tshig nyams chag zhig ral gyur pa kun :
mi gsang mi sbed gnong 'gyod mthol lo bshags :
klong yangs chen po'i ngang du bzod par gsol :
oM badzra satwa sa ma ya /
ma nu pA la ya /
badzra satwa twe no pa /
tiSh+Tha dr-i D+ho me b+ha wa /
su to Sh+yo me b+ha wa /
a nu rak+to me b+ha wa /
su poSh+yo me b+ha wa /
sarba sid+d+hi m+me pra yats+tsha /
sarba karma su tsa me /
tsit+taM shre yaHku ru hU~M/
ha ha ha ha hoH
b+ha ga wAn /
sarba ta thA ga ta /
badzra mA me muny+tsa /
badzrI b+ha wa ma hA sa ma ya satwa AH
lnga pa dkyil 'khor du 'jug cing dbang blang ba la gnyis /
bdag nyid 'jug pa dngos dang /
zhar byung du gzhan rjes su 'dzin pa'o //
dang po la gnyis /
rang gzhung ltar rgyas par 'jug pa dang /
rig pa'i me tog dor bas mdor bsdus te 'jug pa'o //
dang po ni /
rang gi sems nyid rnam par dag pa dkyil 'khor gyi 'khor lor rdzogs pa rtsa ba'i bla ma dang dbyer med du bltas pa dbang len yul dang /
rnam 'gyur glo bur gyi 'khrul ngo rnam smin bag chags kyi lus slob bu'i tshul du byas la /
dbang gi bya ba rnams gtso bo las bye ba'i rgyal theb kyis mdzad par mos nas 'jug pa ste /
thog mar las bum gyi chus khrus bya /
maN+Dal phul /
oM AHhU~M gis mig dar bcing /
A khaM bI ra hU~M gis me tog gtad /
thal mo sbyar te /
e ma mgon po thugs rje can :
bdag cag 'gro ba ma lus rnams :
log pa'i lam du zhugs gyur pas :
bde chen thar pa'i lam bstan 'tshal :
zhes lan gsum gyis gsol ba btab pa'i lan du gnang ba sbyin pa ni /
e ma 'dir 'dus skal ldan las can rnams :
sngon chad ma rig rmongs pa'i las dbang gis :
dug gsum gyis bcings ngan song gsum du mnar :
deng nas bzung ste rgyal ba'i thugs rje yi :
pho nyas bzung ste dkyil 'khor gral du 'god :
don 'bras 'dod phyir dad pa'i shugs bskyed la :
sku gsum zhing khams pho brang 'dir shog cig :
bla med don gyi snying po sbyin par bya :
rgyung sbyang ba ni /
e ma :
phyogs bcu'i sangs rgyas byang sems dang :
bla ma yi dam mkha' 'gro dgongs :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog 'phags pa'i dge 'dun la :
bdag nyid gus pas skyabs su mchi :
kun bzang zhi khro'i dkyil 'khor lha :
dam pa rigs brgya'i lha tshogs la :
'di bzung bla med byang chub bar :
gus pas skyabs su nye bar mchi :
zhes lan gsum gyis spyi dang khyad par gyi skyabs su 'gro /
ho :
bla ma kun bzang zhi khro dgongs :
'di bzung 'khor ba ma stongs bar :
'gro drug sems can thams cad la :
ma dang bu yi 'du shes kyis :
smon pa'i byang chub sems bskyed do :
sngon gyi rgyal ba thams cad kyang :
sdom pa la ni gnas pa ltar :
bla med 'jug pa'i byang chub sems :
dam pa bdag gis bskyed par bgyi :
zhes lan gsum gyis smon 'jug gi sems bskyed /
bla ma kun bzang zhi khro dgongs :
bdag gis 'di bzung byang chub bar :
dkon mchog gsum po mi spang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rin chen rigs kyi dam tshig tu :
sbyin pa rnam bzhi rtag tu sbyin :
pad+ma rigs kyi dam tshig tu :
theg pa gsum dang chos rnams bshad :
las kyi rigs kyi dam tshig tu :
'gro ba'i don la brtson par bya :
de bzhin rigs kyi dam tshig tu :
dkyil 'khor gsum dang 'bral mi bya :
rtsa ba yan lag dam tshig kun :
ma lus bdag gis yongs su bzung :
zhes lan gsum gyis sngags sdom blangs la /
dzaHhU~M baM hoH
pra be sha ya phaTaH
ces dkyil 'khor gyi sgo bzhi phye bar gyur /
hU~M dzaH
zhes rgyal thebs kyis rdo rjes dkyil 'khor gyi nang du khrid /
de nas dkyil 'khor gyi khyams la gnas pas phyag dang bcas te me tog 'bul ba ni /
bdag cag rig pa'i me tog 'di :
yi dam zhi khro'i lha la 'bul :
sngon nas las 'phro gang yod pa'i :
yi dam lha la 'bab par shog :
pra tIts+tsha ho :
zhes dor /
gang la bab pa'i lha de spyan drangs nas slob bur thim par bsams la /
me tog mgo bor bcings shing /
hU~M badzra satwa A be sha ya AH
mig dbye ba ni /
ji ltar mig mkhan rgyal po yis :
rab rib ling tog bsal ba ltar :
de bzhin bu khyod ma rig pa'i :
ling tog bdag gis bsal bar bya :
badzra tsak+Shu pra be sha ya phaT:
ces gdong g.yogs dkrol /
mthong ba bstan pa ni /
he badzra pA sh+ya /
zhes bstan pas /
bcom ldan zhi khro rab 'byams kyi dkyil 'khor chen po rten dang brten par bcas pa thams cad mngon sum bzhin du mthong bar bsam mo //
de nas dbang bskur ba dngos la /
thog mar sbyor ba sdig sgrib sbyong ba'i dbang ni /
e ma mgon po thugs rje can :
bdag sogs 'khor ba'i sdug bsngal las :
skyob phyir brtse bas rab bzung nas :
dbang dang byin rlabs bstsal du gsol :
zhes lan gsum gyis gsol ba btab pas /
tshe rabs thog ma med pa nas bsags pa'i sdig sgrib thams cad bkrus par bsams la /
bum chus dngos su bkru zhing /
hU~M:
kun bzang yab yum bum pa na :
rgyal ba zhi khro'i lha tshogs bzhugs :
skal ldan khyod la dbang bskur bas :
ngan 'gro'i skye sgo bcad nas ni :
'gro drug sdug bsngal bral bar shog :
ces dang /
zhi khro'i sngags dang yig brgya'i mthar /
oM da ha da ha sarba na ra ka ga te he tuM hU~M phaT:
oM pa tsa pa tsa sarba pre ta ka ga te he tuM hU~M phaT:
oM ma tha ma tha sarba tIr+Ya ka ga te he tuM hU~M phaT:
sogs ngan 'gro sbyong ba'i sngags btags pas 'khrud /
gzhan yang yig brgya dang rnam snang mi 'khrugs pa'i gzungs sogs bzla zhing sngar bsngags pa'i bye thun gyis kyang brab pas ngan 'gror skye ba'i sa bon bag chags dang bcas pa byang bar bsams la /
rigs kyi bus tshe 'khor ba thog ma med pa nas bsags pa'i sdig sgrib nyon mongs skal pa ngan pa dang bkra mi shis pa'i dngos po thams cad nye bar zhi ste shin tu bkra shis par gyur cig
/ces brjod do //
de nas dngos gzhi'i yon tan bskyed pa'i dbang ni /
slob bu seng khri pad nyi zla ba'i gdan la hU~M las dpal rdo rje sems dpa' yum dang bcas pa'i skur gyur /
slob dpon gyis rnam bum spyi bor bzhag la /
sku gsum dam tshig las byung ba :
nyon mongs zhe sdang 'joms pa yi :
lha yi bdud rtsi dag pa 'dis :
mi bskyod pa ru dbang bskur ro :
oM badzra d+harma d+hA tu dz+nyA na a b+hi Shiny+tsA mi :
zhes bum chu spyi bor gtigs pas /
mi bskyod pa'i rang bzhin chos kyi dbyings kyi ye shes kyi chu rgyun gyis dbang bskur /
lus thams cad gang /
bde ba chen po'i ye shes nyams su myong /
dbang gnas su bdud rtsi'i dwangs ma 'khyil pa las /
mi bskyod pa sprul sku'i cha byad can gyis dbu brgyan par gyur /
de ltar na skal ldan rig pa 'dzin pa khyod kyi zhe sdang dag
/rnam par shes pa'i phung po mi bskyod par gnas gyur /
chos kyi dbyings kyi ye shes mngon du byas pa yin no //
dbu rgyan bcing zhing rna ltag g.yas su bum chu gtigs la /
sangs rgyas kun gyi rgyal srid che :
nga rgyal rtog pa rnam par 'joms :
chags med sbyin pa'i dbu rgyan 'dis :
rdzogs sangs rgyas su dbang bskur ro :
swA rat+na sa mA tA dz+nyA na rat+na sam+b+ha ba a b+hi Shiny+tsA mi :
rin 'byung gi rang bzhin mnyam pa nyid kyi ye shes kyi chu rgyun gyis dbang bskur /
lus thams cad gang /
bde ba chen po'i ye shes nyams su myong /
dbang gnas su bdud rtsi'i dwangs ma 'khyil pa las /
rin 'byung sprul sku'i cha byad can gyis dbu brgyan par gyur /
de ltar na skal ldan rig pa 'dzin pa khyod kyi nga rgyal dag
/tshor ba'i phung po rin chen 'byung ldan du gnas gyur /
mnyam pa nyid kyi ye shes mngon du byas pa yin no //
rdo rje mgo thog dang lag pa g.yas par gtad cing ltag par bum chu gtigs la /
sangs rgyas kun gyi rdo rje'i dbang :
mi phyed rdo rje gsang ba las :
'dod chags rtog pa rnam par 'joms :
rdo rje chos su dbang bskur ro :
oM pad+ma pra t+ya bek+Sha Na dz+nyA na a b+hi Shiny+tsA mi :
snang ba mtha' yas kyi rang bzhin so sor rtog pa'i ye shes kyi chu rgyun gyis dbang bskur /
lus thams cad gang /
bde ba chen po'i ye shes nyams su myong /
dbang gnas su bdud rtsi'i dwangs la 'khyil pa las /
snang ba mtha' yas sprul sku'i cha byad can gyis dbu brgyan par gyur //
de ltar na skal ldan rig pa 'dzin pa khyod kyi 'dod chags dag
/'du shes kyi phung po snang ba mtha' yas su gnas gyur /
so sor rtog pa'i ye shes mngon du byas pa yin no //
dril bu gsil zhing lag g.yon du gtad /
rna ltag g.yon du bum chu gtigs la /
thabs dang shes rab ldan pa yi :
'gro don mnyam med dril bu 'dis :
phrag dog rtog pa rnam par 'joms :
gnyis su med par dbang bskur ro :
ha ri sha kr-i t+yA nuSh+ThA na dz+nyA na pA de badzra karma a b+hi Shiny+tsA mi :
don yod grub pa'i rang bzhin bya ba grub pa'i ye shes kyi chu rgyun gyis dbang bskur /
lus thams cad gang /
bde ba chen po'i ye shes nyams su myong /
dbang gnas su bdud rtsi'i dwangs ma 'khyil pa las /
don grub sprul sku'i cha byad can gyis dbu brgyan par gyur /
de ltar na skal ldan rig pa 'dzin pa khyod kyi phrag dog dag
/'du byed kyi phung po don yod grub par gnas gyur /
bya ba grub pa'i ye shes mngon du byas pa yin no //
rdor dril spyi bor dkrol zhing gsang mtshan yid la bya /
bum chu dpral bar gtigs la /
rdo rje ming gi dbang bskur bas :
gti mug rtog pa rnam par 'joms :
cis kyang mi chod mi shigs pa'i :
rdo rje'i ming du rab tu grags :
oM tsakra A dar+sha dz+nyA na badzra a b+hi Shiny+tsA mi :
rnam par snang mdzad kyi rang bzhin me long lta bu'i ye shes kyi chu rgyun gyis dbang bskur /
lus thams cad gang /
bde ba chen po'i ye shes nyams su myong /
dbang gnas su bdud rtsi'i dwangs ma 'khyil pa las /
rnam snang sprul sku'i cha byad can gyis dbu brgyan par gyur /
de ltar na skal ldan rig pa 'dzin pa khyod kyi gti mug dag
/gzugs kyi phung po rnam par snang mdzad du gnas gyur /
me long lta bu'i ye shes mngon du byas pa yin no //
de dag gis ma rig pa lnga sbyangs nas rig pa'i ye shes lnga thob byed yin pas na rig pa'i dbang lnga zhes grags so //
de nas bum dbang dngos bskur ba ni /
kye ho :
bla ma rdo rje 'dzin pa che :
bdag cag skal ldan slob bu la :
rigs 'dus bde gshegs zhi khro yi :
bum pa'i dbang mchog bskur du gsol :
zhes lan gsum gsol ba btab nas bum pa spyi bor 'jog cing bum chu myang /
hU~M:
rin chen bum pa gzhal yas khang :
rgyal ba zhi khro'i lha tshogs bzhugs :
rigs kyi bu la dbang bskur bas :
lha dbang lus la thob par shog :
hU~M badzra a b+hi Shiny+tsa a A:
oM bud+d+ha a b+hi Shiny+tsa a A:
swA rat+na a b+hi Shiny+tsa a A:
AM pad+ma a b+hi Shiny+tsa a A:
hA karma a b+hi Shiny+tsa a A:
zhi khro rab 'byams 'dus pa'i rang bzhin ye shes drug gi chu rgyun gyis dbang bskur /
lus thams cad gang /
bde ba chen po'i ye shes nyams su myong /
dbang gnas su bdud rtsi'i dwangs ma 'khyil pa las /
rigs 'dus rdo rje sems dpas dbu brgyan par gyur /
de ltar na skal ldan rig pa 'dzin pa khyod la bum pa'i dbang bskur pas /
khams gsum chos kyi rgyal por mnga' gsol ba yin no //
des 'gro don byed pa'i phyir phyag mtshan gtad la /
hU~M:
rdo rje 'khor lo rin po che :
pad+ma rgya gram thugs kyi rtags :
rigs kyi bu la dbang bskur bas :
'khor lo lnga la dbang rdzogs shog :
badzra tsakra rat+na pad+ma khaD+ga a b+hi Shiny+tsa A:
des rigs lnga'i chos kyi 'khor lo bskor bas slob ma rjes su 'dzin pa'i phrin las la dbang 'byor pa yin no //
nang nus pa 'jug pa lha sku phyag rgya'i dbang blang bar spro na /
kye ho :
bla ma rdo rje 'dzin pa che :
bdag cag skal ldan bu rnams la :
rgyal ba zhi khro rab 'byams kyi :
lha dbang yongs rdzogs bskur du gsol :
ces gsol ba btab nas /
rang nyid seng ges btegs pa'i khri la bcom ldan 'das dpal kun tu bzang po yum dang bcas pa'i rnam pas 'khod pa la /
dkyil 'khor gyi lha tshogs rnams mar me gcig las gnyis chad kyi tshul du byon nas gnyis med du thim par gyur pa'i mos pa dang bcas /
so so'i tsakli thogs la /
hU~M:
skal ldan rigs kyi bu khyod la :
kun bzang yab yum dbang bskur bas :
yid chos rnam par dag pa yi :
chos sku rab 'byams dbang thob shog :
d+harmA kA ya a b+hi Shiny+tsa oM AHhU~M hrI:
hU~M:
skal ldan rigs kyi bu khyod la :
rigs lnga yab lnga'i dbang bskur bas :
phung po lnga po gnas dag nas :
longs sku rab 'byams dbang thob shog :
oM hU~M swA AM hA sam+b+ho kA ya a b+hi Shiny+tsa A:
hU~M:
skal ldan rigs kyi bu khyod la :
bde gshegs yum lnga'i dbang bskur bas :
'byung lnga ma spangs gnas dag nas :
rigs lnga yum lnga'i dbang thob shog :
mUM lAM mAM pAM tAM a b+hi Shiny+tsa A:
hU~M:
skal ldan rigs kyi bu khyod la :
sems dpa' brgyad kyi dbang bskur bas :
tshogs brgyad ma spangs gnas dag nas :
sems dpa' rab 'byams dbang thob shog :
bo d+hi satwa a b+hi Shiny+tsa A:
hU~M:
skal ldan rigs kyi bu khyod la :
sems ma brgyad kyi dbang bskur bas :
yul brgyad ma spangs gnas dag nas :
sems ma rab 'byams dbang thob shog :
a a b+hi Shiny+tsa A:
hU~M:
skal ldan rigs kyi bu khyod la :
thub chen drug gi dbang bskur bas :
nyon mongs drug po gnas dag nas :
sprul sku rab 'byams dbang thob shog :
nirma kA ya a b+hi Shiny+tsa A:
hU~M:
skal ldan rigs kyi bu khyod la :
sgo ba bzhi yi dbang bskur bas :
rtag chad mu bzhi gnas dag nas :
phrin las rab 'byams dbang thob shog :
shAn+tiM puSh+TiM wA shaM mA ra ya a b+hi Shiny+tsa A:
hU~M:
skal ldan rigs kyi bu khyod la :
sgo ma bzhi yi dbang bskur bas :
skye gnas bzhi po gnas dag nas :
phrin las bzhi yi dbang thob shog :
badzra aM ku sha dza :
badzra pA sha hU~M:
badzra s+pho Ta baM:
badzra g+haN+De ho :
a b+hi Shiny+tsa A:
hU~M:
skal ldan rigs kyi bu khyod la :
che mchog yab yum dbang bskur bas :
nyon mongs ma spangs gnas dag nas :
khrag 'thung rab 'byams dbang thob shog :
ma hA shrI he ru ka ma hA kro d+hI shwa rI a b+hi Shiny+tsa hU~M:
hU~M:
skal ldan rigs kyi bu khyod la :
khrag 'thung yab lnga'i dbang bskur bas :
dug lnga ma spangs gnas dag nas :
khrag 'thung yab lnga'i dbang thob shog :
badzra rat+na pad+ma karma bud+d+ha a b+hi Shiny+tsa hU~M:
hU~M:
skal ldan rigs kyi bu khyod la :
dbyings phyug yum lnga'i dbang bskur bas :
yul lnga'i rtog pa rang grol nas :
kro d+hI yum lnga'i dbang thob shog :
kro d+hI shwa rI pany+tsa a b+hi Shiny+tsa hU~M:
hU~M:
skal ldan rigs kyi bu khyod la :
gau rI brgyad kyi dbang bskur bas :
tshogs brgyad ma spangs gnas dag nas :
mkha' 'gro rab 'byams dbang thob shog :
ha a b+hi Shiny+tsa hU~M:
hU~M:
skal ldan rigs kyi bu khyod la :
siM ha brgyad kyi dbang bskur bas :
yul brgyad ma spangs gnas dag nas :
phra med rab 'byams dbang thob shog :
he a b+hi Shiny+tsa hU~M:
hU~M:
skal ldan rigs kyi bu khyod la :
sgo ma bzhi yi dbang bskur bas :
skye gnas bzhi po gnas dag nas :
phrin las bzhi yi dbang thob shog :
dzaHhU~M baM hoHa b+hi Shiny+tsa hU~M:
hU~M:
skal ldan rigs kyi bu khyod la :
dbang phyug nyer brgyad dbang bskur bas :
nyon mongs rtog tshogs gnas dag nas :
ma mo rab 'byams dbang thob shog :
b+h+yo a b+hi Shiny+tsa hU~M:
zhes so sor blang ba'am /
shin tu bsdu na /
rnam rgyal bum pa dang kun bzang yab yum gyi sku spyi bor bzhag la /
mi rtog rdo rje thabs kyi ye shes ni :
dmigs med shes rab yum gyi ngang du rtogs :
thugs rje'i bye brag sna tshogs cir yang ston :
zhi khro rab 'byams rgyal bas dbang bskur ro :
zhes dang yig brgya'i mthar /
badzrI b+ha ba a b+hi Shiny+tsa mi :
zhes brjod /
de ltar na skal ldan rig pa 'dzin pa khyod la lus smin par byed pa bum pa lha yi dbang bskur pas /
'di ltar snang ba'i 'khor 'das kyi chos thams cad snang stong sgyu 'phrul drwa ba dam pa rigs brgya'i lha'i 'khor lo rang rig ye shes kyi ngo bor rnam par dag pa'o //
rjes ni /
gtso bos ji ltar bka' bstsal pa //
de dag thams cad bdag gis bgyid //
ces dam tshig khas blang zhing /
gtang rag gi maN+Dal 'bul lo //
gnyis pa bsdu na rig pa'i me tog dor bas 'jug pa ni /
dril bu gsil zhing me tog 'thor ba dang bcas /
oM badzra sa ma ya oM/
AHbadzra sa ma ya AH
hU~M badzra sa ma ya hU~M/
swA badzra sa ma ya swA/
hA badzra sa ma ya hA/
zhes dang /
oM badzra kro d+hA sa ma ya hU~M/
zhes rig pa'i me tog dor bas /
bdag dang dkyil 'khor pa'i sku gsung thugs yon tan phrin las rnams gnyis su med par gyur par bsam /
oM/
ye shes rgyal po sku gsung thugs //
yon tan phrin las rmad po che //
de nyid du ni mnyam sbyor bas //
phyag rgya chen por bdag sbyor cig
/oM badzra sa ma ya hU~M/
oM badzra sa ma ya satwaM/
oM badzra sa ma ya hoH
zhes dang /
oM/
khro la khros pa zhi mdzad pa //
thugs rje khro dpal rngam pa'i tshogs //
'bar ba'i byin rlabs rmad po che //
da lta nyid du bdag la stsol //
oM badzra kro d+hA sa ma ya satwaM/
oM badzra kro d+hA sa ma ya phaTaH
oM badzra kro d+hA sa ma ya hoH
zhes dngos grub bskul zhing bstim mo //
de gnyis gang ltar yang /
gzhan rjes su 'dzin pa dang 'brel na /
dkyil 'khor gyi lha la thal mo sbyar bas btud de /
oM/
rdo rje ye shes thob byed pa'i //
de bzhin gshegs pa thams cad kyi /
snying po'i dkyil 'khor chen po 'dir //
bdag gi slob ma 'jug par 'tshal //
zhes gsol bas gnang ba byin par bsam mo //
gnyis pa gzhan rjes su 'dzin pa la gnyis /
tshe ldan dbang gis rjes su 'dzin pa dang /
tshe 'das sdig sbyong gi sgo du mas rjes su 'dzin pa'o //
dang po ni /
slob ma rnams phyi rol du khrus bya /
nang du 'ongs pa na bgegs bskrad /
srung 'khor bsgom /
mtshams sbyor ji ltar rigs pa dang bcas maN+Dal nas brtsam ste /
gtang rag gi bar bdag 'jug la kha bsgyur /
deng nas brtsam ste sogs lus longs spyod 'bul ba dang /
bsod nams 'di yis sogs dge ba bsngo ba spyi ltar byas la rang gnas su btang ngo //
gnyis pa ni /
sbyor ba'i skabs su /
dkyil 'khor gyi shar sgor pad+ma dkar po 'dab ma brgyad pa'i khar tshe 'das kyi ro'am /
gzugs ming nr-i yig bris pa'i byang bu dri rten dang bcas bkod /
gzhan yang rigs drug gi dkyil 'khor dang /
sbyong chas dang /
brab rdzas /
zas gtad sogs nyer mkho rnams 'du bya /
cho ga dngos la bcu gcig ste /
rten bskyed pa /
rnam shes dgug bstim /
bgegs sbyong ba /
khrus bya ba /
rigs drug gnas 'dren /
dbang bskur ba /
zas gtad pa /
smon lam gdab pa /
nad sgrib sbyong ba /
lam bstan cing gnas spar ba /
byang bu sreg pa'o //
dang po ni /
dmigs rten rigs drug gi dal du bkod la bsang sbyang /
stong pa'i ngang las pad+ma dang zla ba'i steng du ming byang nr-i las tshe 'das kyi gzugs kyi rnam pa ji lta bar gyur par bsams la /
gnyis pa rnam shes dgug pa ni /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
zhi khro sgyu 'phrul rnam par rol pa'i lha tshogs 'khor dang bcas pa rnams kyi bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bden pa dang /
bden pa chen po'i byin rlabs kyis 'jig rten 'di nas pha rol tu song ba che ge mo'i rnam par shes pa khams gsum rigs drug gi gnas gang na gnas kyang skad cig yud tsam la 'dir mchis par gyur cig
/nr-i yaM dzaH
badzra ang+ku sha dzaH
zhes pas rnam shes dang /
a nr-i su tri pre du ma ma ang+ku sha dzaH
zhes pas rigs drug gi bag chags bkug
/dzaHhU~M baM hoHsa rnam shes a thung gi rnam pas rten la thim par bsam /
tiSh+Tha badzra sa ma ya lhan /
zhes pas rten dang dbyer med du bag phab ste 'khod par bsam mo //
gsum pa ni /
bgegs gtor /
raM yaM khaM gis bsang sbyang /
oM AHhU~M hoHsa brlab /
oM sarba big+h+nAn na mas+sarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na hi maM ga ga na khaM gr-ih+Ne daM ba liM di swA hA/
lan gsum gyis zhi ba dang /
oM sum+b+ha ni sum+b+ha hU~M sogs lan gsum gyis phyed ma dang /
hU~M:
nga nyid lha yi nga rgyal gyis :
'od dang 'od zer phyogs bcur 'phros :
steng 'og phyogs mtshams thams cad kun :
rang rig stong gsal rig pa'i mdangs :
kun bzang rigs lnga rdo rje sems :
rab 'jigs khrag 'thung sprul pa'i tshogs :
snang la rang bzhin med pa yis :
rab tu gang nas 'od 'phros pas :
tshe 'das 'di la gnod byed cing :
srog gcod mdangs 'phrog gshin lcag bgegs :
nyon mongs ma rig rgyu las byung :
rgyu drug 'khor ba'i lam dgag phyir :
'di ru ma 'dug gzhan du dengs :
hU~M hU~M u tsaT+Ta ya phaT:
ces dang /
gu gul gyis bdug
/yungs kar gyis brab /
gtor ma phyir bskyal ba ni drag po'i sbyong ba'o //
bzhi pa ni /
me long du dkyil 'khor pa'i snang brnyan 'char bar khrus gsol zhing /
rgyal ba'i sku gsung thugs mchog la //
nyon mongs sgrib pa mi mnga' yang //
tshe 'das sgo gsum sgrib sbyang phyir //
gtsang ma'i chab kyis khrus gsol lo //
oM sarba ta thA ga ta a b+hi She ka te sa ma ya shrI ye hU~M//
de dag sku la mtshungs pa med pa'i gos //
gtsang la dri'i rab bgos pas sku phyi'o //
oM hU~M trAM hrIHAHkA ya bi sho d+ha ne swA hA/
zhes sku phyi'o /
khrus chu de nyid bum par blugs pas ming byang bkru zhing /
rnam dag gtsang dwangs lha yi chu //
yid 'ong dri zhim gang+gA'i rgyun //
phyag rgya ye shes bum pa'i chus //
tshe 'das sgrib pa dag gyur cig
/ces dang /
rtsa sngags dang yi ge brgya pa bzla zhing bkru /
gzhan yang /
hU~M:
'di ni pha rol phyin bcu'i chu :
nyon mongs dri ma sbyong mdzad pa :
phar phyin bcu la legs 'god chu :
phar phyin chu yis dag gyur cig :
khrus legs mdzad la phyag 'tshal lo :
zhes dang /
yi ge brgya pa'i mthar /
oM sarba ta thA ga ta a b+hi She ka te sa ma ya shrI ye hU~M/
zhes brjod cing bkru
/zhar byung dug sbyong ba ni /
ku shas rten la byab cing /
'dod chags zhe sdang gti mug gsum :
'di dag 'jig rten dug gsum ste :
bde gshegs rigs lnga dug mi mnga':
sangs rgyas bden pas dug bcom mo :
bden pa gang gis sangs rgyas rnams :
'jig rten kun tu bla na med :
bden pa'i mchog ni 'di dag gis :
khyod kyi nyon mongs dug rnams ni :
rang bzhin med par dag gyur cig :
'byung ba bzhis byab cing /
'byung bzhi dug gi pha yin te :
'byung bzhi dug gi ma yang yin :
bden pa'i bden tshig 'di brjod pas :
dug rnams 'byung bzhi'i nang du song :
gang ba'i snod du dug song la :
khyod kyi dug ni dug med shog :
dkon mchog gsum gyi bden pa dang :
ting 'dzin sngags kyi byin rlabs kyis :
tshe 'das lus brjes bu khyod kyi :
dug rnams gtan nas dag gyur cig :
rtsa sngags dang yi ge brgya pa /
mi 'khrugs pa'i gzungs sogs brjod la khrus bya'o //
lnga pa ni /
gsol gdab chos bshad skyabs su gsol //
dbang bskur bya zhing lan chags sbyang //
bsreg dang bkru zhing gnas nas drang //
zhes brgyad las /
dang po ni /
tshe 'das kyis gsol ba gdab par bsams la /
kye ma mgon po thugs rje can :
rigs drug gnas su ltung ba yi :
skyabs bral mgon med sems can la :
thugs rje'i lcags kyus bzung du gsol :
gnyis pa ni /
slob dpon gyis /
kye ma :
tshe 'phos lus brjes bar do'i yid lus khyod :
sngon chad ma rig rmongs pa'i las dbang gis :
dug gsum gyis bcings ngan song gsum du mnar :
deng nas brtsams te rgyal ba'i thugs rje yi :
pho nyas bzung ste rigs drug gnas nas drangs :
don 'bras 'dod phyir dad pa'i shugs bskyed la :
'dren pa thub chen drug la gsol ba thob :
ces gdams la /
gsum pa ni /
tshe 'das kyis gus pa chen pos /
nyon drug gzung 'dzin kun spangs bde bar gshegs :
phyin drug chos thob nyon mongs rnam par dag :
rigs drug thub pa rang rtags phyag rgya can :
'gro ba rigs drug sdug bsngal sbyang du gsol :
bcom ldan thub pa drug la skyabs su mchi :
zhes skyabs su gsol bar bsam //
bzhi pa la gnyis las /
thog mar phyag mtshan gyis dbang bskur ba ni /
thub drug so so'i phyag mtshan thogs la /
hU~M:
tsha grang skyob byed me chu bsil drod ldan :
tshe 'das rigs kyi bu la dbang bskur bas :
dmyal ba tsha grang sdug bsngal las grol nas :
na ra ka yi sdug bsngal bral bar shog :
du da ha da ha sarba na ra ka ga te he tuM hU~M phaT:
A:
rin chen sgrom gyi bum pa na :
rgyal ba zhi khro'i lha tshogs bzhugs :
tshe 'das khyod la dbang bskur bas :
pre ta ka yi sdug bsngal bral bar shog :
pre pa tsa pa tsa sarba pre ta ka ga te he tuM hU~M phaT:
oM:
shes rab rig pa'i pusti 'di :
dus gsum sangs rgyas zhi khro'i gsung :
tshe 'das khyod la dbang bskur bas :
tIr+Ya ka yi sdug bsngal bral bar shog :
tri ma tha ma tha sarba tIr+Ya ka ga te he tu~M hU~M phaT:
hA:
shes rab don mtshon ral gri dang :
bdud kyi mtshon srung go cha 'di :
dus gsum rgyal ba'i sbyor sgrol te :
zhi khro rgyal ba'i phyag mtshan 'dis :
tshe 'das khyod la dbang bskur bas :
he sa ka yi sdug bsngal bral bar shog :
su sarba du kha sarba karma pra be sha ya hU~M phaT:
swA:
longs spyod bdud kyi g.yeng 'joms pa'i :
pi wang snyan pa'i don byed 'dis :
tshe 'das khyod la dbang bskur bas :
skye ba gcig gis las rdzogs shog :
a sarba ta thA ga ta bid+yA khaD+ga ts+tshin+da ts+tshin+da hU~M phaT:
hU~M:
rin chen par bu lhung bzed na :
rgyal ba zhi khro'i lha tshogs bzhugs :
gseg shang drang srong sgra sgrog 'di :
thugs rtags zhi khro lha yi rtags :
tshe 'das khyod la dbang bskur bas :
a ba d+hU ti'i dbang thob shog :
oM ts+tshin+da ts+tshin+da sarba a ba ra Na ni hU~M phaT:
gnyis pa bum dbang bskur ba ni /
hU~M:
rin chen bum pa gzhal yas khang :
rgyal ba zhi khro'i lha tshogs bzhugs :
tshe 'das khyod la dbang bskur bas :
rigs drug skye sgo bcad nas ni :
zhing khams lnga la dbang bsgyur shog :
hU~M badzra a b+hi Shiny+tsa A:
oM bud+d+ha a b+hi Shiny+tsa A:
swA rat+na ab+hi Shiny+tsa A:
oM pad+ma a b+hi Shiny+tsa A:
hA karma a b+hi Shiny+tsa A:
lnga pa ni /
gtor ma /
raM yaM khaM gis bsang sbyang /
oM AHhU~M hoHsa brlab /
hU~M:
gtor ma 'dod yon lnga dang ldan pa 'di :
tshe 'das lan chags bu lon snyegs pa yi :
gson bdud gshin lcag lan chags khyod la sbyin :
gtor ma 'di yis mgu zhing tshim gyis la :
tshe 'das 'di yi thar pa'i gegs ma byed :
ces bsngo /
drug pa ni /
'dod chags zhe sdang gti mug dang :
nga rgyal log lta the tshom rnams :
'di dag 'jig rten dug yin te :
kun bzang zhi khro dug mi mnga':
sangs rgyas bden pas dug bcom mo :
tshe las 'das pa 'di rnams kyi :
nyon mongs dri ma dag gyur cig :
ces dang /
rtsa sngags yig brgya sgrib sbyong gi sngags sogs sbrel ba brjod cing bye mas brabs pas ye shes kyi mes rigs drug gi sa bon bag chags dang bcas pa bsreg par bsam /
bdun pa ni /
khrus bum thogs la /
'di ni phyin drug rang bzhin chu :
nyon mongs dri ma sbyong mdzad pa :
phar phyin chu yis legs bkrus pas :
nyon drug dri ma dag gyur cig :
ces dang yi ge brgya pa brjod cing bkrus pas byang chub sems kyi chu rgyun gyis nyon mongs pa'i thal ba'ang sbyangs par bsam /
brgyad pa ni /
sa 'di bcad pa man chad ni :
rigs drug 'khor ba'i sa yin pas :
bor ro spong ngo rigs kyi bu :
sa 'di bcad pa yan chad ni :
mtho ris thar pa'i sa yin pas :
'dong ngo gshegs so rigs kyi bu :
phyir mi ldog pa'i sa thob shog :
ces brjod cing rigs drug gi gnas nas drang /
rdo rjes phyir lam bcad /
dbang stegs su bkod la /
tshe 'das nyid dkyil 'khor gyi lha la phyag 'tshal zhing skyabs su 'gro bar bsam zhing tshig rnams brjod par mos la /
phyogs bcur bzhugs pa'i bla ma dang //
mchog gsum zhi khro rab 'byams kyi //
dkyil 'khor lha tshogs thams cad la //
de ring nyid nas bdag skyabs mchi //
mgon po thugs rje can rnams kyis //
'khor ba'i sems can bdag lta bu //
bar do'i gnas na mgon med cing //
'jigs pas mnar ba bdag la dgongs //
thog med dus nas spyad pa yi //
las ngan sgrib pas bcings pa bdag
/mtha' med 'khor ba'i sdug bsngal las //
bde chen gnas su drang du gsol //
bar do'i 'jigs pa gshin rje'i 'phrang //
nyam nga'i gnas su 'khyams pa'i 'gro
/nyon mongs gdung bas gzir ba rnams //
byams pa'i thugs rjes bskyab tu gsol //
zhes gsol ba btab /
drug pa ni /
maN+Dal nas brtsam ste gtang rag gi bar bdag 'jug bzhin la /
tshig gi mtshams sbyor rgyas bsdus ci rigs pas brda sprad /
'on kyang sbyor ba sdig sgrib sbyong ba'i dbang ni gnas 'dren gyi skabs su song zin pas 'dir mi dgos /
spro na mjug tu lus longs spyod 'bul ba dang /
dge ba bsngo ba'ang bya /
gal te grangs gsog lta bu'i skabs spros pa shin tu bsdus pa'i dbang du byas na tshe 'das kyis brjod par bsams la /
sa gzhi spos chus byugs shing sogs maN+Dal phul /
thal mo sbyar te /
e ma mgon po thugs rje can :
bdag 'dra'i sems can 'khor bar 'khyams :
log pa'i lam du zhugs lags pas :
bde chen thar pa'i lam ston 'tshal :
dkyil 'khor chen por gzhug tu gsol :
ces gsol ba gdab /
phyogs bcu'i sangs rgyas byang sems rnams :
tshe 'das bdag la dgongs su gsol :
dkon mchog rtsa gsum dkyil 'khor lhar :
bdag ni gus pas skyabs su mchi :
so sor thar pa'i sdom pa dang :
smon dang 'jug pa'i byang chub sems :
rtsa ba yan lag dam tshig kun :
ma lus bdag gis yongs su bzung :
ces sdom pa bzung /
tshe las 'das pa skad cig gis dpal rdo rje sems dpa'i skur gyur par bsams la /
oM AHhU~M bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
badzra A be sha ya A be sha ya dzaHhU~M baM ho :
zhes ye shes pa dbab /
tiSh+Tha badzra sa brtan par bya /
de nas dbang gi dngos gzhi'i slad du /
phyi rin po che'i bum pa la nang gzhal med khang gi rnam par gnas pa'i dbus su sgyu 'phrul zhi khro rab 'byams kyi lha tshogs rnams skad cig gis gsal ba'i rten dang brten par bcas pa spyi bor bzhag cing dbang bskur ba'i mos pa mdzod ces brda sbyar la /
hU~M:
bum pa 'di ni gzhal yas khang :
nang na zhi khro'i lha tshogs bzhugs :
phyi nang gsang ba'i dkyil 'khor nas :
sku gsung thugs kyi dbang mchog rnams :
slob bu khyed la phab pa yis :
phung khams lha dang lha mor gyur :
bskyed rim lha dbang thob par shog :
oM AHhU~M sarba ta thA ga ta a b+hi Shiny+tsa hU~M:
oM AHhU~M hrIHswA hA:
de ltar zhi khro rab 'byams 'dus pa'i rang bzhin ye shes drug gi chu rgyun gyis dbang bskur /
lus thams cad gang /
bde ba chen po'i ye shes nyams su myong /
dbang gnas su bdud rtsi'i dwangs ma 'khyil pa las /
rigs 'dus rdo rje sems dpas dbu brgyan par gyur /
ces brjod cing bsam /
su pra tiSh+Tha sa me tog 'thor zhing dbang don gyi ye shes brtan par bsams la shis pa brjod pas mnga' gsol bar bya'o //
bdun pa ni /
bza' btung gi dngos po gtsang ma la chab bran /
raM yaM khaM/
stong pa'i ngang las 'dod yon gyi phung po zad mi shes par gyur par bsam /
na mas+sarba ta thA ga te b+h+yo bi shwa sogs nam mkha' mdzod kyi sngags rgyas brlabs /
hU~M/
nga ni dpal ldan rdo rje sems //
sangs rgyas kun dang mnyam sbyor ba'i //
ye shes chen po'i 'phro 'du las //
'dod pa thams cad tshim byed pa //
bcud chen ro mchog brgya ldan pa'i //
bza' dang btung ba'i tshogs rnams dang //
'dod dgu'i 'byor pa rgya mtsho yis /
khyod kyi re ba bkang bar bya /
khyad par brtse gdung gnyen rnams kyis //
gdung ba'i skad kyis khyod bos nas //
'dod yon bza' bca' btung ba'i tshogs //
ting 'dzin sngags rgyas spar te bsngo //
dga' dang spro ba'i sems kyis ni //
zhen pa med par longs spyod cig
/bkres skom gdung ba kun zhi nas //
'dod yon dpal la spyod par shog
/ces bsngos pas /
des kyang bdag gir bzung nas dkyil 'khor pa la mchod par gyur pa'i mos pas /
oM sarba ta thA ga ta maN+Da la sa pa ri wA ra ma hA sarba pU dza AHhU~M/
zhes brjod cing rol mo bya /
slar yang tshe 'das kyi don du /
thams cad nam mkha'i mdzod bzhin tu //
longs spyod zad pa med par shog
/rtsod pa med cing 'tshe med par //
rang dbang du ni spyod par shog
/ces smon lam gdab /
brgyad pa ni /
'di nas shar lho nub byang dang //
dbus kyi phyogs kyi 'jig rten na //
bde gshegs rigs lnga'i zhing khams yod /
thams cad 'byung lnga'i rang bzhin te :
'byung lnga shi zhes bya ba med :
sems can srog ni 'byung chen te :
'byung ba'i snying po mi 'gyur ba'i :
yi ge lnga ru rnam par dag :
de la brten nas bu khyod kyang :
byang chub mchog tu sems bskyed nas :
zhing mchog lngar ni skyes gyur te :
yum chen lnga dang gnyis med shog :
ces brjod pas sangs rgyas kyi zhing yongs su sbyong ba'i mthu dang ldan par bsam /
dgu pa ni /
sems dpa' lnga'i sku gzugs me long la shar ba bstan cing /
kye ma :
mun pa lta bu'i 'jig rten khams su 'khyams :
sdug bsngal nyam thag 'o dod 'bod pa khyod :
rgyal sras thugs rje can gyis skyob par shog :
ye shes lnga yi ngang las skur sprul pa :
rgyal sras sa snying nam snying spyan ras gzigs :
phyag rdor sgrib pa rnam sel thugs rje yis :
tshe 'das sgo lnga'i dbang po'i nad bsal nas :
zag med yul lnga'i bde la spyod par shog :
sngon tshe gong nas bsnyen pa'i lha :
yi dam lha mchog 'khor ba'i skyabs :
rgyal sras byang chub sems dpa' lnga :
lha mchog rnams la skyabs su mchi :
thugs rjes tshe 'das byin gyis rlobs :
zhes brjod pas sems can rnams yongs su smin pa'i mthu dang ldan par bsam /
bcu pa lam bstan pa dang gnas spar ba gnyis las /
dang po ni /
snang gsal gyi 'od kyis mtshon par byas la /
hU~M:
rang bzhin shugs kyis drangs pa'i dran pas nyon :
'khor ba'i rba rlabs mun ltar 'khyams pa la :
thugs rje'i shugs kyi sgron me 'di bstan pas :
ye shes 'od la rtag tu 'de bar shog :
ces dang /
'di nas shar lho nub byang dang :
dbus kyi phyogs kyi 'jig rten na :
mngon dga' la sogs zhing khams su :
rdzogs pa'i sangs rgyas rigs mchog lnga :
gang zhig de yi mtshan 'dzin pa :
zhing mchog der ni skye bar 'gyur :
zhing mchog de ru skye bar shog :
bcom ldan rgyal ba rigs lnga la :
tshe las 'das pa 'di nyid kyi :
phung po lnga po yon du 'bul :
yon 'di bzhes la lam 'di ston :
sems 'di byang chub gnas su drongs :
gnyis pa gnas spar ba ni /
thabs shes zung 'brel mda' gzhu'i 'khrul 'khor gyis mtshon te /
hU~M:
thabs kyi gzhu la shes rab mda' bkang ste :
ye shes thugs rje'i shugs kyi rgyud dang ldan :
bla na med pa'i gnas mchog dam pa ru :
tshe 'das mda' 'phangs bzhin du skye bar shog :
ces dang /
zhing khams 'di nas dbus kyi phyogs rol na :
'og min chos dbyings pho brang zhes bya yod :
de na sangs rgyas kun gyi spyi mes ni :
thog ma'i sangs rgyas kun tu bzang po bzhugs :
dus gsum sangs rgyas thams cad bskyed pa'i yum :
chos nyid kun tu bzang mo zhes bya yod :
rgyal ba'i sras mchog rdo rje sems dpa' bzhugs :
yum chen nam mkha'i dbyings phyug ces bya bzhugs :
rigs bzhi yab yum gtso 'khor grangs med yod :
sprul pa'i sangs rgyas grangs las 'das pa yod :
ya mtshan bkod pa bsam gyis mi khyab yod :
de phyir ming ni stug po bkod pa'i zhing :
zhing mchog gtsang ma'i gnas rab dam pa der :
tshe 'das lus brjes rigs kyi bu khyod kyang :
rdzogs pa'i sangs rgyas de yi sras mchog tu :
rtsal chen mda' 'phangs bzhin du skye bar shog :
phaT:
tshe las 'das pa'i rnam par shes pa hU~M mthing ga gcig tu gyur te :
rtsal po ches mda' 'phangs pa bzhin du rdo rje sems dpa' yab yum gyi sbyor mtshams su thim pas rgyal ba'i sras su gyur te sangs rgyas nas :
slar yang nam mkha' dang mnyam pa'i sems can thams cad kyi don thogs pa med par byed nus par gyur cig :
ces dngos su khyab byed kyi zhing 'og min stug po bkod par gnas spar bas /
zhar la khyab bya phyogs bzhi'i de bzhin gshegs pa bzhi'i zhing khams su /
rigs kyi gtso bo rnams kyi spyan sngar son nas /
zhal mthong /
dbang bskur /
lung bstan /
dbugs dbyung ste dbus rdo rje sems dpa'i sras su mngon par byang chub pa'i ye shes brnyes par bsams la smon lam ji ltar rigs pa gdab /
bcu gcig pa ni /
oM b+ho d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
zhes brjod pas mar me'i dbus su dam tshig dang ye shes dbyer med pa'i me lha kun bzang zhi khro rab 'byams kyi dkyil 'khor bkra lam gyis gsal ba'i sku las ye shes kyi me zer byung bas tshe 'das kyi phung khams skye mched 'khor ba'i chos thams cad dmigs med ka dag gi dbyings su sbyangs par bsams la /
hU~M:
tshe 'das rigs kyi bu khyod kyi :
rnam shes tshogs brgyad thab khung du :
phung po lnga yi bud shing la :
ye shes lnga yi me sbar bas :
nyon mongs rgya mtsho skem par shog :
bdag tu 'dzin pa'i phung po la :
stong pa nyid kyi me sbar bas :
gnas lugs ji bzhin rtogs par shog :
dug gsum 'dus pa'i phung po la :
sku gsung thugs kyi me sbar bas :
sku gsum lhun gyis grub par shog :
dug lnga 'dus pa'i phung po la :
rgyal ba rigs lnga'i me sbar bas :
ye shes lnga dang ldan par shog :
'byung bzhi 'dus pa'i phung po la :
yum chen bzhi yi me sbar bas :
tshad med bzhi dang ldan nas kyang :
phrin las rnam bzhi lhun grub nas :
'khor ba'i rgya mtsho skem par shog :
ces dang /
yi ge brgya pa dang mi 'khrugs pa'i gzungs sogs bzla bzhin pas bsreg
/thal ba sngags bzla zhing bum chus bran la /
dri zhim pa'i 'jim pa dang sbyar nas sAts+tsha gdab /
rten 'brel snying po'i me tog 'thor bas rab tu gnas par bya'o //
de yang 'di lta bu'i gnas lung gi cho gas lam dang 'bras bu yongs su rdzogs par mtshon pa yin te /
rigs drug gi gnas nas drangs pa yan gyis tshogs dang sbyor lam /
dbang bskur bas mthong lam /
smon lam gdab dang /
dbang po'i sgrib pa bsal nas sbyong smin gyi mthu thob pa ste sgom lam /
lam bstan pas mi slob pa'i lam /
gnas spar zhing byang bu bsregs pas mi gnas pa'i mya ngan las 'das pa'i 'bras bu /
sAts+tsha gdab pas slar yang mdzad pa rgyun mi 'chad par mtshon par byed pa'o //
'dis la slob dpon chen po'i rdo rje'i gsung bklag pas grub par bzhugs na'ang /
cho ga bsdus pa'i dbang du byas te rdo rje'i gsung kho na snying por dril nas skabs su bab pa'i rnam gzhag dang mtshams sbyor cung zad kyis brgyan te bkod pa yin no //
gsum pa rjes kyi cho ga la bdun te /
tshogs kyi mchod pa /
bskul zhing phrin las bcol ba /
chad tho bsgrag pa /
gtor skyong bya ba /
bro brdung ba /
dkyil 'khor bsdu ba /
shis pa brjod cing smon lam gdab pa'o //
dang po la lnga las /
yo byad bsham zhing bgegs bskrad pa ni /
dam rdzas su 'os pa'i bza' bca' btung ba'i yo byad rnams tshogs par bshams la /
rang nyid gtso bo'i thugs ka nas zhe sdang rdo rje'i rnam pas thon par bsam ste /
hU~M:
nyon cig bgegs dang log 'dren rigs :
tshogs la bar gcod byed pa'i bgegs :
lan chags gnas 'dir ma 'dug par :
so so rang rang gnas su dengs :
hU~M hU~M u tsaT+Ta ya phaT:
ces bgegs bskrad //
gnyis pa byin gyis rlob pa ni /
oM badzra satwa AHzhes pas /
rang nyid rdo rje sems pa'i skur nga rgyal 'phos la /
rdzas rnams la las bum gyi chu dang bdud rtsi gtor nas /
hU~M:
bdag nyid rdor sems thugs ka nas :
oM dkar AHdmar hU~M mthing 'phros :
zhal zas dngos po thams cad kun :
oM AHhU~M gi ngo bor gyur :
de las me rlung chu gsum 'phros :
tshogs kyi rnam rtog bsregs gtor bkrus :
me rlung chu gsum 'od du zhu :
sku gsung thugs kyi bdud rtsi ni :
dkar dmar mthing gsum rnam par gyur :
kun bzang zhi khro'i lha tshogs rnams :
dgyes mchod bdud rtsi chen por gyur :
oM AHhU~M hrIHha ho :
zhes bzlas pas byin gyis brlabs /
gsum pa tshogs zhing spyan drang ba ni /
hU~M:
ma bcos chos dbyings pho brang nas :
bla ma kun bzang yab yum dang :
rgyal ba zhi khro'i tshogs dang bcas :
tshogs la spyan 'dren gshegs su gsol :
oM hU~M swA aM hA hU~M ha he phaT b+h+yo e h+ye hi dzaHhU~M baM ho :
zhes pas spyan drang /
bzhi pa mchod pa la phyi nang gnyis kyi /
phyi tshogs zhing rnams mchod pa la gnyis las /
dang po spyir mchod pa ni /
oM AHbadzra puSh+pe hU~M nas /
shab+da'i bar dang /
oM AHpany+tsa kA ma gu Na pra tIts+tsha hU~M zhes pas mchod /
gnyis pa khyad par gyi mchod pa la gsum las /
tshogs phud cha gsum du spros nas /
dang po mchod pa ni /
hU~M:
bla ma kun bzang thig le'i sku :
nyag gcig zang thal longs spyod rdzogs :
cir mi dgongs pa sprul pa'i sku :
rgyal ba rgya mtsho zhi khro'i tshogs :
mkha' 'gro chos skyong sprul 'khor bcas :
zhal zas tshogs kyi mchod pa bzhes :
zhes 'bul 'dod yon lnga'i mchod sprin gyis dgyes par bsam mo //
bar pa bshags pa ni /
hU~M:
bdag cag 'khor ba'i sems can gzhi blangs nas :
da lta'i lus 'di blangs pa yan chad du :
rig dang ma rig bag chags dbang gyur pas :
rtsa ba yan lag dam tshig nyams pa rnams :
zhal zas tshogs 'bul bskang zhing bshags par bgyi :
zhes dang yig brgya bzlas pas mkhon bcug sbyong ngo //
las byang las skabs 'dir skong bshags rgyas pa rnams len par gsungs pa ni tshogs mchod gtso bor bton pa'i dbang du byas kyi /
'dir ni tshogs rten gyi dkyil 'khor la brten nas skong bshags gtso bor byed pa'i skabs yin pas bzlas pa'i rjes su sbyar ba yin no //
tha ma bsgral stob ni /
ling+ga logs su ma bcas na sngar byin rlabs ma byas gong nas tshogs zan bcad pa mdun du bzhag la /
oM badzra ma hA kro d+hA shrI he ru ka hU~M phaT:
zhes pas /
bdag nyid rdo rje khro bo'i skur gyur /
na mo /
dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
zhi khro sgyu 'phrul rnam par rol pa'i lha tshogs rnams kyi bka' bden pa dang /
sprul pa yang sprul phyag brnyan dang bcas pa rnams kyi bka' bden pa dang /
bden pa chen po'i byin gyi rlabs kyis ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/nr-i yaM dzaH
nr-i badzra ang+ku sha dzaH
tri yaM dzaH
tri badzra ang+ku sha dzaH
zhes lcags kyu'i rgyas bkug la /
dzaHhU~M baM hoHsa dgug gzhug bcings te myos par byas la /
hU~M:
chos sku zhi ba'i ngang las ma g.yos kyang :
thabs kyi cho 'phrul rgyal ba zhi khro'i tshogs :
khrag 'thung rngam brjid 'bar ba'i skur bzhengs la :
nyon mongs ma rig dug lnga phung po lnga :
bstan pa bshigs pa'i dgra bgegs ma rungs pa :
myur du khug la bsgral ba'i las mdzod cig :
sarba duSh+TAn mA ra ya hU~M phaT:
ces phur bu btab pa las 'phros pa'i 'od zer gyis las nyon bag chags dang bcas bsregs /
rnam shes rdul bral dwangs ma'i thig le chos kyi dbyings su spar te sangs rgyas par mos la bcad gtub khog pa phral te bdud rtsir spel nas stob pa ni /
hU~M:
bla ma kun bzang zhi khro sprul 'khor bcas :
mkha' 'gro chos skyong srung ma zhal phyes shig :
dug lnga dug gsum bsgral pa'i sha khrag rus :
ye shes lnga ldan mi 'gyur zhal du stob :
rnam rtog bag chags chos nyid klong du rol :
bstab bo bzhes shig rol cig khA raM khA hi :
oM AHhU~M hU~M hU~M hU~M phaT phaT phaT:
ces phul la bsgral mtha' sbyor ba'i dam tshig gis tshogs zhing rnams kyang rjes chags kyi bde ba chen po'i ngo bor zhu ste rang la thim /
oM badzra satwa AH
zhes pas rang rdor sems su nga rgyal 'pho'o //
gnyis pa nang lus dkyil gyi lha tshogs mchod phyir rol pa ni /
tha mal gyi rtog pa'i 'ching ba grol phyir brda' dang brda'i 'bul len gyis dam tshig bsre ba sngon du btang nas nang gi sreg blugs kyis rol la /
he ru ka yi dkyil 'khor du :
tshogs kyi 'khor lo bskor ba yis :
bdag gzhan 'gro ba ma lus pa :
dkyil 'khor gcig tu 'grub par shog :
ces smon lam gdab bo //
lnga pa lhag ma gtong ba ni /
lhag ma rnams bsdus pa'i dme gtor mchod pa'i ras ma dang bcas pa stegs dma' ba dang /
sngar zur du bzhag pa'i mchod pa cha gsum pa stegs mtho ba la bkod de /
phud gtor la bdud rtsi bran nas yar gnas mchod pa ni /
hU~M:
chos dbyings skye med nam mkha'i rang bzhin las :
longs sku 'gag med bde gshegs zhi khro'i tshogs :
tshogs phud dgyes pa chen por yar bzhes la :
mchog dang thun mong dngos grub deng 'dir stsol :
hU~M:
dang po gtsang ma'i phud kyis mi mchod du :
rgyal ba bzhi bcu rtsa gnyis phud la dgyes :
bar du bcud ldan tshogs la mi rol du :
khrag 'thung 'bar ba'i tshogs kyang tshogs la dgyes :
tha ma tshogs kyi lhag mas mi brngan du :
dbang phyug nyi shu rtsa brgyad lhag la dgyes :
phud la dgyes pa'i bde gshegs phud la rol :
tshogs la dgyes pa'i khrag 'thung tshogs la rol :
lhag la dgyes pa'i bran g.yog lhag la rol :
so so'i thugs dam gnyan po bskang gyur cig :
hU~M:
bar du gnyis med gcig tu mi bsre ru :
chos dbyings rnam dag ye nas rgyu 'bras gcig :
ces brjod cing las rdor gyis mkha' lding gi rgyas dme gtor nas cung zad blangs pa phud la bsres rjes phud thams cad dme gtor gyi steng du phab la bsres nas slob dpon gyi lce la rta mgrin yab yum bsgoms nas rol pa'i byang sems bdud rtsir gnas par bsams la /
mkha' dbyings kyi rgyas dza gad kyi kha phru 'debs shing /
hU~M:
tha ma lhag ma kha phrus mi 'debs su :
khyod dang nga nyid rdo rje'i dam tshig gcig :
sngon tshe dpal chen khrag 'thung spyan snga ru :
dbus na mi 'tshal dkyil 'khor mu ran skyong :
phud la mi 'tshal lhag ma'i zhal chab zhu :
ci bgyi'i bka' nyan bsgrub ces khas blang bzhin :
lhag ma'i zhal chu gtor ma 'di bzhes la :
khas blangs dam bcas bzhin du phrin las mdzod :
lhag gtor la sman rag bran zhing dpal 'bar btsugs nas cung zad phyir nur du bzhag la /
b+h+yo :
dpal gyi bka' nyan rol pa'i lhag sdud ma :
phyogs bzhi nas gshegs dbang mo bdun tshan bzhi :
las bzhi'i mdog can mgo brnyan cir yang ston :
gnas bzang dur khrod 'grim zhing tshogs khang nyul :
gos bzang g.yang gzhi skyogs bzang b+han+d+ha thogs :
skom bzang rak+ta 'thung zhing mi ro za :
dam tshig srung mar rgyu zhing mkha' la 'gro :
zas su dam tshig nyams pa'i sha la dgyes :
las su dgra bgegs gsod dang gcod la brtson :
lhag gtor bzhes la phrin las grub par mdzod :
ces lhag ma phyir dor ro //
gnyis pa srung ma bskul zhing phrin las bcol ba ni /
lta ba'i brtul zhugs dang sgom pa'i gsal snang gi nga rgyal bskyed la /
hU~M:
bka' dang dam tshig gzhal yas su :
mkha' 'gro chos skyong bka' srung rnams :
la la bstan pa'i gzhi 'dzin mdzad :
la la bka' yi bya ra mdzad :
la la chos mdzad srung ma mdzad :
la la gtsug lag dkor srung mdzad :
la la yul dgon dben gnas srung :
la la dam tshig las rjes gcod :
la la sgrub pa'i stongs grogs mdzad :
la la stong khams khyab par nyul :
la la bsam gtan ngang la gnas :
la la skye 'gro'i bla tshe rku :
la la srog gcod srin po'i rigs :
la la gtsang sbra bram ze'i rigs :
la la rims dang nad kyi bdag :
la la ltas ngan cho 'phrul bdag :
sprul pa yang sprul bsam mi khyab :
'khor dang las byed bye ba 'bum :
kun kyang zhi khro'i cho 'phrul te :
rig rtsal rol pa thogs med 'phro :
bcol pa'i phrin las grub par mdzod :
ces bskul lo //
gsum pa chad tho bsgrag pa ni /
srung ma'i gtor ma phyir bsnur la sman raka bran te /
'bru gsum gyis bdud rtsir brlabs la /
hU~M:
sngon tshe 'das dus bskal pa'i dang po la :
bcom ldan khrag 'thung che mchog he ru kas :
dregs pa'i sde dpon ru dra btul pa'i tshe :
gau rI phra men dbang phyug nyer brgyad dang :
srung ma dam can rgya mtsho thams cad kyis :
ji ltar khas blangs dam bcas ji bzhin du :
gtor ma bzhes la bdag gi stongs grogs mdzod :
sngon dus khas blangs dam las ma 'da' bar :
chad tho'i dam can srung ma thams cad kun :
sha khrag brgyan pa'i gtor ma 'di bzhes la :
da lta rnal 'byor bdag gi stongs grogs mdzod :
ces gtsang sar phul //
bzhi pa gtor skyong ni /
sngar gyi gtor gzhong bshal ba'i phud brtan gtor la bran cing /
dbang mo'i gtor mar sman phud bran la gnyis ka 'bru gsum gyis brlabs nas /
hU~M b+h+yo :
shar phyogs dbang phyug ma bdun gtor ma longs :
nyon mongs dgra bgegs zhi ba'i las mdzod cig :
lho phyogs dbang phyug ma bdun gtor ma longs :
bsod nams ye shes rgyas pa'i phrin las mdzod :
nub phyogs dbang phyug ma bdun gtor ma longs :
'khor 'das dbang du sdud pa'i phrin las mdzod :
byang phyogs dbang phyug ma bdun gtor ma longs :
ma rig sdig sgrib dag pa'i phrin las mdzod :
hU~M b+h+yo :
slob dpon pad+ma'i spyan sngar khas blangs pa'i :
bod khams skyong ba'i brtan ma bcu gnyis dang :
bran g.yog 'khor bcas bka' yi gtor ma longs :
bar gcod mi mthun rkyen ngan bzlog tu gsol :
nyams rtogs bsod nams spel ba'i phrin las mdzod :
bcol pa'i phrin las khyod kyis grub par mdzod :
ces gtor ma gtsang sar bskyal lo //
lnga pa bro brdung ba ni /
gtor gzhong kha sbub pa ri rab tu gsal ba'i 'og tu ma rig nyon mongs pa'i rang mdangs dgra bgegs dam sri rnams mnan la snod bcud khrag 'thung 'bar ba'i dkyil 'khor du bzhengs te bros gzir bar bsam zhing /
rdo rje'i rgyas gdab dang bcas pas /
hU~M:
phyogs med phyogs dang bral ba'i phyogs bcu nas :
dug lnga 'joms pa'i ye shes lnga ldan gsal :
gsal 'tsher sgyu ma'i lha dang lha mos bskor :
phyogs bcu bde gshegs rigs kyi bro brdungs pas :
dug lnga'i mgo la ye shes chems se chem :
bro yang ye shes lnga yi snang stong bro :
glu yang ye shes lnga yi snang stong glu :
ye shes lnga yi glu blangs bro brdungs pas :
rnam rtog mtshan ma'i dgra bgegs rang sar grol :
ma rig nyon mongs ka dag dbyings su gnon :
oM AHhU~M satwam+b+ha ya nan :
drug pa dkyil 'khor bsdu ba ni /
mchod pa kha gsos la byin gyis brlab /
oM AHbadzra puSh+pe hU~M nas /
shab+da'i bar gyis mchod /
brjod med shes rab mi g.yo chos kyi sku :
bde chen longs spyod rdzogs sku rigs lnga'i gtso :
thugs rje thabs mkhas rgya che sprul pa'i sku :
zhi khro sku gsum lha la phyag 'tshal bstod :
ces bstod /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes pa'i mthar yig brgya bzlas pas bzod gsol bya /
rdul tshon gyi nyin dang po rnams dang ras bris la rnam pa kun tu ye shes pa /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol /
oM su pra tiSh+Tha badzrA ye swA hA/
zhes pas brtan bzhugs bya /
rdul tshon gyi  nyin tha ma la ye shes pa /
oM:
khyed kyis sems can don kun mdzad :
sogs kyi mthar /
badzra mu :
zhes pas ye shes pa rnams chos kyi dbyings su gshegs par bsams shing /
gang ltar yang /
bdag nyid dam tshig pa dang gnyis su med par gyur pa la /
snying ga'i 'od kyis phog pas dkyil 'khor gyi rten dang brten par bcas pa rim gyis 'od du zhu nas bdag nyid gtso bo yab yum la thim /
de yang thugs srog nA da'i bar rim gyis thim nas mi dmigs pa 'od gsal stong pa nyid du gyur par bsams la /
gzugs snang thams cad zhi khro'i lha tshogs gsal :
lha tshogs nam mkha'i 'ja' tshon yal ba ltar :
snang stong gnyis med mtha' bral ngang du thim :
sgra grags thams cad zhi khro'i lha tshogs gsung :
grags stong nam mkha'i 'brug sgra yal ba ltar :
grags stong brjod du med pa'i ngang la thim :
dran bsam thams cad zhi khro'i thugs su shar :
shar grol klong thim mkha' la sprin deng ltar :
thugs dgongs skye med ma bcos ngang la gnas :
a a a :
zhes don bsam zhing mnyam par bzhag
/de'i ngang nas /
hU~M hU~M hU~M badzra tsin+ta oM:zhes brjod pas /
rang nyid kun tu bzang po snang stong sgyu 'phrul drwa ba'i skur langs te /
snang grags 'gyu gsum lha sngags ting nge 'dzin du shes pas thun mtshams thams cad don yod par spyod cing /
rdul tshon yin na las kyi rjes mi mngon par bsdus la chu klung la sogs par gshegs su gsol lo //
bdun pa shis brjod smon lam ni /
stong zhing bdag med chos sku'i bkra shis shog :
gsal ba 'dzin med longs sku'i bkra shis shog :
thugs rje chad med sprul sku'i bkra shis shog :
gzhi yi bkra shis rang rgyud 'dul bar shog :
lam gyi bkra shis gzhan rgyud sbyong bar shog :
'bras bu'i bkra shis gzhi thog smin par shog :
ces shis pa brjod /
na mo :
'khor gsum yongs su dag pa'i dge ba 'dis :
khams gsum 'khor ba'i sems can ma lus pa :
sku gsum 'bras bu myur du 'grub gyur nas :
'gro ba sems can yongs kyi dpal du shog :
ces dge ba'i rtsa ba rang gzhan gyi don du bsngo zhing dga' ston gyis mtha' brgyan par bya'o /

/spyir dbang bskur chen mo dang sgrub chen sogs kyi skabs su las byang che bas gzhung bsrangs te /
cha lag rnams rgyas par sbyar ba yin yang /
sgrub mchod dkyus mar 'di tsam gyis don 'grub cing cho ga'i 'gros phal che ba zhig zhi khro bka' ma dong sprugs dang mthun par sbyar ba la'ang som nyi mi 'tshal te /
mkhas shing grub par grags pa kha cig gis gsar rnying gi cho ga bsres pa'i bsgrigs tshom mang du mdzad mod /
de ni rgyud sde 'gyur snga phyi'i babs mi 'dra bas nya dang nyung ma bsre bar rtogs la /
'dir bka' gter gyi cho ga phan tshun lto sbyar ba ni /
snga 'gyur gyi shing rta chen po rnams kyis bka' mas gzhung bsrang /
gter ma'i man ngag gis zur brgyan ces rlung ltar grags pa nyid phyag len du btab pa ste /
bka' ma dong sprugs kyi cho ga'i khog phub kyi sa bcad gzhir bzhag pa la /
zab gter 'di nyid kyi rdo rje'i tshig gong 'og 'brel bsdebs te gyer sgom sbrags ma'i tshul du sbyar ba yin pa'i phyir ro //
de ltar zhi khro dgongs pa rang grol gyi cho ga sdig sgrib rnam par sbyong ba zhes bya ba 'di ni mdo khams go 'jo bla ma rnam grol bzang po dpon slob kyis bskul ba las /
rje btsun bla ma dam pa gter chen chos kyi rgyal po'i bka' drin gyis 'tsho ba'i gnyos kyi dge slong rgan po d+harmA shrIs gter byon gyi las byang chung bas gzhung bsrang ba la kha 'gengs dgos pa rnams las byang che ba sogs las kyang bskangs shing bdag 'jug dang bcas khyer bde bar shing mo bya lo ston zla smin drug zla ba'i yar ngo'i nyin bzhi la rdzogs par nyis bris spangs te sug bris su spel ba'o //
'dis kyang sems can thams cad sems sdig sgrib kyi 'ching ba las rnam par grol ba'i rgyur gyur cig
/de ltar rang bzhin rdzogs pa chen po'i lam las zung 'jug gi rtogs pa mthar son pa rmad du byung ba'i lo tsA ba g.yu sgra snying po'i rnam 'phrul gnas brtan chen po d+harmA shrIs legs par bstsal pa'i zab chos zhi khro dgongs pa rang grol gyi las byang cha lag dang bcas snying por dril ba 'di nyid slar yang nyer mkho'i yan lag 'ga' zhig gis kyang brgyan te bklags pas grub par rig pa 'dzin pa rdo rje gzi brjid rtsal gyis bsdebs pa'o //
de las byung ba'i legs byas snang ba yis //
'gro kun sgrib gnyis mun pa rab bsal nas //
sku dang ye shes phrin las rmad byung ba'i //
rnam grol thar pa'i grong du 'jug gyur cig
/sarba dA ka l+yA NaM b+ha ba tu //

//
