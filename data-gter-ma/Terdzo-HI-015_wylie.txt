@#//
'jam dpal sgyu 'phrul drwa ba'i rgyud kyi rdo rje'i tshig gi dum bu mthar thug rdzogs pa chen po ltar bkral ba tshig don snying po zhes bya ba bzhugs so //
oM swasti sid+d+haM/
gdod nas rnam grol ka dag 'jam pa'i dbyangs //
lhun grub rig pa 'dus ma byas pa'i dpal //
zung 'jug dang po'i sangs rgyas many+dzu shrI//
'od gsal rdzogs pa chen por phyag bgyi 'o //
de la phyogs bcu dus bzhi'i de bzhin gshegs pa thams cad kyi 'khor los sgyur ba /
rigs drug pa'i bdag nyid mnga' dbang rdzogs pa'i ston pa kun tu bzang po nyid sku gsung thugs mi zad pa lhun grub stug po bkod pa'i rgyan dam par bzhugs te /
nyid las mi gzhan pa'i rgyal tshab rigs lnga'i skyes bu mngon par snang bar mdzad do //
thog ma dang tha ma med pa'i dus su rdo rje'i sngags rgyud mtha' yas pa zhig gsungs pa thams cad kyi mthar thug pa ni 'od gsal rdzogs pa chen po yin la /
de nyid ston par byed pa'i rgyud sde rgya mtsho'i snying po ni 'jam dpal sgyu 'phrul drwa ba ste /
ji skad du /
ye shes lus can 'jam dpal gyi //
ming brjod pa ni don che ba //
dag par byed cing sdig sel ba //
zhes mthar thug rdo rje 'dzin pa'i ye shes gzhon nu bum pa sku yi lus can zab gsal gnyis su med pa khyad chos drug dang ldan pa ni /
many+dzu zhes pa'i sgra las drangs na 'jam pa ste /
sgrib gnyis kyi rtsub reg dang bral ba'i gzhi dbyings stong pa nyid shin tu zhi ba chos kyi sku dang /
shrI zhes pa'i sgra las drangs na gzhi snang rig pa longs spyod rdzogs sku'i dpal phun sum tshogs pa ste /
de 'dra ba'i sku dang ye shes zung du 'jug pa ni /
mthar thug don gyi 'jam dpal 'bras bu'i rdzogs pa chen po yin la /
de thob par byed pa'i lam dang /
gang las 'byung ba'i gzhi dang /
lam rkyen yi ge'i rgyud rnams la'ang /
'jam dpal rdzogs pa chen po zhes ming gis btags pa ste de lta bu'i don brjod cing mtshon pas ni mthar thug sku gnyis kyi go 'phang la sbyor bas don che ba dang /
shes bya'i sgrib pa ma lus pa sel bas dag par byed cing /
nyon mongs pa'i sgrib pa rgyu 'bras dang bcas pa spangs pas sdig pa sel ba zhes bsngags par mdzad pa yin no //
tshul de lta bus rgyud kyi rgyal po chen po 'di nyid kyi dbu zhabs thams cad rang bzhin rdzogs pa chen po'i dgongs pa ltar 'grel du yod mod /
'dir re zhig grub pa'i slob dpon shing rta chen po 'jam dpal bshes gnyen gyi man ngag gi rjes su 'brangs te /
nam mkha' las byung rang byung ba :
zhes sogs tshig rkang lngas rdzogs pa chen po'i gzhi lam 'bras gsum gyi gsang ba mtha' dag bsdus pa'i tshul mdo tsam 'chad pa la gsum /
gang rtogs par bya ba gzhi'am rgyu'i rgyud /
gang gis rtogs par byed pa thabs sam lam gyi rgyud /
gang du mthar phyin pa 'bras bu'i rgyud do //
dang po ni /
nam mkha' las byung rang byung ba :
zhes pas bstan te /
klong gsal las /
chos rnams ma lus thams cad kyi //
rtsa ba thig le gcig las gyes //
zhes gsungs pa ltar /
gzhi ka dag lhun grub zung du 'jug pa yin te /
de la gzhi dbyings rnam par grol ba ka dag 'dus ma byas pa'i gnas lugs rdo rje nam mkha'i dkyil lta bu las /
gzhi snang lhun grub kyi 'char tshul ma 'gags pa cir yang byung zhing /
de ltar byung ba'i dus nyid nas kyang ngo bo ka dag las ma g.yos pa'i zung 'jug shin tu rnam par dag pa'i rang byung gi ye shes thig le gcig tu rdzogs pa ni gzhi rdzogs pa chen po'am ngo bo'i gzhi zhes bya ba yin te /
de ltar ma rtogs pas gnyis 'dzin 'khrul pa'i snang ba sna tshogs su shar zhing /
yul dang /
don dang /
sems su brtags pa'i bag chags sna tshogs pa ni /
sbyang bya 'khor ba'i gzhir bzhag pa yin no //
gnyis pa gang gis rtogs par byed pa thabs sam lam gyi rgyud la gnyis /
lam gyi ngo bo rnam par gzhag pa dang /
de las snang ba chen po'i ye shes ji ltar 'char ba'i tshul lo //
dang po ni /
shes rab ye shes me bo che :
zhes pas bstan te /
rgyud las /
sor bzhag khregs chod ting 'dzin gyis //
gzung 'dzin 'khrul pa zad par byed //
lhun grub rig pa'i rtsal sbyangs pas //
sku dang ye shes thod rgal rgyas //
zhes gsungs pa ltar lam khregs chod dang thod rgal gnyis su 'du ba las /
dang po ni /
sgra thal 'gyur rtsa ba'i rgyud las /
shes rab pha rol phyin pa'i mtha'//
snang ba thad kar gcod la 'dus //
zhes rnam thar sgo gsum gyi bdag nyid yum chen mo shes rab kyi pha rol tu phyin ma'am /
de nyid so so rang rig pa'i ye shes kyis nyams su myang byar ston pa mtshan gzhan rdzogs pa chen po'i gnas lugs kyi dgongs don mthar thug pa ni /
stong gsal rang rig 'dus ma byas pa'i ye shes skad cig ma rjen par ngo 'phrod nas sor bzhag tu skyong ba kho na yin la /
phyi ma ni /
de lta bu'i rtogs pa'i bogs 'byin pa dang /
'ja' lus rdo rje'i go 'phang mngon du bya ba'i slad du /
sgo yul rlung rig gi gnad gcun pas ye shes kyi rig gdangs dbang po'i mngon sum du shar ba la brten nas sa dang lam thams cad thod rgal du bgrod par byed pa ste /
de 'dra ba'i lam gnyis po zung 'jug tu nyams su blangs pas ting nge 'dzin gyi me bo ches sgrib gnyis bag chags dang bcas pa'i bud shing bsregs nas sku dang ye shes kyi snang ba rgyas par 'gyur ba yin no //
gnyis pa de las snang ba chen po'i ye shes ji ltar 'char tshul ni /
'od chen rnam par snang bar byed :
ye shes snang ba lam me ba :
zhes pas bstan te /
sgra thal 'gyur las /
de las snang ba bzhir 'gyur te //
chos nyid mngon sum snang ba yis //
yid dpyod 'dzin pa'i tshig las 'das //
nyams snang gong du 'phel pa yis //
'khrul pa'i snang ba nub pa dang //
bar dor ye shes mngon du byed //
rig pa tshad phebs snang ba yis //
sku gsum rtog pa'i lam snang 'das //
chos nyid zad pa'i snang ba yis /
khams gsum 'khor ba'i rgyun thag chod //
ces gsungs pa ltar /
thog mar dbyings kyi 'od mthing ga khyab pa chen po me long dwangs pa lta bu la /
rig pa rdo rje lu gu rgyud gser skud lding ba ltar rig gdangs dbang po'i mngon sum mthong ba chos nyid mngon sum /
de lta bu'i dbyings rig smin mtshams nas dral te 'od lnga rtsibs shar dang /
gyen 'greng dang /
zlum 'phrig dang /
mchod rten lta bu dang /
pad+ma stong ldan dang /
mkhar thabs dang /
mda' dang mdung rtse lta bu dang /
drwa ba drwa phyed dang /
mig mang ris la sogs pa cir yang 'char la /
thig le stong pa'i sgron ma yang sran ma tsam nas bse phub tsam gyi bar du rnam par snang zhing 'phel ba dang /
rig pa rdo rje lu gu rgyud rim gyis je brtan du song bas las kyi rlung zad par byed pa nyams snang gong 'phel /
rig pa'i yon tan 'phel ba'i cha stobs su gyur pa las ye shes kyi snang ba thams cad du 'od gsal zhing /
ye shes lnga'i chos nyid la rang byan tshud pas thig le lnga tshom du shar ba'i dbus na sprul sku'i ye shes tshad la phebs pas gtsug tor dang bcas pa'i dbu phyed pa nas sku rkyang pa'i bar dang /
longs sku'i ye shes tshad la phebs pas rigs lnga'i sangs rgyas rkyang pa nas yab yum zhal sbyor rgyan cha lugs yongs su rdzogs pa'i bar dang /
chos sku'i ye shes tshad la phebs pas gtso 'khor gyi tshom bu tha dad pa'i dkyil 'khor mu khyud kyi ra ba dang bcas pa mchog tu gsal bas 'dus byas kyi snang ba rang sar 'gags /
ri brag la zang thal du 'gro /
gzung 'dzin thad kar zhig
/cir snang thams cad sku dang ye shes kyi rnam rol 'ba' zhig tu snang ba'i dag pa rab 'byams chen por longs spyod pa rig pa tshad phebs /
de lta bu'i gnad la brten nas rlung gi g.yo ba ye shes su 'phel /
chos nyid du dag pa'i mthu las /
phyi gzung ba'i yul /
nang 'dzin pa'i sems /
gsang ba 'od gsal gyi snang ba thams cad kyang chos nyid bsam gyis mi khyab pa'i dbyings su thim pas /
dpe shel 'od nang du nub pa ltar nang gsal thim la ma rmugs pa'i ngang du sku dang ye shes kyi 'char gzhi thams cad lam me bar rdzogs pa ni chos nyid zad pa'i snang ba zhes bya ba yin no //
de ltar na tshig rkang gsum gyis rdzogs pa chen po man ngag sde'i lam gyi dngos gzhi mtha' dag rdzogs par bstan nas /
lam gyi gzhi smin byed kyi dbang /
de'i grogs dam tshig dang sdom pa /
bogs 'byin pa'i spyod pa sogs zhar las mtshon pa yin te rgya cher spros pas chog go
/gsum pa gang du mthar phyin pa 'bras bu'i rgyud ni /
'gro ba'i mar me ye shes sgron :
zhes pas bstan te /
ji skad du /
sems can don phyir rang byung ba //
sangs rgyas sku dang ye shes dang //
sangs rgyas phrin las bsam yas te //
'gro ba'i khams la rtag tu snang //
zhes gsungs pa ltar /
rgyu'i dus nas snying rje chen pos yid rang dbang med par bskyod de /
mtha' yas pa'i sems can gyi don 'ba' zhig tu rdzogs pa'i byang chub kyi go 'phang don du gnyer ba'i mthu las /
'bras bu'i dus su 'gro ba'i bla ma dag pa gnyis ldan dpal kun tu 'chang ba chen po'i go 'phang thob par gyur pa yin te /
de'ang mar me'i snying po la mun pa mi gnas pa bzhin du spang bya sgrib gnyis mtha' dag shin tu zhi ba chos kyi skus mtshon pa'i rten sku lnga /
shes bya ma 'dres par 'char ba me long lta bu la sogs pa brten pa ye shes lnga /
sa bcu'i byang chub sems dpa' chen po rnams nas bzung gnas rigs drug gi gdul bya phra mo yan chad kyi mngon mtho dang /
nges legs dang /
rnam par grol ba'i lam dang 'bras bu mtha' dag gsal bar mdzad pas na /
'khor 'das thams cad kyi sgron me gcig pur gyur pa'i mdzad pa phrin las rtag pa dang /
khyab pa dang /
lhun gyis grub pa'i tshul gyis rtsol med du 'byung ba ni mthar thug 'bras bu'i rnam par gzhag pa'o //
de ltar na tshig rkang dang pos gzhi ka dag dang /
lhun grub dang /
zung 'jug
/tshig rkang gnyis pas lam khregs chod dang /
thod rgal /
gsum pa dang bzhi pas lam gyur gyi 'bras bu snang ba bzhi 'char tshul /
lnga pas mthar thug gi 'bras bu sku dang ye shes phrin las dang bcas pa rdzogs pa chen po man ngag sde'i ya gyal 'od gsal snying tig gi dgongs pa ji lta ba bzhin bstan pa yin pas rgyas par bshad na /
bshad bya rgyud kyi rgyal po chen po'i rdo rje'i tshig gi dum bu rkang pa lnga rtsa bar gzung ste /
'chad byed sgra thal 'gyur chen po rtsa ba'i rgyud sogs gsang chen nges pa'i rgyud bcu bdun gyis 'chad cing /
ji ltar 'chad pa'i tshul kun mkhyen chos kyi rgyal po dri med 'od zer gyi gsung rab theg mchog rin po che'i mdzod dang /
de'i gnad nye bar bsdus pa tshig don rin po che'i mdzod sogs las ji skad gsungs pa bzhin legs par bshad pa'i snang bas rang dang gzhan gyi rgyud la rnam par grol ba'i ye shes kyi pad+mo mchog tu rgyas pa'i thabs la brtson par bya'o //
dbyings rig zung 'jug gzhi yi many+dzu shrI/
khregs chod thod rgal lam gyis skyed bsrings pas //
sku dang ye shes phrin las rmad byung ba'i //
'bras bus sa gsum rtag tu snang gyur cig
/ces pa'ang dge slong sde snod 'dzin pa rat+na bi dza yas dris shing bskul ba la brten nas /
grub pa'i slob dpon chen po 'jam dpal bshes gnyen gyi dgongs pa'i rjes su 'brangs te rig 'dzin gyi btsun pa many+dzu g+ho Shas smras rim bzhin du bskul ba po nyid kyis yi ger bris pa dge legs su gyur cig
/'di nyid slob dpon many+dzu shrI mi tra'i byin rlabs las rang shar ba ltar yi ger bkod pa'i rten cing 'brel bar 'byung ba'i nyer len las /
rigs gsum snying thig gi shog ser yang rtsol med du 'bebs grub pa'i bdag po'i rkyen du gyur pas na /
'jam dpal rdzogs pa chen po'i cha lag tu gzhag par bya ba yin no //
sarbadAmang+galamashrIyob+habatu ///
/
