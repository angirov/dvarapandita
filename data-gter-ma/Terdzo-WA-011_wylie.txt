de nas tshe 'gugs pa ni :
rol mo bsgrag :
spos bsreg :
tshe mda' g.yab dbyangs snyan pos 'di skad do :
hU~M hrI:
rang bzhin ka dag rnam rol pho brang nas :
rang byung gshis lugs bla ma kun tu bzang :
gsal dag 'og min pad brtsegs gzhal yas nas :
rnam grol bla ma snang mtha' tshe dpag med :
steng phyogs skye med lhun grub pho brang nas :
ye grol bla ma 'phags mchog nam mkha'i rgyal :
lnga ldan dwangs ma thig le'i gzhal yas nas :
skye 'chi gnyis spangs mtsho skyes rdo rje rtsal :
kun bzang yab yum 'khril sbyor gzi byin 'bar :
sngon gyi thugs dam gnyan po dbyings dgongs la :
'dir byon bsgrub rdzas rnams la byin chen phob :
tshe 'bras 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe bcud dngos grub char bzhin phob :
'dod dgu'i longs spyod dpal 'bar g.yang khug cig :
hU~M hrI:
lho nub rak+sha srin yul dpal ri nas :
'chi med pad+ma las 'khrungs sprul pa'i sku :
bde sbyor lha mo DA ki tsaN+Da lI:
chos dbyings gdal khyab yangs pa rgyal ba'i zhing :
phyogs bcu dus gsum rgyal ba rgya mtsho dang :
'og min mkha' spyod 'ja' thig gzhal yas nas :
dus gsum tshe bdag rig 'dzin rgya mtsho rnams :
bla ma rig 'dzin gzi byin g.yang khug cig :
hU~M hrI:
chos dbyings 'gyur med rdo rje'i gzhal yas nas :
dus gsum rgyal ba longs spyod rdzogs sku'i tshogs :
phyogs bcu'i rgyal ba'i gzi byin g.yang khug cig :
hU~M hrI:
bde chen mA ra ti ka'i gzhal yas nas :
rgyal kun dbang phyug rig 'dzin sam+b+ha wa :
mchog gsang bde rol DA ki man+d+hA ra :
bod yul gangs can g.ya' lung gzhal yas nas :
o rgyan pad+ma tshe yi dbang phyug rtsal :
bde stong gnyis med sbyor ba'i mtsho rgyal yum :
sngon gyi thugs dam gnyan po dbyings dgongs la :
'dir byon bsgrub rdzas rnams la byin chen phob :
tshe 'bras 'di la snod bcud bkrag mdangs stims :
tshe mda' 'di la legs nyes pra rtags ston :
'chi med tshe bcud dngos grub char bzhin phob :
'dod dgu'i longs spyod dpal g.yang tshe khug cig :
hU~M hrI:
bde chen rang bzhin rnam dag dbyings nyid nas :
theg dgu rgyud sde bzhi drug yi dam lha :
bde chen dbang drag 'bar ba'i dkyil 'khor nas :
h+ya grI wa lag na rdo rje'i tshogs :
rang bzhin lhun grub mkha' spyod 'ja' gur nas :
rgyal kun yum mchog rdo rje rnal 'byor ma :
rang rang gnas yul dur khrod pho brang nas :
dpa' bo mkha' 'gro chos skyong zhing skyong dang :
bka' srung pho nya rang rang bka' 'khor tshogs :
'dod dgu rnam bzhi 'grub pa'i tshe g.yang khug :
stong gsum mi mjed 'jig rten rnam dag nas :
bstan bdag dus gsum ston pa rgya mtsho dang :
bstan 'dzin 'gro ba'i dpal mgon skyes bu rnams :
rgyal ba'i bstan pa rgyas pa'i tshe g.yang khug :
spar sme lo grangs 'byung ba'i dbang sgyur dang :
srid pa'i lha rabs gzhi bdag dge bsnyen dang :
phyi nang gsang ba'i lha srung gnyan po rnams :
rang rang las dbang drags pos tshe g.yang khug :
phyogs skyong bcu sogs 'jigs byed chen po dgu :
lha klu zo dor rgyu skar nyi shu brgyad :
gtsang ma ris kyi dpal mgon bdun cu rnams :
stobs rtsal gzi brjid bskyed pa'i tshe g.yang khug :
lo zla zhag grangs dus tshod dbang sgyur ba'i :
rtse lha zhing dang sgo thab lha g.yang can :
rten 'brel legs dgu sgrub pa'i lha tshogs rnams :
'bru nor longs spyod dpal g.yang tshe khug cig :
e ma :
mtsho skyes sku gsum tshe yi lha tshogs rnams :
'chi med sgrub pa'i gnas mchog nyams re dga':
rig 'dzin sgrub pa po rnams brjid re che :
lhun grub dkyil 'khor 'di ni byin re chags :
tshil chen dud sprin sna tshogs 'khrigs se 'khrigs :
zhun chen snang gsal mar me ya la la :
tshe 'bras nyi zla'i rgyan can spungs se spung :
phyi ltar tshe 'bras rdo rje lu gu rgyud :
nang ltar mtsho skyes sku gsum tshe yi lha :
gsang ba 'pho gzhom mi mnga' dam pa'i rdzas :
tshe mda' 'jigs med rdo rje tshe yi lha :
tshe rten bla g.yu dmar po 'od du 'bar :
snang srid kun gsal dngul dkar me long brgyan :
le brgan dmar po'i cod pan pu ru ru :
'dir byon mtsho skyes rdo rje tshe yi lha :
'jigs med tshe yi lha tshogs dam tshig can :
phyi nang snod bcud 'byung ba'i tshe bkrag kun :
'dir khug tshe rten rnams la bcud du phob :
sha khrag srog dbugs lus kyi tshe nyams na :
snang srid 'byung ba'i bcud mchog ma lus kun :
'dir khug nyams pa gsos la tshe g.yang spel :
gzhom gzhig mi mnga' tshe yi dngos grub stsol :
nad med bde ba'i dbang mchog bskur du gsol :
ces so //
mang+ga laM///
/
