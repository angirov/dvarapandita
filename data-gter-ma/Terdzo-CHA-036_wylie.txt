@#//
kun bzang thugs gter gyi bla sgrub byin rlabs sgron ma las 'byung ba'i don dbang bskur ba'i tshul nor bu'i sgron me zhes bya ba bzhugs so //
na mo gu ru tri kA ya saM pUr+NA ya /
yid bzhin dbang gi rgyal las ches lhag pa'i //
dgos 'dod kun stsol gu ru rin po cher //
gus pas btud nas snying po don gyi dbang //
'brel tshad thar pa'i sgo chen 'byed phyir dgod //
de'ang bla sgrub byin rlabs sgron ma dang las byang gnyis ka nas bdag 'jug dang slob ma rjes bzung gi snying por gsungs pa'i don dbang nyid ji ltar bskur ba'i tshul la gsum /
sbyor ba yo byad kyi gshom /
dngos gzhi sgrub cing dbang bskur ba /
rjes kyi rim pas mjug bsdu ba'o //
dang po ni /
stegs bzang por maN+Dal pad+ma 'dab brgyad kyi lte bar ban+d+ha mtshan ldan chang dang bdud rtsi chos sman sbyar bas bkang ba'i khar me long sin+d+hu ra brdal ba la hU~M yig rtsa sngags kyis bskor ba bris pas dgab /
de steng 'phrul stegs la rin po che'i snod du dpal gtor rin chen 'bar ba pad 'dab brgyad ldan rgyan spros dar gdugs dang bcas pa bza' bca' btung ba'i rigs kyis bskor ba bzhag
/phyogs bzhir gtor ma bzhi bsham par gsungs pa 'grub na de ltar dang 'phral bde lta bur gong gi dpal gtor gyi phyogs bzhir gtor chung ngam kyu gu bzhis bskor /
sman raka mchod pa /
phrin las la dgos pa'i tshogs gtor sogs spyi ltar bsham zhing tshogs par bya'o //
gnyis pa la /
thog mar dbang don sgrub mchod ni /
gzhung gi dgongs pas bla sgrub byin rlabs sgron ma las 'byung ba'i phrin las gzhir bzhag
/bla ma'i sgrub thabs phyi nang gsang ba sku bzhi yongs rdzogs kyi sgrub thabs dang sbrel bar snang bas rgyas shing dbang gi rnam grangs bzhir yang 'gyur mod /
rje bla ma'i phyag bzhes su las byang yid bzhin nor bu dang sbrel bar mdzad pa nyid la don tshang zhing stabs bde bas las byang gzhung bsrang /
gtor ma dkyil 'khor kun bdag gu ru rin po che dgos 'dod ma lus pa 'byung ba'i dbyig gi snying por bsam /
bzlas pa'i skabs su /
de las 'od zer 'phros /
rtsa gsum rgyal ba rab 'byams kyi thugs rgyud bskul /
de rnams kyi byin rlabs dang dngos grub ma lus pa tshur bsdus te thim pas thams cad kyi byin rlabs dngos grub kyi bcud yongs su rdzogs pa 'dus pa'i bdag nyid du gyur par bsams la /
oM AHhU~M:
gu ru d+he ba DA ki nI ma hA ba lin ta kA ya wA ka tsit+ta sid+d+hi sid+d+hi hU~M:
zhes ci 'grub bzla
/de nas gter srung gtor 'bul tshogs mchod bcas pa grub nas bdag nyid 'jug pa'am ting nge 'dzin gyi dbang blang ngo //
dbang dngos la /
slob ma rnams la khrus bya /
bgegs gtor btang nas bskrad cing mtshams bcad /
sems bskyed gsal btab la /
de la 'dir gsang sngags rdo rje theg pa'i smin grol myur lam thams cad kyi rtsa ba /
byin rlabs dngos grub ma lus pa'i 'byung gnas /
dkyil 'khor rgya mtsho'i khyab bdag mchog gi rdo rje can dpal ldan bla ma dam pa bsnyen cing sgrub pa'i thabs tshul ji snyed cig mchis pa rnams kyi nang nas 'gran gyi zla dang bral ba ni o rgyan gyi slob dpon chen po gu ru pad+ma 'byung gnas kyi thugs sgrub zab mo rnams yin te /
rje nyid kyi rdo rje'i gsung las /
dus gsum rgyal ba sras bcas kyis :
'gro ba'i don phyir brtser dgongs nas :
sems can don du skur sprul pa'i :
bla ma'i sgrub thabs dpag med kyang :
dus gsum sangs rgyas thams cad kyis :
dbang bskur rjes gnang gsol ba btab :
ma 'ongs snyigs ma'i dus dag tu :
'gro don byed par rjes gnang ba'i :
smon lam mthu ldan nga nyid la :
bsten nas bla ma'i sgrub thabs bshad :
ces gsungs pa ltar phyogs bcu'i rgyal ba sras dang bcas pa rnams kyis 'gro ba'i don mdzad par gsol ba btab /
dbang bskur cing rjes su gnang /
snyigs dus gdul dka' 'dul bar ched du bskul cing bsngags /
sangs rgyas gzhan las khyad par du lhag pa'i thugs bskyed smon lam gyi stobs chen po dang ldan par ma zad /
dus gsum gyi sangs rgyas thams cad kyang gu ru nyid kyi rnam par rol pa las gzhan du med de /
ji skad du /
nga nyid rgyal ba kun dngos yin :
'das pa'i sangs rgyas nga yi yab :
ma byon sangs rgyas nga yi sras :
da lta'i sangs rgyas nga yi mched :
dus gsum sangs rgyas nga yin pas :
the tshom med par gsol ba thob :
ces bden gsung bslu ba med pas zhal gyis 'ches pa dang /
gangs can gyi ljongs 'dir sangs rgyas thams cad las kyang nges par lhag pa'i bka' drin can gu ru rin po che'i sgrub thabs rgyas bsdus mtha' yas par byon pa rnams kyi nang nas khyad par du 'phags pa /
gnubs kyi dge slong nam mkha'i snying po la thugs dam du bstsal pa'i bla sgrub byin rlabs sgron ma zhes bya ba gang de'i thugs sprul byang chub gling pa dpal rgyal mtshan gyis spyan drangs pa'i kun bzang thugs gter 'khor 'das rang grol gyi chos sde las nang gter rwa skor sgron ma drug gi thog mar byung ba'i byin rlabs don gyi dbang bskur zab mo bsgrub pa la sogs kyis mtshams sbyar la maN+Dal 'bul du gzhug
/gsol ba 'debs pa 'di'i rjes zlos /
rgyal ba sras bcas srung ma thugs dam can :
sku gsung thugs mnyam gnyis med dngos grub mchog :
tshe chos sna tshogs ci 'dod grub pa'i dpal :
bum pa bzang po dpag bsam nor bu'i tshul :
da lta nyid du bdag la bstsal du gsol :
lan gsum /
rgyud rnam par dag par bya ba'i slad du slob dpon dang tha dad med par sangs rgyas kun 'dus ma hA gu ru la rtsa gsum rgyal ba sras dang bcas pas bskor te mngon sum bzhin du bzhugs pa'i spyan sngar sdig pa bshags shing dge ba la yi rang ba dang /
mya ngan las mi 'da' bar bzhugs par gsol zhing chos kyi 'khor lo bskor bar bskul ba dang /
skyabs su 'gro zhing byang chub mchog tu sems bskyed nas dam tshig dang sdom pa mtha' dag yongs su bzung bar bgyi'o snyam pas 'di'i rjes zlos /
bla ma yi dam lha yi tshogs :
dpa' bo mkha' 'gro ma lus dgongs :
bdag gis thog drangs 'gro ba ma lus pas :
sdig pa mi dge gang bgyis pa :
gnong zhing 'gyod pas so sor bshags :
slan chad bdag gis bsdam par bgyi :
rgyal ba sras bcas thams cad kyi :
dge ba'i rtsa ba rgya chen la :
lhag par rab dga' rjes yi rang :
mya ngan mi 'da' thugs rje yis :
sems can don mdzad brtan par bzhugs :
phyogs bcu dus bzhir theg chen gyi :
chos kyi 'khor lo bskor bar bskul :
bla ma rgyal ba sras bcas la :
byang chub bar du bdag skyabs mchi :
'das dang ma byon da ltar gyi :
rgyal ba sras bcas ma lus pa'i :
bslab bya gang yin bdag slob cing :
spang bya gang yin spang bar bgyi :
byang chub sems mchog dam pa dag :
brtan par bdag gis rab tu bskyed :
sku gsung thugs kyi dam tshig dang :
phyi nang gsang ba'i sdom pa rnams :
bdag gis brtan por bzung bar bgyi :
lan gsum /
dbang gi gzhi dgod pa /
ye shes pa dbab pa yin pas lus ngag gi gnad gcun te yid rtse gcig pas dmigs pa 'di ltar sgoms shig
/oM ma hA shUn+ya tA sogs /
stong pa'i ngang las khyed rang rnams gang du gnas pa'i go sar pad sdong 'dab ma rgyas pa'i steng du nyi zla dang bam ro'i gdan la khyed rang rnams skad cig gis sangs rgyas kun 'dus pad+ma 'byung gnas dkar la dmar ba'i mdangs 'bar zhing brjid pa'i zhal ras spyan zung nyi zla ltar 'khyil ba /
'dzum pa'i zhal sgros 'od du 'tsher zhing dbu la pad zhwa dar sna me long rin po che rgod kyi rtse rgyal gyis spras pa gsol ba /
phyag g.yas pas rdo rje thugs kar 'dzin cing g.yon mnyam gzhag thod pa bdud rtsis gang ba bsnams pa /
sku la gsang gos phod ka chos gos rnam gsum za 'og gi ber chen rnams brtsegs mar gsol zhing kha T+wAM rtse gsum mchan khung du brten pa /
zhabs rdo rje skyil krung gis ri rgyal lta bur brtan brjid du bzhugs pa'i g.yon phyogs su yum ye shes mkha' 'gro bcu drug lon pa'i mdangs ldan mdzes sdug yid du 'ong ba /
rus pa dang rin po che dar gyi na bzas brgyan cing DA ru 'khrol zhing bdud rtsi stob pa /
sgeg cing 'gying ba'i gar gyis rol par gsal bar gyur /
dkyil 'khor gyi gtso bo dang slob dpon dbyer ma mchis pa'i thugs srog sa bon las 'od zer nam mkha'i khams gang bar 'phros /
phyogs bcu'i bla ma sku gsum gyi zhing rab 'byams nas bsgoms pa dang 'dra ba'i ye shes pa dpag tu med pa char bab pa ltar byon te khyed rang rnams la thim pas rgyud byin gyis brlabs par mos la dad pa dang mos gus kyi shugs drag tu skyed cig
/byas la DA dril 'khrol zhing tshig bdun gsol 'debs dbyangs su gyer /
badzra gu ru'i mthar /
gu ru de ba DA ki nI badzra sa ma ya dzaHsid+d+hi pha la hU~M A:
zhes btags pa dang thod phreng rtsal sogs brjod /
de ltar dbab pa'i byin rlabs kyi rgyun sgo gsum la rab tu gnas par byas par mos shig
/tiSh+Tha badzras brtan /
de nas dbang bzhi byin rlabs kyi tshul du rim par bskur ba'i dang po dpal gyi gtor ma lhar gsal ba spyi bor byon te byin gyis rlob par mos shig
/bla ma'i gtor ma spyi bor bzhag la /
oM:
bla ma yi dam mkha' 'gro yi :
sku yis byin gyis brlab tu gsol :
lus kyi sgrib pa sbyang du gsol :
lus la gzi byin bskyed du gsol :
sku mi 'gyur tshe yi dngos grub stsol :
lha dbang lus la bskur du gsol :
gong gsal bzlas sngags kyi sham du /
kA ya a b+hi Shiny+tsa oM:
de ltar gtor ma spyi bor bzhag pas bum pa'i dbang thob /
lus kyi sgrib pa dag nas lus snang stong lha'i skur gyur par mos shig
/gnyis pa b+han+d+ha'i bdud rtsi byang chub sems kyi rang bzhin ljags la byin par mos /
b+han+d+ha mgrin par gtugs shing bdud rtsi sbyin la /
A:
bla ma yi dam mkha' 'gro yi :
gsung gis byin gyis brlab tu gsol :
ngag gi sgrib pa sbyang du gsol :
ngag la nus pa dbyung du gsol :
gsung gi snying po lung gi dngos grub stsol :
sngags dbang ngag la bskur du gsol :
sngags mthar /
wA ka a b+hi Shiny+tsa A:
de ltar bdud rtsi mgul du drangs pas byang sems bde bas lus gang /
gsang ba'i dbang thob /
ngag gi sgrib pa dag nas ngag gzhom med rdo rje'i sngags rgyun du gyur par mos /
gsum pa me long bde stong dbyer med kyi brda mtshon snying gar bzhag par mos /
me long sngags ldan snying gar bkod la /
hU~M:
bla ma yi dam mkha' 'gro yi :
thugs kyis byin gyis brlab tu gsol :
yid kyi sgrib pa sbyang du gsol :
sems la rtogs pa bskyed du gsol :
thugs skye med rdo rje'i dngos grub stsol :
chos dbang sems la bskur du gsol :
sngags mthar /
tsit+ta a b+hi Shiny+tsa hU~M:
de ltar me long snying gar bzhag pas shes rab ye shes kyi dbang thob /
yid kyi sgrib pa dag nas yid ka dag rang byung 'od gsal chen po'i ngang du 'dres par mos shig
/bzhi pa sin+d+hu ra'i thig le gnas gsum du bkod pas don dam pa'i dbang bskur thob par mos /
sngags brjod cing thig le gnas gsum du bkod /
de ltar thig le byas pas bde stong zung 'jug gi rtogs pa skyes /
bzhi pa'i dbang thob /
sku gsum rang rig tu rdzogs par shes pas 'khor ba las grol te mngon par byang chub thob pa'i skal pa can tu gyur par mos shig
/gsum pa rjes rim ni /
gtor ma lhar gsal ba 'od du zhu nas khyed rang rnams la thim /
gtor rdzas bdud rtsi'i bcud du 'khyil pa myang ba la brten nas dngos grub rnam gnyis stan thog gcig tu thob par mos la sngags 'di'i rjes zlos /
a ho ma hA su kha ho :
zhes brjod pa dang lhan cig bla gtor gyi cha shas bza' btung myong du gzhug la shis pa brjod /
dam tshig khas blang /
gtong rag maN+Dal sogs spyi ltar bya /
slob dpon gyis tshogs lhag nas shis brjod kyi bar yang bla phrin las 'byung ba rnams tshang bar bya'o //
don gyi dbang bskur bdud rtsi'i nying khu'i bcud //
myang ba'i skal pas skye dgu mi phongs par //
byin rlabs lam las rdo rje'i sku mchog grub //
mkha' spyod grong khyer shin tu mdzes byed shog
/ces dmigs pa med pa'i thugs rje'i bdag nyid kun mkhyen bla ma chos kyi 'khor los sgyur ba chen po'i zhal snga nas bka' drin ji ltar bstsal pa bzhin du /
zab lam gyi rgyun la phan du re ba'i lhag bsam gyis drangs te pad+ma gar dbang blo gros mtha' yas kyis dpal de bI ko Ti'i sgrub gnas kyi snying por bgyis pa dge legs 'phel //

//
