@#//
'jam dpal pha rol rgol 'joms kyi gtor dbang khyer bde bklag chog tu bkod pa dug rir bder 'jug ces bya ba bzhugs so //
rdo rje rnon po cher khros pa //
phas rgol 'joms byed he ru ka
/byin rlabs myur stsol der btud nas //
gtor dbang lag len bklag chog bkod //
'di nyid kyi dbang bskur rgyas pa bka' gnyan pas bsnyen sgrub nus pa'i slob ma dam ldan las khyab bdal du spel mi btub pa dang /
'phral mkho'i lag char mi lcogs pa dag gis gtor ma'i byin rlabs 'di tsam bgyis pas kyang phrin las la 'jug tu rung ba'i phyir /
de nyid bshad pa la gsum /
sbyor ba gshom /
bdag mdun sgrub mchod /
dbang bskur rjes rim dang bcas pa'o //
dang po ni /
stegs bu'i steng maN+Dal la tshom bu gtso 'khor lnga bkod /
de steng khri'ur dpal gtor 'khor bzhis bskor ba rgyan ldan sku tsaka dar gdugs kyis spras pa /
maN+Dal phyogs bzhir dmar gtor bzhi /
mdun du dmar gtor mtheb skyu mang pos bskor ba /
sman raka gtor mchod spyi ltar bsham mo //
gnyis pa la bdag bskyed ni /
las byang ltar skyabs sems lan gsum byas nas /
e ya /
bdag nyid bcom ldan 'jam dpal gshin rje gshed //
mthing dkar dmar ba'i zhal gsum phyag drug pa //
g.yas gsum ral gri tho ba gtun shing dang //
g.yon gsum lcags kyu sbrul zhags thong gshol bsnams //
yum mchog dmar mos phur pa lcags drwa 'khyud /
khro chas yongs rdzogs me klong pad nyi'i steng //
yab kyi gnas lngar go cha lha lnga gsal //
thugs srog hU~M la rtsa sngags g.yas su 'khor //
ye nas dam ye dbyer med dran rdzogs gsal //
oM many+dzu shrI ya mAn+ta ka ya ma rA tsa hU~M phaT/
ces rtsa sngags ci 'grub dang /
oM kiM kang kha truM nr-i myog dgra bo wAka satwam+b+ha ya nan /
big+h+nAn tra thuM te /
ti shan ti shan /
spur thuM spur brub /
bi sha tsakra ha la ha la /
sa ma ya /
dgra sri satwam+b+ha ya rak+sha nan /
druM druM laM laM satwam+b+ha ya nan /
oM kha thun kha thun /
ya ma ya ma /
dun tri dun tri /
pra le dz+wa la pra le dz+wa la byur dang mi kha dgra gyod chom rkun gyi gnod pa las srungs shig rak+Sha rak+Sha ku ru swA hA/
zhes btags pa cung zad bzla /
de nas mchod pa byin rlabs phrin las rgyas bsdus gang rung gis mdun bskyed mchod bstod bzlas pa bcas byas la gnang ba nod /
gsum pa ni /
slob ma la khrus bya /
bgegs bskrad srung 'khor sems bskyed gsal gdab rnams byas la /
de'ang sangs rgyas thams cad kyi thugs gnyis su med pa'i ye shes mkhyen rab kyi mnga' bdag 'jam dpal gzhon nur gyur pa nyid gdul bya zhi bas mi 'dul ba rnams kyi ngor khrag 'thung khro bo rol pa'i tshul du bzhengs pa /
'jam dpal gshin rje'i gshed chen po la ye shes dang las dang so mtshams pa'i sku'i rnam 'gyur dang gsang sngags kyi bye brag brjod las 'das pa zhig bzhugs pa las /
ye shes pa rigs lngar dbye ba'i nang tshan shor sang nyi ma khros pa las kyi rigs kyi bye brag 'jam dpal king kang dmar nag gi ya gyal king kang nag po pha rol rgol 'joms /
tshe bdag gi rna cha brgyad kyi nang nas king kang mnan pa'i rna cha zhes grags pa gnubs chen po nas rim par brgyud pa'i bka' ma dang /
sngon gyi gter ston gru gu yang dbang /
rgya zhang khrom /
gu ru chos dbang /
pad+ma las 'brel /
nyi zla sangs rgyas rnams kyi zab gter chu bo gcig bsdus zur mkhar chos rje mnyam nyid rdo rje'i bka' srol las byon pa'i dbang chen rgyas pa las gud du bkol ba 'di'ang /
ji skad du /
'jam dpal pa la pa tra'i rgyud las /
de yi rjes 'jug rnal 'byor pas //
sangs rgyas bstan pa bsrung ba dang //
dgra bo cham la phab pa'i phyir //
bka' dang rjes gnang ma thob na //
yi dam lha yang mi 'khor zhing //
sde brgyad las la mi 'chun te //
las rnams gang yang 'grub mi 'gyur //
ces gsungs pa'i skyon las ldog cing yon tan rgyud ldan du byed pa 'jam dpal nag po pha rol rgol 'joms kyi byin rlabs gtor ma'i dbang bskur bsgrub pa la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos /
kye ho rgyal ba thams cad kyi //
sku gsung thugs kyi gsang 'dzin pa //
slob dpon bdag la brtser dgongs la //
tshad med thugs rje'i lcags kyu yis //
sdug bsngal mtsho las bsgral du gsol //
sku mchog 'jam dpal lha tshogs kyi //
dbang dang byin rlabs bstsal du gsol //
gsum /
rgyud dag par bya ba'i slad du /
bla ma dang gnyis su med pa'i 'jam dpal gshin rje'i gshed po la rtsa gsum rgyal ba rab 'byams chos skyong srung ma'i tshogs dang bcas pas bskor te bzhugs pa'i mdun du /
sdig pa bshags shing skyabs su 'gro ba dang /
sems bskyed cing tshogs gnyis gsag pa dang /
sdom pa bzung zhing byang chub tu bsngo ba rnams tshul bzhin du gsal thobs la 'di'i rjes zlos /
mkhyen brtse ldan rnams dgongs su gsol //
bdag gzhan sems can thams cad kyi //
sdig sgrib nyes ltung gnong 'gyod bshags //
bla med mgon la skyabs su mchi //
byang chub mchog tu sems bskyed do //
bsod nams ye shes tshogs mchog bsags //
sdom pa ma lus brtan por bzung //
kun kyang byang chub chen por bsngo //
gsum /
slob dpon gyis /
thar pa chen po'i grong khyer gang //
sku mchog rgyal ba'i dkyil 'khor 'dir //
su yin 'jug pa'i skabs med kyi /
khyod kyis dam tshig bsrung nus sam //
zhes dris pa la dam tshig tshul bzhin bsrung snyam pas 'di'i rjes zlos /
bar mtshams med par sdug bsngal ba //
chu bo che las rab bsgral te //
rnam grol thar grol grol 'gyur na //
dam tshig srog la bab kyang bsrung //
slob dpon gyis /
log pa'i lam dang dman pa'i lam //
ma rdzogs lam las khyad 'phags pa'i //
tshe 'dir nges par 'tshang rgya'i lam //
bla na med pas spro dgar byos //
ces gnang ba byin nas dam chu sbyin zhing /
hU~M/
'da' ka dam tshig rdo rje'i chu /
khyod la ngas sbyin snying dkyil dbab //
ye shes sems dpar de gyur nas //
mchog thun dngos grub myur thob shog
/dam tshig che las khyod 'das na //
'chi bdag lcags sdig mgo dgur 'gyur //
snying khrag 'jibs shing dmyal bar sreg
/de bas dam tshig srog ltar srungs //
sa ma ya rak+Sha thaM/
de ltar dam tshig gi mna' chu byin pa snying dbus su gnas nas legs nyes kyi dpang po byed par 'gyur bas deng phyin chad dam las mi 'da' ba'i rdo rje'i bro bor ba 'di'i rjes zlos /
sa ma ya i dan tu na ra kan /
de nas dbang gi gzhi rten ye shes pa dbab pa la dmigs pa 'di bzhin ma yengs par sgoms shig
/a mr-itas bsang /
swa b+hA bas sbyang /
chos thams cad mi dmigs te stong par gyur pa'i ngang las /
gru gsum mthing nag 'bar ba'i klong chen por khyed rang rnams gnas pa'i go sar pad+ma 'dab bzhi'i lte bar chu glang pad nyi baM gyi gdan la khyed rang rnams kyi rnam par shes pa yi ge hU~M mthing nag
/de las 'od zer 'phros don gnyis byas tshur 'dus yongs su gyur pa las /
skad cig gis khyed rnams 'jam dpal gshin rje'i gshed mthing nag zhal gsum phyag drug pa /
g.yas zhal dkar ba /
g.yon zhal dmar ba /
dbus zhal mthing nag
/g.yas dang pos ral gri
/bar pas tho ba /
tha mas gtun shing /
g.yon dang pos lcags kyu /
bar pas sbrul zhags /
tha mas thong gshol 'dzin pa /
zhabs bzhi bgrad cing rdo rje'i gshog pa gdengs pa /
dur khrod kyi chas brgyad gsol zhing yum be tA li dmar mo phur pa dang lcags drwa 'dzin pas 'khyud nas me phung gi klong na 'gying ba'i dpral bar 'jam dpal /
mgrin par rta mgrin /
lte bar chos rgyal /
gsang bar bdud rtsi 'khyil ba /
thugs kar phyag na rdo rje'i thugs kar gser gyi mchod rten khri 'phang lnga pa'i bum par 'jam dpal gzhon nur gyur pa /
gnas gsum du oM dkar AHdmar hU~M mthing gis mtshan pa dang /
slob dpon dkyil 'khor gyi gtso bo'i thugs ka'i hU~M las 'od zer 'phros pas 'jam dpal gshin rje gshed yab yum go cha'i lha lnga sras mchog rigs bzhi yab yum dang bcas pa /
sangs rgyas kyi zhing thams cad nas sku che chung sna tshogs pa kha ba bu yug ltar byon nas khyed rang rnams la sib sib thim par sgoms shig
/rol mo dang bcas /
hU~M/
chos dbyings mkha' ltar rtog bral ngang nyid las //
longs spyod rdzogs dang mchog gi sprul pa'i sku
/sprin dang char ltar skye 'gro'i re ba skong //
bde gshegs sku mchog yongs rdzogs lha tshogs rnams //
spyan 'dren thugs dam dbang gis brtse bas gshegs //
sgrub mchog 'di la khyed kyi thugs rjes gzigs //
dbang bskur dam pa da lta bstsal du gsol //
skal ldan slob ma rnams la byin phob cig
/oM AHhU~M gu ru ya mAn+ta ka DA ki nI sa ma ya A be sha ya a AH
zhes mang du brjod /
rdo rje mgor bzhag
/ji srid sangs ma rgyas bar du ye shes pa brtan par gyur cig
/tiSh+Tha badzra /
dbang gtor rnams bdud rtsis bran la /
da dbang zhu ba'i yul slob dpon lhar gsal ba dang /
sngar bsgrubs zin pa'i mdun rten gtor ma'ang khyed rang rnams kyi blo ngor gsal 'debs bskyar ma 'di bzhin du mdzad 'tshal /
gtor snod gru gsum mthing nag 'bar ba'i klong chen por rin po che sna tshogs las grub pa'i gzhal yas khang gru bzhi rgyan rta babs dang ldan pa sra la mkhregs pa'i dbus su /
'khor lo rtsibs bcu rim pa gnyis kyi dbus pad+ma 'dab bzhi'i lte bar chu glang pad nyi baM gyi gdan la /
'jam dpal gshin rje gshed mthing nag sogs gong gi slob ma lha bskyed skabs ltar /
'jam dpal gzhon nur gyur pa /
bar dang phyi rol pad+ma 'dab bzhi la sras mchog rigs bzhi yab yum mthing ser dmar ljang be con sdigs mdzub can /
nang gi rtsibs bcur phyogs skyong gshin rje bcu /
phyi'i rtsibs bcur bdud rtsi 'khyil pa bcu zhal nang du gyu nas skyabs sbyin gyi phyag rgyas srung ba'i las mdzad pa /
rtsibs mchan bcu la stobs chen mthing nag bcu ba dan rlung g.yab 'dzin pas dgra bgegs gyod byur thams cad rlung gi shugs kyis rgya mtsho'i pha rol bskrad pa /
sgo bzhir sgo ba bzhi dang phyi'i khyams su ging bdud rtsis shan dregs pa'i tshogs dang bcas pa gsal ba'i gnas gsum oM dkar AHdmar hU~M mthing las 'od zer 'phros pas ye shes pa spyan drangs /
oM many+dzu shrI ya mAn+ta ka ya ma rA tsa sa pa ri bA ra oM badzra sa ma dzaH
dzaHhU~M baM hoH
tiSh+Tha lhan /
dam tshig pa dang dbyer med du gyur /
spro na 'dir spyan 'dren bzhugs gsol las byang ltar brjod /
de nas gtor dbang dngos gzhi zhu ba'i gsol ba 'debs pa 'di'i rjes zlos mdzod /
kye hoH
bla ma dpal chen gshin rje'i gshed //
dmigs med thugs rje chen po yis //
bdag la brtse bas nyer dgongs gsol //
sku gsung thugs kyi sgo phyes la //
'jam dpal khro bo'i lha tshogs kyi //
sku gsung thugs yon phrin las kyi //
sgom bzlas bsnyen sgrub las sbyor la //
gcig dgar 'jug pa'i dbang bskur stsol //
gsum /
da gtor ma 'di nyid bcom ldan 'das dpal chen gshin rje gshed yab yum go cha'i lha sras mchog bzhi dang bcas pa mngon sum du bzhugs pa'i sku las sku phra mo dpag tu med pa dang /
gsung las sngags kyi phreng ba dang /
thugs las rdo rje rtse lnga sogs dpag tu med pa byon nas khyed rang rnams kyi lus ngag yid gsum la thim pas sku gsung thugs kyi dbang yongs su rdzogs pa thob par sgom mdzod cig
/gtor ma thogs la /
hU~M/
dus gsum rgyal ba'i sku mchog kun 'dus pa //
bcom ldan khro rgyal 'jam dpal gshin rje'i gshed //
gnyis med dgyes pa'i yum chen be tA 'khril //
dbu gsum phyag drug zhabs bzhi khro chas rdzogs //
g.yas dkar g.yon dmar dbus mthing rigs lngas brgyan //
ral gri tho ba gtun shing lcags kyu dang //
sbrul zhags thong gshol g.yas g.yon phyag na bsnams //
gar dgu'i nyams ldan yum chen khro mo'i chas //
yongs rdzogs khro tshul phur bu gri gug g.yas //
lcags drwa b+han+d+ha 'dzin pa me klong bzhugs //
yab yum gnyis su med pa'i byin rlabs kyis //
skal ldan bu la dbang bskur smin grol shog
/oM hrIHSh+Ti wI kr-i tA na na hU~M phaT/
be tA li kro tI shwa rI kA ya wA ka tsit+ta a b+hi Shiny+tsa hU~M/
zhes spyi bor bzhag
/hU~M/
dus gsum rgyal ba'i sku mchog rigs kyi lha //
'jam dpal dkar gsal zhal gcig phyag gnyis pa /
khro chas yongs rdzogs ral gri sdigs mdzub phyar //
gti mug chos dbyings rang grol dbang bskur ro //
oM many+dzu shrI a b+hi Shiny+tsa hU~M/
dpral bar bzhag
/hU~M/
dus gsum rgyal ba'i gsung mchog rigs kyi lha //
rta mgrin dmar nag zhal gcig phyag gnyis pa /
khro chas yongs rdzogs thod dbyug sdigs mdzub phyar //
'dod chags sor rtog rang grol dbang bskur ro //
oM h+ya grI wa a b+hi Shiny+tsa hU~M/
mgrin par bzhag
/hU~M/
dus gsum rgyal ba'i thugs mchog rigs kyi lha //
phyag rdor mthing nag zhal gcig phyag gnyis pa /
khro chas yongs rdzogs rdo rje sdigs mdzub phyar //
zhe sdang me long ye shes dbang bskur ro //
oM badzra pA Ni a b+hi Shiny+tsa hU~M/
snying gar bzhag
/hU~M/
dus gsum rgyal ba'i yon tan rigs kyi lha //
chos rgyal ser nag zhal gcig phyag gnyis pa /
khro chas yongs rdzogs be con sdigs mdzub phyar //
nga rgyal mnyam nyid ye shes dbang bskur ro //
oM ya ma rA dza a b+hi Shiny+tsa hU~M/
lte bar bzhag
/hU~M/
dus gsum sangs rgyas phrin las rigs kyi lha //
bdud rtsi ljang gsal zhal gcig phyag gnyis pa /
khro chas yongs rdzogs rgya gram sdigs mdzub phyar //
phrag dog bya grub ye shes dbang bskur ro //
oM a mr-ita a b+hi Shiny+tsa hU~M/
gsang bar bzhag
/hU~M/
badzra ya mAn+ta ka mthing nag khros //
dur khrod chas rdzogs sbyor sgrol yum dang bcas //
rdo rje be con sdigs mdzub gar dgu'i nyams //
zhe sdang 'joms mdzad sras mchog dbang bskur ro //
oM badzra ya mAn+ta ka kro tI shwa rI a b+hi Shiny+tsa hU~M/
dpung pa g.yas su bzhag
/hU~M/
rat+na ya mAn+ta ka ser nag khros //
dur khrod chas rdzogs sbyor sgrol yum dang bcas /
khro chas yongs rdzogs rin chen sdigs mdzub mdzad //
nga rgyal 'joms mdzad sras mchog dbang bskur ro //
oM rat+na ya mAn+ta ka kro tI shwa rI a b+hi Shiny+tsa hU~M/
dpung pa g.yon du bzhag
/hU~M/
pad+ma ya mAn+ta ka dmar nag khros //
dur khrod chas rdzogs sbyor sgrol yum dang bcas /
khro chas yongs rdzogs pad+ma sdigs mdzub mdzad //
'dod chags 'joms mdzad sras mchog dbang bskur ro //
oM pad+ma ya mAn+ta ka kro tI shwa rI a b+hi Shiny+tsa hU~M/
pus mo g.yas par bzhag
/hU~M/
karma ya mAn+ta ka ljang nag khros //
dur khrod chas rdzogs sbyor sgrol yum dang bcas /
khro chas yongs rdzogs rgya gram be con 'dzin //
phrag dog 'joms mdzad sras mchog dbang bskur ro //
oM karma ya mAn+ta ka kro tI shwa rI a b+hi Shiny+tsa hU~M/
pus mo g.yon par bzhag go
/de nas dregs pa'i bka' gtad ni /
de nas khyed rang rnams bcom ldan 'das gshin rje gshed yab yum go cha'i lha dang bcas pa dang /
khyad par thugs ka'i phyag rdor gyi thugs kar gser gyi mchod rten khri 'phang lnga pa'i bum par 'jam dpal gzhon nur gyur pa /
'khor sras mchog rigs bzhi dang bcas pa gzi brjid dang ldan par gsal thobs /
phyogs bzhi'i dmar gtor rnams gshin rje btsan rgod ma mo bdud rgyal rnams dngos su gsal ba slob dpon yi dam du gsal ba'i bka' nyan gsung sdod pa de /
khyed rang rnams kyi bka' srung du bka' bsgos pas deng phyin chad phrin las gang bcol sgrub pa'i chos skyong du khas blangs dam bcas par sgoms shig
/g.yas kyi dmar gtor g.yas ngos su gtad la /
hU~M/
snang srid gshin rje'i sde dpon te //
ya ma rA dza 'khor dang bcas //
de ring 'di la bran du gtad //
bka' nyan ci bcol las sgrubs shig
/ya ma rA dza ya dzaHb+h+yo /
sha trUM hur thuM dzaH
dgra bgegs srog la nr-i mA ra ya rbad /
pa shang ku ru hU~M phaT/
rgyab kyi dmar gtor rgyab ngos su gtad la /
hU~M/
snang srid btsan gyi sde dpon ni //
srog zan dmar po 'khor dang bcas //
deng 'dir khyed la bran du gtad //
bka' nyan ci bcol las sgrubs shig
/a b+hi tsak+Shu dzaHb+h+yo /
sha trUM hur thuM dzaH
dgra bgegs srog la nr-i mA ra ya rbad /
pa shang ku ru hU~M phaT/
g.yon gyi dmar gtor g.yon ngos su gtad la /
hU~M/
snang srid ma mo'i sde dpon ni //
e ka dzA Ti 'khor dang bcas //
de ring khyod la bran du gtad //
bka' nyan ci bcol las sgrubs shig
/e ka dzA Ti trag dzaHb+h+yo /
sha trUM hur thuM dzaH
dgra bgegs srog la nr-i mA ra ya rbad /
pa shang ku ru hU~M phaT/
mdun gyi dmar gtor mdun du gtad la /
hU~M/
snang srid bdud kyi rgyal po ni //
bskos rje drang dkar 'khor dang bcas //
de ring khyod la bran du gtad //
bka' nyon ci bcol las sgrubs shig
/du trag du dzaHb+h+yo /
sha trUM hur thuM dzaH
dgra bgegs srog la mA ra ya dzaH
pa shang ku ru hU~M phaT/
slar yang lha srin sde brgyad rgyal chen phyogs skyong la sogs 'khor thams cad bran du gtad par sgoms shig
/dmar gtor mtheb skyu can gtad la /
hU~M/
chos sku zhi ba'i ngang las ma g.yos kyang //
ma rungs gdug pa 'dul phyir khro chen sku
/rab 'jigs mi bzad 'bar ba'i gshin rje gshed //
thugs dam dbang gis 'dir gshegs mchod pa bzhes //
'khor gyi dregs pa srid gsum brlag nus rnams //
dbang sdud zil gnon las la mngags pa dang //
dgra bgegs ma lus rtsad nas bcad pa'i phyir //
mngon spyod nus mthu thogs med dbang bskur mdzod /
oM ya mAn+ta ka ya ma rA tsa badzra sarba duSh+TAM a mu ka mA ra ya a b+hi Shiny+tsa hU~M/
oM king kang sogs nas /
kha thaM bar dang /
tad+ya thA/
du shan du shan sogs bsad sngags rnams brjod cing lag tu 'grim /
khro rgyal gshin rje gshed po'i bka' sdod pho nya gshin rje ma mo bdud btsan ma mgon gza' klu dam can srog bdag rgyal chen ging bdud rtsis bshan phyogs skyong la sogs pa /
dregs pa mthu stobs rtsal ldan khyed rnams kyis slob ma dam tshig can 'di rnams kyi chos skyong gyis shig
/gang bcol ba'i las sgrubs shig
/gang byin pa'i mchod gtor gsol cig
/ces brjod /
gtor ma rnams rang mal du bzhag la kha gso /
slob mas bdud rtsi bran bcug
/sngags 'di'ang lhan cig brjod de /
a ya ma du ru tsa sha na a mr-ita khA hi /
lan gsum /
de nas /
hU~M/
gshin rje ma mo bdud dang btsan la sogs //
ces bskul thung ngam /
chags med dug ri ltar na /
hU~M/
gshin rje ma mo bdud btsan ma mgon gnyis /
zhes pa nas /
'grub par mdzod kyi bar brjod la phyi rol du 'bul gzhug
/mtha' rten byin rlabs bya ba la /
gtor chen 'di nyid yi dam gshin rje gshed yab yum go cha'i lha 'jam dpal gzhon nur gyur pa 'khor dang sras mchog
/steng du brgyud pa'i bla ma dang bcas par gsal ba khyed rang rnams kyi spyi bor byon nas 'od du zhu ste khyed rang rnams la dbyer med du thim par sgoms la sems ma bcos par zhog mdzod /
dpal gtor mgor bzhag la /
chos sku rdo rje 'chang chen po /
longs sku 'jam dbyangs rigs lnga /
sku yi rig 'dzin 'jam dpal bshes gnyen /
slob dpon de ba tsan+d+ra /
gu ru pad+ma 'byung gnas /
gnubs ston sangs rgyas ye shes /
gter ston gru gu yang dbang /
rgya zhang khrom /
gu ru chos kyi dbang phyug
/pad+ma las 'brel rtsal /
grub thob nyi zla sangs rgyas /
zur mkhar d+harma swA mi /
chos rgyal rat+na gling pa /
si tu bsod nams rnam rgyal /
rig 'dzin dbang po'i sde la sogs pa bka' babs rig 'dzin rnams dang /
chos 'di gang las brgyud pa'i bla ma rnams kyis byin gyis rlobs shig
/bcom ldan 'das gshin rje king kang dmar nag
/yum mchog be tA tsa li /
sku mchog 'jam dpal /
gsung mchog rta mgrin /
thugs mchog gsang bdag
/thugs srog 'jam dpal gzhon nur gyur pa /
yon tan gshin rje chos kyi rgyal po /
phrin las bdud rtsi 'khyil ba /
sras mchog rigs bzhi yab yum /
phyogs bcu'i gshin rje yab yum /
stobs chen ma hA ba la la sogs pa'i king kang dmar nag gi lha tshogs rnams kyis slob ma 'di rnams la byin gyis rlob pa dang dbang bskur bar mdzad du gsol lo //
smin cing grol bar mdzad du gsol lo //
bskyed rdzogs la brtan pa thob par mdzad du gsol lo //
nus pa byin rlabs dpag tu med pa 'byung bar mdzad du gsol lo //
bdud bzhi dang dgra bgegs kyi g.yul las rgyal bar mdzad du gsol lo //
byang chub ma thob kyi bar du lhag pa'i lha mdzad du gsol lo //
shes rab kyi snang ba rgyas par mdzad du gsol lo /
lus ngag yid gsum sku gsung thugs rdo rje'i byin gyis rlobs shig
/ces rtsa sngags dang sras bzhi'i sngags yan chad la /
a b+hi Shiny+tsa hU~M sbyar ba brjod /
de nas me tog 'thor zhing /
hU~M/
bkra shis gang zhig chos kyi dbyings las byung //
bla ma yi dam dpa' bo mkha' 'gro dang //
chos skyong nor lha dam can rgya mtshor bcas //
mchog thun dngos grub kun stsol bkra shis shog
/dus gsum rgyal ba gcig bsdus 'jam dpal gyi //
sku gsung thugs yon phrin las kun la khyab //
'gyur med 'gag med 'khrul med re ba skong //
thogs med ci bsam lhun grub bkra shis shog
/ces brjod la rol mo bya /
des 'jam dpal king kang pha rol rgol 'joms kyi gtor dbang bka' gtad dang bcas pa thob pas phrin las rnam bzhi bsgrub snyams pas rjes zlos /
gtso bos ji ltar sogs dang /
gtang rag maN+Dal phyin chad spyi ltar bya /
mdun bskyed la mchod bstod nongs bshags shis brjod bar bya ba'ang spyi dang mthun no //
zhe gnag glang snying lag char mi 'gyur bar //
bstan 'dzin skyes mchog bar chad g.yul las rgyal //
dus dgra'i dbang po 'jam dpal dpa' bo dang //
dbyer med ye shes phyag rgya 'grub gyur cig
/king nag 'di nyid grong sngags pa sogs la dar srol che yang dbang lung tshad ldan byed mkhan dkon pas /
mkhas grub karma chags med kyi yig cha la kha 'phang dkyus su btsud nas bklag chog nyid du /
pad+ma gar dbang blo gros mtha' yas kyis rdzong shod bde gshegs 'dus pa'i pho brang du bgyis pa dge legs 'phel //

//
