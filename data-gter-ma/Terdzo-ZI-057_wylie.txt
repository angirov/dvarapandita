@#//
gnod sbyin dzam+b+ha la dmar po'i gsang sgrub kyi rjes gnang srog gtad thun mong ma yin pa ji ltar bya ba'i yi ge khams gsum dbang byed ces bya ba bzhugs so //
na mo gu ru pad+ma rA ga ya /
ye shes gcig nyid sna tshogs nor bu bzhin //
dbang byed tshon ris 'char kha'i gzi 'bar bas //
sgrub po'i re skong dngos grub kun gyi gter //
snang mtha' yas pa'i mgon po des skyongs shig
/gang gi sgrub thabs sa steng na //
rnyed dka' byin rlabs ngo mtshar gyi //
dpal 'bar nyams su len 'dod rnams //
'jug sgo'i las khrigs 'dir gsal bya //
de'ang slob dpon dang slob ma gnyis ka tshe 'di'i 'dod pas gdung ba ma yin pa bstan pa dang gzhan phan gyi sems dang ldan zhing /
slob ma dam tshig la gnas shing gtong phod khog yangs gsang thub pa la srog gtad 'di sbyin par bya ste /
de la gsum /
sngon 'gro /
dngos gzhi /
rjes so /
dang po ni /
dam tshig gi bris sku yod na bkram pa'i mdun du /
rgyas par spro na khyad par gyi dam rdzas byugs pa'i stegs bur dkyil 'khor sgo rdzogs bris pa'am /
dkyus su maN+Dal la chang dang sin+d+hu ra dri bzang gis byugs par me tog gam 'bru dmar gyis pad+ma 'dab brgyad lte bar tshom bu gcig bkod /
de'i steng du many+dzi'i khar bum pa bcud ldan mgul chings dmar po kha rgyan gseb tu sku tsaka dang gzungs rdor chas ldan /
rgyab tu rin po che'i gwa'u 'bru sman rin chen dar zab zas snas bkang ba dang gzhung mthun srog 'khor /
g.yas su thod pa mtshan ldan nang chang dang rak+ta sin+d+hu ra rgya skyegs pad rAg mngar gsum sbyar ba /
g.yon du me long sin+d+hu ra brdal ba la chos 'byung bsnol ma'i lte bar hrIHde mthar snying po'i gsham du /
snang ba dang mi snang ba'i srid bcud thams cad pA shaM ku ru hU~M:
bris pa dang /
sgrub dpe dar dmar gyis dril ba /
mdun du gsang sgrub las byang ltar sgrub gtor dang de'i g.yas g.yon sman raka
/mtha' skor chu gnyis nyer spyod g.yas skor du bsham /
steng du dar dmar gyi gdugs dbub /
slob ma khyad par ba yin na dbang 'gugs phrin las bka' gtad kyi rdzas dmigs bya so so'i rU pa zan nam shog ling tshon rtsis bsgyur zhing nyams dod pa /
tsan+dan dang mdzo mo shing sogs kyi bud shing zla gam du brtsigs pa'i me thab /
til gyi mar khu /
'bru mar /
shing thog
/sman sna /
dar sna /
rin chen lnga sogs kyi bsreg rdzas ci 'byor dang /
khyad par me tog dmar po //
sin+d+hu ra /
gzhon nu ma'i zla mtshan rnams kyang 'byor na gsag
/dgang gzar blug sogs dgos pa'i yo byad spyi dang /
rang gi mdun du rdor dril thod rnga bsang chu /
gu gul /
yungs dkar 'thor nas sogs nyer mkho'i mchod rdzas tshogs par bya'o //
gnyis pa dngos gzhi la thog mar dbang don sgrub mchod ni /
skyabs sems tshad med bzhi spyi 'gro dang /
gsang sgrub mchod phrin ltar bdag bskyed bzlas pa sngon du 'gro bas /
mchod brlab /
mdun bskyed bskyed bstim mchod pa yan grub nas bzlas pa ci 'grub mthar /
gtor 'bul dang bstod pa phrin las bcol ba dang /
slob ma rjes su 'dzin pa'i gnang ba gsol /
las bum mam bsang chu'i nang du bdag bskyed skabs su bshad pa'i rta mgrin skad cig gis gsal btab la de'i sngags bzlas pas byin brlab /
de nas slob ma gcig gam gsum las mi mang ba las chus khrus dang /
bgegs gtor btang zhing mtshams gcod srung 'khor spyi 'gro bya /
byang sems dkar dmar dngos sam /
cu gang dang sin+d+hu ra chang dang sbyar bas gnas gsum thig le bkod /
dar gos rat+na dmar po'i phyag rten nye bar bsdogs te 'khod pa la /
slob dpon gyis /
'o /
mkha' khyab ma gyur gyi 'gro ba mtha' dag gnas skabs 'dod sred kyi 'ching ba las bsgral te /
mthar thug spangs rtogs mthar phyin bla med rdzogs sangs rgyas kyi go 'phang mngon du bya ba'i slad du /
khams gsum kun gyi dbang phyug gter bdag gnod sbyin dzam+b+ha la dmar po'i rjes gnang bka' gtad zab mo zhu bar bgyi'o snyam pa'i dad mos bsam pa'i khyad par rgya chen po dang ldan pas gsan 'tshal /
de la 'dir rang cag gi ston pa mnyam med shAkya'i dbang po de nyid slar yang gsang sngags 'bras bu'i bstan pa spel phyir d+ha na ko sha'i mtsho gling du /
rang byung me tog pad+ma'i snying por 'khrungs pa'i tshul bstan cing /
rgyal ba nyid las kyang khyad par 'phags pa'i phrin las mdzad pa ma hA gu ru pad+ma 'byung gnas de nyid /
gangs can 'phags pa'i 'dul zhing 'dir chos rgyal mnga' bdag chen po'i thugs bskyed dang /
smon lam gyi 'phen pas zhabs kyis bcags /
zhi rgyas dbang drag gi mdzad 'phrin du mas gzugs med kyi skye 'gro ma rungs pa thams cad btul /
thun mong rgyu yi theg pa dang /
thun mong ma yin pa zab mo rdo rje theg pa'i lam la khams gsum rdo rje gsum du sbyor cing sgrol bar mdzad /
brtse ba chen po'i thugs rjes dus snyigs ma'i sems can mgon med pa dag gi don du chos nor drag sngags rdzas gter sogs gang 'dul zab mo'i gter kha dpag med sbas shing /
'don zhing spel ba'i skyes bu so so lung bstan pa las /
'dir ni ji skad du /
de tshe rgyal sras sku yi sprul pa zhig :
bdag nyid chen po pad+ma'i gsung las sprul :
rnam gsum gter gyi bka' babs sprul pa'i sku :
chos rje gling pa zhes byas 'byin par 'gyur :
da lta yid bzhin 'od mchog dkyil 'khor du :
rgyal sras dbang bskur gsang ba'i mtshan btags pa :
bde ba'i rdo rje ye shes rol pa rtsal :
ma 'ongs skyes bu'i mtshan yang de 'dra 'o :
zhes lung bstan pa ltar /
o rgyan gsung gi 'od zer rgyal sras lha rje mchog grub rgyal po'i rnam rol sprul pa'i gter chen rtsod pa dang bral ba 'dzam gling nam mkhar spyod pa'am chos rje gling pa bde ba'i rdo rje ye shes rol pa rtsal zhes grags pa de nyid kyis /
sbas yul chen po pad+mo bkod pa'i gling rgyal yum rdo rje phag mo'i sku'i rnam pa bzhugs pa'i phyag g.yon sbas pa'i rnam pa ni pad+ma sbas pa'i tshal yin la /
de'i lag pa'i me btsa' klu bdud nag po'i snying srang rlung gi kha gnon du bzhengs pa'i rlung gnon nam /
gdung chu mi tra'i gtsug lag khang du grags pa'i byams sku'i sta zur g.yas pa nas spyan drangs pa /
yid bzhin nor bu lta bu'i chos bka'i sde tshan te /
bslab bya tha tshig gser phreng las /
khams gsum dbang phyug bgegs rgyal tshogs bdag dang :
dzaM dmar gsang ba srog gi sgrub thabs rnams :
dgos 'dod kun 'byung dbang gi lcags kyu ste :
ci 'dod dngos grub 'byung ngo gsung gi sras :
zhes bsngags par mdzad pa las dzaM dmar gsang ba srog gi sgrub thabs kyi gdams pa zab mo las /
gsang sgrub dang rjes su 'brel ba'i rjes gnang srog gtad zab mo bsgrub par bgyi ba la sogs kyis mtshams sbyar te /
maN+Dal 'bul du gzhug
/slob dpon lhag pa'i lha mchog dregs pa zil gnon rta mchog dbang gi rgyal po'i skur gsal ba'i spyan sngar snyim pa me tog dang bcas te thal mo sbyor la gsol ba 'debs pa 'di bzhin rjes zlos mdzod /
gar gyi dbang phyug bcom ldan 'das :
khams gsum dbang du sdud pa dang :
longs spyod 'byor pa rgyas pa'i phyir :
nor gyi dbang phyug bstsal du gsol :
lan gsum /
khyed rang rnams kyi rgyud dag cing snod du rung bar bya ba'i slad du /
mdun gyi nam mkhar rtsa gsum rgyal ba zhi khro nor bdag gnod sbyin yab yum sras dang bcas pa'i spyan sngar /
bla ma dkon mchog gsum la bdag sogs mkha' mnyam gyi 'gro ba mtha' dag byang chub ma thob kyi bar du skyabs su mchi 'o snyam pa'i blos 'di'i rjes zlos /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
smon pa dang 'jug pa'i bdag nyid can gyi byang chub mchog tu sems rin po che bskyed pa'i 'dun pas 'di'i rjes zlos /
mkha' mnyam 'gro ba kun don du :
nor bdag gnod sbyin bsgrubs nas ni :
gang la gang 'dul 'phrin las kyis :
'gro don bya bar sems bskyed do :
lan gsum /
de nas rjes gnang gi gzhi 'god pa'i slad du dmigs pa 'di bzhin du mdzod /
oM hrIHpad+ma kro d+ha ha ya grI ba hU~M phaT:
oM swa b+hA ba sogs /
stong pa'i ngang las rang sems 'dod chags bde ba chen po'i mdangs su shar ba'i snang cha /
pad+ma rA ga las grub pa'i gzhal yas khang gru bzhi sgo bzhi rgyan rta babs mtshan nyid thams cad dang ldan pa /
'od zer dmar po'i phung po cher 'bar ba'i lte bar sogs mdun bskyed bzhin la /
khyed rang rnams kyi rnam par shes pa'i ngo bo yi ge dzaM dang hrIHdmar po zhes 'don pa cung zad bsgyur la /
de ltar gsal ba'i spyi bor oM dkar po /
mgrin par AHdmar po /
thugs kar hU~M sngon po /
yab kyi thugs kar nyi ma la dzaM dang /
yum gyi thugs kar hrIHdmar po re las 'od zer lcags kyu'i rnam pa can 'phros /
phyogs dus rgyal ba zhi khro rab 'byams thams cad nor bdag gnod sbyin lcam dral sprul 'khor dang bcas pa'i rnam pa kha ba bu yug 'tshub pa bzhin byon te /
khyed rang rnams dam tshig sems dpar gsal ba la gnyis med du thim pas khams gsum dbang mdzad chen po'i dngos grub ma lus pa thob pa'i mos pa mdzod /
sbyar ba'i spos bsreg rol mo'i sgra dang bcas te /
hU~M:
mgon po kun gshegs thugs dam can :
sogs spyan 'dren sngags bcas brjod pas byin dbab /
dzaHhU~M baM hoH
su pra tiSh+Tha badzra ya swA hA/
zhes me tog 'thor zhing brtan par bya /
de nas bum dbang gi slad du dmigs pa 'di bzhin du mdzod /
slob dpon yi dam dbang chen gsang ba'i lhar gsal ba la mos gus byas pa'i rkyen gyis thugs ka nas 'od zer 'phros 'og min nas rgyal ba sras dang bcas pa dbang lha rigs lnga'i rnam par spyan drangs /
de bzhin gshegs pa rnams kyis 'di la mngon par dbang bskur du gsol /
zhes gsol ba btab pas bde bar gshegs pa rigs lnga'i lha tshogs rnams kyis phyag na rin po che'i bum pa bdud rtsis gang ba bsnams te spyi bo nas mngon par dbang bskur bas rgyud byin gyis brlabs te /
phung khams skye mched dag pa lha'i rang bzhin du rgyas btab pa'i mos pa mdzod /
bum pa thogs la /
dbang bskur rdo rje chen po ni /
khams gsum kun gyis phyag byas pa //
sangs rgyas kun gyi gsang gsum gyi //
gnas las byung ba sbyin par bya //
oM sarba ta thA ga ta a b+hi She ka ta sa ma ya shrI ye hU~M/
spyi bor dbang bskur zhing bum chu sbyin /
de ltar khyed rang rnams lhag pa'i lha dang gnyis su med pa'i rang bzhin chen por gyur pa la sgrub rten dam tshig gi rdzas khyad par 'phags pa 'di dag lag tu gtad pas /
khams gsum dbang du sdud cing srid gsum zil gnon gyi mthu dang dbang thob pa'i mos pa mdzod /
thod pa rak+tas bkang ba gtad la :
hU~M:
khams gsum snang ba dbang sdud pa'i :
bde yangs snod du rak+ta 'khyil :
snad srid lbu ba 'thor bas sdud :
dbang phyug chen po thob par shog :
oM dzam+b+ha la dza len+d+ra d+ha na me d+hI ku ru kul+le hrIHswA hA:
khams gsum srid bcud pA shaM ku ru hoH
rin po che'i gwa'u gtad la :
hU~M:
rin chen gwa 'u gru bzhi'i nang :
'dzad med 'byor pas phyur bur gtams :
rigs kyi bu la dbang bskur pas :
mi zad gter dang ldan par shog :
oM dzam+b+ha la dza len+d+ra d+ha na me d+hI ku ru kul+le hrIHswA hA:
bA su sid+d+hi pA shaM ku ru hoH
me long sin+d+hu ra yi dkyil 'khor snying gar gtad cing gnas gsum du thig le byas la /
hU~M:
snang srid brtan g.yo srid bcud kun :
dbang du sdud pa'i A dar+sha :
rigs kyi bu la dbang bskur pas :
khab len rdo yis lcags phye bzhin :
'od kyis srid bcud thams cad bsdus :
snang ba dbang sdud dbang thob shog :
oM ku ru kul+le hrIHkhams gsum snang ba thams cad pA shaM ku ru ho :
de nas gsung bzlas pa'i lung gi slad du dmigs pa 'di bzhin du mdzod /
slob dpon rta mgrin du gsal ba'i thugs ka'i 'od kyis mdun bskyed mgon po dzam+b+ha la yab yum gyi thugs rgyud bskul /
de'i rkyen gyis thugs ka'i sa bon dzaM yig las sngags phreng pad+ma rA ga'i phreng ba ltar gsal zhing dmar ba rang sgra sgrog bzhin par zhal nas thon /
khyed rang rnams nor bdag gnod sbyin chen por gsal ba'i zhal du zhugs /
thugs kar nyi ma la gnas pa'i srog yig gi mtha' mar 'khor bar mos la /
rig sngags 'di yi rjes zlos mdzod /
oM dzam+b+ha la dza len+d+ra d+ha na me d+hI ku ru kul+le hrIHswA hA:
bA su sid+d+hi pA shaM ku ru ho :
lan gsum byar gzhug
/de nas thugs kyi rjes gnang sbyin pa'i slad du slob dpon dbang chen pad+ma he ru ka gsal ba'i thugs ka nas 'od zer 'phros /
mdun bskyed gnod sbyin lcam dral gyi thugs rgyud bskul /
thugs ka'i sa bon las 'od dmar lcags kyu'i rnam pa can spros te /
rgyal ba'i thugs rje byin rlabs khams gsum brtan g.yo'i dwangs bcud 'jig rten khams kyi dpal dang phun sum tshogs pa'i yon tan /
srid pa na 'khod pa'i che btsan dregs pa can thams cad dbang med du bkug
/'od dmar thig le'i rnam pa can du gyur pa khyed rang rnams dbang chen nor bdag gnod sbyin yab yum du gsal ba'i thugs srog sa bon gyi zhabs su bstims pas /
khams gsum gyi dbang phyug chen por gyur te che btsan 'gran zla med pa'i bdag nyid du gyur pa'i mos pa mdzod /
ces brjod la dam tshig gi bris sku'am tsakli dpral bar /
sgrub dpe mgrin par /
srog 'khor snying gar /
gtor ma lag g.yas /
'gugs pa'i rU pa g.yon du gtad /
sbyar spos bsreg
/rol mo'i sgra dang bcas te bka' bsgo ba ni /
ho /
bcom ldan 'das gar gyi dbang phyug mgon po dzam+b+ha la 'khor dang bcas pa rnams kyis /
bde gshegs thub pa'i dbang po /
mgon po 'od dpag med /
dpal rta mgrin dbang chen /
slob dpon chen po pad+ma 'byung gnas /
lo chen bai ro tsa na /
rgyal sras lha rje /
rig 'dzin chos rje gling pa la sogs pa rtsa ba dang brgyud par bcas pa'i bla ma dam pa rnams kyi bka' dang dam tshig gnyan po rjes su dgongs la /
rdo rje'i slob bu 'di nyid kyi lus ngag yid gsum byin gyis brlabs te /
byang chub sgrub pa'i lam gyi 'gal rkyen thams cad zhi ba dang /
mthun rkyen tshe bsod dpal 'byor mnga' thang snyan grags ma lus pa dbyar mtsho ltar 'phel zhing /
khams gsum srid pa gsum na 'khod pa'i rgyal blon che btsun pho mo sogs gzugs can dang /
gzugs med lha 'dre dregs pa can thams cad kyi bla yid srog gsum mthu stobs nus pa'i gzi brjid chen pos dbang du sdud cing bran du khol bar mdzad du gsol /
zhes dang /
hU~M:
khams gsum dbang sdud srid gsum zil gyis gnon :
'dod dgu'i 'byor pa 'bad med char du dbab :
bsam pa tsam gyis don kun lhun grub pa'i :
gar gyi dbang phyug mgon po dzam+b+ha la :
yab yum sras bcas thugs dam deng dgongs la :
skal ldan bu 'di bla med byang chub bar :
'gal rkyen kun zhi khams gsum dbang phyug thob :
ci 'dod re ba bskang ba'i 'phrin las mdzod :
oM dzam+b+ha la dza len+d+ra d+ha na me d+hI ku ru kul+le hrIHswA hA:
sarba sid+d+hi pha la hoH
zhes gtor zan dum bu bdud rtsi bsres la sbyin no //
slob ma spyi la 'di yan gyis chog
!
/khyad par du gyur pa la phrin las kyi bka' gtad las mtha'i dngos grub sbyin pa ni /
dpon slob gnyis ka'i bar me thab dang bsreg rdzas rnams bsham /
khyad par 'phrin las kyi gnang ba sbyin pa la nged kyis brjod pa'i tshig ris dang mthun par dmigs pa lhan cig tu mdzod /
bsreg rdzas bsang sbyang /
stong pa'i ngang las bsreg rdzas rnams zag med ye shes kyi bdud rtsi dbang gi las 'grub pa'i mthu ldan du gyur /
oM AHhU~M/
lan gsum /
smad 'tshong ma sogs kyi lag nas byung ba'i me sbar la /
raM dz+wa la raM/
thab bsang sbyang /
stong pa'i ngang las dbang gi thab //
dmar po zla gam rgya phyed dbang //
rab gsal dwangs shing 'od zer 'phro //
lcags kyu pad+ma'i rnam pas mtshan //
de dbus ye shes me dpung klong /
khams gsum dbang mdzad dzam+b+ha la //
nor bdag gnod sbyin lcam dral che //
rgyan dang cha byad yongs rdzogs la //
thugs ka'i 'od kyis spyan drangs bstim //
sgo gsum dang bas phyag 'tshal zhing //
phyi nang mchod sprin rgya mtshos mchod //
dbang mdzad dbang gi dngos grub stsol //
badzra ar+g+haM sogs kyis mchod /
ma hA pany+tsa rak+ta b+ha liM ta khA hi /
zhes sman gtor rak+ta 'bul /
de nas til mar dang bsreg rdzas rnams snying po'i mthar /
a nr-i pA shaM ku ru hoH
zhes btags pa nyer gcig sogs slob dpon dang lhan cig pas phul /
mthar dmigs bya'i rU pa la bden stobs brjod cing nan gyis bkugs la /
khams gsum 'gro ba kun gyi bla yid srog gsum dpal 'byor longs spyod dang bcas pa dmigs bya'i rU pa la bstims pas /
dwangs ma bde chen bdud rtsi dmar po'i rang bzhin du ltem gyis zhu ba me dkyil lha la phul bas mnyes shing tshims /
de'i thugs ka nas 'od dmar lcags kyu'i rnam pa skar mda' lhung ba ltar 'jig rten thams cad du song bas /
srid pa gsum gyi 'gro ba pho mo 'dod pa'i gnas yul longs spyod dang bcas pa dung zhing chags te rang dbang brtan pa dang bral nas bdag dang slob mar bcas pa'i mdun du bkug pa dang /
sku'i cha shas thams cad nas kyang rin po che'i char 'dzad med du phab nas bdag la bstsal bas khams gsum srid pa gsum la mnga' dbang sgyur cing 'dod rgu'i dngos grub kyi gter chen po la longs spyod pa'i mos pa mdzod /
ces brjod la gong gi sngags kyis gzugs ling dang /
khyad par gyi bsreg rdzas sogs kyang gang 'dzom dbul /
dbang mdzad chen po 'khor dang bcas pas 'jig rten khams kyi dpal 'byor longs spyod skye dgu mchog dman bar ma thams cad bdag la yid rab tu chags par mdzod cig
/yid rab tu bsgyur bar mdzad du gsol /
pA shaM ku ru swA hA/
zhes 'dod don gsol /
yig brgya dang nongs bshags brjod /
badzra muHsa /
ye shes pa gshegs /
dam tshig pa zhu ba rlung dang bsdongs te rang rang gi sna bug g.yon nas zhugs /
lte 'og 'dus mdo'i tsaN+Da lIr thim pas dngos grub thob par gyur par mos shig
/shis brjod bya zhing me tog 'thor /
des sprul pa'i gter chen chos rje gling pa'i zab gter dzam dmar gsang sgrub kyi bka' gtad rjes gnang thun mong dang /
thun mong ma yin pa /
legs par thob pa yin pas /
rdo rje theg pa'i dam tshig spyi dang /
bye brag tu dngos grub las thob pa'i nor rdzas gang byung ser snas ma bcings par cha gcig bla ma dang dkon mchog la phul /
cha gcig dbul phongs gtso bor gyur pa'i 'gro ba la sbyin /
cha gcig sdig dang ma 'dres par rang gis longs spyad cing /
nya stong la sogs pa'i dus gnyan khyad par can dang /
rgyal phur 'dzom pa'i dus la nor lha 'di nyid kyi gtor mchod bzang po chag med du dbul ba sogs gnad kyi dam tshig rnams tshul bzhin du bsrung bar bgyi'o snyam pa'i 'dun pas 'di'i rjes zlos /
gtso bos ji ltar sogs lan gsum /
gtang rag maN+Dal /
lus 'bul /
dge bsngo sogs spyi ltar bya'o //
gsum pa rjes ni /
dkyil 'khor pa la gtang rag gi mchod pa dang gtor ma 'bul zhing bstod pa dang phrin las bcol /
yig brgya nongs bshags /
rten yod na brtan bzhugs /
med na gshegs /
dam tshig pa rang la bsdu /
shis brjod smon lam mchod phrin ltar byas pas 'grub bo //
snying po'i bstan 'dzin chos ldan skye bo rnams //
dpal 'byor nam mkha'i mdzod la dbang bsgyur ba'i //
cha rkyen nyid gyur sbyin sogs pha rol phyin //
'gro kun 'phral dang yun gyi dbul sel shog
/ces pa 'di'ang gter gzhung phyag len 'debs dka' bas brgyud pa gong ma'i man ngag ma nor ba'i rjes su 'brangs te /
shrI de bI ko Ti'i dga' tshal du pad+ma gar dbang bstan gnyis gling pa rtsal gyis 'dus gsal du bsdebs pa dge legs 'phel ///
/
