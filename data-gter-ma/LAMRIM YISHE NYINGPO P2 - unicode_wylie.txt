@#//
gurosh+tsit+tasAd+hakabadzrakrod+hAtra /
sukhopadeshapathathAkramadz+nyAnagar+b+has+yaTI
kadz+nyAnab+hAsapraphal+lanAmabiharatismi /
@#//
bla ma'i thugs sgrub rdo rje drag rtsal las /
zhal gdams lam rim ye shes snying po'i 'grel pa ye shes snang ba rab tu rgyas pa zhes bya ba bzhugs so //
bla ma'i thugs sgrub rdo rje drag rtsal las /
zhal gdams lam rim ye shes snying po'i 'grel pa ye shes snang ba rab tu rgyas pa zhes bya ba /
dus gsum sangs rgyas thams cad kyi ngo bo dpal bde ba chen po pad+ma saM b+ha ba'i zhabs la sgo gsum gus pa chen pos phyag 'tshal zhing skyabs su mchi'o //
dus dang rnam pa thams cad du brtse ba chen pos rjes su bzung zhing byin gyis brlab tu gsol //
bsam gyis mi khyab nam mkha'i rang bzhin bsam yas rnam thar 'byung ba'i gnas //
'chi med rdo rje bde chen rol pas nam mkha' ji srid gzhan don mdzad //
bka' drin zla med gu ru yab yum lha dang DA ki chos skyong bcas //
ye shes gcig nyid du ma'i tshul snang ro mnyam lta bas mjal phyag 'tshal //
byang chub spyod pa mthar son 'bras bu'i chos //
lhun rdzogs sgyu 'phrul dra ba'i rol gar ni //
bka' babs bdun ldan bstan 'gro'i snang chen spel //
pad+ma 'od gsal mdo sngags gling par 'dud //
o rgyan rgyal ba'i phrin las shing rta pa //
gter 'byin kun gyi mchog gyur 'gyur med kyi //
bde chen dgyes rol gling pa'i mtshan can gyis //
dus gsum kun tu mi 'bral rjes 'dzin mdzod //
sangs rgyas chos kun lam gyi rim pa yi //
nyams len kho nar 'dus phyir gsar rnying gi
/gzhung lugs che phra thun mong thun min gyi //
glegs bam phreng bas gangs can khor yug gtams //
kun mthun kun las khyad 'phags tshe gcig gis //
gdod ma'i grub mtha' mngon byed theg rtse'i lam //
tshang la gsal ston sngon med nor bu'i mdzod //
skal ldan kun dga'i dpyid du 'dir dbye'o //
de la 'dir gang 'chad par bya ba ni /
thog mtha' bar du dge bas shes bya thams cad kyi mchog dang phul du gyur pa legs gsung dam pa'i chos rgyu lam du byed pa rgya che ba mtshan nyid kyi theg pa las khyad par bzhi la sogs pas 'phags pa 'bras bu lam byed zab mo rdo rje theg pa phyi nang gnyis las nang rgyud yo ga sde gsum gyi zab don dang 'brel pa yin la /
de'ang gangs can gyi ljongs su sangs rgyas kyi phrin las thog mar mdzad pa po mkhan slob chos gsum sprul pa'i lo paN brgya rtsa 'dzoms nas bstan pa snga dar gyi dus su 'gyur ba'i rnying ma zhes grags pa la /
rgya che ba bka' ma /
zab mo gter ma /
nye brgyud dag snang gi babs so chen po gsum du mchis pa las /
'dir khyad par gsum ldan gter las byon pa'i zab chos /
rtog ge'i rig pas ma bcos /
phal tshig gi bsre bslad ma zhugs /
gzhan zer gyi rjes su ma zlos pa'i rdo rje'i tshig dang byin rlabs kyi gzi brjid dang ldan pa'i gzhung ye shes snying po 'chad /
don gang zhig bshad na /
spyir 'khor lo'i mgon po las chos nyid kyi rang sgrar shar ba'i rgyud mtha' drug tshul bzhi'i sgrom du bzhugs pa rin po che'i mdzod lta bu rnams dang /
de'i dgongs pa sa bcu'i dbang phyug rnams kyis bkral ba'i lung gsang don rnam par 'byed pa mdzod kyi lde'u mig lta bur gyur pa rnams dang /
de dag gi gnad kyi man ngag grub brnyes rig 'dzin rnams kyis skal ldan nyams len du dril ba rang skal lag bcangs su sprod pa lta bu gsum las /
'dir gnad gdams man ngag gi gzhung /
gzhi lam 'bras bu'i rang bzhin spyi dang khyad par lam gyi rim pa'i nyams len mtha' dag ma sbas gsal ston du 'chad /
ji ltar 'chad pa'i tshul la /
gsar rnying gi rgyud dang gdams pa'i bka' srol 'dzin pa'i mkhas grub skyes chen rnams kyi bzhed tshul mang du mchis pa las /
'dir gang zag spros med nyams len snying por dril ba la dgongs te gsungs pa'i gzhung nyid kyi bzhugs tshul gzhir byas /
bshad pa'i tshig dang lung rig gi spros pa brgal brtag gi mtha' dpyod sogs rtog ge'i gzhung lugs kyi rjes su ma 'brangs shing /
mchog gi rig 'dzin khyab bdag bla ma'i zhal lung bdud rtsi dngos su thob pa'i skal ba bzang po chud ma zos par dkyus kyi sa gcod pa dang /
gzhung don 'bru gnyer du dgrol ba tsam gyis khyad par 'phags pa'i gzhung gsang ba zab mo nyid dad cing mos pa'i blo nus kyis ji ltar dpog par 'chad par bya'o //
de ltar na dus gsum kun mkhyen pad+ma saM b+ha ba'i snying tig
/bla sgrub zab mo skor bzhi'i rgyab chos /
yo ga rnam pa gsum gyi lta sgom spyod pa'i rim pa yongs su rdzogs pa gsal bar ston pa sangs rgyas gnyis pa o rgyan gyi slob dpon chen po zhal dngos su bsnyen pa dang mtshungs pa'i zhal gdams lam gyi rim pa 'di 'chad pa la bzhi /
gzhung la bde blag tu 'jug pa'i phyir mtshan bstan /
khungs btsun pa'i brda yig 'god cing yul khyad par can la phyag 'tshal /
mtshan don de ldan gyi gzhung dngos nyid bshad /
gzhung grub pa'i tshig gis mjug bsdu ba'o //
dang po la gsum /
mtshan dngos bkod /
de'i don bshad /
mtshan las brtsams pa'i mtha' dpyad do //
dang po ni /
bla ma'i nas bzhugs so //
zhes pa'o //
gnyis pa la gnyis /
yig don spyir bshad /
khyad par gyi mtshan don rgyas par dbye ba'o //
dang po ni /
spyir rgyud man ngag gi mtha' can /
man ngag sgrub thabs kyi mtha' can /
sgrub thabs lag len gyi mtha' can du grags pa'i nang tshan sgrub pa'i thabs la'ang rtsa ba gsum dang 'brel ba'i sgrub thabs mtha' yas shing /
re re la'ang spyi dang khyad par /
rtsa ba dang yan lag
/gnas skabs dang mthar thug la dgongs pa'i sgrub lugs mang du gsungs pa las /
'dir rig 'dzin sgyu 'phrul drwa ba rtsa bshad man ngag gi rgyud rnams dang /
rig 'dzin 'dus pa'i rtsa rgyud sogs las man ngag gnad kyi nying khur phyung ba'i byin rlabs rtsa ba bla ma gtso bor sgrub pa'i thabs phyogs dus rgyal ba'i thugs dgongs gcig bsdus /
dus gsum rig 'dzin yongs kyi thugs dam snying po /
gu ru rin po che'i thugs klong ye shes thig le'i bcud phyungs pa /
yang zab snying po gnad kyi sgrub thabs yin pa'i phyir /
bla ma'i thugs sgrub ces gsungs te /
zhal gdams snying byang las /
rang byung pad+ma bdag nyid kyi :
dgongs pa'i klong nas rang shar ba :
yang zab thugs kyi sgrub pa ni :
zhes dang /
o rgyan bdag gis rgyud lung dang :
man ngag gzhan la brten nas ni :
'grel ba'i tshul du ma bkral bar :
rgyud lung man ngag nges pa'i don :
snying po las kyang snying po'i bcud :
thugs kyi thig ler rab bzhugs pa :
chos nyid rang sgrar snang bas na :
rgyud dang mi 'gal lung dang mthun :
man ngag myong bas khyad 'phags pa :
zhes gsungs pa ltar ro //
de lta bu'i thugs sgrub zab mo skor bzhi bzhugs pa la 'dir bla ma yang gsang ltar sgrub pa'i thabs rdo rje drag po rtsal gyi chos skor gyi bsdebs su byon pa /
rjes 'jug skal ldan rnams la thugs brtse bas dgongs te zhal gyi sgo nas gdams pa dang rjes su gdams pa'i tshul du gsungs shing /
tshe gcig gis zung 'jug gi go 'phang sgrub pa'i lam gyi rim pa mtha' dag tshang zhing gsal la mdo rgyas 'tshams pa /
mtshan ye shes snying po zhes bya ba 'dir bzhugs so //
zhes pa'i don to //
gnyis pa la gnyis /
tshul bzhi'i sgo nas bshad pa /
gzhi lam 'bras gsum gyi don du bshad pa'o //
dang po ni /
spyi las bye brag tu 'byed pa'i mtshan ye shes snying po zhes bya ba bshad pa'i gzhir byas /
de 'chad pa'i tshul la /
yi ge'i don ltar na /
spyir ye shes zhes pa sgra yangs pa'i dbang du byas na /
dz+nyA khong du chud pa'i byings don las yul shes bya dang yul can shes pa gnyis ka la sbyor du yod de /
thabs shes grub pa las /
shes pas shes bya rab phye ste //
sbyor bas yongs su brtags nas ni //
chos rnams rang bzhin med pa nyid //
ye shes de nyid du ni brjod //
ces so //
'dir dri mas rnam par spangs pa'i mkhyen pa sangs rgyas kyi ye shes bstan la /
rnam byang gi chos mtha' dag rgyal ba'i ye shes rol pa kho na las byung ba ste /
rgyal tshab byams pas /
sangs rgyas las chos chos las 'phags pa'i tshogs //
zhes sogs gsungs pa ltar te /
des na sgra des khyad gzhi'i gzhung bstan /
snying po ni gar+b+hA'i sgra las shun pa dang bral ba'i snying po rjen par phyungs pa'i don te /
tshig dang spros pa'i shun pa dang bral ba /
mdo sngags chos tshul kun gyi zab don snying por phyungs pa'i don yin pas khyad chos bzhugs tshul bstan pa ste /
ye shes kyi phul du phyin pa'i dam chos mtha' dag gi snying por gyur pa'i don to //
spyi don ltar 'chad pa la /
mdo dang thun mong ba ltar na /
ye shes ni ye nas dri ma dang bral ba'i shes rab gnas lugs stong pa nyid dang /
snying po ni hr-i da ya'i sgra las /
bcud dam mchog la 'jug pas sangs rgyas sgrub pa la med du mi rung ba'i lam gyi mchog snying rje ste /
'bum lnga las /
stong nyid dpag bsam ljon shing las //
dmigs med snying rje'i 'bras bu 'byung //
sangs rgyas kun gyi rtsa ba ni //
'di las 'byung bar the tshom med //
ces so //
des na stong nyid snying rje'i snying po can gyi lam phul du byung ba 'dir bstan pa'i don no //
sngags kyi spyi don ltar na /
ye shes ni rten dkyil 'khor /
snying po ni brten pa 'khor lo'i lha rnams te /
brtag gnyis las /
dkyil ni snying po zhes brjod de //
byang chub sems ni bde chen po //
len par byed pas dkyil 'khor nyid //
'dus pa dkyil 'khor nyid du brjod //
ces pa'i don bskyed rim gyi lam 'khor dang bcas pa'ang 'dir bstan to //
sbas don ltar na /
ye shes ni rten gdod ma'i stong chen e yig
/snying po ni brten pa bde ba chen po'i wa~M yig ste /
gsang 'dus bshad rgyud las /
e wa~M yig gnyis sgyu ma la //
thams cad mkhyen pa 'dir bzhugs pas //
dam chos bstan pa'i thog mar ni /
e wa~M de nyid rab tu bshad //
ces dang /
rdo rje phreng ba las /
e ni stong pa nyid du gsungs //
de bzhin wa~M ni snying rje dang //
thig le de gnyis sbyor las byung //
de sbyor ba ni rmad byung mchog
/chos phung brgyad khri bzhi stong khyab //
mdor bsdus chos kyi phyag rgya'o //
zhes sogs mtha' yas pa 'byung ba ltar /
e waM gnyis ni mdo rgyud thams cad kyi gleng gzhir gyur pas zab cing rgya che ba'i don spror yod la /
'phags zhabs kyi bzhed pa kun rdzob bden sbas ltar na /
sgyu lus kyi rim pa mthar phyin nas 'od gsal gyi ye shes las zung 'jug gi sku snying po'i tshul du ldang ba'i don dang /
'dod chags chos sbas ltar na /
sgyu 'phrul rgya mtsho sogs las gsungs pa ltar /
rtsa 'khor e yig thig le wa~M yig ste steng sgo rnam grol dang sbyar ba dang /
yum gyi chu skyes e /
yab kyi rdo rje wa~M ste gsang ba 'og sgo la sbyar te /
don de dag kyang gzhung 'dir bstan pa'o //
mthar thug gi don ltar na /
ye shes ni ka dag gdod ma'i dbyings /
snying po ni lhun grub rig pa rdo rje lu gu rgyud de dbyings rig 'du 'bral med pa gdod ma'i mgon po'i dgongs pa mthar thug pa'ang bstan rim 'di las rtogs pa'o //
gnyis pa mtshan don gzhi lam 'bras gsum ltar bshad pa la /
dang po gzhi thun mong ltar sbyor na /
ye shes ni gzhir gnas kyi chos sku dbyings dang ye shes dbyer med pa'i don dam chos thams cad la nam mkha' ltar khyab par bzhugs pa'i don te /
'phags pa klus /
sa yi dkyil na yod pa'i chu //
dri ma med par gnas pa ltar //
nyon mongs nang na ye shes kyang //
de bzhin dri ma med par gnas //
zhes dang /
sam+bu Tar /
rtog pa thams cad rnam spangs pa'i //
ye shes chen po lus la gnas //
dngos po kun la khyab pa po //
zhes so //
snying po ni /
dgongs pa lung ston rgyud las /
snying po zhes ni sangs rgyas kyi //
chos nyid dag pa 'di yin zhing //
sngags kyi spyod don spyod rnams kyi //
byang chub spyod pa'i mchog 'di yin //
zhes pa ltar don dam pa'i ye shes de nyid 'khor 'das thams cad la snying po'i chos su bzhugs pa'i don te /
rgyal ba byams pas /
de bzhin nyid de thams cad la /
khyad par med kyang dag gyur pa //
de bzhin gshegs nyid de yi phyir //
'gro kun de yi snying po can //
zhes dang /
sgron gsal las /
rgyal ba kun gyi gnas ni sems can thams cad de /
de bzhin gshegs pa'i snying po yin pa'i phyir ro //
zhes gsungs pa ltar /
ye shes kyi snying po ste dri ma sbyong ba'i gzhi bde gshegs snying po'i gnas lugs mtshon pa'o //
thun min ma hA ltar na /
bden gnyis dbyer med lhag pa'i chos sku chen po dang /
a nu ltar na /
dbyings ye gnyis med bde chen byang chub sems kyi dkyil 'khor gdod nas rang chas su bzhugs pa'i don yin zhing /
rdzogs pa chen po'i lugs ltar na /
ye thog gzhi'i ka dag smra bsam brjod bral spros pa'i mtha' las 'das pa ye shes gsum ldan 'khrul grol gnyis ka'i spyi gzhir gyur pa de nyid /
dbyings kyi rgya ral nas phyi gsal gyi snang ba mched de 'khor 'das rgyab gyes pa'i tshe na'ang sems can rnams la snying po'i tshul du gnas skabs kyi gzhir bzhugs pa ste /
klong drug pa las /
spros bral chos nyid ka dag ni //
rang ngo rnam dag snying po'i gzhi //
zhes pa ltar ka dag gi ye gzhi mtshon pa ste /
gzhi'i gnas lugs de dag kyang gzhung 'dir bstan pa'o //
lam dang sbyor na /
ye shes ni shes rab /
snying po ni sA ra'i sgra las /
du ma 'phro ba'i rtsa ba'am gnas te thabs bsod nams kyi tshogs la sogs pa las gnas skabs dang mthar thug gi legs pa'i 'bras bu du ma 'byung bas te /
thabs shes gnyis ni lam thun mong ba ltar na bsod nams dang ye shes /
thun min ltar na bskyed rim dang rdzogs rim /
khyad par ltar na bde ba dang stong pa /
dbyings dang rig pa sogs lam gyi gnyis chos kyi don thams cad dang 'brel zhing /
sangs rgyas sgrub pa la de gnyis kyang phyogs re ma yin par zung 'jug dgos te /
mdo sde'i don bsdus byang chub lam sgron las /
thabs dang bral ba'i shes rab dang //
shes rab bral pa'i thabs dag kyang //
gang phyir 'ching ba zhes gsungs pas //
de bas gnyis ga spang mi bya //
zhes so //
de ltar na zung du 'jug pa'i lam rim rgyas pa 'dir bstan pa'i phyir /
gzhung nyid las /
kun gyi spyi 'dril ye shes snying po'i lam :
zhes gsungs so //
'bras bu dang sbyar ba la'ang /
thun mong ltar na /
mdo sde rgyan las /
sangs rgyas rnams kyi sku dbye ba //
rang bzhin longs spyod rdzogs pa dang //
gzhan ni sprul pa'i sku yin te //
dang po gnyis po'i rten yin no //
zhes gsungs pa ltar /
khyab bya gzhan don du ye shes kyi snang ba las brdar shar ba'i gzugs sku /
khyab byed rang don don dam snying po'i rang bzhin chos kyi sku ste 'thob bya sku gnyis dang /
dag pa gnyis ldan gyi ye shes mngon du gyur pa'i rang bzhin bral ba'i yon tan /
rgyas 'gyur gyi nus pas snying po'i nus pa gsal ba rnam par smin pa'i yon tan te bral smin gyi yon tan gnyis dang /
ye shes ni kun la khyab pa'i don dang /
snying po ni mi zad cing mi 'gyur bas rtag pa'i don te rtag khyab kyi phrin las bcas bstan /
thun min ltar na ye shes dbyings /
snying po rig pa ste dbyings rig 'du 'bral med par byang chub pa'am /
ye shes kyi snying po can zhes sku dang zung 'jug gi don bstan pa ste /
rig pa ye nas nyi ma ltar mkhyen rig tu gsal ba'i char lhun grub tu gnas pa nyid rtogs pa mngon du gyur pas glo bur sgrib pa'i sprin dang bral nas shes rab dri ma med pa'i dgongs pa yon tan ma lus pa'i dkyil 'khor du rgyas te /
sku rnams kyi snying por gnas pas sku dang ye shes 'du 'bral med pa ste /
rang shar las /
tha dad rang bzhin 'gyur ba med //
de phyir sku lnga'i ye shes te //
sku dang ye shes 'du 'bral med //
don la de bzhin gnas pa'o //
zhes so //
des na rten sku /
brten pa ye shes bcas dngos su bstan pa'i shugs las mdzad pa phrin las kyang bstan pas na /
gzhung las /
ye shes snying po tshe 'dir 'grub par shog :
ces 'byung ba ltar ro //
gsum pa mtha' cung zad dpyad na /
'dir zhal gdams zhes pa'i gdams ngag la /
las dang po pa blo chos la skul ba dang /
rgya che ba tshig tu gdams pa /
zab pa don du gdams pa /
nyams len gnad 'dril du gdams pa /
ngo sprod lag bcangs su gdams pa sogs mang du mchis pa las /
'dir zab rgyas nyams len gnad 'dril lag gtod rjen phyung du gdams ste /
gzhung las /
sngon chad zab cing rgya che ba'i :
gdams ngag bye ba phrag brgya'i gzhung :
ji snyed gsungs pa'i snying po'i phul :
rgyu 'bras lam mchog yongs rdzogs pa :
ma byung 'byung bar dka' ba'i bcud :
ces sogs yang yang bsngags pas mtshon no //
lam gyi rim pa la'ang dpal ldan a ti sha'i srol byang chub lam gyi rim pa /
a ro dang rong zom paN+Di ta'i theg chen rnal 'byor sogs mdo dang thun mong ba rnams dang /
pad+ma lam rim /
rin chen sgron me sogs bka' gter thun mong ma yin pa mang du mchis pa las /
'dir khyad par du mas 'phags pa'i lam rim ye shes snying po zhes bya ba ste /
mtshan de sus btags na /
gang zag gi blos bcos nas btags pa ma yin gyi /
kun bzang pad+ma 'byung gnas nyid kyi dgongs klong ye shes chen po'i gsang mdzod nas rang byung rdo rje'i rang sgrar shar ba ste /
gu h+ya gar+b+ha dang he badzra sogs rgyud kyi rdo rje'i tshig rnams dang dbye ba med pa'o //
gang zag gi blos bcos nas btags pa la /
dpe dang don dang yul dang gnas skabs kyi sgo nas mtshan gyi 'dogs tshul mang du 'byung yang /
'dir ni phyogs kyi glang pos /
shes rab pha rol phyin gnyis med //
ye shes de ni de bzhin gshegs //
bsgrub bya'i don dang de ldan pas //
gzhung dang lam la'ang de sgras bstan //
ces gsungs pa ltar gzhung lam 'brel ba'i ye shes kyi rang sgrar snang ba'o //
mtshan 'byung ba'i dgos pa ni /
dbang po rab la mtshan gyi nang du gzhung don tshang bas de tsam gyis dbu zhabs kyi don thams cad bde blag tu rtogs par byed pa dang /
'bring rnams kyis kyang gzhung gi bzhugs tshul gyi don spyi la nges pa rnyed par 'gyur ba dang /
tha mas kyang mtshan don de ldan gyi gzhung nyid la myur du 'jug par spro bar 'gyur ba'o //
gnyis pa brda dang phyag bshad pa la gnyis /
brda yig gi rgyu mtshan dang /
phyag gi don no //
dang po ni /
gsang rgyud las /
mkha' 'gro brda la brten pa ste //
brda dang brda yi len la mkhas //
don gyi ngo bo brda la sbyor //
mkha' 'gro brda yi srog can no //
zhes gsungs pa ltar /
brda la brten pa'i mkha' 'gro'i yi ge ni de dang skal mnyam gyi gang zag las gzhan gyis khrol mi srid pas /
gter du bzhugs pa'i zab chos phal mo che brda'i yi ges bcings pa ste /
chos de rnams mkha' 'gro'i gsang mdzod nas phyungs pas 'phags bod kyi mkhas grub thun mong ba rnams kyi spyod yul du ma gyur pa'i don yin la /
ji skad du /
gter yig sprul pa'i sku yin te //
sgra tshig go ba gsung yang yin //
zhes 'byung ba ltar gter yig sprul pa'i sku rdo rje'i gzugs rnam pa thams cad pa de nyid las 'phro dang skal ba ldan pa'i gang zag gis gnas dus smon lam zab mo'i rten 'brel gyi brda'i don khrol nas ji bzhin gtan la 'bebs pa mtshon pa'i phyir /
glegs bam gyi dbur brda'i yi ge 'bru bdun bkod par mdzad de /
de la dgos pa gsum /
o rgyan sangs rgyas gnyis pa'i bka' rtags phyag rgya'i ri mo dngos la thug pas gang zag phal ba'i brgyud pas bar du ma chod cing khungs btsun par ston pa dang /
brda ma bcos /
tshig ma 'khrul /
don ma nor bar mkha' 'gro gsang ba'i brda bsgyur bas gzhung zab cing byin rlabs che bar ston pa dang /
skal ba dang mi ldan pa'i gang zag blo ji ltar sgrin kyang dmus long gis glang chen dpyad pa ltar phyogs tsam yang brtag mi bzod pas gter bdag skyes bu nyid phal pa'i spyod yul las 'das par yid ches pa'o //
gnyis pa ni /
rtsa gsum nas phyag 'tshal lo :
zhes 'byung ste /
phyag gang gis mdzad na /
gsang chen bka'i sdud pa mo ye shes mkha' 'gro mtsho rgyal gyis mdzad /
yul gang la mdzad na /
byin rlabs kyi rtsa ba bla ma /
dngos grub kyi rtsa ba yi dam /
phrin las kyi rtsa ba mkha' 'gro kun 'dus pa'i bdag nyid /
dkyil 'khor sprul bshad mdzad pa po slob dpon pad+mA ka ra thugs rjes khro ba'i tshul bstan pa'i gsang mtshan rdo rje drag po rtsal du grags pa la mdzad /
dgos pa gang gi phyir na /
spyir rdo rje theg pa'i lam la zhugs pa thams cad dngos grub bla ma la rag las pas las dang rnal 'byor thams cad la de nyid rjes su dran dgos pa dang /
gnas skabs gzhung dgod pa la bar chad mi 'byung zhing byin rlabs 'jug pa dang /
rjes 'jug 'chad nyan sgom sgrub byed pa rnams la'ang de'i tshul zhar byung du gdams pa'o //
ji ltar 'tshal na /
drang don du sgom gsum gus pa chen pos brda'i phyag dang /
nges don du thabs shes dgongs pa ro mnyam don dam lta ba mjal ba'i tshul gyis so //
'dir rtsa ba gsum zhes pa'i don yang /
dper na ljon shing dang lo tog rnams 'byung pa'i rgyu'am gzhi la rtsa bar grags pa ltar /
gter gzhung rnams las /
byin rlabs rtsa ba bla ma rje :
dngos grub 'byung gnas yi dam lha :
legs par byin rlob mkha' 'gro ma :
zhes 'byung ngo //
des na rdo rje theg pa'i dkon mchog khyad par du 'phags pa rtsa ba gsum yin te /
bla ma'i sku dge 'dun /
gsung dam chos /
thugs sangs rgyas /
yi dam zhi chags khro bo'i rnam pa ji ltar bstan kyang sangs rgyas longs sprul gyi rang bzhin /
de'i sngags rgyud ni thun mong min pa'i chos /
mkha' 'gro chos skyong ni khyad par gyi dge 'dun yin la /
yi dam mkha' 'gro gnyis ka'ang bla ma'i ye shes kyi rol pa las byung bas 'khor lo'i mgon po zhes pa'i mtshan gyis brjid pa ste /
dgongs 'dus sku rgyud las /
ngo bo bla ma chos sku la :
rang bzhin yi dam longs spyod rdzogs :
thugs rje sprul sku mkha' 'gro ma :
zhes gsungs so //
de ltar mtshan nyid dang ldan pa'i bla ma gang yang dkon mchog rtsa gsum kun 'dus yin te /
rdo rje me long gi rgyud las /
rdo rje sems dpa' dkyil 'khor gtso //
bla ma sangs rgyas kun dang mnyam //
zhes sogs yongs su grags la /
khyad par gu ru rin po che ni sangs rgyas thams cad 'dus pa'i rdo rje'i ye shes kyi rang gzugs yin te /
rdo rje'i gsung las /
nga sgrub sangs rgyas thams cad 'grub :
nga mthong sangs rgyas thams cad mthong :
nga ni bde gshegs 'dus pa yin :
zhes sogs lung mtha' yas pa 'byung ngo //
mtshan gyi don las /
rdo rje ni /
mnyam sbyor las /
rdo rje stong pa nyid du bshad //
ces dang /
sgyu 'phrul me long las /
tha dad med pa'i rang bzhin nyid //
rdo rje zhes ni bshad pa yin //
zhes 'byung ba ltar 'khor 'das kyi chos thams cad tha dad du dbye ba med pa stong nyid kyi rang bzhin yin zhing /
gnas lugs de dang rgyal ba rnams kyi chos sku la dbye ba med pas 'dir rdo rje'i sgras ngo bo chos sku bstan /
de la sgra de 'jug pa'i rgyu mtshan yang rdzas kyi rdo rje dang chos mtshungs pas te /
rtse mor /
sra zhing snying po khong stong med //
bcad dang gzhig par bya ba med //
bsreg bar bya min 'jig med pas //
stong nyid rdo rje brjod par bya //
zhes pa ltar ro //
chos sku'i ngang las gdul bya gdug pa can zhi bas mi 'dul ba rnams la snying rje chen pos drag por khros pa'i tshul gyi skur bstan pa ste /
dgongs 'dus las /
shin tu gdug cing gtum pa la //
zhi bas phan par mi 'gyur te //
shes rab thabs kyi sbyor ba yis /
khro bor de bzhin gshegs kun mdzad //
ces so //
rtsal zhes pa'i sgra mthu stobs nus pa'i shugs la 'jug pas /
gzhan las ches khyad par du 'phags pa'i mthu stobs nus pa'i rtsal shugs dang ldan pa'i don yin no //
rnam pa gcig tu na /
lha dbang lag gi rdo rje rtse mo brgya pa de gdengs pa tsam gyis lha min dpung tshogs thal bar byed pa'i nus stobs chen po yod pa bzhin du /
rdo rje drag po rtsal zhes pa'i sgras ye shes las dang 'jig rten gyi khro bo thams cad kyi stobs rtsal gcig tu bsdus pa'i khro rgyal chen po sus kyang 'gran du mi bzod par bstan pa'ang yin no ///
/gsum pa gzhung dngos bshad pa la lnga /
man ngag 'byung ba'i rgyu gleng gzhi /
rkyen gleng slong ba /
'bras bu yongs su shes par bya ba man ngag gi don /
man ngag gi dgos 'brel /
'khor la gdams shing bstan pa gtad pa'o //
dang po la lnga /
ston pa /
'khor /
gnas /
chos /
dus phun sum tshogs pa'o //
dang po ni /
dus gsum sangs rgyas nas grags pa nyid //
ces gsungs te /
rgyal dbang pad+mA ka ra nyid lam zhugs kyi gang zag ma yin par sangs rgyas 'od dpag med dang mnyam med shAkya'i rgyal po nyid gdul bya gdul dka' ba rnams kyi don du rdo rje slob dpon gyi skur bstan pa yin pas /
'das pa dang ma 'ongs pa dang da lta'i dus gsum du gshegs shing bzhugs pa'i sangs rgyas thams cad mnyam pa nyid gsum gyis mnyam pa'i phyir /
nam mkha'i ngo bo dbye ba med pa ltar sangs rgyas thams cad kyi ngo bo la rnam dbyer med pas der grub pa dang /
gzhan snang sprul pa'i skur bstan pa na'ang 'chi med tshe'i rig 'dzin brnyes /
sgom lam phyag rgya'i rig 'dzin mthar phyin nas mthar lam lhun grub kyi rig 'dzin drug pa'i rgyal tshab kyi sa la bzhugs par bstan pa'i phyir /
bka' babs rig 'dzin chen po brgyad kyis kyang zhabs la btud pas mtshon /
rig pa 'dzin pa'i sa brnyes shing ye shes kyi rtsal chen 'chang ba kun gyi gtso bo mchog gi gnas la bzhugs pa dang /
rang bzhin gyis rnam par dag pa'i phung khams skye mched las dbang yul dang bcas pa dbyings snang lhun grub chen po'i lha'i 'khor lor rang shar pas /
yi dam zhi ba rdo rje dbyings chen po dang khro bo tshogs chen yongs su 'dus pa'i dkyil 'khor du snang ba rab 'byams spro ba dang bsdu ba'i khyab bdag tu gyur pa dang /
bkod pa rtsa g.yo ba rlung thig le byang chub kyi sems rnams 'od gsal ye shes chen po'i sbubs su dag pa'i nang gi gnas rnams dbang du mdzad pa'i stobs las /
phyi rol gyi gnas yul dur khrod chen po rnams su brtul zhugs spyod pa'i dpa' bo dang mkha' la rdzu 'phrul gyis 'gro ba'i rnal 'byor ma rnams dang lhan cig tshogs kyi 'khor los sgyur ba'i rje btsan chen por gyur pa dang /
rtsal snang sku dang ye shes chen po'i rol par shar bas 'bar ba chen po he ru ka'i phyag rgya gnyan po'i gzi brjid kyis /
rdo rje'i dam tshig 'chang ba'i ye shes las dang 'jig rten gyi tshul ston pa'i chos skyong srung ma rgyud gsum gyis bsdus pa rnams dang /
dpal mgon dang phyogs skyong ba sogs snang srid kyi 'byung po che ba'i nga rgyal gyis dregs pa thams cad gdong lnga'i dbang pos gcan gzan gnon pa bzhin du mtshan tsam gyis kyang bka' las 'dar mi bzod par zil gyis gnon par nus pa'i bdag nyid chen po /
mtshan gcig gis phyogs bcu'i zhing khams kun tu khyab pa dang /
zhing gcig la'ang mtshan gyi rnam grangs mtha' yas pas rnam par rol pa las /
sangs rgyas kyi zhing 'dir /
'jam dpal sgyu 'phrul drwa ba las /
dpal ldan sangs rgyas pad+ma skyes //
kun mkhyen ye shes mdzod 'dzin pa //
rgyal po sgyu 'phrul sna tshogs 'chang //
che ba sangs rgyas rig sngags 'chang //
zhes tshig rkang dang pos dpal ldan thog ma'i mgon po rdo rje 'chang dang sangs rgyas 'od dpag med pa shAkya'i rgyal po rnams rnam dbyer med par gzhan snang du pad+ma'i sdong po las skyes pa'i tshul bstan pa'i mtshan pad+ma 'byung gnas sam pad+ma saM b+ha wa /
gnyis pas chos kun mkhyen pa'i ye shes kyi mdzod 'dzin pas blo ldan mchog sred dang /
gsum pas pad+ma rgyal po dang sgyu 'phrul gyi rol pa sna tshogs 'chang pa nyi ma 'od zer /
bzhi pas srid pa gsum na che ba'i mthu ldan seng ge sgra sgrog
/sangs rgyas gnyis pa'i tshul can shAkya seng ge
/rig sngags nus stobs kyi gzi brjid khyad par du 'bar ba rdo rje gro lod bcas gsal bar lung bstan pa ltar /
bdag cag gi ston pa'i rgyal tshab tu dkyil 'khor rgya mtsho'i khyab bdag rigs 'dus bla ma chen po'i skur bstan cing /
de'ang gtso bor gsung mchog pad+ma'i rigs las byung zhing pad+ma las brdzus te 'khrungs pa'i tshul bstan pa'i phyir ma hA gu ru saM b+ha wa ste pad+ma 'byung gnas sam pad+ma las 'khrungs zhes pa'i mtshan sku gsung ston pa'i zhing khams rab 'byams rgya mtsho na yongs su grags pa nyid de /
chos sku 'od gsal rdo rje snying po'i zhing du ka dag gi grol gzhir rang rig mngon byang chub pa thog ma'i mgon po 'od mi 'gyur ba zhes bya ba dang /
rang snang longs sku tshangs pa rnga sgra'i zhing na ye shes rigs lnga gangs chen mtsho nges pa lnga ldan gyi bkod pa 'byams klas su snang ba las phyir gsal phyed snang rang bzhin sprul pa sku tshangs chen gyi zhing na rigs lnga'i sangs rgyas zhing dang sku'i bkod pa tshad med pa sa bcu'i dbang phyug rnams la snang ba de dag kyang gu ru'i ye shes kyi rol mo las ma g.yos pas pad+ma kun tu 'chang zhes bya ba dang /
de dag las 'gro 'dul sprul pa sku'i cho 'phrul phyogs bcu'i zhing khams tshad med pa rnams dang /
bye brag mi mjed kyi zhing 'di kho na mtshan nges par bstan pa mdo sngags ston pa brgya rtsas 'jig rten gyi khams lnga bcu'i sgron me mdzad cing /
de re re'i phyogs mtshams kyi 'jig rten rnams su gu ru mtshan brgyad re rer sprul nas 'gro ba 'dul bar gsungs pa dang /
khyad par ye shes mkha' 'gro mtsho rgyal gyis khyad par gyi bkod pa gzigs pa las shar du gu ru rdo rje gangs chen mtsho'i ba spu'i khung bu re rer zhing khams bye ba phrag brgya brgya /
de re rer 'jig rten gyi khams bye ba phrag brgya brgya /
de re rer gu ru bye ba phrag brgya brgya /
de re rer sprul pa bye ba phrag brgya brgya /
de re rer gdul bya bye ba phrag brgya brgya /
de bzhin du dbus dang phyogs gzhan rnams su rigs bzhi'i bkod pa sogs tshad med par gsungs pa dang /
dzam bu'i gling 'di kho nar 'gro 'dul sprul pa sku'i phyogs gcig bstan pa la'ang gdul bya'i skal ba dang dbang po'i khyad par gyis mthong tshul tha dad par snang ste /
gter gsar rnam thar dpag bsam ljon shing las /
de yang kha cig snang ngor o rgyan yul :
d+ha na ko Shar pad sdong rtse las sprul :
kha cig snang ngor o rgyan rgyal po'i sras :
kha cig snang ngor gnam lcags yod pa'i rtser :
thog babs tshul du byung zhes tha dad kyang :
zhes sogs gsungs pa ltar gter ma'i phyogs phal mo cher rdzus skyes kyi rnam par thar pa sha stag 'byung zhing /
phur pa bka' ma'i lo rgyus sogs dang 'phags yul phal cher du'ang o rgyan rgyal po'am blon po'i sras su 'khrungs par bshad pa dang /
ma la ya gnam lcags yod pa'i ri rtser thog babs kyi tshul du byon pa'i lo rgyus kyang yod pa gong gi lung des rtogs shing /
de re re la'ang ngo mtshar ba'i rnam thar mi mthun pa mtha' yas pa mchis pa ni /
ji skad du /
rnam thar stong phrag bcu dang brgya phrag dgu :
ma 'ongs dam ldan don du bkod nas sbas :
zhes gsungs pas mtshon /
so skye'i blo'i spyod yul las shin tu 'das pa ste /
'dir che ba'i yon tan dngos su bstan pa rnams kyang byis pa'i blo gros la 'jug par 'os pa'i phyogs mtshon tsam yin la /
des ni bstan pa'i bdag po slob dpon khyad par 'phags pa'i don bstan pa'o //
gnyis pa ni /
chos skyong nas spyan drangs :
zhes gsungs te /
de lta bu'i slob dpon chen po sangs rgyas sprul pa'i sku de nyid bod yul du sku dngos kyis phebs pa'i bdag po'i rkyen ni rgyal bas 'jam dpal rtsa rgyud du lung bstan pa'i bod skyong mnga' bdag rim par byon pa las /
kun bzang rnam 'phrul tho ri snyan shal gyis dam pa chos kyi dbu brnyes /
spyan ras gzigs dngos srong btsan sgam pos srol btod /
chos skyong ba'i rgyal po chen po 'phags pa 'jam dpal dbyangs kyi sprul pa'i sku khri srong lde'u btsan gyis dar zhing rgyas par mdzad do zhes yongs su grags pa ltar /
chos rgyal de nyid kyis bod la dam pa'i chos kyi bstan pa dar ba'i ched du 'phags pa'i yul nas mkhan chen zhi ba 'tsho /
rdo rje'i sku can bi ma la mi tra sogs paN chen brgya rtsa brgyad dang /
khyad par 'chi med rig 'dzin chen po pad+ma ka ra spyan drangs /
'bangs mi dad pa can rab tu byung ste lo tsA bslabs /
gtsug lag khang bzhengs /
dge 'dun gyi sde btsugs /
dam pa'i chos bsgyur bshad nyams len gyi srol btod de /
sangs rgyas kyi bstan pa thog ma nyid du dar rgyas mdzad pa'i phyag ris dang snyan grags srid pa'i mthar yang nub tu med pa ni bstan pa'i sbyin bdag khyad par du 'phags pa'i tshul bstan pa'o //
gsum pa ni /
'phags pa nas ljongs 'dir byon :
ces gsungs te /
mnyam med thub pa'i dbang pos 'phags pa thugs rje chen po la gnyer du gtad pa bzhin 'phags pa nyid kyis gdul bya'i zhing khams su bdag gir bzhes pa'i gangs can bod kyi yul ljongs 'dir rten phyi snod bem po'i dngos po rnams kyang ri bo gru 'dzin sogs dang rnam dbyer med pa grol ba bzhi ldan du byin gyis brlabs pa'i bka' rtags rang byon grangs med bkod /
brten pa 'gro ba mi'i sa bon thog mar bskrun /
rim gyis rgyal blon khyim bdag mkhas grub rtogs ldan dge ba'i bshes gnyen gyis mtshon /
gang 'dul sprul pa'i rol gar sna tshogs rgyun mi 'chad par sprul te byis pa smra shes tsam nas yi ge drug pa'i sgra rtsol med du 'byung bar byin gyis brlabs shing /
gu ru nyid kyang 'phags pa'i thugs rje las snang ba'i tshul gyis bsil ldan skye rgu'i mgon skyabs gcig pu par byon /
rgyal bas bstan pa byang nas byang du dar bar lung bstan pa ltar /
'phags yul lung rtogs kyi bstan pa rin po che'ang phyis nas bod kyi yul 'dir 'phos pa ltar deng dus bar nyams pa med par bzhugs pa dang /
sangs rgyas kyi zhal skyin mched sogs sku gsung thugs rten khyad 'phags grangs las 'das pas gtams shing gtsug lag khang dang dge 'dun gyi sdes nor 'dzin gyi khyon khengs pa sogs sgo du ma nas ngo mtshar che ba bstan pa bzhugs pa'i yul khyad par du 'phags pa'i don bstan pa'o //
bzhi pa ni /
ma rungs pa'i 
nas 
sa ma ya :
zhes pa'i bar gyis bstan te /
spyir sangs rgyas rnams sku gsung thugs yon tan phrin las mi zad pa rgyan gyi 'khor lo'i sgo nas 'dul ba bzhi'i cho 'phrul la mnga' dbang 'byor bas mdzad pa'i tshul bsam gyis mi khyab cing /
thams cad kyang gzhan phan chos kyi 'khor lo sha stag tu gyur pas de bzhin gshegs pa'i spyod yul kho nar zad kyang /
'dir bod yul gdul bya spyi mthun la ji ltar snang ba'i dbang du byas te /
slob dpon sprul pa'i sku chen po gangs can ljongs su phebs pa'i tshe /
mdzad pa'i chos sgo dbye ba'i thog mar /
bod na gnyug mar gnas shing rgyud ma rungs pa'i 'byung po rang rgyud pa chos dang dge ba'i bya ba la bar du gcod pas sngon chad sar gnas kyi byang sems zhi ba 'tsho lta bus kyang chos khrims btsugs ma nus pa'i mi min gdug pa can mnga' ris nas mdo khams kyi bar la gang mchis pa thams cad bka' rtags phyag rgya gnyan po'i zil 'og tu bcug nas btul /
phyin chad dam pa'i chos dang chos sgrub pa po'i srung mar bskos te gtsigs la phab cing nam yang 'dar med par mdzad /
mnga' bdag gi bzhed pa ltar bshad sgrub 'byung ba'i gnas bi kra ma la shI la la dpe byas te ri rab gling bzhi nyi zla lcags ri dang bcas pa'i tshul du yod pa sprul pa'i chos 'khor chen mo'i dbu rtse rim gsum gyi 'og khang bod /
bar khang rgya nag
/steng khang rgya gar te lugs gsum gyi tshul du /
sa steng nyi 'og na 'gran zla bral ba dpal bsam yas mi 'gyur lhun gyis grub pa'i gtsug lag khang phyi'i rten gzhal yas khang /
nang gi brten pa sku gsung thugs rten ngo mtshar bsam gyis mi khyab pa rnams dang bcas pa bzhengs te rab tu gnas pa'i me tog phyag gis 'thor /
ye shes sems dpa' dngos su thim pa'i cho 'phrul chen po rmad du byung bas lha dang bcas pa'i 'jig rten dad pa'i gnas la bkod cing bod yul du sangs rgyas kyi bstan pa rin po che da lta'i bar du 'tsho zhing gzhes pa dang /
snod bcud la dge mtshan mi nyams pa'i bka' drin mdzad /
sangs rgyas kyi bstan pa rin po che lung rtogs gnyis kyi bdag nyid du gnas shing /
lung gi chos sde snod gsum /
rtogs pa'i don bslab pa gsum du 'dus pa las /
thog mar lung chos bod skad du sgyur ba po lo tsA ba lung bstan cing shes bya la blo sbyong du bstsal /
rim par lo paN bsdebs te 'phags yul na yongs su grags pa'i dam chos rnams bod du 'gyur ba'i bdag po'i rkyen mdzad /
mdo sngags lung rtogs yongs su rdzogs pa'i bshad nyan dang /
bslab pa nyams len sgom sgrub kyi phyag srol chen mo'i rgyun 'di thog mar btsugs /
mtshan nyid kyi theg pa las khyad par du mas 'phags ba tshe gcig gis sangs rgyas ster ba'i gsang sngags rdo rje theg pa'i smin grol rnams rje 'bangs skal pa dang ldan pa rnams la mnog chos su bstsal te /
rgyud ma hA/
lung a nu /
man ngag a ti ste /
yo ga rnam pa gsum dang /
re re la'ang rgyud lung man ngag gi zab don rim par bzhugs pa rnams kyi chos kyi 'khor lo 'byams klas par bskor bas bstan pa'i snying po 'phags yul las kyang ches lhag par gsal bar mdzad /
sku gcig zhing khams rgya mtshor khyab pa'i cho 'phrul chen pos sprul pa'i rje 'bangs grogs 'khor dang lhan cig
/bod kyi gnas chen po gangs chen bzhi /
brag phug chen po brgyad /
grags pa'i mtsho chen bzhi /
lung lnga /
ljongs gsum /
sbas yul gling chen rnams gtsor byas /
bod khams stod smad bar gsum gyi sa gzhi'i khyon rta rmig tsam yang ma lus par zhabs kyis bcags /
skad cig bskal par bsgyur ba'i rdzu 'phrul gyis de dag re rer yang lo zla mang por tshogs kyi sgrub pa dang chos 'khor bskor pa sogs kyis gdod nas grub pa'i gnas chen rnams dang dbye ba med par byin gyis brlabs /
dus skabs de'i gdul byar gyur pa rnams rtogs grol dus mnyam du gyur kyang skal dman zhal mthong tsam gyi sa bon bzhag pa dang /
phyi rabs kyi 'gro ba rnams la brtse ba'i thugs rjes dgongs nas /
sku gter chos gter nor gter rdzas gter la sogs pa zab mo'i gter kha kha byang dang bcas shing 'don pa'i skyes bu lung bstan pa ming can dang /
las can gang rung la dgongs pa gtad cing kha byang dmigs su ma gsal ba'i ming med grangs las 'das pa spas te sa steng chos nor dam rdzas kyis bkang bas /
ma 'ongs phyi ma las kyang phyi ma'i mthar thug pa thub bstan nub nas kyang byams mgon ma byon gyi bar du skal ldan rnams la gter gyi 'gro don mdzad par gsungs pas mtshon /
bod khams mtha' dang dbus thams cad la byang chub bar du gzhal du med pa'i bka' drin gyis khyab par mdzad pa ni deng gi dus blo ldan rnams kyi spyod yul du mngon sum gyur pa 'di nyid do //
des mdzad pa'i chos sgo khyad par du 'phags pa'i tshul bstan pa'o //
lnga pa ni /
bsam yas ngo mtshar gyi cho 'phrul chos sgo chen po de dag nam byung ba de'i tshe skabs te shugs las bstan pa'o //
gnyis pa rkyen gleng slong ba la gnyis /
gleng slong ba'i gzhi 'god pa dang /
gleng slong ba dngos so //
dang po ni /
de'i tshe de'i dus na zhes pa nas dbyer med du gyur to :
zhes pa'i bar gyis bstan /
gnyis pa ni /
de lta bu'i nas bka' bstsal to :
sa ma ya :
zhes pa'i bar gyis bstan to //
'dir spyi don spros na yi ge mang dogs pas ma bris shing tshig don ni go sla'o ///
/gsum pa 'bras bu yongs shes man ngag gi don bshad pa la gsum /
bshad bya don gyi sgo nas mdor bstan /
'chad byed thun min gleng gzhis go phye /
ji ltar 'chad pa'i tshul gyis tshig don rgyas par phye ba'o //
dang po ni /
oM AHhU~M hoH
zhes 'byung ste /
de'i don 'chad pa la gnyis /
'phro gzhi yi ge'i de nyid spyir bshad /
de las 'phros pa'i 'bru bzhi'i don khyad par du bstan pa'o //
dang po la lnga /
ngo bo /
rang bzhin /
nges tshig
/byed las /
dbye ba'o //
dang po la'ang /
thun mong tha snyad kyi gnas skabs su phung po lnga las mi ldan pa'i 'du byed du bzhag pa dang chos kyi brda'am mtshan mar gyur ba'i phyir sangs rgyas rnams kyi chos kyi phyag rgyar bzhag pa dang /
lha dang sngags la tha dad med pa'i phyir rnal 'byor pa rnams kyis lhar bzhag pa dang /
mtshan ma 'dis 'gro ba'i rgyud byin gyis rlob nus pa'i phyir sangs rgyas su bzhag pa dang /
de bzhin gshegs pa'i byin rlabs dang rnam par smin pa'i chos 'dres pa'i phyir snang bar bzhag pa dang /
sangs rgyas kyi ye shes nyid yi ger byin gyis brlabs pas de gnyis tha dad med par bzhag pa ste /
gang zag dang gnas skabs kyi khyad par las brtags pa rnam pa drug tu bshad do //
gnyis pa ni /
sems kyi rang bzhin 'od gsal ba nyid yi ge 'khor lo'i sprin du rang snang ba ste /
de las gzhan du dngos por grub pa gang yang med de /
gsang snying las /
sems kyi rang bzhin yi ge ste //
yi ge dngos por yod ma yin //
zhes dang /
mdo las kyang /
rab 'byor yi ge ni don dam par ma skyes pa ste a'i ngo bo nyid do //
a'i ngo bo nyid gang yin pa de ni sems kyi rang bzhin te /
dngos po dang dngos po med pa thams cad las yang dag par 'das pa'o //
zhes gsungs so //
gsum pa ni /
yul chos kyi dbyings la yul can rang byung shes rab kyis bya rtsol med par bris pa ste /
ye nas lhun gyis grub cing 'gyur ba med pas ak+Shar dang /
brjod bya thams cad gsal bar byed pas byany+dza na dang /
don mtshon pa'i nus pa dang ldan pas war+Na zhes pa'i ming gis brjod pa ste /
gsang snying las /
dbyings las dbyings kyis bris pa ste //
yi ge zhes ni de phyir brjod //
ces so //
bzhi pa ni /
dngos po med pa'i rang bzhin yi ge 'khor lo'i sprin gyi rol pa sna tshogs su snang bas don gyi ngo bo tsam ston pa'i ming dang /
don gyi khyad par ston pa'i tshig rnams 'byung zhing /
de dag 'dus pa las gzhi lam 'bras bus bsdus pa'i 'khor 'das kyi brjod pa ji snyed pa ston pas sangs rgyas kyi mdzad pa sgrub pa'i phrin las dang ldan pa ste /
tshig rnams ma lus 'dzin pa'i gnas //
sna tshogs don chen smra zhing ston //
zhes so //
lnga pa rnam par dbye ba'i tshul yang /
chos rje kun mkhyen chen po'i bzhed pa ltar na bzhi ste /
gnas lugs don gyi yi ge ni /
sgyu 'phrul las /
sems nyid yi ge'i rang bzhin te //
yi ge yid bzhin rin chen sprin //
zhes gsungs pa ltar /
sems nyid rang bzhin gyis 'od gsal ba rang byung gi ye shes rtag chad 'gro 'ong dang bral ba ste 'khor 'das kyi yi ge thams cad 'gro ba'i gzhir gyur pa'o //
lus gnas rtsa'i yi ge ni /
lus kyi rtsa 'khor lo bzhi'i srog shing ro rkyang dbu ma gsum gyi nang du oM AHhU~M dkar dmar mthing ga'i tshul du rang byung du gnas pas /
phyi ru lus ngag yid gsum /
nang du nyon mongs dug gsum /
gsang bar sku gsung thugs su 'char ba'i rten byed la /
de'i 'od mdangs las 'khor lo bzhi'i rtsa 'dab rnams su thabs shes dbyangs gsal gyi yi ge rkyang brtsegs 'dogs dang yan lag tu phye ba'i brgyad khri bzhi stong gnas pas /
phyi phung khams skye mched kyi rten dang smra brjod de snyed 'byung ba'i rgyu byed /
nang nyon mongs rtog tshogs kyi rten dang nyin mtshan rnam rtog de snyed 'byung ba'i rten byed /
gsang bar de rnams dag dus chos sgo de snyed 'byung ba'i rten byed pa'o //
brjod pa sgra'i yi ge ni /
ngag gi smra ba dang brjod pa rnams yin te /
rgyu rtsa gnas kyi yi ge rlung gis bskyod /
rkyen lce rkan sogs kyi byed pa la brten nas gnas dang rtsol ba 'phrad nas 'byung ba rnams so //
mthar thug 'bras bu'i yi ge ni /
longs sku'i rtsa gnas dag pa'i yi ge las yi ge'i sprin 'phros te nam mkha' la chos kyi dbyangs su grags pa dang /
yi ge skur gyur nas sems can gyi don mdzad pa dang /
longs sprul gnyis ka'i rtsa yig ye shes lnga'i snang bas brgyan pa dang /
gsung dbyangs yan lag drug cu dang ldan pa'i chos sgrar snang ba rnams so //
de'ang dbyings don dam gyi yi ge'i rang mdangs las lus rtsa'i yi ge byung /
de'i gdangs brjod pa sgra'i yi ger shar /
de sgrib pa las grol bas 'bras bu'i yi ger gnas 'gyur pa yin pas bzhi ka'ang ngo bo gcig tu 'dus pa'o //
gnyis pa ni /
de las 'dir mdor bstan du mdzad pa'i yi ge 'di dag rtog ge dang nyan thos sogs kyi blos mi phyed pas gsang ba chen po rdo rje'i yi ge'am /
ji ltar e dang waM yig bzhin du de bzhin gshegs pa'i brdar gyur pa'i yi ge ste /
brda la'ang don dam nyid brda 'am rtags su shar ba dang /
tha snyad kyis brdar btags pa gnyis las /
'di ni bcos nas tha snyad du sbyar ba ma yin pa don dam pa'i gnas lugs brda'i tshul du rang shar ba de nyid thams cad mkhyen pa'i ye shes kyis gzigs nas gsal bar mdzad pa ste /
'khor 'das lam gsum gyi chos thams cad kyi srog gam gnad 'dus pa'i phyir de dag gang la 'phro ba'i gzhi dang /
bshad pa'i gzhi dang /
bzlas sgom gyi gnad dang /
mthar thug gi skyel so rnams su gyur pa'o //
de la rdo rje'i yi ge bzhi'i don cung zad bkrol ba la lnga /
gang las byung ba /
de'i rgyu mtshan /
'bru bzhi'i ngo bo /
mtshon don byed las /
bzhi chos rnams bstan pa'i tshul lo //
dang po ni /
spyir rang byung 'od gsal gzhom du med pa'i sgra mi shigs pa'i rlung dang dbyer med pa las 'od gsal gyi rlung byung /
de las snang ba'i rlung /
de las rags pa'i rlung bcu sogs byung zhing bskul bya de rnams /
sgra don 'dres 'dzin gyi rnam par rtog pa skul byed du byas nas ngag tu brjod pa'i yi ge rnams byung ba yin zhing /
bye brag tu /
dri med 'od las /
stong pa chen po lnga las sku rdo rje la sogs pa sngags rab tu brjod pa'i chos can rnams 'byung ste /
rjes su nga ro dang /
a yig gnyis dang /
thig le gnyis dang /
gzhom du med pa'i ha yig rnams las sku dang gsung dang thugs dang ye shes rdo rje rnams yang dag par 'byung bar gsungs pa bzhin /
a u ma gsum 'dus pa las oM/
a a ha gsum 'dus pa las AH
ha U ma gsum 'dus pa las hU~M/
ha u ha gsum 'dus pa las hoHrnams byung ste re re'ang yon tan gsum gsum gyi bdag nyid can du grub pa'o //
gnyis pa ni /
spyir gsang sngags rig sngags gzungs sngags thams cad 'byung ba'i gnas ni A li kA li yin la /
de rnams kyang rang byung 'od gsal mi shigs snying po'i thig le dang dbyer med pa a yig kho na'i rnam 'gyur las byung ba yin te /
'jam dpal sgyu drwar /
a ni yig 'bru kun gyi mchog
/don chen yi ge dam pa yin /
khongs nas 'byung ba skye ba med //
tshig tu brjod pa spangs pa ste //
brjod pa kun gyi rgyu yi mchog
/ces dang /
gsang snying las /
a nyid sna tshogs par snang ba'i //
ka la sogs pa bzhi bcu gnyis //
zhes sogs 'byung ba ltar ro //
gsum pa ni /
gong du bshad pa'i brtags pa rnam pa drug ka 'jug kyang /
'dir sku gzugs snang rnam pa thams cad pa /
gsung sgra brnyan rnam pa thams cad pa /
thugs stong nyid rnam pa thams cad pa /
bde ba chen po'i ye shes rnam pa thams cad pa rnams rim bzhin oM sogs kyi ngo bo dang rang bzhin dbyer med pa shes par bya'o //
bzhi pa ni /
dper na a ni yi ge gzhan las gzugs tha dad pas gcig pa'ang ma yin la /
kun gyi khyab byed du 'dres pas tha dad pa'ang ma yin pa bzhin du /
rang bzhin 'od gsal byang chub kyi sems ye shes kyi rlung dang bcas pa nyid /
gnyis bsdus kyi chos thams cad dang ngo bo tha dad pas gcig pa'ang ma yin la /
'khor 'das kyi khyab byed du gyur pas tha dad pa'ang ma yin par mtshon la /
khyad par gzugs snang gi rang bzhin dkyil 'khor 'khor lo snang stong du gdod nas gnas pa de oM gyis mtshon /
sgra brjod ngag tshig gi rang bzhin mi shigs nA da'i 'khor lo grag stong du ye nas gnas pa de AHsa mtshon /
rtog tshogs 'gyu dran gyi rang bzhin 'od gsal snying po de bzhin nyid ka dag kun khyab tu bzhugs pa de hU~M gis mtshon /
srid rtsa 'pho ba'i rang bzhin bde ba chen po ngo bo 'gyur med du gnas pa de hoHyig gis mtshon /
'bru bzhi po re rer yang yon tan gsum gsum ste rnam pa bcu gnyis kyi bdag nyid du gnas pa ni rten 'brel lugs 'byung ldog bcu gnyis dang /
rdo rje bzhi po re rer yang sku gsum gyi bdag nyid du bzhugs pa sogs mtshon no //
yi ge 'di dag gi gdangs lus ngag yid gsum snyoms 'jug gi rtog pa dang bcas par shar bas 'khor ba'i gzugs su grub la /
rnal 'byor gyis lam du byas pas sgrib pa gcod pa'i gnyen por 'gyur ba dang /
glo bur gyi dri ma dag pa las rdo rje bzhi po mngon du 'gyur bas na grol 'khrul gnyis ka'i byed pa dang ldan pa ste /
dri med 'od las /
gdengs can gyi gnas oM/
mi'i 'jig rten AH
mtho ris kyi gnas hU~M/
sgo gsum chags rtog bcas 'bru bzhir sbyor ba sogs dang /
rdo rje'i bzlas pas lam du byed tshul 'dus pa gtsos gsar rnying kun las rgya cher 'byung ba dang /
rdo rje phreng bar /
sangs rgyas yi ge hU~M du bshad //
gsung ni yi ge AHru brjod //
dge 'dun zhes bya yi ge oM//
zhes dkon mchog gsum la sbyar ba dang /
'dus pa rtsa rgyud las /
byang chub thams cad thob bya'i phyir //
ye shes rdo rje dag gis bya //
oM ni ye shes snying po ste //
rdo rje'i sku ni thob byed pa'o //
AHni byang chub bdag med pas //
rdo rje'i gsung ni thob byed pa'o //
hU~M ni sku gsung thugs nyid de //
rdo rje mi phyed gsum thob pa'o //
zhes gsungs pas mtshon no //
lnga pa ni /
yi ge 'bru bzhis gzhi lam 'bras gsum gyi bzhi 'gros kyi chos thams cad bstan pa ste /
gzhi dus ltar na /
oM yig gis kun gzhi dang lus rtsa'i khams /
AHyig gis nyon yid dang ngag rlung gi khams /
hU~M yig gis 'jug pa'i rnam shes dang yid thig le'i khams /
hoHyig gis kun khyab rig pa dang ye shes kyi khams rnams bstan pa dang /
lam dus su sbyang bya ltar na /
oM sad pa'i gnas skabs dang lus sgrib /
AHrmi lam gnas skabs dang ngag sgrib /
hU~M gnyid stug gnas skabs dang yid sgrib /
hoHchags rtog gnas skabs dang 'pho sgrib /
sbyong byed ltar na /
bum pa /
gsang ba /
shes rab ye shes /
tshig gi dbang ste smin byed dbang bzhi /
mtshan bcas bskyed rim /
kun rdzob rang byin rlabs /
dkyil 'khor 'khor lo /
don dam rdzogs pa chen po ste grol byed lam mam rnal 'byor bzhi /
byams pa /
snying rje /
dga' ba btang snyoms te tshad med bzhi /
bsnyen pa nye bsnyen sgrub pa sgrub chen te yan lag bzhi /
dga' ba mchog dga' dga' bral lhan skyes dga' ba bzhi la sogs pa rim bzhin bstan pa dang /
'bras dus ltar na /
oM yig sku rdo rje sprul pa'i sku smon pa med pa'i rnam thar bya grub ye shes /
AHyig gsung rdo rje longs spyod rdzogs sku mtshan ma med pa'i rnam thar mnyam nyid dang sor rtog ye shes /
hU~M yig thugs rdo rje chos kyi sku stong pa nyid kyi rnam thar me long ye shes /
hoHyig ye shes rdo rje ngo bo nyid sku 'du mi byed pa'i rnam par thar pa stong pa nyid kyi ye shes rnams kyi rang bzhin du gyur pa'o //
gnyis pa 'chad byed thun min gleng gzhis go phye ba la gnyis /
spyir sku gsum ston pas chos 'khor bskor tshul /
bye brag man ngag 'dir bsdus te 'dzin par gdams pa'o //
dang po la lnga /
ston pa /
gnas /
'khor /
chos /
dus phun sum tshogs pa'o //
dang po ni /
ka dag dbyings kyi nas 
he ru kas :
zhes gsungs te /
spyir gsang ba chen po'i chos thams cad phun sum tshogs pa lnga ldan gyi sgo nas 'byung zhing /
de'ang tshig rgyud dang man ngag 'byung bar mtshon pa thun mong gi gleng gzhi dang /
don gyi rgyud dang man ngag 'byung bar mtshon pa thun mong ma yin pa'i gleng gzhi gnyis te /
nyi zla kha sbyor gyi rgyud las /
gsang ba chen po'i rgyud rnams ni //
phun sum tshogs pa lnga ldan pas //
thun mong nyid dang thun mong min //
gleng gzhi rnams kyi sa bon no //
zhes gsungs /
de las snga ma gong du song /
'dir phyi ma ste de'ang thal 'gyur rtsa ba'i rgyud las /
gzhi ni rnam pa lnga yin te //
gnas ni rnam pa gsum du 'dod //
ces sogs gsungs pa ltar phun sum tshogs lnga re re la'ang rgyal ba sku gsum gyi dbye bas phye ba ste /
de la ston pa phun sum tshogs pa ni /
ka dag gdod ma'i gnas lugs spros pa thams cad dang bral ba'i dbyings kyi ngo bo chos sku'i ston pa kun tu bzang po dang /
lhun grub rang gsal gyi rig pa gzhi thog tu bya rtsol med par grol ba rang snang longs sku'i ston pa pad+ma saM b+ha wa dang /
ngo bo rang bzhin dbyer med dbyings rig zung du 'jug pa'i thugs rje'i rang rtsal sprul sku'i ston pa rdo rje drag po rtsal te /
zhi ba dang khro bo'i dkyil 'khor rab 'byams spro ba dang sdud pa'i byed por gyur pas dkyil 'khor kun gyi gtso bo'i mchog gam phul du gyur ba'i he ru ka chen pos sangs rgyas kyi mdzad pa 'di ltar bsgrubs pa'o //
zhes so //
'dir he ru ka'i don ni rgyud las /
he ni rgyu sogs stong pa nyid //
ru ni gnas 'jig tshogs dang bral //
ka ni gang du mi gnas pa'o //
zhes gsungs pa ltar rnam thar sgo gsum gyi don mtshon pa yin pas sku gsum ka la 'jug pa yin no //
gnyis pa ni /
chos dbyings khyab brdal nas 
gnas rnams su :
zhes gsungs te /
chos kyi dbyings 'khor 'das thams cad la khyab par brdal ba rang byung thig le chen po chos sku'i zhing khams dang /
ye shes kyi rang 'od lnga dang ldan pa dbyings snang 'od gsal gyi rgyan stug po bkod pa longs sku rigs lnga'i pho brang dang dag pa dang ma dag pa'i zhing dang gnas kyi bkod pa ma nges 'gro 'dul sprul sku'i gnas sna tshogs pa rnams su /
zhes pa'o //
gsum pa ni /
rigs can sogs tshig rkang gcig ste /
chos sku'i 'khor rang snang ye shes rgya mtsho /
longs sku'i 'khor gshegs sems khro bo'i tshogs mkha' khyab kyi dkyil 'khor /
sprul sku'i 'khor 'jig rten las 'das pa dang 'jig rten pa'i skye bo skal ba dang ldan pa ste /
mdor na rang gi skal ba dang mthun pa'i rigs can rnams dang gdul bar bya ba'i 'khor tshogs bsam yas bgrang ba las 'das pas rgya mtsho'i brdas bstan pa la'o //
bzhi pa ni /
so so'i snod dang 
nas 
chos kyi 'khor lo
zhes gsungs te /
chos sku'i bstan pa rang bzhin 'od gsal rdzogs pa chen po /
longs sku'i bstan pa 'bras bu bla med theg pa chen po /
sprul sku'i bstan pa rgyu'i theg pa gsum gtso bor gyur pa ste /
mdor na gdul bya so so'i skal ba'i snod dang dbang po'i khyad par bzhin du /
sangs rgyas kyi rgyu dang 'bras bu lam du byed pa'i theg pa che chung bsam las 'das pa'i chos kyi 'khor lo tshad med pa byung pa'o //
lnga pa ni /
dus gsum kun tu bskor :
ces pa ste /
chos sku dus bzhi mnyam pa nyid chos nyid brjod pa las 'das pa'i dus su rtsol bral dgongs pa mnyam nyid chen por snang /
longs skus lhun grub kyi ye shes rang snang ba'i dus su tshig dang yi ge med par brda'i sgo nas don bstan /
sprul skus gdul bya rnams smin pa gsum dang ldan pa'i dus su skal ba'i khyad par dang mthun pa'i chos snang ba'i sgo 'byung ba ste /
mdor na rgyal ba sku gsum phrin las khyab pa dang rtag pa'i bdag nyid yin pas gdul bya 'dul ba'i chos kyi 'khor lo dus gsum kun tu chad pa med par bskor ba'o //
gnyis pa ni /
de rnams kun gyi 
nas 
nyams su longs :
zhes gsungs te /
rgyal ba sku gsum gyi chos 'khor rgyu 'bras theg pa zab cing rgya che ba de rnams kun gyi tshig don snying po phyogs gcig tu 'dril ba /
sangs rgyas rnams kyi thugs kyi thig le /
gu ru rin po che'i zhal chems mthar thug pa /
kha gsal bas dbang po rno rtul kun gyis go sla ba /
rgyas bsdus 'tshams pas nyams len du khyer bde ba /
tshig gi bshad yam tsam ma yin pa lag len dmar khrid rjen phyung gi tshul du /
mnyes pa gsum gyis bla ma'i thugs zin pas shin tu nye ba'i thugs sras su gyur pa'i 'dus pa rje 'bangs grogs kyi tshogs rnams la bstan par bya'o zhes gdams dag bstan par zhal gyis bzhes te /
zab cing dkon la bcud du 'dril ba'i gdams ngag 'di lta bu rnyed par dka' bas btang snyoms kyis yal bar ma dor bar thos pas tshig zungs /
bsam pas don dpyad /
sgom pas rtse gcig nyams su longs la rang gzhan gyi don grub par gyis shig
/ces gdams par mdzad pa'o /
gsum pa ji ltar 'chad pa'i tshul gyis tshig don rgyas par dbye ba la gnyis /
mdor bstan /
rgyas bshad do //
dang po ni /
de la 
nas 
bya ba ste :
zhes gsungs te /
bshad par zhal gyis bzhes pa'i gdams ngag de la mdo chings chen po gsum gyis bsdams te /
gang shes par bya ba'i gzhi /
gang gis rtogs par byed pa'i lam /
gang du mthar phyin par 'gyur pa'i 'bras bu bcas rnam pa gsum gyis mtshon par bya ba yin te /
zhes lhag bcas kyi sgras rgyas bshad kyi tshig drangs par mdzad do //
gnyis pa la gsum /
gzhi /
lam /
'bras bu rgyas par bshad pa'o //
de'i dang po la gsum /
gnas lugs ngo bo'i gzhi dang /
'khrul pa brtags pa'i gzhi bshad /
skabs kyi don bsdus te mtshams sbyar ba'o //
dang po ni /
shes bya'i gzhi 
nas 
gnas gyur kyang :
zhes pas bstan te /
rgyal ba byams pas /
thos pa las byung shes pa yi //
snang ba rgya chen 'dis brgyan pas //
blo ldan myur du sangs rgyas kyi //
spyod yul kun la 'jug par 'gyur //
zhes gsungs pa ltar /
sangs rgyas sgrub pa'i lam la zhugs pa'i thog mar thos pa'i shes rab kyis shes bya gtan la dbab dgos kyang /
'dir nyams len dmar khrid kyi dbang du mdzad nas mi shes su mi rung ba'i gnad mdor bsdus te /
shes bya thams cad kyi gzhir gyur pa ni snod bcud kyi dngos po la nam mkhas khyab pa bzhin du 'khor 'das kun la khyab pa'i bde gshegs snying po zhes bya ba khyad par lnga ldan du bzhugs pa yin te /
ngo bo 'dus ma byas pa /
bzhugs tshul gsal stong rig pa'i rang babs /
dang por 'khrul ma myong zhing mthar grol ba las 'das pa /
nam mkha' ltar skye 'gag sogs spros pa'i mtshan ma med pas rab tu zhi ba /
'khor ba dang myang 'das gnyis la skyon rtog gis dbye zhing ring ba dang /
yon tan du shes pas bsri ba ste nye bar gyur pa gang yang med par bzhugs shing gnas par gyur to //
kyang zhes pa ni tshig phyi ma sdud pa'i sgra'o //
de'i don cung zad bshad na /
gshegs snying shes bya thams cad kyi gzhi yin pa'i rgyu mtshan ni /
chos mngon pa'i mdo las /
thog ma med dus can gyi dbyings //
chos rnams kun gyi gnas yin te //
de yod pas ni 'gro kun dang //
mya ngan 'das pa'ang thob pa yin //
zhes 'byung ste /
thog ma med pa'i dus can gyi dbyings de nyid dag ma dag ma phye bar rnam par bzhag pa'i dbang du byas te 'khor 'das kyi chos kun gyi gnas sam gzhi yin la /
phye na kun gzhi'i rnam shes la brten pa'i glo bur gyi dri ma ni zag bcas 'khor ba'i rgyu /
kun gzhi'i ngo bo gshegs snying ni zag med myang 'das kyi rgyu yin te /
'phags pa klus /
gang zhig 'khor ba'i rgyur gyur pa //
de nyid sbyang bar byas pa las //
dag pa de nyid mya ngan 'das //
chos kyi sku yang de nyid do //
zhes so //
de gnyis kyang rten dang brten pa'i tshul du gnas pa mgon po byams pas /
sa ni chu la chu rlung la //
sogs dpe dang bcas pas bstan cing /
de gnyis la gsung rab rnams su chos can dang chos nyid mtha' dang dbus snang ba dang stong pa kun rdzob dang don dam sogs tha snyad du mas bstan pa yin no //
de ltar khyad gzhi dbyings kun khyab bde gshegs snying po de nyid /
khyad chos 'dus ma byas pa sogs kyis gsal bar mdzad pa ste /
de'ang dbyings de nyid kun la khyab pa'i tshul ni /
rgyud blar /
ji ltar rtog med bdag nyid can //
nam mkha' kun tu rjes song ltar //
sems kyi rang bzhin dri med dbyings //
de bzhin kun tu 'gro ba nyid //
ces nam mkha'i spyi mtshan mchog dman bar ma'i gzugs thams cad la rang bzhin gyis khyab pa bzhin du dbyings kyi mtshan nyid chos thams cad la rang bzhin gyis khyab par gsungs shing /
dbyings de 'jug tshul gyi sgo nas ming gsum gyis bstan te /
glo bur gyi dri mas bsgribs pa'i sems can gyi skabs su rigs /
dri ma bral ba'i sangs rgyas kyi skabs su chos sku /
gnyis ka'i ngo bor khyab cing 'gyur ba med pa'i cha nas de bzhin nyid ces bya ste /
'di yi rang bzhin chos sku dang //
de bzhin nyid dang rigs kyang ste //
zhes so //
dbyings de la 'khor lo bar pa'i mdo rnams nas stong pa nyid dang /
de bzhin nyid la sogs pa'i sgras bstan te /
sdud par /
'das pa'i de bzhin nyid gang ma byon de bzhin nyid //
da lta'i de bzhin nyid gang dgra bcom de bzhin nyid //
chos kun de bzhin nyid gang rgyal ba'i de bzhin nyid //
chos kyi de bzhin nyid 'di thams cad bye brag med //
ces sogs dang /
rtsa sher /
de bzhin gshegs pa'i rang bzhin gang //
'gro ba 'di yi rang bzhin yin //
zhes sogs dngos po'i gnas lugs stong pa nyid kyi don mtha' yas par gsungs so //
'khor lo tha ma sogs su bde gshegs snying po zhes rgya cher bstan te /
ting 'dzin rgyal po las /
dag pa dwangs pa 'od gsal ba //
mi 'khrug 'dus ma byas pa nyid //
bde bar gshegs pa'i snying po ste //
ye nas gnas pa'i chos nyid do //
zhes sogs dang /
gsang sngags kyi rgyud sde zab mo rnams su e wa~M dang rdor sems dang /
rgyud dang thig le 'gyur med 'od gsal rang byung ye shes sogs mtshan gyi rnam grangs du mas bstan te /
he badzra las /
sangs rgyas kun gyi sdom pa ni //
e wa~M yi ger rab tu gnas //
zhes dang /
sam+bu Tir /
lus la ye shes chen po gnas //
rtog pa thams cad rnam par spangs //
lus gnas lus las ma skyes pa'o //
zhes dang /
'dus par /
rigs ni rgyud ces bya bar bshad //
rgyud ni thog ma zhes brjod de //
mi 'jig skye ba med gang yin //
mgon po de ni yin par bshad //
ces so //
gshegs snying sems can la bzhugs par yid ches pa'i thun mong gi lung ni /
mdo las /
sems can thams cad ni de bzhin gshegs pa'i snying po can no //
zhes dang /
bde gshegs snying pos 'gro kun yongs la khyab //
'gro ba 'di dag thams cad sangs rgyas rgyu //
zhes dang /
shA ri'i bu /
don dam pa zhes bya ba ni sems can gyi khams kyi tshig bla dwags so //
sems can gyi khams zhes bya ba de bzhin gshegs pa'i snying po'i tshig bla dwags so //
de bzhin gshegs pa'i snying po zhes bya ba 'di ni chos kyi sku'i tshig bla dwags so //
zhes sogs dang /
khyad par gyi lung ni /
he badzra las /
'di nyid ye shes chen po ste //
thams cad lus la rtag tu gnas //
dngos dang dngos med bdag nyid gtso //
gnyis dang gnyis su med pa'i tshul //
brtan dang g.yo bar khyab par gnas //
zhes sogs dang /
bla na med pa'i lung rdo rje sems dpa' snying gi me long gi rgyud las /
'jig rten gyi khams kyi sems can thams cad la de bzhin gshegs pa'i snying po til 'bru la mar gyis khyab pa bzhin du gnas so //
zhes dang /
rang shar las //
yang dag sangs rgyas dgongs pa ni /
sems can kun gyi rang rgyud la //
sku dang ye shes tshul du gnas //
zhes sogs rgya cher 'byung zhing /
de'i sgrub byed du mgon po byams pas rgyu mtshan gsum bkod de /
rdzogs sangs sku ni 'phro phyir dang //
de bzhin nyid dbyer med phyir dang //
rigs yod phyir na lus can kun //
rtag tu sangs rgyas snying po can //
zhes gsungs te /
sems can thams cad la sangs rgyas chos kyi sku 'phro ba ste khyab pa dang /
sems can dang sangs rgyas kyi de bzhin nyid la rdza bum dang gser bum gyi nam mkha' bzhin khyad par du dbye ba med pa dang /
sems can gyi rgyud la sangs rgyas sku gsum 'byung rung gi rigs gnyis yod pa'i phyir ro //
gshegs snying yod pa'i rig pa dpes bstan pa ni /
sor phreng gi mdo las /
'o ma la mar yod pas srub kyi chu la mi srub pa dang /
gser 'dod pa brag la rko yi shing la mi rko ba bzhin du sems can la sangs rgyas kyi khams yod pas sangs rgyas sgrub pa la don yod kyi khams med na sgrub pa don med du 'gyur ba'i tshul rgyas par gsungs pa'i don bsdus /
'phags pa klus /
khams yod na ni las byas pas //
sa le sbram dag mthong bar 'gyur /
khams med na ni las byas kyang //
nyon mongs 'ba' zhig skyed par zad //
ces so //
'thad pa dpal phreng gi mdo don rgyud blar ldog phyogs kyis bstan pa /
gal te sangs rgyas khams med na //
sdug la skyo bar mi 'gyur zhing //
mya ngan 'das la 'dod pa dang //
don gnyer smon pa'ang med par 'gyur //
zhes dang /
sgrub phyogs kyis bstan pa /
srid dang mya ngan 'das la de'i //
sdug bde'i skyon yon mthong ba 'di //
rigs yod las yin gang gi phyir //
rigs med dag la med phyir ro //
zhes so //
gshegs snying ngo bo rgyu rkyen las ma byung bas rgyun dang skad cig gis rtag mi rtag la sogs pa blo'i yul las 'das pas nam yang 'jig pa mi mnga' zhing /
de'ang rtag pa brtan pa zhi ba 'pho 'gyur med pa'i chos bzhi dang ldan pas 'dus ma byas su gsungs te /
sems kyi rang bzhin nam mkha' yi /
khams ltar rgyu med rkyen med de //
tshogs pa med cing skye ba med //
'jig dang gnas pa'ang yod ma yin //
zhes dang /
gtan du 'jig pa med pa yi //
rang bzhin yin phyir 'dus ma byas //
'jig med nyid ni brtan pa ste //
brtan sogs rnams kyis de bshad do //
zhes sogs gsungs so //
bzhugs tshul ngo bo ma skyes pas stong pa nam mkha' lta bu /
rang bzhin 'gag pa med par 'od gsal ba /
rnam pa zung 'jug rig pa'i gshis lugs su gnas pa ste /
rang shar las /
dbyings de'i ngo bo ni nam mkha' lta bu'o //
rang bzhin ni rang gis 'od gsal ba'o //
thugs rje ni rig pa'i snying por gnas te yon tan thams cad kyi 'char gzhir gyur pa'o //
zhes so //
de nyid 'khrul grol ltar snang ba ni sems can gyi ngos nas btags pa yin gyi don la 'khrul grol gnyis ka mi dmigs te /
nam mkha' dang nyi ma sprin gyis bsgribs pa dang mi bsgribs zhes pa ni sa steng du 'khod ba'i lus can rnams kyis mthong ba log pa'i dbang du byas kyi de gnyis la bsgribs ma bsgribs med pa bzhin te /
sems kyi rang bzhin 'od gsal gang yin pa //
de ni nam mkha' bzhin du 'gyur med de //
yang dag min rtog las byung 'dod chags sogs //
glo bur dri mas de nyon mongs mi 'gyur //
zhes dang /
gsang snying las /
rnam rtog bdag tu 'dzin pa yis //
nan gyis mkha' la mdud pa bor //
bcings med rnam par grol med pa'i //
ye nas lhun rdzogs sangs rgyas chos //
zhes so //
de'i rgyu mtshan nam mkha' ltar yod med yin min rtag chad skye 'gag sogs spros pa'i mtha' thams cad rab tu zhi zhing gnyis su med pa dbu ma'i bdag nyid can te /
myang 'das chen por /
sems can la bzhugs pa'i sangs rgyas kyi rang bzhin ni nam mkha' dang 'dra ste /
nam mkha' ni 'das pa dang ma 'ongs pa dang da lta ba ma yin /
nang dang phyi rol ma yin te gzugs sgra dri ro reg byas ma bsdus pa ltar sangs rgyas kyi rang bzhin kyang de dang 'dra'o //
zhes dang /
rdo rje gur las /
nam mkha'i khams ni ji snyed dang //
'jig rten khams ni stong phrag na //
bde chen phun tshogs phyag rgya che //
sangs rgyas nam mkha' 'dra bar bzhugs //
zhes so //
snying po'i rang ngo nas 'khor ba'i skyon spang zhing bsal ba dang myang 'das kyi yon tan bzhag cing bsnan du med pa'i rgyu mtshan kyang /
rgyud blar /
nyes pa glo bur dang ldan phyir //
yon tan rang bzhin nyid ldan phyir //
ji ltar sngar bzhin phyis de bzhin //
'gyur ba med pa'i mtshan nyid do //
zhes dang /
de dang mngon rgyan gnyis kar /
'di la bsal bya ci yang med //
bzhag par bya ba cung zad med //
yang dag nyid la yang dag blta //
yang dag mthong na rnam par grol //
ces so //
des na 'khor 'das gnyis la bzang ngan blang dor du rtog pa med pas nye ring mi mnga' bar nam mkha' ltar khyab pa ste /
rgyud blar /
ji ltar rtog med bdag nyid can //
nam mkha' kun tu rjes song ltar //
sems kyi rang bzhin dri med dbyings //
de bzhin kun tu 'gro ba nyid //
ces so //
gnyis pa ni /
lhan skyes nas /
bzhin du snang :
zhes gsungs te /
snying po rang bzhin gyis 'od gsal ba nam mkha' lta bu de la sgrib byed glo bur gyi sgrib pa sprin ldangs pa ltar byung ste /
de'ang rang bzhin rnam dag dang dus snga phyi med par mnyam du byung ba lhan cig skyes pa'i ma rig pa gser dang g.ya' lta bu dang /
med bzhin du yod par btags pa glo bur ba'i 'khrul pa yul yul can snang ba kun tu btags pa'i ma rig pa ste /
'khrul pa thams cad 'byung ba'i gzhi nyes pa mtha' dag skyed pa'i gdon chen po de gnyis kyi rang ngo ma shes par gzung ba yul dang 'dzin pa sems zhes gnyis su rtog pa'i bag chags rim gyis rgyas shing brtas par gyur pa las /
phyi snod kyi 'jig rten dang nang bcud kyi sems can so sor zhen cing 'dzin pa gnas yul rigs gzugs byed las sna tshogs tha dad pa'i 'gro ba rigs drug po gnyid kyis bslad pa'i rmi lam bzhin don la gcig kyang med rung 'khrul pa'i snang ba sna tshogs su snang ba'o //
de'i don cung zad bshad na lnga ste /
dang po 'khrul pa'i gzhi ni /
gzhi yod pa las 'khrul pa sbrul yod pas thag khra la sbrul 'dzin gyi shes pa zhugs pa lta bu dang /
med pa las 'khrul pa rab rib can gyi mig tu nam mkha' la skra shad mthong ba lta bu dang /
dbyer med las 'khrul pa ga bur gyi ngo bo la nus pa gnyis yod pas tshad nad la sman dang rlung nad la dug tu 'gyur ba lta bu'o //
gnyis pa 'khrul ba'i rgyu ni /
gsang snying las /
srid rtsa'i nyes dmigs bdag tu rtog las 'phros //
zhes gsungs pa ltar 'khor ba'i chos thams cad kyi spyi'i rgyu ni bdag tu rtog pa nyid yin la /
bye brag brgyud pa'i rgyu ni chos nyid bde gshegs snying po rang bzhin rnam dag rang ngo ma shes pa'i cha tsam gnas pa bdag nyid gcig pa'i ma rig pa dang /
mtshungs ldan gyi rgyu chos nyid dang lhan cig skyes pa'i ma rig pa rkyen dang 'phrad na 'khrul ba 'byung rung du gnas pa dang /
lhan cig byed rgyu sems nyid rang gis rang la yul dang yul can gzung ba kun btags kyi ma rig pa yid shes rtog bcas dang /
nyer len gyi rgyu las kyi bag chags bsags pas rang 'bras 'byin nges kyi nus pa yod pa'o //
de las yid shes la dbye na /
kun gzhi la nga'o snyam du 'dzin cing rnam shes nyon mongs par byed pa'i nyon yid dang /
tshogs drug ni shes pa skye 'gag gi rgyun byed cing las kyi nus pa kun gzhi la 'jog pa de ma thag yid ces gnyis su yod cing /
yid de gnyis kyi rten du gyur cing bag chags dang sa bon thams cad 'dzin pa ni 'khrul ba btags pa'i gzhi ste /
gzhung lugs rnams su kun gzhi'i rnam shes zhes bya bar rnam par bzhag go
/gsum pa rkyen ni /
mtho ris ngan 'gro khams gong ma rnams su skye ba'i rkyen bsod nams dang bsod nams ma yin pa dang mi g.yo ba'i las gsum /
las de dag kun nas slong ba po nyon mongs pa dug lnga rnams so //
rgyu rkyen de dag 'dzoms pas 'khor ba'i 'khor lo chen po 'di byung ba ste /
de'ang bde gshegs snying po'i ngo bo stong cha la dri ma nam yang med kyang gsal cha la rang ngo ma rig ste skad cig ma dang po la 'du byed kyi yid g.yos pas gzung 'dzin tha dad du btags
/de las don mthong ba'i rnam shes /
des blang dor du btags pas tshor ba //
de las yul la mtshan mar 'dzin pa'i 'du shes /
de'i bag chags brtas pa gzugs bcas phung po lnga grub ste /
dpe phyi'i rten 'brel sa bon las myu gu sogs rgyu dang 'brel ba drug po 'byung ba lnga dus kyi sbyor ba bcas rkyen dang 'brel ba drug gis khor mo yug tu bskyed pa ltar /
nang gi rten 'brel ma rig pa las 'du byed sogs bcu gnyis pos khams gsum du 'khor ba yin no //
bzhi pa byed pa po ni /
rig gsum las /
rgyun dang bcas pa'i skad cig ma //
las kyi byed pa por brjod do //
zhes pa ltar 'khor 'das gnyis ka'i byed pa po ma bcos rgyun gyi skad cig ma yin la /
khyad par 'khor ba'i byed pa po gnyis med la gnyis su 'dzin pa'i 'khrul rtog rgyun gyi skad cig ma ste /
des 'khrul shes lu gu rgyud du sbrel te nus pa je rgyas su song bas mtha' med pa'i 'khor ba 'di grub bo //
lnga pa 'bras bu ni /
las nyon gyi rgyu 'bras zo chun ltar 'khor ba las /
snang 'gyur thun mong ba'i las kyis snod kyi 'jig rten dang /
myong 'gyur thun mong ma yin pa'i las kyis bcud kyi sems can du snang zhing rnam par smin pa myong ba ste /
de dag rnams kyi don gsang snying las /
e ma ho bde gshegs snying po las //
rang gi rnam rtog las kyis sprul //
gnas dang sdug bsngal la sogs pa //
bdag dang bdag gir so sor 'dzin //
zhes sogs gsungs pa ltar ro //
'od gsal rdzogs pa chen po'i dgongs pa ltar na /
ngo bo ka dag gi gzhi bde gshegs snying po las rang bzhin lhun grub kyi gzhi snang shar ba'i skad cig la rang ngo shes te tshogs brgyad kyi nyer len dbyings su dengs pa ni kun tu bzang po gdod ma'i grol gzhir sangs rgyas pa dang /
gzhi snang de nyid lhan skyes ma rig pas bsgribs nas gzung 'dzin kun tu btags te lhun grub rin po che'i sbubs las phyir gsal snang ba'i sgo brgyad rmi lam ltar shar nas 'khor bar med bzhin du 'khrul ba la sems can zhes btags par gsungs so //
gsum pa ni /
de lta na yang nas 
brtson par bya :
zhes gsungs te /
thog ma med pa nas 'khor 'das gnyis su btags shing 'khrul pa'i tshul de lta bu yin na'ang /
sprin gyi 'du 'god kyis nam mkha' la nam yang g.yo ba med pa bzhin du /
thog ma'i ka dag bde gshegs snying po rang gi ngo bo'i bzhugs tshul de las gzhan du 'gyur ba mi srid pas /
sngon chad 'khor 'das gnyis ka'i chos su rnam par ma g.yos shing /
da rung mu mtha' med pa'i 'khor bar 'khor kyang g.yo bar mi 'gyur ba de'i phyir na /
'khrul ba glo bur gyi dri ma nam dag pa'i tshe rang ngo mngon du byas te 'tshang rgya bar 'gyur ba'i phyir /
de nyid sbyong ba'i thabs la 'bad brtson mi g.yel bar bya'o //
de ltar yang le lag las /
'khor ba dang ni mya ngan 'das //
gnyis ka yod pa ma yin te //
'khor ba yongs su shes pa na //
mya ngan 'das zhes de la bya //
zhes dang /
brtag gnyis las /
sems can rnams ni sangs rgyas nyid //
'on kyang glo bur dri mas bsgribs //
de bsal na ni sangs rgyas so //
zhes so //
glo bur dri mas snying po'i rang ngo la nam yang ma gos pas sbyangs na 'bral du rung ba ni /
snying po las /
sus kyang ma bcings bcings med do //
bcing bar bya ba'ang yod ma yin //
zhes so /
sems can spyi btsan du 'khor ba la thog mtha' med par gsungs kyang gang zag sgos btsan du mngon pa'i mdo las /
thog med gyur kyang tha ma dang ldan pa //
zhes 'byung ba bzhin dri ma lam gyis sbyangs pas myang 'das la reg cing /
sbyangs zin nas 'brum nad byang ba'i skyes bu ltar 'bras bu rgyu ru mi ldog pas lam la brtson pa ni 'thad pa dang bcas pa'o //

//gnyis pa gang gis rtogs par byed pa'i lam bshad pa la gnyis /
sdom gyis mdor bstan /
de nyid rgyas par bshad pa'o //
dang po ni /
rtogs byed lam nas lam 
la 'jug :
ces gsungs te /
gzhi 'bras dbyer med pa de nyid rtogs par byed pa'i thabs su mdo sngags lam gyi rim pa bsam pa'i mtha' yas par gsungs kyang /
gnad kyi snying po gcig tu dril na /
blo rgyud sbyong ba'i tshul zhing tha rgod btul ba lta bu dang /
smin grol gyi sa bon gdab pa'i tshul 'bru skyon med pa 'debs pa lta bu dang /
de nyid skyed bsring ba'i tshul chu lud sogs so nam la brtson pa lta bu dang /
lam gyi gegs sel ba'i thabs sad ser sogs srung ba'i thabs la 'bad pa lta bu dang /
yon tan gyi bogs 'don ba'i thabs char 'bebs sogs gong 'phel du 'gyur ba'i thabs byed pa lta bu ste rnam pa lnga yis lam legs par sbyangs pas /
'bras bu bcud du smin pa ltar rnam grol gyi 'bras bu mngon du byed par 'gyur bas na yang dag pa'i lam la rab tu 'jug par bya'o //
gnyis pa la lnga /
rgyud sbyong ba /
sa bon gdab pa /
skyed bsring ba /
gegs sel ba /
bogs 'don pa'i rim pa'o //
dang po la gnyis /
lam gyi rtsa ba bshes gnyen bsten pa'i tshul /
bsten nas blo rgyud ji ltar sbyong ba'i rim pa'o //
de'i dang po la'ang bzhi /
bsten bya slob dpon gyi mtshan nyid /
ji ltar bsten pa'i thabs /
sten byed slob ma'i mtshan nyid /
bsten nas gdams pa ston tshul lo //
dang po ni /
de la dang po 
nas 
mtshan nyid kun ldan
zhes gsungs te /
gzhi shes nas glo bur dri ma sbyang ba'i phyir du lam gyi rim pa la 'jug pa'i tshul de la'ang dang po nyid du rtog 'khrul gyi blo ngan goms kyi dbang du shor bas las su mi rung ba de nyid dul bar bya ba'i ched du rgyud legs par sbyang dgos pas de'i tshul 'chad par bya'o //
de'ang byis pa'i skye bo rnams rang gi blo stobs kyis yang dag pa'i lam gyi phyogs tsam du'ang bgrod par mi nus pas spyir sangs rgyas kyi chos thams cad dang khyad par lam la tshul bzhin 'jug cing legs par bgrod par byed pa'i rtsa ba rdo rje slob dpon mtshan nyid dang ldan pa thog ma nyid du legs par brtags nas bsten dgos te /
dper na rgyus med pa'i lam du zhugs pa la rgyus shes kyi lam mkhan dang /
'jigs sar bgrod pa la stobs ldan gyi skyel ma dang /
chu'i pha rol tu bgrod pa la gru 'dzin pa'i mnyan pa nyid med thabs med pa bzhin no //
slob dpon gyi mtshan nyid mdo rgyud man ngag rnams nas rgya cher gsungs kyang mdor bsdu na /
yon tan thams cad kyi gzhi rten sdom pa gsum ji ltar blangs pa'i dam tshig dang sdom pa'i kun spyod la nyes ltung gis ma gos pas rgyud rnam par dag cing kha na ma tho ba spangs pa /
mdo sngags kyi rgyud lung man ngag mang du thos pas gang la'ang ma rmongs shing phyogs lhung bral ba'i rnam thar gyis rab tu brgyan pa /
thos don bsam pas gtan la phab pas mtha' drug tshul bzhi'i bye brag phyed pa /
de'i don sgom pas rgyud la sbyar bas nyams dang rtogs pa'i yon tan yar zla ltar rgyas shing sa lam gong du spogs pa'i drod rtags dang ldan pa ste thos bsam sgo gsum gyis rang don mthar phyin pa /
de dag las byung ba'i dri ma med pa'i mkhyen rab kyi rtsal rgyas pas rnyed bkur grags pa la mi ltos par dmigs pa med pa'i thugs rje'i 'jug pas skal ldan gyi slob ma rjes su 'dzin par mdzad pa'i brtse ba can /
de'ang tshig gi gdams pas sgro 'dogs gcod nus pa /
don gyi ngo sprod kyis rtogs pa skyed nus pa /
byin rlabs stobs kyis ma dag pa'i snang ba 'gog nus pa /
nyams kyi gegs sel zhing rtogs pa'i bogs 'byin nus pa ste /
mdor na mkhyen brtse nus pas gzhan don lhun gyis grub pa'i mtshan nyid bzang po kun dang ldan pa'o //
thog mar dge ba'i bshes gnyen la bsten dgos pa'i lung yang sdong po bkod pa las /
thams cad mkhyen pa ni dge ba'i bshes gnyen gyi gdams ngag la rag las so //
zhes dang /
sdud pa las /
sangs rgyas chos rnams dge ba'i bshes la bsten to zhes //
yon tan kun gyi mchog mnga' rgyal ba de skad gsungs //
zhes dang /
yum las /
byang chub sems dpa' mngon par rdzogs par 'tshang rgya bar 'dod pas thog ma nyid du dge ba'i bshes gnyen dag la bsnyen par bya /
bsten par bya /
bsnyen bkur bar bya'o //
zhes dang /
ji skad du /
gdos pa 'dzin pa med par ni //
gru yis pha rol phyin mi 'gyur //
yon tan thams cad rab rdzogs kyang //
bla ma med na srid mthar min //
zhes sogs lung dang rig pa dang dpe mtha' yas pa gsungs so //
gnyis pa ni /
mnyes pa gsum nas 
yal gam blang :
zhes gsungs te /
mtshan nyid de ldan gyi slob dpon rnyed nas ji ltar bsten pa'i tshul yang /
mdo sde rgyan las /
rnyed pa bkur sti dag dang rim gro dag
/sgrub pa'i sgo nas bla ma bsten par bya //
zhes pa ltar rab gdams ngag gi don nyams su len zhing bka' bzhin byed pa sgrub pa'i zhabs tog
/'bring lus ngag yid gsum gyis sri zhu rim gro ji ltar lcogs pa /
tha ma zang zing rnyed pa rang la bdog rgu thams cad 'bul zhing bkur sti bya ba ste mnyes pa rnam pa gsum gyi sgo nas /
dgos 'byung gi nor bu /
'chi gsos kyi sman pa /
khong pa'i don snying du 'du shes nas mos pa dang gus pa tshad bzung thang lhod med par bsten /
sgo gsum bya ba kha na ma tho ba'am legs su re ba'i tshod 'dzin sogs thugs la mi mnyes par 'gyur ba'i bya ba skad cig ma tsam yang mi bya bar spang /
zab mo'i chos dang skyes bu dam pa'i dgongs spyod kyi gting dpog par dka' bas blo sgrin cing thugs zin pas gsang ba gsum gyi rnam par thar pa tshul bzhin du bslab pa la mkhas par bya ba'i sgo nas /
ci mdzad legs par mthong zhing ci gsung tshad mar 'dzin te bka' bzhin rjes su sgrub pa'i yal gam mam dam bca' brtan po rkyen gyis mi 'phrog pa yang dang yang du blangs te lag len du khel bar bya'o //
de ltar yang 'dus pa las /
rigs kyi bu /
slob dpon ni de bzhin gshegs pa rnams dang byang chub sems dpa' rnams kyis byang chub kyi sems rdo rje bzhin du blta bar bya'o //
zhes dang /
rang shar las /
de ltar gsang sngags slob dpon la //
rang lus dang ni rin chen rdzas //
shin tu dkon pa dag gis bsten //
ces dang /
mdo las /
dge ba'i bshes gnyen mgu bar byas na sangs rgyas thams cad kyi byang chub thob bo //
zhes so //
ji skad bshad pa'i mtshan nyid kun ldan gyi slob dpon dus kyi dbang gis rnyed par dka' zhing /
rnyed kyang rang snang ma dag pa'i sems can gyis gzhan dag skyon can du mthong bas yon tan shas che bstan par bya dgos te /
don dam bsnyen pa las /
rtsod dus dbang gi bla ma skyon dang yon tan 'dres //
rnam pa kun tu sdig pa med pa yod ma yin //
gang zhig yon tan lhag pa yang ni legs dpyad nas //
bu rnams kyis ni de la bsten par 'gyur ba'o //
zhes 'byung ba bzhin no //
gsum pa ni /
des kyang 
nas 
slob ma'i 
zhes pa'i bar gyis bstan te /
mtshan ldan gyi slob dpon des kyang slob ma ji lta bu la gdams pa ston zhe na /
dad brtson brtul zhugs ldan pa snod //
ces dang /
gsang snying las /
snod ldan ngang tshul bzang la bstan //
lus dang longs spyod gtong la sbyin //
zhes 'byung ba ltar /
chos dkar thams cad kyi rtsa ba dang ba dang 'dod pa dang yid ches pa'i dad pa dang /
'khor ba la me 'obs sam btson ra ltar shes nas srid pa las nges par 'byung ba'i blo dang /
sems can pha mar shes pas gzhan don spro ba'i snying rje dang /
sngon sbyangs kyis rigs sad pas thos pa tsam gyis don phyin ci ma log par rtogs pa'i dbang po rnon por gyur pa dang /
rgya che ba theg pa chen po dang zab mo gsang sngags kyi lta spyod la the tshom med par yid la shong ba'i blo che ba dang /
gang la'ang mi bsnyengs shing zhum pa med par 'jug nus pa'i brtul zhugs dang ldan pa ste drug po de la yon tan gyi mtshan nyid thams cad 'dus pas /
mtshan nyid de ldan gyi slob ma rjes su gzung bar bya'o //
bzhi pa ni /
rgyud dang 
nas 
sbyin mi bya :
zhes gsungs te /
de ltar bla slob kyi rten 'brel legs par 'grigs pa na /
bla mas slob ma'i rgyud zhib mor brtags te blo tshod dang sbyar la theg pa che chung gi gdams pa bstan dgos kyi so so'i blo dang mi 'tshams pa blo dman la zab cing rgya che ba dang blo chen la theg dman gyi gdams pa sbyin pa sogs mi bya ste /
de ltar byas na chos bstan pa'i yul la mi phan cing ston pa po nyid nyes pa dang bcas par 'gyur pa ste /
blo dman zab rgyas kyis dngangs skrag skye bas lam las phyir ldog par 'gyur ba dang /
blo chen lta spyod kyis ma tshims par lam stegs spong ba'i skyon bskyed par byed do //
de ltar yang rgyud rdor phreng las /
ji ltar seng ge'i 'o ma ni //
sa yi snod du bzhag mi bya //
de bzhin rnal 'byor chen po'i rgyud //
snod min dag la sbyin mi bya //
'di dang pha rol tu ni phung //
snod min man ngag rab bshad na //
slob dpon dngos grub nyams par 'gyur //
zhes dang /
spyod 'jug las /
rgya chen chos kyi snod gyur pa //
dman pa'i chos la sbyar mi bya //
zhes so //
snod dang ji ltar sbyar ba'i tshul yang /
dman la chags bral spyod pa ste //
rgya che ba la pha rol phyin //
zab la sngags kyi theg pa'o //
zhes dang /
gur las /
dman pa rnams la bya ba'i rgyud //
bya min rnal 'byor de ltag la //
sems can mchog la rnal 'byor rgyud //
rnal 'byor bla med de ltag la'o //
zhes pa ltar ro //
gnyis pa blo sbyong ba'i tshul la gnyis /
sngon 'gro dang /
dngos gzhi'o //
dang po la gnyis /
thun gyi sngon 'gro dang /
khrid kyi sngon 'gro'o //
de'i dang po la'ang gnyis /
ring ba dang /
nye ba'i sngon 'gro'o //
dang po ni /
blo rigs 
nas 
bya ba btang :
zhes gsungs te /
blo'i rigs sam rgyud tshod dang mthun par gdams ngag ston pa'i tshul de'ang gtso bor rim gyis dkri ba'i tshul shes na cig car dkri tshul zhar las shes par 'gyur ba dang /
spyir lam rim par ma 'dzegs par thod rgal gyis gong mar 'phar bar mi nus pa dang /
lam gyi yon tan 'og ma ma skyes par gong ma thob par mi nus pa'i phyir rim bgrod kyi tshul gal che ste /
mdo myang 'das las /
ji ltar skas kyi rim pa bzhin //
nga yi bstan pa zab mo yang //
rim gyis bslab cing nan tan bya //
thod rgal ma yin mthar chags so //
ji ltar byis pa chung ngu dang //
rim gyis lus shed rdzogs pa ltar //
chos 'di yang ni de dang 'dra //
dang por 'jug pa'i rim pa nas //
yongs su rdzogs pa'i bar du'o //
zhes so //
de nas lam rim gyis dkri ba'i tshul ni /
lam la 'jug par 'dod pa'i gang zag des dang po nyid du 'jig rten gyi lus sems rnam par g.yeng ba'i 'du 'dzi'i gnas las ring du byol nas thag bsrings te /
rgyal bas bsngags pa'i bas mtha'i dben gnas dam par song la der yang 'phral mkho'i yo byad ma thogs tsam gyis chog shes par byas te /
lus kyi mi dge ba dang lung ma bstan gyi bya ba ngag don med long gtam /
yid nyon mongs 'khrul rtog gi rjes su 'brang ba sogs 'jig rten pa dang mthun pa'i bya ba mtha' dag btang na dam pa'i chos sgrub pa la rtse gcig tu gzhol bar bya'o //
de'ang 'du 'dzis rnam par g.yeng ba la sgo gsum ma bsdams shing bdud ris kyi bar du gcod pa dang bsam gtan dang shes rab mi skye ba sogs nyes pa nyi shu yod pa lhag pa'i bsam pa skul ba'i mdo las gsungs shing /
sangs rgyas rnams la mchod pa'i bye brag du mas bskal par mchod pa bas nges 'byung gi sems kyis dben par gom bdun bor ba'i bsod nams che ba ting 'dzin rgyal po sogs las gsungs pa dang /
gong gi 'du 'dzis nyes pa las ldog pa'i yon tan rnams thob par 'gyur ba dang /
khyad par sems la brtan pa ma thob pa'i gang zag las dang po pas dben pa bsten pa kho na gal che ste /
dkon mchog gi za ma tog las /
las dang po pas sems nye bar zhi ba dang rab tu dul bar bya ba'i phyir dben par gnas par bya'o //
zhes so //
gnyis pa ni /
bde ba'i stan 
nas 
'di ltar bsam :
zhes gsungs te /
dben gnas brag phug gam bsam gtan gyi khang par bde ba'i stan 'jam zhing snyoms pa la 'dug pas yun ring sdod tshugs /
lus gnad drang por bsrang bas rtsa rlung rang mal tu gnas te 'khrul rtog nyung /
rlung ro lan gsum bsal bas rtsa nang nyon mongs kyi snyigs ma dag
/dkon mchog gsum la dam pa'i chos mthar phyin pa'i gsol ba btab pas bar chad mi 'byung /
bla ma la sangs rgyas su mthong ba'i mos gus bskyed pas sgo gsum la byin rlabs 'jug
/rkyen gyis mi 'phrog ba'i dran pa rang mal mngon du bzhag pas sgom don gsal thebs par 'gyur bas na /
ji skad bshad pa rnams tshul bzhin byas la blo sbyong ba'i tshul 'di ltar bsam par bya'o //
gnyis pa khrid kyi sngon 'gro la gsum /
skyes bu chung ngu dang thun mong ba /
'bring po dang thun mong ba /
chen po dang thun mong ba'i lam rim mo //
dang po la gsum /
dal 'byor rnyed dka'/
'chi ba mi rtag
/las rgyu 'bras bsam pa'o //
dang po ni /
dal 'byor 
nas 
ma 'bad na :
zhes gsungs te /
'di la bzhi /
rten gyi ngo bo /
de rnyed par dka' ba'i rgyu mtshan /
rnyed pa don che ba'i tshul /
de las snying po len dgos par gdams pa'o //
dang po ni /
mi khom pa brgyad las log pa'i dal ba ni rten gyi ngo bo yin /
rang 'byor gzugs rgyan legs pa lta bu lnga dang gzhan 'byor snang ba'i bye brag gis gsal ba lta bu lnga ni de'i khyad par gyi chos te phun sum tshogs pa de lta bus brgyan pa'i mi lus rin po che 'di ni byang chub sgrub pa la med du mi rung ba'i rten yin no //
de la mi khom pa brgyad ni /
ji skad du /
dmyal ba yi dwags dud 'gro dang //
kla klo tshe ring lha dang ni //
log lta sangs rgyas kyis stong pa //
lkugs pa 'di dag mi khom brgyad //
ces dang /
rang 'byor lnga ni /
mi nyid dbus skyes dbang po tshang //
las mtha' ma log gnas la dad //
ces dang /
gzhan 'byor lnga ni /
sangs rgyas byon dang des chos gsungs //
bstan pa gnas dang de rjes zhugs //
gzhan phyir snying ni brtse ba 'o //
zhes 'byung ba ltar ro //
gnyis pa la rgyu'i sgo nas rnyed par dka' ba ni /
tshul khrims la sogs dge ba'i las rgya chen po bsags shing smon lam gyis mtshams sbyar na dal 'byor thob par 'gyur na'ang /
zhi ba lhas /
bdag gi spyod pa 'di 'dras ni //
mi yi lus kyang 'thob mi 'gyur //
mi lus thob par ma gyur na //
sdig pa 'ba' zhig dge ba med //
ces gsungs pa bzhin du bsod nams gsog pa dkon pa dang /
dpe'i sgo nas kyang rnyed par dka' ste /
dal 'byor gyi rten ni u dum+ba ra'i me tog dang 'dra ste /
de nas sangs rgyas 'jig rten du byon pa brgya lam na'ang dkon pa dang mtshungs par grags shing /
gzhan yang /
rgya mtsho cher g.yeng gnya' shing gi
/bu gar rus sbal mgrin chud ltar //
mi nyid shin tu rnyed dkar gsungs //
zhes pa ltar ro //
grangs la bsam yang rnyed par dka' ste /
dmyal ba ni sa chen po'i rdul /
yi dwags ni kha ba bu yug
/dud 'gro chang gi sbang ma /
lha mi gnyis sen mo'i steng gi rdul chags pa tsam las med par mdo las gsungs pa'i phyir ro //
gsum pa ni /
mi yi gru la brten nas ni //
sdug bsngal chu bo che las sgrol //
gru 'di phyi nas rnyed dka' bas //
rmongs pa dus su gnyid ma log
/ces pa ltar mi lus kyi gru la brten nas 'khor ba sdug bsngal gyi rgya mtsho las brgal te snying po gtan 'dun gyi nor bu len pa'i thabs la rab tu mkhas shing sgrin par gyur na /
rnyed dka' rnyed pa de nyid shin tu don che ba dbul pos yid bzhin nor bu rnyed pa las kyang lhag ste /
tsan+d+ra go mIs /
gang zhig thob nas skye ba'i rgya mtsho mthar 'byin cing //
byang chub mchog gi sa bon dge ba'ang 'debs byed la //
yid bzhin nor bu bas kyang yon tan ches lhag pa'i //
mi nyid thob nas su zhig 'bras bu med par byed //
ces so //
bzhi pa ni /
rnyed dka' zhing rnyed na don che ba nyid rnyed par gyur pa de'i phyir /
dus kyi rgyun dang gnas skabs kyi bye brag thams cad du /
dal 'byor las snying po len pa'i thabs yang dag pa'i lam ston pa po dge ba'i bshes gnyen dang dge ba'i lta spyod can gyi grogs po bsten dgos te /
bshes spring las /
dge ba'i bshes gnyen bsten pa tshangs par spyod //
yongs su rdzogs pa thub pas gsungs de'i phyir //
dge ba'i bshes gnyen bsten bgyi bshes gnyen la //
bsten nas rab tu mang po zhi ba thob //
ces so //
de las log pa rang blo mi dge ba'i lam du khrid de dal 'byor chud zos su gtong bar byed po'i sdig to'i bshes gnyen dang sdig pa'i grogs po spang dgos te /
dran nyer las /
'dod chags dang zhe sdang dang gti mug thams cad kyi rgyur gyur pa ni sdig pa'i grogs po ste dug gi sdong po lta bu'o //
zhes dang /
dkon brtsegs las /
sdig pa'i grogs po gang zhe na /
dge ba 'grib cing mi dge ba la sbyor ba gang yin te /
de bsnyen par mi bya /
bsten par mi bya /
mthong bar mi bya'o //
zhes so //
der ma zad tshe 'dir ltos kyi snang ba thams cad gnyid thun gcig gi rmi lam bzang ngan ltar yun thung la snying po med pas blos ling gis btang nas tshe phyi ma phan chad kyi don gtan gyi 'dun ma 'grub pa'i phyir /
da lta myur ba nyid du dal 'byor snying po len pa'i thabs la ma 'bad na tshe la nges pa med de /
ji skad du /
sang dang 'jig rten phyi ma gnyis //
sngon la gang 'ong gtol med pas //
sang gi tshis la mi 'bad par //
phyi ma'i don du 'bad par rigs //
zhes so //
gnyis pa ni /
'dus byas 
nas
spyod par bya :
zhes gsungs te /
spyir snod bcud du snang ba 'di dag thams cad rgyu rkyen rten 'brel tshogs te 'dus shing byas pa'i chos yin pa'i phyir gcig kyang mi rtag ste /
mdo las /
dge slong dag 'dus byas thams cad ni mi rtag pa'o //
zhes gsungs /
ji ltar mi rtag na /
tshoms las /
bsags pa kun gyi mtha' 'dzad cing //
bslangs pa'i tha ma 'gyel bar 'gyur //
'phrad pa'i mtha' ni 'bral ba ste //
gson pa'i mtha' ma 'chi bar 'gyur //
zhes pa ltar mi rtag pa'i mtha' bzhi las ma 'das par rags pa snod bcud chags 'jig lo zla dus bzhi'i 'gyur ba dang phra ba skad cig re re bzhin rnyings shing 'pho ba nyi ma dang zla ba'i 'char nub skad cig yud yud 'gro ba dang 'dra la /
bye brag mi tshe la nges pa med pas nam 'chi cha med cing 'chi rkyen mang bas myur du 'chi nges pa bar snang gi glog shar ba'i mod nas yal ba dang mtshungs te /
'dul ba lung las /
ri gzar chu bo rgya mtshor 'jug pa dang //
nyi ma zla ba nub rir phyogs pa dang //
nyin mtshan thang cig yud tsam shugs kyis 'gro //
skyes bu'i tshe 'gro 'di dag mtshungs par ldan //
ces so //
shi ba'i tshe dam pa'i chos ma yin pa blo stobs gnyen 'khor longs spyod cis kyang mi phan pas /
'jig rten dang ltar snang gi chos mchil ma'i thal ba ltar ring du bor nas dam pa'i lha chos rnam par dag pa rgyal ba sras dang bcas pas ji ltar gdams pa'i tshul bzhin du spyad par bya'o //
gsum pa ni /
lha chos 
nas 
tshul bzhin bslab :
ces gsungs te /
thar pa dam pa'i lha chos sgrub pa'i gzhi'am rtsa bar gyur pa ni /
sems pa yid dang byas pa lus ngag gi las kyi 'bras bu rnam par smin pa bcas sangs rgyas kyi bstan pa la yid ches pas dge sdig gi blang dor tshul bzhin du bya ba ste /
de'ang rin chen phreng ba las /
'dod chags zhe sdang gti mug dang //
des bskyed las ni mi dge ba //
mi dge las ni sdug bsngal dang //
de bzhin ngan 'gro thams cad do //
ma chags mi sdang gti mug med //
des bskyed las ni dge ba ste //
dge las bde 'gro thams cad dang //
skye ba kun tu bde ba dang //
zhes 'byung ba ltar nyon mongs pas kun nas bslangs pa'i sgo gsum gyi las sdig pa mi dge ba bcu cha dang bcas pa chen pos dmyal ba //
'bring gis yi dwags /
chung ngus byol song ste ngan song gsum du 'gro zhing sdug bsngal drag pos mnar bar byed la /
bsod nams cha mthun gyis las dge ba bcu 'khor dang bcas pas mtho ris su skyes nas bde 'bras myong zhing /
nges 'byung dang byang sems kyis zin pa'i thar pa cha mthun gyi las dge ba byas pas thar pa rnam gsum gang rung thob par 'gyur ba yin no //
de'ang ting 'dzin rgyal po las /
las bsags pa ni nam yang med mi 'gyur //
'khor ba na ni dkar nag 'bras bu smin //
zhes gsungs pa ltar las kyi rnam smin nam yang mi bslu zhing dge sdig gi 'bras bu mi 'chol bar byed pa po rang rang la smin pa dang /
las rnams 'phel ba 'gyur dang bcas pas rgyu chung yang 'bras bu che ba de bas na /
'phen rdzogs dang byas bsags la bzhir phyes pa'i sngar byas kyi sdig pa cha dang bcas pa yul mchog la bshags shing phyin chad mi bya bar snying thag pa nas dam bcas pas bsdam /
dge ba'i rtsa ba cha bcas phra mo nas kyang khyad du mi gsod par 'bad pa chen pos dang du blang bar bya dgos la /
de'ang zag bcas thun mong gi dge ba dkon mchog gi rten la phyag dang bskor ba byas pas lus kyi mi dge ba gsum gtso bor gyur pa'i sdig pa 'dag
/sngags dang snying po bzlas brjod dang rgyal ba'i bka' mdo rgyud zab mo bklags pas ngag gi mi dge ba bzhi gtso bor gyur pa'i sgrib pa byang /
dang ba dang 'dod pa dang yid ches pa'i dad pas kun nas bslangs te dkon mchog gsum dang rtsa ba gsum la gsol ba gdab pas mtshon rnam rtog dge ba'i las lam du bsgyur bas yid kyi mi dge ba gsum gtso bor gyur pa'i nyes pa rnams zhi bar 'gyur /
dge sdig gnyis ka'ang rang gi sems kho nar rag las pa ste /
dkon mchog sprin las /
dge ba'am 'on te mi dge ba'i //
las kun sems kyis bsags pa yin //
zhes gsungs pas dus rtag tu sems bsrung ba la 'bad par bya ste /
de'i tshul yang zhi ba lhas /
sems srung 'dod pa rnams la ni //
dran pa dang ni shes bzhin dang //
thams cad 'bad pas srungs shig ces //
bdag ni de ltar thal mo sbyor //
zhes gsungs pa ltar /
dus rtag par srung sems mi brjed pa'i dran pa dang /
rang rgyud la nyes pa byung ma byung rtogs pa'i shes bzhin dang /
bya ba gang yin gyi 'jug ldog gi gnas la gzob pa'i bag yod pa rnams la tshul bzhin du bslab bo //
gnyis pa skyes bu 'bring dang thun mong ba'i lam rim la gnyis /
blo sbyong ba'i tshul /
'byongs pa'i tshad do //
dang po ni /
khyad par 
nas 
yang yang bskyed :
ces gsungs te /
skyes bu chung ngu dang thun mong ba'i 'du shes de dag yang dag pa'i lta ba yin mod kyi /
de las khyad par du gyur pa thar pa zhi ba bla na med pa'i go 'phang bsgrub pa la /
'khor ba thams cad las nges par 'byung ba'i bsam pa nyid gal che ba ste /
de la 'khor pa'i mtshan nyid ni /
lung rnam 'byed las /
mi gtsang ba la dri zhim med //
de bzhin 'gro drug bde ba med //
'bar ba'i 'obs na bsil ba med //
srid pa dag na'ang dga' ba med //
ces pa ltar srid pa'i gnas ris mtho dman gang du skyes kyang me mdag gi 'obs la sha rjen du gnas pa dang /
spu gri rnon po'i tshal la rkang rjen du rgyu ba dang /
ral gri'i nags la gcer bur 'dzegs pa ltar sdug bsngal kho na'i rang bzhin can yin la /
'khor ba'i rang bzhin ni /
mdo las /
sred srid ma rig dbang gis skye bo rnams //
mi dang lha dang ngan song rnam gsum po //
'gro ba lnga po dag tu mi mkhas 'khor //
dper na rdza mkhan 'khor lo 'khor ba bzhin //
zhes pa ltar thog ma dang tha ma med par 'khor bas de'i tshul dang por shes par bya zhing /
de nas rgyun du mi brjed pa'i dran pa yis bskul lo //
de la 'khor ba'i sdug bsngal mdor bsdu na gsum ste /
sdug bsngal gyi sdug bsngal ni /
spyir nye bar len pa'i phung po lnga blangs pa tsam nas sdug bsngal bden par grub pa'i steng du sdug bsngal chen po mngon par mdze thog tu phol mig byung ba lta bu ste /
mtshan gzhi'i gtso bo dmyal ba tsha grang /
yi dwags bkres skom /
dud 'gro glen lkugs rnams yin la /
mi la sdug bsngal brgyad /
lha dang lha min la'ang 'dod pas mi ngoms pa dang 'thab rtsod sogs kyang der gtogs pa'o //
'gyur ba'i sdug bsngal ni /
'khor ba'i bde 'byor thams cad mi rtag g.yo ba'i chos nyid yin pas bde bar sdod 'phro la nad dam dgras glo bur du bcom pa lta bu ste /
lha mi rnams ltar snang bde bar gnas kyang yun ring mi brtan par 'gyur nas 'gro ba'o /
khyab pa 'du byed kyi sdug bsngal ni /
phung lngas bsdus pa'i 'khor ba'i chos thams cad skad cig gis skye 'gag byed pa so skyes mi rtogs kyang 'phags pa rnams kyi gzigs ngor rtag tu g.yo ba'i 'du byed can yin pas sdug bsngal ba ste /
mdzod TIka las /
lag mthil spu nyag gcig 'dug pa //
de ni mig tu song ba na //
mi bde ba dang sdug bsngal skyed //
byis pa lag mthil 'dra ba yis //
'du byed sdug bsngal spu mi rtogs //
'phags pa mig dang 'dra ba yis //
'du byed la ni sdug bsngal gzigs //
zhes so //
des na da lta nad dang dgra sogs sdug bsngal ltar snang ba yud tsam re'ang lus sems kyis mi bzod na /
'khor ba'i gnas su thog mtha' med par sdug bsngal tshab po che de gsum dang rtag tu 'grogs pa la bzod pa'i blags ga la yod pas rgyu mtshan zhib mor bsams la /
de dag las myur du thar bar 'dod pa'i blo shugs drag po 'phral rkyen gyis bskul pa'i bcos ma ma yin par snying khong rus pa'i gting nas yang dang yang du bskyed par bya ste /
spyod 'jug las /
sems can phan par mdzad pa yi //
sangs rgyas grangs med 'das gyur kyang //
bdag ni rang gi nyes pa des //
gso ba'i spyod yul ma gyur to //
da dung de bzhin bdag byed na //
yang dang yang du de bzhin te //
zhes dang /
'dul ba lung las /
ngas ni khyed la thar pa'i thabs bstan gyi //
thar pa rang la rag las brtson par gyis //
zhes pa'i tshul bsam mo //
gnyis pa ni /
nam zhig 
nas 
skabs med 'gyur :
zhes gsungs te /
de ltar 'khor ba sdug bsngal gyi mtshan nyid gtan la phab nas skyo shas dang nges 'byung drag po bskyed pas nam zhig srid pa'i rtse mo man chad kyi dpal dang 'byor pa legs legs ltar snang ba mtha' dag pa 'di kun 'dus byas yin pas mi rtag pa sgyu ma lta bu /
g.yo ba'i chos yin pas mi brtan pa ston ka'i sprin lta bu /
snying po med pas slu bar byed pa chu bur lta bur rtogs par 'gyur la /
rtogs ris de yis 'khor ba'i gnas su che bar grags pa chags bral gyi bde ba can tshangs pa dang /
lha rnams kyi dbang por gyur pa brgya byin /
mi dbang 'khor los sgyur rgyal lta bu'i dpal 'byor la'ang chags shing zhen pa'i blo skad cig tsam yang skye ba'i go skabs med par 'gyur te /
rgyal tshab byams pas /
lha la 'chi 'pho mi la yongs 'tshol sdug bsngal zhes ni rtogs pa'i phyir //
shes rab ldan pa lha mi'i dbang phyug mchog la'ang mngon par 'dod med de //
shes rab dag dang de bzhin gshegs pa'i gsung rab dad pa'i rjes 'brang la //
'di ni sdug bsngal 'di rgyu 'di 'gog pa zhes shes pas mthong phyir ro //
zhes so //
gsum pa skyes bu chen po dang thun mong pa'i lam rim bstan pa la gnyis /
lam gyi 'jug sgo skyabs su 'gro ba /
dngos gzhi'i sems bskyed pa'o //
dang po ni /
de nas 
nas 
skyabs su bzung :
zhes gsungs te /
lam rim de rnams kyis dal 'byor chud zos su mi btang bar myur ba nyid du khams gsum las thar bar 'dod pa'i nges 'byung gi blo skyes pa de nas /
rang stobs kho nas ni 'khor ba'i 'jigs pa lta ci smos tshe 'di'i 'jigs skrag tsam las kyang brgal mi nus pa tshad mas grub pas /
de las skyob nus pa'i skyabs gnas la skyabs su 'gro dgos pa'i phyir /
yul sangs rgyas chos dang dge 'dun te dkon mchog gsum /
bla ma yi dam mkha' 'gro ste rtsa ba gsum chos srung ye shes pa'i 'khor tshogs dang bcas pa rnams /
rang nyid nyes pa'i skyon thams cad spangs pas srid pa'i 'ching ba las grol zhing tshad med pa'i yon tan dang ldan pas gzhan skyob par nus pa'i phyir nam yang bslu ba med par gtan gyi skyabs su gyur pa rgyu mtshan shes pa'i nges pas mthong nas /
bsam pa rang nyid gzhan dag mkha' khyab kyi pha ma sems can thams cad 'khor ba'i 'jigs pa chen po las myur ba nyid du brgal zhing bsgral ba'i phyir /
dus 'di nas bzung ste byang chub chen po ma thob kyi bar du /
tshul lus gus pa /
ngag gdung ba /
yid dad mos rtse gcig pas skyabs su 'gro bar bya'o //
'di'i don cung zad bshad na bdun /
dang po skyabs su 'gro dgos pa'i rgyu mtshan ni /
jo bo rjes /
sngom pa kun la yod mod kyang //
skyabs su ma song ba la med //
ces gsungs pa ltar sangs rgyas pa'i sdom pa thams cad kyi gzhi rten med du mi rung ba dang /
nang pa dang phyi pa'i khyad par skyabs 'gro yod med las 'byed pa dang /
'di dag gi skyabs la ma brten par 'khor ba las thar pa'i thabs med pa'o //
gnyis pa skyabs yul la rgyu 'bras gnyis las /
rgyu'i yul ni gzhan rgyud kyis bsdus pa'i dkon mchog rtsa gsum ste mchog gsum la theg pa che chung gi ngos 'dzin mi 'dra ba las /
theg chen bla na med pa'i lugs 'dir /
sangs rgyas dag pa gnyis ldan sku bzhi ye shes lnga'i bdag nyid don gnyis phun sum tshogs pa /
chos brjod bya 'gog lam gyis bsdus pa'i zag med rnam byang gi bden pa dang rjod byed gsung rab ming tshig yi ger snang ba lung rtogs gnyis /
dge 'dun dngos rgyal sras 'phags pa'i sar bzhugs rig grol gyi yon tan dang ldan pa /
rjes mthun tshogs sbyor dang nyan rang 'phags pa rnams so //
sngags la de steng khyad par gyi dkon mchog byin rlabs zhu ba'i yul bla ma /
dngos grub yul yi dam /
phrin las sgrub pa'i grogs mkha' 'gro chos skyong ste /
bla ma dkon mchog kun 'dus /
yi dam sangs rgyas /
mkha' 'gro chos skyong dge 'dun yin kyang rtsal du bton nas skyabs yul du bzung ba'o //
'bras bu'i yul rang sems stong gsal zung 'jug ngo bo rang bzhin thugs rje'i bdag nyid du bzhugs pa nyid dkon mchog gsum gyi rang bzhin te /
de'ang 'bras bu grub pa'i ched du skyabs gnas su khas blangs nas skyabs su 'gro ba ni rgyu'i skyabs 'gro dang /
sems nyid sangs rgyas mngon du 'gyur ba'i phyir rgyu la 'jug pa'am gtso bor rang la lhun grub tu yod pas gzhan du mi btsal bar rang la 'jog pa ni 'bras bu'i skyabs 'gro ste /
ye shes grub pa las /
dkon mchog gsum gyi mnga' bdag la //
gzhan du phun tshogs bde 'dod nas //
gang phyir rgyu la smon pa dang //
'od gsal ba yi sems nyid ni //
dkyil 'khor gsum gyi bdag nyid du //
rtogs nas rtse gcig mnyam 'jog pa //
'bras bu'i mchog tu yang dag bshad //
ces so //
gsum pa skyabs su 'gro ba'i tshul ni /
dmigs pa sgom khrid so sor 'byung ba ltar la bsam pa dang dus dang byed tshul gzhung gis dngos su bstan pa bzhin no //
bzhi pa ji ltar skyob pa'i tshul ni /
sangs rgyas la mthar thug gi skyabs dang ston pa /
des bstan pa'i don nyams su blangs pas 'jigs pa las thar pa'i phyir chos la lam /
dge 'dun la lam sna 'dren pa'i zla grogs zhu zhing de bzhin du skyob pa yin la /
gsang sngags kyi bla ma ni mchog gsum gyi phrin las de gcig pus mdzad pas de thams cad kun 'dus yin te /
sdom 'byung las /
bla ma sangs rgyas bla ma chos //
de bzhin bla ma dge 'dun te //
bla ma dpal ldan rdo rje sems //
zhes so //
lnga pa skyabs su song ba'i tshad ni /
dkon mchog gsum gyi yon tan shes pa /
rang gzhan gyi skyabs dang dkon mchog nang phan tshun gyi khyad par shes pa /
shes nas skyabs su 'gro bar dam bcas pa //
de las srog gi phyir yang skyabs gzhan mi 'tshol ba ste khyad par bzhi dang ldan pa'o //
drug pa bslab bya ni /
dgag sgrub kyi phyogs drug cha mthun dang bcas pa'o //
bdun pa phan yon ni /
mdo rgyal mtshan dam pa las /
'tshe ba dag ni thams cad dang //
'jigs dang theg pa dman dag las //
skyob phyir skyabs kyi dam bar bshad //
ces dang /
gang zhig gsum la skyabs 'gro ba //
de yis myur du sangs rgyas thob //
ces sogs lung mtha' yas so //
gnyis pa dngos gzhi sems bskyed bshad pa la gnyis /
kun rdzob dang /
don dam sems bskyed do //
dang po la'ang gnyis /
smon pa dang /
'jug pa'i sems bskyed do //
dang po ni /
rang nyams la 
nas 
byang sems bskyed :
ces gsungs te /
ji ltar rang nyid rnam pa kun tu sdug bsngal mi 'dod cing bde ba rgya cher 'dod pa'i nyams myong las rjes su dpag ste pha mar gyur pa'i 'gro ba rigs drug po rnams kyang de ltar 'dod pa mtshungs ldan yin pa'i phyir /
de dag lus sems bde ba dang bde ba'i rgyu bsod nams byed pa dang ldan cing sdug bsngal dang sdug bsngal gyi rgyu las dang nyon mongs pa rnams bral ba bdag kho nas bya dgos pa'i phyir /
mar shes pas dang du len 'dod kyi byams pa dang /
de dag srid lam du sdug bsngal bar shes nas spang du mi bzod pa'i snying rje dang /
lha dang sangs rgyas kyi bde ba thob pa la spro ba'i dga' ba dang /
nye ring chags sdang med pa'i btang snyoms te /
rgyu la dam bca' ba de bzhi po mkha' khyab kyi 'gro ba dmigs yul du byas pas tshad med pa ste /
ting 'dzin rnam pa bzhi'i sgo nas 'bras bu la dam bca' ba /
thams cad sangs rgyas kyi sa la 'god par bya ba'i bsam pas smon pa byang chub kyi sems bskyed do //
'di'i don cung zad bshad na bdun /
dang po sems bskyed kyi ngo bo ni /
mngon rtogs rgyan las /
sems bskyed pa ni gzhan don phyir //
yang dag rdzogs pa'i sangs rgyas 'dod //
ces pa ltar /
sems can thams cad sangs rgyas kyi sa la 'god pa'i ched du rang nyid rdzogs pa'i byang chub thob par 'dod pa ste //
de'ang rgyu grogs stobs sogs bzhi las byung ba /
grogs sems can ma lus pa'i don gyi khur chen rang nyid kho nas khyer ba'i lhag bsam gyi snying stobs dang ldan pa /
ngo bo 'gro kun sgrol nus pa'i rdzogs byang thob par 'dod pa'o //
gnyis pa dbye ba ni /
so skye mos spyod nas sangs rgyas kyi bar sa mtshams kyi dbye ba bzhi /
dpes bstan pa nyer gnyis sogs yod kyang /
mtshan nyid kyi sgo nas dbye ba gnyis po 'di go sla zhing grags che ste /
de'ang 'gro bar 'dod pa dang mtshungs par sangs rgyas thob 'dod ni smon pa dang /
'gro bzhin pa ltar sangs rgyas sgrub pa'i thabs byang chub kyi sems rnam pa gnyis la brtson pa ni 'jug pa'i sems te /
spyod 'jug las /
byang chub sems de mdor bsdu na //
rnam pa gnyis su shes bya ste //
byang chub smon pa'i sems dang ni //
byang chub 'jug pa nyid yin no //
'gro bar 'dod dang 'gro ba yi //
bye brag ji ltar shes pa ltar //
de bzhin mkhas pas 'di gnyis kyi //
bye brag rim pas shes par bya //
zhes so //
gsum pa dmigs pa ni /
byang sa las /
sems bskyed pa de ni byang chub la dmigs pa dang /
sems can la dmigs pa'o //
zhes pa ltar theg pa chen po'i ye shes 'tshol bar dmigs pa dang /
tshad med pa bzhi la dmigs pa'o //
bzhi pa bskyed tshul ni /
gzhung gi dngos bstan nyid de /
de la'ang tshad med bzhi'i ngo bo ni /
sems can thams cad sngar med kyi bde dge gsar pa dang 'phrad par 'dod pa ni byams pa /
de ltar yod pa'i sdug bsngal bral zhing phyin chad de'i rgyu 'gog 'dod ni snying rje /
de ltar 'gro rnams bde ba dang ldan par dga' zhing yi rangs pas drangs pa ni dga' ba /
de gsum gyis drangs pa'i zhe sdang med pa dang mtshungs ldan gyi ma chags pa'i sems kyi khyad par ni btang snyoms te rang rang gi mi mthun phyogs spangs pa'o //
ming don ni /
sems can grangs dang ris su chad pa ma yin par /
nam mkhas ji tsam khyab pa de tsam 'gro khams kyis khyab pa dmigs yul byas pas tshad med pa'o //
dbye ba ni /
snying po mchog gi mdo las /
byang chub tu sems bskyed pas ma zin pa'i byams sogs bzhi'i srid bde'i rgyu tsam yin pas tshangs pa'i gnas pa bzhi zhes bya zhing /
de bzhi sems bskyed kyis zin pa ni myang 'das kyi rgyu byed bas tshad med bzhi zhes bshad do //
skyed byed ni rkyen bzhi ste /
rang bzhin gnas rigs rgyu'i rkyen /
dge ba'i bshes gnyen bdag rkyen /
rang rang gi yul mngon gyur dmigs rkyen /
phan yon dang nyes dmigs mthong ba de ma thag rkyen no //
skye tshul ni /
sems can la brten nas dmigs pa dang bcas pa'i tshad med bzhi skye zhing /
chos nyid la brten nas de dag gi rang bzhin ma skyes par rtogs pa dmigs pa med par bzhi pos skye ba sa sde dang mdo rgyan las bshad do //
go rim ni /
yum bar ma las /
de la byang chub sems dpa' sems dpa' chen pos /
byams pa chen po dang /
snying rje chen po dang /
dga' ba chen po dang /
btang snyoms chen po bsgom par bya'o //
zhes dang /
brtag gnyis las /
dang por byams pa bsgom par bya //
gnyis par snying rje rnam bsgom zhing //
gsum par dga' ba bsgom par bya //
kun gyi mthar ni btang snyoms so //
zhes mdo rgyud mthun bar gsungs so //
lnga pa cho ga ni /
zab mo lta brgyud /
rgya chen spyod brgyud /
khyad par sngags kyi tshul las byung ba rnams so //
drug pa bslab bya ni /
spyir nyams su blang bya'i chos thams cad sems bskyed kyi bslab byar 'gro yang /
khyad par smon pa'i bslab bya ni /
byang sems kyi phan yon dran pas sems can blos mi spong ba dang /
tshogs bsags shing tshad med bzhi bsgom pa dang /
dkar nag chos brgyad blang dor du bya ba'o //
'jug pa'i bslab bya /
bslab pa rnam pa gsum gyis bsdus pa'i phar phyin drug dang bsdu dngos bzhi la slob tshul rgyas pa 'og tu 'byung ba ltar ro //
bdun pa phan yon ni /
sangs rgyas ma bsgrub na phar zhog
/bsgrub phyin chad nam yang med thabs med pas yon tan la tshad med par theg pa chen po'i bka' dang bstan bcos rnams su yang yang gsungs pa ltar la /
mdor na /
byang chub sems kyi bsod nams gang //
gal te de la gzugs mchis na //
nam mkha'i khams ni kun gang ste //
de ni de bas lhag par 'gyur /
zhes mdo las 'byung ba ltar ro //
gnyis pa 'jug pa la gsum /
rang smin par byed pa phar phyin drug la bslab pa /
gzhan smin par byed pa bsdu dngos bzhi la bslab pa /
de gnyis kyi nyams len snying por dril te blo sbyong ba'i tshul lo //
dang po ni /
gzhan phyir 
nas 
mngon du bya /
zhes gsungs te /
bsam pa mkha' khyab kyi sems can gzhan dag rnams sangs rgyas kyi sa la 'god par bya ba'i phyir du rang nyid mngon par rdzogs par 'tshang rgya ba don du gnyer ba'i blos /
sbyor ba pha rol tu phyin pa drug la bslab par bya ste /
de'ang mdo las /
lag bzang /
byang chub sems dpa' sems dpa' chen po myur du mngon par rdzogs par byang chub par bya ba'i phyir /
pha rol tu phyin pa drug po 'di dag la rtag par rgyun du bslab par bya'o //
zhes sogs rgyas par gsungs pa ltar phyin drug gi dang po sbyin pa'i ngo bo ni ma chags pa'i sems kyis bdog pa yongs su gtong ba /
kun slong bshad ma thag pa gzhan phyir rdzogs byang don gnyer gyi blo dang ldan pas /
gtang bya sbyin pa la dbye na zang zing dang mi 'jigs pa dang chos kyi sbyin pa gsum las /
dang po ni /
bsam pa dngos po zhing dang thabs te ma dag pa bzhi dang bral la dag pa bzhi dang ldan pas /
nang gi dngos po rang gi lus su gtogs pa dang phyi'i dngos po rang la bdog pa'i 'byor ba longs spyod ji snyed pa thams cad khyad par du byas pa'i zhing bzhi la bsam sbyor phun sum tshogs pas ser sna med par rtswa ltar yongs su gtong ba dang /
gnyis pa ni /
rgyal po dang gcan gzan dang dgra dang chom rkun me chu nad gdon sogs 'jigs pas nyen pa la rang gi nus pa dang sbyar te so so'i gnyen po gang la 'os pa'i skyabs kyi thabs sbyin pas 'jigs pa de las dbugs 'byin par byed pa dang /
gsum pa ni /
gzhan dad cing rang mi nyams par bya ba'i phyir rang yang sgo gsum gyi ma dag pa spong zhing dag pa gsum ldan gyis dam pa'i chos la spyod pas dge ba'i bshes gnyen gyi 'os su 'gyur zhing /
de las gzhan yang gus shing snod bcud kyi rten 'brel 'dzoms par 'gyur bas /
yul chos 'dod pa la /
bsam pa zang zing med pa'i sems kyis /
theg pa che chung gi chos snod dang 'tshams pa /
chos ston pa'i thabs dang ldan pas /
rang gis slob pa'i chos de la 'god par bya'o //
gnyis pa tshul khrims kyi ngo bo ni /
len pa dang srung bas bsdus pa'i yon tan bzhi ldan /
gang zag nyes pa spong ba'i sems pa mtshungs ldan dang bcas pa dang /
nges par 'byung ba'i blos bslab pa la rab tu dang zhing mos pa'i blo dang ldan pas /
bslab bya la dbye na /
sdom pa'i /
dge ba chos sdud kyi /
sems can don byed kyi tshul khrims gsum las /
dang po ni /
thun mong ba so thar ris bdun /
thun mong ma yin pa shing rta gnyis kyi bka' srol las byung ba'i byang sdom gyi bslab bya thams cad legs par bsrungs te sgo gsum la kha na ma tho bar 'gyur ba'i nyes spyod kyi rgyun bcad de phyin chad bsdam pa dang /
gnyis pa ni /
gtso bor lus ngag gi bya ba dang 'brel zhing shes rab kyis ma zin pa zag bcas kyi dge ba dang /
gtso bor sems kyi ting nge 'dzin dang 'brel zhing shes rab kyis zin pa zag med kyi dge ba'i tshogs ci nus su bsgrub pa dang //
gsum pa ni /
byang sa las bya ba don ldan gyi grogs byed pa sogs rnam pa bcu gcig tu gsungs kyang /
mdor na sgo gsum gyi bya ba ci byed pa thams cad sems can gzhan kho na'i don du byed pa'i lhag bsam gyi 'phen pa btang nas dngos su gzhan phan gyi bya ba lag tu ci lon bya'o //
gsum pa bzod pa'i ngo bo ni /
bzang ngan la dgag sgrub bral ba'i ji mi snyam pa /
don ched mi 'os pa'i log sgrub sogs gnod pa'i yul gyis rang gi lhag pa'i bsam pa la nam yang mi brdzi zhing g.yo ba med pa'i phyir bsgom pa ste /
de la dbye na /
gnod pa la ji mi snyam pa /
sdug bsngal dang len /
chos la nges sems gsum las /
dang po ni /
bdag dang bdag gi ba'i phyogs la khro 'khrugs bcom rdeg gshe skur byed pa sogs gnod pa la khong khro byung na /
bskal pa stong du bsags pa yi //
sbyin dang bde gshegs mchod la sogs //
legs spyad gang yin de kun kyang /
khong khro gcig gis 'joms bar 'gyur //
zhes sogs de'i nyes pa dran cing gzhan yang 'du shes lnga dang brtags pa rnam pa dgu'i sgo nas gnod pa de dag la ji mi snyam du bzod pa dang /
gnyis pa ni /
byang chub sgrub pa'i chos kyi phyir du rang gi sgo gsum la bya dka' ba'i sdug bsngal chen po ci zhig byung yang spro ba nyams pa med par dga' bzhin dang du len pa ni /
dper na nad drag po'i sdug bsngal sel slad dpyad rtsub mo bsten pa bzhin 'khor ba'i g.yul ngo zlog cing nyon mongs pa'i dgra 'joms pa'i dpa' bo chen po yin pa dang /
gsum pa ni /
dkon mchog gi yon tan sogs bsam gyis mi khyab pa'i gnas rnams la mos pa dang /
khyad par yang dag pa'i de kho na nyid bdag rnam pa gnyis kyis stong pa'i gnas lugs spros bral stong pa nyid zab mo la skrag pa med pa dang mos shing khong du chud par bya ba'o //
bzhi pa brtson 'grus kyi ngo bo ni /
dge ba la spro zhing le lo med pa /
rgyu sngon gyi las 'phro bzang pos snying stobs rlabs po che dkar po dge ba'i phyogs su sad pa /
de yis brtson bya la dbye na /
go cha'i /
sbyor ba'i /
don byed kyi brtson 'grus gsum las /
dang po ni /
dus 'di nas bzung ste sems can thams cad bla na med pa'i byang chub la ma bkod kyi bar du bdag gi byang chub spyod pa skad cig kyang mi 'dor snyam du dus ring ba dang bsgrub dka' ba sogs la sems zhum pa med pa'i go cha gyon pa dang /
gnyis pa ni /
nyon mongs spong ba dang /
dge ba sgrub pa dang /
gzhan don byed pa rnams la nyin dang mtshan mo kun tu skad cig kyang g.yeng ba med par rtag gus mi g.yo mi ldog nga rgyal med pa'i brtson 'grus brtsam pa dang /
gsum pa ni /
sems can gzhan la dngos dang brgyud nas phan par byed pa'i don cung zad re 'grub na rang nyid bskal par ngan 'gro gnas dgos na'ang skyo ba dang ngal ba'i sems spang bar byas nas don de thog mar sgrub par byed pa'o //
lnga pa bsam gtan gyi ngo bo ni /
sems byung dge ba'i ngo bor nang du rtse gcig tu gnas pa /
sbyor ba rang gi yid g.yo ba dang bcas pa 'di ni gnod pa dang sdug bsngal thams cad kyi rtsa ba yin pas rnam par rtog pa zhi ba'i bde ba la mngon par 'dod pa'i sems pas /
lus 'du 'dzi /
sems rnam rtog las bsring zhing 'dod chung chog shes sogs rgyu bsgrub pa dang /
nyes pa lnga spangs pa'i 'du byed brgyad bsten pa sogs sngon du song nas dngos gzhi'i bsam gtan la dbye na /
mthong chos bden gnas /
yon tan sgrub pa /
sems can don byed gsum las /
dang po ni /
sems gnas pa'i thabs dgu la brten te /
rnam rtog kun dang bral ba'i lus sems shin sbyang gi bde ba ro myong dang rloms sems med pa 'jig rten pa'i lam dang thun mong gyur pa'i bsam gtan yin la /
de nyid yon tan thams cad skye ba'i rten yin pas gzhir gzung bar bya dgos te /
de la'ang bsam gtan dang po nas bzhi pa'i bar du nyer bsdo+ogs dang dngos gzhi rnams kyi khyad par sogs yod do //
gnyis pa ni /
bsam gtan dang po'i dngos gzhi yan chad thob par byed pa la yid byed bdun gyis 'jig rten pa'i lhag mthong bsgrub dgos pas mnyam gzhag zhi gnas dang rjes thob lhag mthong gtsor byed pa dang bcas /
nyan thos dang thun mong ba zad par bcu dang zil gnon dang rnam thar brgyad la sogs pa dang /
thun mong min pa nyan rang gi spyod yul las 'das pa'i rnam thar dang ting nge 'dzin gyi sgo mtha' yas pa rab tu bsgrub pas tshogs sbyor mthar phyin pa'o //
gsum pa ni /
de nas mthong lam yan chad du 'phags pa'i ting nge 'dzin thob pa la zag med dam de bzhin gshegs dge'i bsam gtan zhes bya ste /
de'i mthus lus kyi bkod pa mtha' yas pa sprul te gzhan don bcu gcig sogs de bzhin gshegs pa'i spyod yul nyid la zhugs pa ste /
rgyud blar /
byang chub sems dpa'i tshul 'di ni //
rjes thob sangs rgyas thams cad dang //
'gro ba yang dag sgrol ba la //
'jig rten na ni mtshungs pa nyid //
ces sogs gsungs pa ltar ro //
'di yan chad kyi phar phyin thams cad 'khor gsum mi rtog pa'i shes rab kyis zin cing zhen pa dang re ba med pa dang mthar mi rtog pa'i bsngo bas spel zhing /
stong nyid dang snying rjes dag pa'i thabs dang ldan dgos so //
drug pa shes rab kyi ngo bo ni /
chos thams cad rab tu rnam par 'byed pa'i blo gros te dngos sangs rgyas kyi sas bsdus pa yin kyang /
'dir de'i rgyu so sor rtog pa'i blo gros kyis shes rab ji ltar bskyed na /
klu sgrub kyis /
shes rab rgyas byed pa ni thos pa ste //
bsam pa dang ni gnyis po yod gyur na //
de las sgom pa yang ni rab tu 'byung //
de las dngos grub bla na med pa 'thob //
ces gsungs pa ltar thos bsam sgom pa'i shes rab gsum rim gyis bskyed par bya ba las /
dang por thos pa'i shes rab kyis shes bya ji snyed pa'i chos rnams kyi sgra tshig ma lus pa khong du chud par bya dgos te /
de'ang sgra tshad bzo gas \u0f7cla sogs pa 'jig rten pa'i shes rab dang /
legs gsung bka' dang dgongs 'grel bstan bcos shes pa la 'jig rten las 'das pa'i shes rab ces 'bras ming rgyu la btags pa bcas /
mdor na shes bya gang la'ang rmongs pa med pa'i thos pa phyogs med du bya /
gnyis pa ni /
thos pa de'ang blun po dad pa'i rjes 'brang tsam du ma bzhag par bar du rtog cing zhib mor dpyod pa'i bsam pas don spyi tsam du ma lus par /
tshad ma'i lung /
dngos stobs kyi rig pa /
'gal med kyi sgrub byed dang ldan pas bden gnyis drang nges la sogs zab mo'i don gyi go ba tshul bzhin du btsal /
gsum pa ni /
thos bsam gyis nges pa rnyed pa'i tshul de nyid tha mar blang dor gyi sgo nas rang gi rgyud la sbyor zhing khyad par lta ba'i don nyid rtse gcig tu sgom pas nyams su blangs te tshig dang yid dpyod tsam du ma song bar gnas lugs kyi don yang dag pa'i mngon rtogs nyid mngon du thob par bya'o //
'di dag gi don rgyas pa mdo rgyan sogs su 'byung ba ltar la /
bsdu na phyin drug gi mtshan nyid ni /
byang sems kyis bsgrub pa'i bslab bya gang zhig
/khyad chos bzhi dang ldan pa'i sbyin sogs drug gis bsdus pa'i dge ba mtha' dag sgrub pa'i sems pa mtshungs ldan dang bcas pa'o /
khyad chos bzhi ni /
rang rang gi mi mthun phyogs dang bral ba /
grogs 'khor gsum mi rtog pa'i shes rab kyis zin pa /
byed las gzhan gyi 'dod don rdzogs par byed pa /
de ltar byas nas chos bstan pas gdul bya'i rgyud byang chub gsum gang rung du smin par byed pa'o //
rab dbye ni /
sbyin pa sogs drug po re re la'ang sbyin sogs drug rer dbye na /
gzhan pha rol tu phyin pa drug la 'god pa sbyin pa'i sbyin pa sogs so so'i sbyin pa /
de bzhin du rang rang gi mi mthun phyogs kyis ma gos par spyod pa so so'i tshul khrims /
rang rang gi dka' spyad bzod pas spyod pa so so'i bzod pa /
dga' spro dang bcas pas spyod pa so so'i brtson 'grus /
de ltar brtson pas sems zin te gzhan du mi g.yeng bas spyod pa so so'i bsam gtan /
'khor gsum mi rtog pa'i sgo nas phyin drug la spyod pa so so'i shes rab ste sum cu rtsa drug tu 'gyur bar mngon rgyan las bshad cing /
der ma zad mdo sde bskal bzang las dbye ba rgya cher 'byung ba sogs so //
grangs nges ni /
byang sems kyi bsgrub pa'i chos thams cad bslab pa gsum du 'du ba la ltos nas pha rol tu phyin pa drug tu grangs nges pa yin te /
sbyin pas longs spyod la chags pa dang bral ba las tshul khrims phun sum tshogs par 'gyur la /
de las dge sbyong du byed pa'i chos bzhi dang ldan par 'gyur bas bzod pa ste /
de gsum ni rgyu dang ngo bo dang khyad par gyi sgo nas lhag pa tshul khrims kyi bslab par bsdus so //
bsam gtan ni lhag pa ting nge 'dzin gyi bslab pa dang /
shes rab ni lhag pa'i shes rab kyi bslab par bsdus la /
brtson 'grus ni de thams cad kyi grogs su 'gyur ba yin no //
sgrub tshul ni mdo rgyan las /
re ba med pa'i sbyin pa dang //
yang srid mi 'dod tshul khrims dang //
thams cad la ni bzod pa dang /
yon tan kun sdud brtson 'grus dang //
de bzhin bsam gtan gzugs med min //
shes rab thabs dang ldan pa yin //
pha rol phyin pa drug po la //
brten pa rnams kyis yang dag sbyor //
zhes so //
de thams cad kyang dam pa drug dang ldan par nyams su blang dgos te /
rten dam pa byang chub kyi sems dang ldan pa /
dngos po dam pa spyin sogs phyogs re ma yin par gzhi thams cad la 'jug pa /
ched du bya ba dam pa sems can thams cad kyi don du sbyor ba /
thabs dam pa 'khor gsum mi rtog pa'i shes rab kyis zin pa /
bsngo ba dam pa bla na med pa'i byang chub tu bsngo ba /
rnam dag dam pa sgrib gnyis kyi dngos gnyen du spyod pa rnams so //
gnyis pa gzhan smin byed bsdu dngos la bslab pa'i tshul ni /
rang rgyud smin 
nas 
rab tu 'god :
ces gsungs te /
de ltar 'jug pa'i spyod pa la bslabs pas rang rgyud yongs su smin par gyur nas sems can gzhan dag smin par byed dgos pas /
de'i thabs sam lag len thams cad kyi gtso bor gyur pa ni bsdu ba'i dngos po bzhi yin te /
mdo rgyan las /
sbyin mtshungs de ston len 'jug dang //
bdag nyid rjes su 'jug rnams kyis //
snyan par smra dang don spyod dang //
don mthun nyid du 'dod pa yin //
zhes go rim dang rnam grangs bstan /
phan par byed pa'i thabs dang ni //
'dzin par byed dang 'jug byed dang //
de bzhin rjes su 'jug byed pas //
bsdu ba'i dngos po bzhir shes bya //
zhes dgos ched sgra don sogs rgyas par gsungs pa de mtshungs pad+ma spungs pa las /
sbyin pa'i g.yab mos legs bos te //
snyan par smra ba'i tshig gis bsu //
don spyod pa yis bag phab ste //
don mthun gros chen gdab par bya //
zhes ji ltar bya ba'i tshul yang bstan pa ltar /
thog mar gdul bya'i snod ldan 'khor du ma 'dus pa rnams la zang zing gi dngos po ji ltar 'os pa spyin pas legs par bsdus la /
'dus nas pha rol po'i blo la 'thad cing yid la 'bab pa'i tshig snyan par smra ba'i gtam smras pas yid thar pa dang thams cad mkhyen pa'i lam du drang /
drangs pa de dag slar mi ldog pa rang gi rjes su 'jug cing spro ba skyed pa'i phyir rang nyid kyang gzhan la bshad bya'i chos don de dag dang mi 'gal zhing mthun par spyod pa la skyo dub med par bya bas blo bag phabs te /
gdul bya'i khams dang dbang po dman 'bring mchog gi khyad par dang mthun par theg pa che chung gi chos sgo so sor bstan nas de'i don sgrub cing spyod du 'jug pa'i gtan 'dun gyi gros chen gdab /
bzhi po'ang bsdu na zang zing dang chos kyi sbyin pa gnyis su 'du ba yin la /
de gnyis pos gnas skabs dang mthar thug dag tu 'phral gyi phan pa dang yun gyi bde ba'i dpal la 'gro ba rnams rab tu 'god par bya'o //
gsum pa de dag gi nyams len snying por dril te blo sbyong ba'i tshul ni /
gnad kyi 
nas 
byang sems sbyang :
zhes gsungs te /
byang chub sems dpa'i nyams len ma lus pa'i gnad kyi snying por dril na gsum ste /
rgyu la sbyong ba byams pa dang snying rje drag tu bsgom /
sems dngos la sbyong ba nyin mtshan dus drug tu sems bskyed blang /
spyod pa la spyong ba dge ba gzhan don du bsngo zhing bde sdug gtong len la rtse gcig tu 'bad par bya ste /
de'ang zhi ba lhas /
gang zhig bdag dang gzhan rnams ni //
myur du bskyab par 'dod pa des //
bdag dang gzhan du brje bya ba //
gsang ba'i dam pa spyad par bya //
zhes gsungs pa ltar bdag gzhan brje ba'i blo sbyong zab mo la bslab pa gal che ste //
de'i rgyu mtshan yang /
'jig rten bde ba ji snyed pa //
de kun gzhan bde 'dod las byung //
'jig rten sdug bsngal ji snyed pa //
de kun rang bde 'dod las byung //
zhes dang /
bdag bde gzhan gyi sdug bsngal dag
/yang dag brje bar ma byas na //
sangs rgyas nyid ni mi 'grub cing //
'khor ba na yang bde ba med //
ces rnal ma dang ldog phyogs kyi sgo nas bstan pa ltar yin la /
de'i tshul yang /
khe dang rgyal kha gzhan la sbyin //
gyong dang bub kha rang gis blang //
zhes pa'i don ltar nam mkhas khyab pa'i mar gyur sems can thams cad kyi rgyud la thog ma med pa nas bsags pa'i rgyu las dang nyon mongs pa /
'bras bu lus sems la sdug bsngal gyi tshor ba ji snyed yod pa thams cad bdag gi khur du the tshom med par dga' bzhin spro bzhin du blang ba'i 'dun pa bya ba dang /
bdag gi rgyud la thog ma ma mchis pa nas bsags pa'i rnam dkar gyi dge ba'i rtsa ba dang /
'bras bu lus sems la bde ba'i tshor ba ci yod pa thams cad 'gro ba rigs drug gi sems can kun la re re nas tshang bar sbyin pa'i 'dun pa bya ba ste /
de dag kyang blo sbyong don bdun ma las /
gtong len gnyis po spel mar sbyang //
de gnyis rlung la bskyon te bya //
zhes pa ltar nyams su len cing /
khams bzang ngan skyid sdug mtho dman ji ltar byung yang rkyen ngan gyis mi 'chor ba'i go cha chen por bgos la snying rje gzhir byas pa'i kun rdzob byang chub kyi sems rtse gcig tu sbyangs la skyes brtan gong 'phel du bya'o //
gnyis pa don dam sems bskyed bstan pa la gsum /
lta bas thag bcad pa /
sgom pas nyams su len pa /
de'i 'bras bu bstan te mtshams sbyar ba'o //
dang po la'ang bzhi /
phyi gzung yul rang bzhin med par gtan la 'bebs pa /
nang 'dzin pa dang gang zag gi bdag rang bzhin med par gtan la 'bebs pa /
dpyod byed kyi blo rang bzhin med par gtan la 'bebs pa /
skabs kyi don bsdu ba'o //
dang po ni /
khyad par phyi 
nas 
lta bur blta :
zhes gsungs te /
thabs kun rdzob byang sems las khyad par du gyur pa shes rab don dam byang chub kyi sems sgom pa la'ang thog mar phyi rol tu bden bden ltar snang ba bdag tu 'dzin pas gzung bar bya ba'i yul thams cad lung rig gis legs par brtags na gcig kyang bden pa ma yin pa sgyu ma mkhan gyis sprul pa'i sgyu ma'i dngos po lta bur snang ba yin no //
de'ang grub mthas blo ma bsgyur ba'i 'jig rten phal pa rnams kyis snang dngos bden rtag tu zhen cing /
grub mtha' log par zhugs pa'i mu stegs pa rnams kyis rtag pa /
gcig pu /
rang dbang can sogs su 'dod pa yod kyang ma rtogs pa dang log par rtog pa la zhugs pa yin te /
'di ltar snang dngos rnams chos can /
rtag pa ma yin par thal /
rtag la bya ba med phyir ro //
zhes pa ltar te nam mkha' bzhin no //
de chos can /
mi rtag par thal /
'khrul ngor rgyun 'pho bas don byed nus pa'i phyir /
sa bon dang myu gu bzhin no //
snang ba rtag chos can /
gcig pu ma yin par thal /
dngos snang sna tshogs su 'byung zhing 'gyur ba'i phyir /
chu'i dngos po gcig la rigs drug gi mthong tshul tha dad pa bzhin /
de chos can /
sna tshogs pa'ang don la bden pa med par thal /
rkyen las byung ba'i phyir 'ja' tshon bzhin no /
khams gsum po chos can /
rang dbang du 'gyur ba med par thal /
las kyi phyi bzhin du 'gro ba'i phyir /
'gyur ba'i sdug bsngal bzhin no //
las chos can /
don dam par mi bden par thal /
rdzas dang dus kyi dngos por ma grub pa'i phyir /
'dus ma byas pa bzhin no //
de'ang go sla bar brjod na /
'dus byas kyi dngos po thams cad ni rtag pa ma yin te /
de yin na rtag dngos gzhan du 'gyur mi srid pas nam mkha'i rang bzhin gang du'ang mi 'gyur ba bzhin don byed mi nus pa'i phyir /
mi rtag pa yin te /
skad cig gnyis par rgyun 'gyur bas sa bon las myu gu dang mar me'i rgyun bzhin kun rdzob tsam du don byed nus pa'i phyir /
'o na mi rtag par grub bam zhe na /
de'ang ma grub ste rtag mi rtag gcig la gcig ltos pa'i ming tsam yin pas ltos sa ma grub pa'i ltos chos kyang mi bden pa'i phyir /
'phags zhabs kyis /
gal te dngos po gang ltos 'grub //
de nyid la yang ltos nas ni //
ltos bya gang yin de 'grub na //
gang la ltos nas gang zhig 'grub //
ces pa ltar ro //
gzhi gcig pu nyid du nges pa'ang ma yin te /
yin na gcig dang du ma rdzas 'gal bas sna tshogs su 'byung bar mi rigs pa la /
chu'i dngos po gcig la dmyal bas khro chu /
yi dwags kyis rnag khrag
/dud 'gros btung ba /
mi yis nyer spyad /
lha yis bdud rtsi sogs su mthong ba ltar las snang gi rjes su 'gyur zhing 'gro ba'i phyir /
sna tshogs nyid kyang mi bden te gcig pu'i gzhi ma grub pas de'i khyad chos ma grub ste /
khyad gzhi mo gsham gyi bu ma grub pas khyad chos mdzes pa sogs ma grub pa bzhin te /
'phags zhabs kyis /
dngos rnams ngo bo nyid med de //
gzhan du snang bar 'gyur phyir ro //
dngos po ngo bo nyid med de //
gang phyir dngos rnams stong pa nyid //
ces so //
byed pa por grags pa tshangs dbang khyab 'jug gis mtshon khams gsum na rang dbang du gyur ba 'ga' yang med de /
yod na myang 'das bzhin ldog mi srid pa la thams cad kyang las dkar nag gi rjes su 'brangs te khams gsum na zag pa dang bcas pa'i phyir ro //
'o na las bden par grub bam zhe na /
don dam par las kyang bden par grub pa med de /
'phags pas /
chos 'di dag ni chos nyid kyis //
'ong ba med cing 'gro med na //
las dang las kyi rnam par smin //
ci lta bur ni 'thad par 'gyur //
dam pa'i don du 'ong med cing //
gang du'ang 'gro ba yod ma yin //
kun rdzob tu ni lam 'jug cing //
rnam par smin pa nye bar ston //
zhes gsungs pa ltar ro //
nang pa'i grub mtha' 'dzin pa las phyogs rtogs nyan thos bye brag smra ba rnams /
dngos snang rnams mi bden pas kun rdzob yin kyang dngos po dang dus rtsom byed rags mtha' rdul phran cha med tho ba la sogs pas gzhig mi nus pa dang /
shes pa'i mtha' skad cig cha med blos bzhag tu mi rung ba don dam bden par 'dod de /
mdzod las /
gang la bcom dang blo yis gzhan //
bsal na de blo mi 'jug pa //
bum chu bzhin du kun rdzob tu //
yod de don dam yod gzhan no //
zhes so //
de'ang lta ba'i mun pas khebs pa ste /
rdul phran don dam pa ma yin te cha med pa'i rdul ma grub pa'i phyir /
gal te grub na cha shas med pa'i nam mkha' dang nam mkha' 'dres pa ltar thams cad go sa gcig tu 'dres pas dngos po rags pa rtsom mi nus te /
nyi shu pa las /
drug gi char ni sbyar ba na //
phra rab rdul cha drug tu 'gyur //
drug po dag gi go gcig na //
gong bu'ang rdul phran tsam du 'gyur //
zhes so //
rdul phran rnams phyogs so sor yod na shar la sogs pa'i dbye bas cha dang bcas pas sngar cha med du dam bcas pa'i rang tshig dang 'gal lo //
rdul phran sil bu reg la ma 'byar bar gnas par 'dod pa'ang 'gal te /
reg la ma 'byar pa'i bar du snang mun gyi rdul gyis mi chod mi srid pas chod na de dang 'byar bas bar med du 'gyur la /
ma chod na bar med pas khas blangs dang 'gal lo //
skad cig ma'i rgyun gyis dus brtsams pa'ang 'gal te /
skad cig ma snga phyi ma 'phrad na shes pa phyi ma rgyu med du 'gyur bas snga ma rtsom byed du mi 'gro la /
'phrad na'ang skad cig ma gsum dus gcig la 'phrad na thams cad dus mnyam du 'gyur pas bskal pa'ang skad cig gcig kho nar 'gyur zhing /
res mos su 'phrad na skad cig ma gcig gi cha snga ma 'das pa /
gnyis pa da lta ba ste cha gnyis su 'gyur bas cha med kyi dam bca' nyams pa'o //
'dis ni shes bya rdzas yod du 'dod pas don la mthar lta khas len par song pa'i phyir nang pa'i lta grub dman shos yin pas 'dir mtshan gzhi tsam du dngos su bstan par snang la /
des mtshon nas shugs bstan mdo sde pas rtsom byed lkog na mos brtsams pa'i shes bya rnams btags yod tsam du 'dod pa dang /
sems tsam pas chos thams cad sems kyi snang ba tsam du bden par 'dod pa rnams kyang dngos por smra ba'i grub mtha' yin pas lung rig gi sun phyungs la dbu ma'i lam du 'jug par bya'o //
rgyu mtshan des na dngos snang thams cad bden par grub pa gcig kyang med pas med bzhin du snang ba /
snang yang mi bden par rdzun par snang ba /
de'ang rten cing 'brel bar 'byung ba tsam du snang ba yin te chos thams cad rang ngos nas bden par grub na dngos po'i rang mtshan mi btang bas skye 'jig sogs gang yang mi rung la /
de ma grub pa'i gnad kyis rten cing 'brel 'byung gi chos rnams dgag pa med par 'char du rung bas stong pa nyid la snang ba mi 'gag cing snang ba'ang stong nyid kyi rgya las ma 'das pa ste /
'phags zhabs kyi /
rten cing 'brel 'byung ma gtogs pa'i //
chos 'ga' yod pa ma yin te //
de phyir stong pa ma gtogs pa'i //
chos 'ga' yod pa ma yin no //
zhes so //
de lta bu'i rdzun snang rten 'brel tsam du shar ba de sgyu ma'i rang bzhin gyi dpe rnams dang 'dra ba yin te /
sems 'khrul pa'i snang ba las phyi rol tu ma grub pa rmi lam dang /
rgyu dang rkyen gyi rten 'brel tshogs pas snang ba sna tshogs su 'khrul ba sgyu ma dang /
rkyen la brten nas thams cad du khyab pa chu'i zla ba rnams dang 'dra zhing /
yul nges pa med par so sor snang ba dri za'i grong khyer /
bden dngos med pa'i kha dog sna tshogs su snang ba bar snang gi 'ja' tshon lta bur blta bar bya ste /
ji skad du /
skar ma rab rib mar me dang //
sgyu ma zil ba chu bur dang //
rmi lam glog dang sprin lta bur //
'dus byas chos rnams de ltar blta //
zhes gsungs pa'i phyir ro //
gnyis pa ni /
lta mkhan sems 
nas 
gdams par zad :
ces gsungs te /
phyi blta bya'i yul bden par ma grub kyang nang lta mkhan sems bden par grub bam zhe na de'ang ma grub ste /
sems ni nyer len gyi phung po la sgro btags nas nga'o snyam pa'i ngar 'dzin 'di las logs su med cing de dang bdag gnyis kyang tha dad med pas yang dag pa'i shes rab kyis brtags na de dag tu grub pa med de /
nga'am bdag tu 'dzin pa chos can /
don dam par ma grub par thal /
phung po lnga las tha dad pa'am gcig tu med pa'i phyir /
dang po grub ste /
tha dad du yod na phung lnga las rdzas gzhan phung po drug par 'gyur ba la de 'dra shes bya la mi srid pa'i phyir /
mo gsham gyi bu'i ming bzhin no //
gcig tu yod na rdzas gcig par 'gyur ba la phung lnga rdzas yod dang ngar 'dzin btags yod rdzas 'gal ba'i phyir /
dngos po dang dngos med bzhin no //
de'ang go sla bar brjod na /
bdag de ni phung po lnga'i tshogs pa las gzhan tha dad pa dang /
phung po lnga dang gcig tu'ang ma dmigs pa'i phyir bdag ma grub ste /
dang po ltar bdag phung tha dad du grub na gzhan phung po drug pa yod par 'gyur ba dang /
phung po las gzhan la ngar 'dzin 'jug pa med pa'i phyir dang /
phung po'i mtshan nyid bral bas dngos po med par 'gyur zhing dngos med kyis don byed mi nus pa'i phyir tha dad du ma grub bo //
de ltar tha dad du grub pa ma yin kyang gnyis pa bdag phung gcig par grub bam zhe na de'ang ma grub ste /
mtshan nyid mi mthun pa'i phyir /
de'ang phung po rnams 'dus byas yin pas mi rtag par grub cing bdag ni sngar mthong ba nyid da ltar ngo shes par rloms pa sogs rtag par 'dzin pas de gnyis 'gal ba'i phyir dang /
phung po gzugs tshor sogs nang gses bcas dbye ba du ma spungs pa can yin la /
bdag ni nga nyid do zhes gcig pur 'dzin pa'i phyir dang /
phung po skye 'jig gi gzhan dbang can du grub la /
bdag ni nga'o snyam du rang dbang can du 'dzin par myong bas grub pa'i phyir ro //
de ltar yang rtsa shes las /
gal te phung po bdag yin na //
skye dang 'jig pa can du 'gyur //
'on te phung po las gzhan na //
phung po'i mtshan nyid med par 'gyur //
zhes so //
bdag ma grub kyang de'i rgyun rtag pas de grub bo snyam na de'ang ma yin te /
bden gnyis las /
rgyun dang skad cig ces bya ba //
phreng ba dmag la sogs bzhin rdzun //
zhes so //
de bas nyer len gyi phung po lnga'i tshogs pa tsam la brten nas don la cung zad ma grub kyang ngar 'dzin dbang gis bdag dang gang zag sogs de ltar sgro btags par zad de /
'jug pa las /
de phyir phung po las gzhan bdag med de //
phung po ma gtogs de 'dzin ma grub phyir //
zhes dang /
phung po bdag ces brjod tshe phung rnams kyi //
tshogs pa yin gyi phung po'i ngo bo min //
zhes pa ltar ro //
de'ang dper na shing rta'i 'khor lo dang srog shing sogs yan lag tshogs pa la shing rta zhes gdags par zad kyi /
de dag ma yin pa yan lag can gyi shing rta'i mtshan gzhi mi rnyed pa ltar phung po'i tshogs par ngar 'dzin pa tsam las bdag ces bya ba gzhi ma grub ste /
mdo las /
ji ltar yan lag tshogs rnams la //
shing rta'i ming du bshad pa ltar //
de bzhin phung po rnams brten nas //
kun rdzob sems can zhes bya'o //
zhes so //
gsum pa ni /
'dogs mkhan 
nas 
brtag mi btub :
ces gsungs te /
de ltar gzung ba'i yul dang 'dzin pa'i sems gnyis bden par ma grub kyang /
de ltar 'dogs mkhan gyi rtog pa nyid bden par grub bam snyam na /
de la dus gsum gyi cha shas yod dam med /
med na skad cig ma dngos med du thal bas rtog pa gang yod dngos med du thal la /
yod na sngar skyes pa'i rtog pa 'das pa ni yal te zhig nas med la /
ma 'ongs pa ni da rung ma skyes pas ma grub la /
da lta ba'i rtog pa rang gis rang la brtag cing mtshon mi btub ste mig gis mig mi mthong zhing ral gri'i sos rang nyid gcod mi nus pa bzhin no //
de ltar yang rin chen phreng ba las /
ji ltar skad cig mtha' yod pa //
de bzhin thog ma dbus brtag dgos //
de ltar skad cig gsum brtag phyir //
'jig rten skad cig la mi gnas //
zhes so //
bzhi pa ni /
mdor na 
nas 
lam zhes bya :
zhes gsungs te /
de ltar bshad pa'i don mdor bsdu na chos dang gang zag tu 'dzin pa'i bdag gnyis dang /
yul gzung ba dang yul can 'dzin pa gnyis /
de dag gang la brten pa'i kun gzhi dang bcas pa de thams cad bden pa med pas dngos med du grub bam snyam na /
sngar bden dngos su grub pa phyis bden med du song na der gdags su rung yang /
chos thams cad gdod ma nas rang bzhin gyis ma grub pas yod med gnyis ka'i mtha' las 'das pa ste /
sa ra has /
dngos por 'dzin pa phyugs dang 'dra ba ste //
dngos med 'dzin pa de bas kyang ni blun //
zhes dang /
rtsa she las /
de phyir yod dang med pa la //
mkhas pas gnas par mi bya'o //
zhes gsungs pa ltar yod med sogs spros pa'i gzeb las grol ba nam mkha' lta bu /
dngos dang dngos med du 'dzin pa'i blo'i 'jug pa rab tu zhi /
gdod ma nas rang bzhin gyis skye ba med par lung dang rig pas shes par byas nas /
skye med kyi gnas lugs de nyid kyang smra bsam brjod pa dang bral bas sgra rtog dang blo'i yul las 'das par rtogs dgos te /
spyod 'jug las /
gang tshe dngos dang dngos med dag
/blo yi mdun na mi gnas pa //
de tshe rnam pa gzhan med pas //
dmigs pa med par rab tu zhi //
zhes so //
de lta bu'i gnas lugs de brjod pas mi mtshon pas shes bya thams cad mngon sum du mkhyen cing gzigs pa smra ba'i zla ba rnams kyang gnas lugs thad kar ston pa la rjod byed tshig gis dbul ba ltar snang ba'i phyir /
mtha' brgyad kyi spros pa kun dang bral ba'i brjod med de ni theg chen gyi lta ba'i yang rtse dbu ma chen po ste /
de nyid lam du byed pas de'i lam zhes bya'o //
gnyis pa sgom pas nyams su len tshul ni /
de ltar 
nas 
bzhag pa las :
zhes gsungs te /
lta ba spros bral gyi gnas lugs de ltar legs par shes nas /
don dam dpyod byed kyi rig pas spros pa'i mtshan ma ci'ang ma rnyed par mthar 'dzin gyi rtog pa thams cad dang bral zhing gang du'ang mi zhen la mtha' bral gyi don la nges pa gting tshugs su rnyed pa'i shes rab kyi rgyun de la bden dngos bkag pa'i stong nyid du zhen pa sogs rig shes rjes dpag gi blo yis bcas bcos ci'ang byar med par gtsub shing dang gtsub gtan las byung ba'i mes shing gnyis bsregs te me'ang rang yal ba ltar rang bzhin du 'jog ste /
skye med rin po che'i mdzod las /
gar yang ma rtog cing yang ma sems shig
/ma bcos pa de skye med rin chen mdzod //
ces dang /
brgyad stong pa las /
shes rab kyi pha rol tu phyin pa sgom pa 'di ni chos gang yang mi sgom pa lags so /
zhes dang /
mdo dang rgyan gnyis ka mthun par /
'di la gsal bya ci yang med //
bzhag par bya ba cung zad med //
yang dag nyid la yang dag blta //
yang dag mthong na rnam par grol //
zhes pa ltar rtag tu mnyam par bzhag
/rjes thob tu /
sdud pa las /
bdag ni mnyam par bzhag ce'am langs zhes rloms sems med //
ci phyir zhe na chos kyi rang bzhin yongs shes phyir //
zhes gsungs pa ltar chos thams cad sgyu ma lta bur shes pa'i blos bsod nams kyi tshogs ci nus bsags pa las goms pa rab kyi mthar phyin pa na ting nge 'dzin la brtan pa thob par 'gyur ro //
gsum pa de'i 'bras bu bstan cing mtshams sbyar ba na /
rnam rtog zhi 
nas 
gzhi ru bzung :
zhes gsungs te /
de ltar sgom pa goms pa las rnam par rtog pa'i 'tshub ma mtha' dag zhi zhing gshis kyi thog tu ji tsam 'dod pa de srid du gnas pas lus sems las su rung /
yang dag pa'i ye shes kyi ngo bo mthong ba med pa'i tshul gyis lhag ger mthong zhing rig par 'gyur te /
sdud pa las /
nam mkha' mthong zhes sems can tshig tu rab brjod pa //
nam mkha' ji ltar mthong ste don 'di brtag par gyis //
de ltar chos mthong ba yang de bzhin gshegs pas bstan //
ces dang /
dbu ma bden chung las /
ma mthong ba nyid de mthong bar //
shin tu zab pa'i mdo las gsungs //
zhes so //
thabs shes zung 'jug gi lam des sgrib pa gnyis po drungs phyung ste /
spyan lnga dang /
mngon par shes pa drug
/mi brjed pa'i gzungs /
chags thogs med pa'i spobs pa /
rlung sems la dbang 'byor ba'i rdzu 'phrul /
chos kyi rgyun gyi ting nge 'dzin sogs gnas skabs dang mthar thug gi yon tan rnams rim pa bzhin 'grub pa dang /
lam lnga po dang sa bcu po rnams rim gyis bgrod cing de dag gi yon tan thob par 'gyur pa ste /
de'ang dang por byang chub tu sems bskyed nas drod kyi ye shes ma thob bar sbyin sogs tshogs gnyis la 'bad pa thar pa cha mthun gyi dge ba'i tshogs gsog pa ni tshogs lam ste /
de la gsum las tshogs lam chung ngur dran pa nyer gzhag bzhi /
'bring por yang dag par spong ba bzhi /
chen por rdzu 'phrul gyi rkang pa bzhi gtso bor bsgom pa'o //
tshogs lam rab kyi mthar phyin na bden pa bzhi rtogs pa dang rjes su mthun pa sgom byung 'jig rten pa'i ye shes nges 'byed yan lag rnam bzhi skye ba ste /
bden pa mngon par rtogs pa la sbyor bas sbyor lam mo //
bzhi ni bden pa mthong ba'i snga ltas kyi drod /
'jig rten pa'i ting nge 'dzin gyi rtse mo /
zab mo'i chos la bzod pa /
'jig rten pa'i chos kyi mchog tu gyur pa'i gnas skabs bzhi ste /
snga ma gnyis la dbang po lnga /
phyi ma gnyis la stobs lnga dang ldan pa'o /
bzhi po re re la chung 'bring chen po gsum du dbye bas nges 'byed bcu gnyis su grags /
chos mchog gi rjes thog tu bden pa bzhi re rer yang chos rjes shes bzod kyis dbye ba'i skad cig ma bcu drug gi bdag nyid can gyi ye shes skyes te khams gsum gyis bsdus pa'i mthong bas spang bya rnams spangs nas /
'jig rten las 'das pa'i shes rab kyis sngar ma mthong ba'i don 'phags pa'i bden pa dngos su mthong bas mthong lam ste /
byang chub kyi yan lag bdun dang ldan pa'o //
de nas brtsam sngar rtogs pa'i de kho na nyid yang dang yang du goms par byed pas sgom lam ste /
de la'ang chung 'bring che gsum du yod cing 'phags pa'i lam yan lag brgyad dang ldan pa'o //
de ltar slob lam gyis bsdus pa'i byang phyogs kyi chos so bdun rdzogs nas sgom lam mthar phyin pa'i rjes la rdo rje lta bu'i ting nge 'dzin gyis spang bya phra zhing phra ba ma lus pa spangs nas rtogs pa'i ye shes mthar thug pa ni mi slob pa'am mthar phyin pa'i lam ste mi slob pa'i chos bcu mngon du gyur pa'o //
gnas skabs de dag gi yon tan gyi rten dang gong ma gong ma skyed par byed pa'i cha nas sa zhes rnam par bzhag pa'i dbang du byas na yongs su sbyong pa'i khyad par gyis sa bcur nges te /
mthong lam du sa dang po rab tu dga' ba thob /
'jigs pa lnga dang bral /
yon tan brgya phrag bcu gnyis thob /
sgom lam gsum du sa gnyis pa nas bcu pa'i bar bgrod de spangs rtogs yon tan gyi khyad par gong nas gong du bye ba brgya stong 'gyur du 'phel zhing /
sa brgyad par dbang bcu /
dgu par so so yang dag rig bzhi /
bcu par 'od zer chen po'i dbang bskur ba brnyes te bcu gcig kun tu 'od sangs rgyas kyi sa la gnas par 'gyur ro //
sa de dag re re la'ang khyad par dgu dgus bshad pa sogs mdo sde rgyan gyis mtshon gzhung rnams su gsal /
tshul de dag gis pha rol tu phyin pa rgyu lam du byed pa'i theg pa las ji ltar gsungs pa'i don mdor bsdus nas bstan pa ste /
stong nyid snying rje'i snying po can gyi byang chub kyi sems zhes bya ba ni chos thams cad kyi rtsa ba yin pas /
'bras bu lam byed rdo rje theg pa la'ang shes rab stong pa nyid dang thabs snying rje chen po gnyis zung du 'brel bar spyod pa lam gyi gzhi'am rten tu gzung dgos pas 'dir thog mar bshad pa yin te /
rim lnga las /
shes rab snying rje gcig par ni //
'jug pa gang gis shes gyur pa //
zung 'jug ces byar bshad pa ste //
rim 'di sangs rgyas spyod yul lo //
zhes dang /
rdo rje gur las /
stong nyid snying rje dbyer med pa //
gang du sems ni rab sgom pa //
de ni sangs rgyas chos dang ni //
dge 'dun gyi yang bstan pa'o //
zhes dang /
lam sgron las /
thabs dang bral ba'i shes rab dang //
shes rab bral ba'i thabs dag kyang //
gang phyir 'ching ba zhes gsungs pas //
de bas gnyis ka spang mi bya //
zhes 'byung ba ltar ro //
'dir rgyu 'bras kyi theg pa zhes pa'i don yang /
mtha' gnyis sel ba las /
rgyu la sbyor ba rgyu chos kyi //
'khor lo rab tu bskor byas nas //
'bras bu theg pa'i nye lam ni //
zhes gsungs pa ltar /
spyir 'dis 'dong pas rgyu dang /
'dir 'dong pas 'bras bu'i theg pa zhes grags shing /
kun mkhyen klong chen pas /
khams bde gshegs snying po sa bon du yod pa tsam rkyen tshogs gnyis kyis yon tan gong du 'phel ba las sangs rgyas thob par 'dod pas rgyu 'bras snga phyir khas len pa'i phyir rgyu'i theg pa dang /
snying po yon tan bcas sems can la rang chas lhun grub tu yod pa sbyang gzhi nyi ma 'od zer ldan pa 'dra ba la /
sbyang bya tshogs brgyad glo bur ba'i dri ma sprin lta bus bsgribs pa nyid /
sbyong byed smin grol lam gyis sbyangs pa'i 'bras bu gdod gnas kyi rang bzhin mngon du gyur pa las snga phyir bzang ngan khyad par med par 'dod pas 'bras bu'i theg pa zhes btags par bzhed de /
brtag gnyis las /
sems can rnams ni sangs rgyas nyid //
'on kyang glo bur dri mas bsgribs //
de bsal na ni sangs rgyas so //
zhes pa ltar ro //
de gnyis kyi khyad par ni /
tshul gsum sgron me las /
don gcig na yang ma rmongs dang //
thabs mang dka' ba med pa dang //
dbang po rnon pos dbang byas phyir //
sngags kyi theg pa khyad par 'phags //
zhes 'byung ba ltar rgyu 'bras kyi theg pa de gnyis mthar thug 'bras bu'i don gcig na'ang lam bgrod pa la gsang sngags tshul bzhis khyad par du 'phags pa ste /
snga mas phyi'i phar phyin la 'jug pas yun ring por mthar mi phyin cing gegs dang bcas pas rmongs la /
sngags pas nang thabs shes zung 'jug gi ting nge 'dzin gyis de dag myur du rdzogs nus pas ma rmongs pa dang /
snga mas nyon mongs gcig sbyong zhing 'dod pa gcig sgrub pa la'ang dka' thub sdom pa sogs mi zab pa'i thabs phyogs re ba yun du bsten dgos pa /
sngags pas bskyed rdzogs yan lag dang bcas pa'i rnam grangs mang po re res kyang don bde blag tu sgrub nus pa'i phyir thabs zab la mang ba dang /
snga mas so so'i blo dang mthun par 'bras bu sgrub pa'i thabs dkon pas dka' tshegs chen pos bsgrub dgos la /
sngags pas yul dus gnas skabs dbang po'i khyad par dang 'tshams pa'i thabs bde zhing 'ching byed kyang grol byed du sgyur bas 'bras bu bde blag tu byed nus pa'i phyir dka' ba med pa dang /
theg dman pa thabs mi shes pas dbang po brtul zhing phar phyin pa thabs la 'khrul bas dbang po 'bring yin la /
sngags pas spyad na ngan 'gror 'gyur pa'i las kyang thabs kyi khyad par gyis byang chub tu sgyur nus pa dang /
snga mas gnyis rtog blang dor kho nar spyod la sngags pas lhag pa'i bden pa dbyer med snod bcud dag mnyam chen por shes nas gzung 'dzin blang dor med par ci snang lam du slong nus pa'i phyir dbang po rnon por gyur pas 'phags so //
gzhan yang tshul drug dang bdun dang bcu gnyis la sogs pas khyad par du 'phags pa'i tshul mang du bshad do //
lam 'dir 'jug dgos pa'i rgyu mtshan yang /
rgyal bas gnyen po la dgongs te gsungs pa'i chos phung brgyad khri bzhi stong /
de bsdu na gsung rab yan lag bcu gnyis /
de theg pa rim dgu /
de yang bsdu na sde gsum mam bzhir bsdu ba sogs ji snyed cig bstan pa de thams cad kyang rnal 'byor bla med 'dir 'jug pa'i lam stegs tsam du gyur pa ste /
nyan rang 'bras bu mthar phyin pa rnams kyang nam zhig sangs rgyas kyi 'od zer chen pos 'gog pa las bslangs nas gdod theg chen la 'jug dgos pa dang /
byang sems dang sngags phyi rgyud gsum gyis sa bcu pa rgyal tshab chen po'i go 'phang la bgrod par nus kyang /
byang chub chen po thob pa la 'khor bar 'ching byed kyi kun rtog phra ba tsam du ma zad snang gsum mam 'pho ba'i bag chags kyang rtsad nas spang dgos shing /
de spong byed kyi gnyen po dbang bzhi pa'i lam zung 'jug mi 'gyur ba'i bde chen rang rig pa'i ye shes nyid yin pas de ni rnal 'byor bla med las gzhan du ma gsungs pa'i phyir /
theg pa'i sgo gang nas zhugs kyang mthar rnal 'byor bla med kyi lam du 'jug dgos pa ma zad /
theg rim snga ma snga ma'i don rnams phyi ma phyi ma'i nang du 'du bas theg pa 'di nyid bstan pa dang theg rim thams cad kyi mchog dang yang rtser gyur pa ste /
gsang snying las /
rang bzhin gsang pa'i snying po 'di //
sde snod kun dang rgyud kun gyi /
'byung gnas nges par gtan la 'bebs //
zhes dang /
bshad rgyud las /
mnyam nyid don rtogs rang rig rgyal po ni //
rgya mtsho chen por chu klung kun 'babs ltar //
bla med don rtogs thabs chen 'di dag tu //
rnam thar theg pa bsam yas ma lus 'dus //
zhes so //
gnyis pa sa bon gdab pa la gnyis /
mtshan smos pa'i sgo nas mdor bstan /
de'i don rgyas par bshad pa'o //
dang po ni /
de nas sogs tshig rkang gcig 'byung ste /
thun mong ba'i lam gyis rgyud sbyangs pa sngon du song ba de nas thun mong ma yin pa'i lam rim la 'jug pa'i thog mar rang rgyud la sangs rgyas kyi sa bon gdab pa'i rim pa ni 'di lta ste /
zhes pa'o //
gnyis pa la gnyis /
sa bon gdab thabs dngos dang /
de'i srog dam tshig bstan pa'o //
dang po la'ang gsum /
gang la dbang bskur ba'i yul /
gang bskur ba'i dbang /
de ji ltar skur ba'i tshul lo //
dang po ni /
des bar 
nas 
skal bzang la :
zhes gsungs te /
gang la sa bon gdab pa'i yul ni /
rgyan las /
shes pas srid la mi gnas shing //
snying rjes zhi la mi gnas pa //
zhes pa ltar shes rab dang snying rjes srid pa dang zhi ba'i mtha' gnyis las nges par 'byung bas rgyud bskul zhing theg pa chen po'i rigs dang ldan pa ste de'i rtags ni /
mdo rgyan las /
sbyor ba'i sngon du snying rje dang //
mos pa dang ni bzod pa dang //
dge ba yang dag spyod pa ni //
rigs kyi rtags su nges par bshad //
ces pa ltar te de'ang thos pa la sogs pa'i rkyen gyis sad par gyur pa /
kun rdzob dang don dam pa'i byang chub kyi sems rin po che rnam pa gnyis kyi tshul la blo legs par 'byongs pa las /
grangs med gsum sogs yun dang tshegs la mi ltos par tshe gcig sogs dus myur ba nyid du sems can gyi don du sangs rgyas kyi go 'phang sgrub cing thob par 'dod pa'i skal ba bzang po can de ni smin byed kyi sa bon gdab pa'i snod du gyur pa yin no //
gnyis pa la gnyis /
mdor bstan pa dang /
de rgyas par bshad pa'o //
dang po ni /
rang rgyud 
nas 
gdab par bya /
zhes gsungs te /
de'ang dbang skur rgyal po'i rgyud las /
dbang mchog rang la med gyur na //
bskur bas thob par ga la 'gyur //
bra sran 'bras su dbang bskur bas //
de la 'bras kyi dngos snang med //
ces pa ltar sems can rang rang gi rgyud la mtshungs ldan gyi rgyu sku bzhi'i rang bzhin gdod ma nas gnas pa de nyid lhan cig byed pa'i rkyen sngags kyi thabs kyis mngon du 'gyur bar byed pa ste /
de'ang rtsa khams sku rdo rje /
ngag rlung gsung rdo rje /
thig le thugs rdo rje /
kun gzhi ye shes rdo rje ste rdo rje bzhi'i ngo bor ye nas lhun grub tu gnas kyang glo bur dri ma'i sbubs su bag la nyal bas nus pa mi gsal ba de nyid /
phar phyin dang gsang sngags kyi rgyud sde 'og ma rnams su ma grags pa rdo rje theg pa'i yang rtse bla na med pa'i rgyud don thabs la mkhas pa'i khyad par cho ga'i las kyis /
rten gyi dkyil 'khor bzhir bcug nas bum pa sogs dbang skur ba rnam pa bzhis sku bzhir smin byed kyi sa bon rgyud la gdab par bya'o //
gnyis pa ni /
lus rtsa 
nas 
sa bon yin :
zhes gsungs te /
skal ldan la dbang bzhi'i sa bon ji ltar 'debs na /
thal 'gyur rtsa pa'i rgyud las /
'gro ba'i lus ngag yid sems bzhi //
rnam par dag par bya ba'i phyir //
dbang ni rnam pa bzhi yis kyang //
skal ba ldan pa smin par bya //
zhes gsungs pa ltar rnal 'byor bla med kyi tshul 'dir gzhi lam 'bras bu'i 'brel gyis dbang bzhir nges la /
de'i rten kyang khams drug ldan pa'i rdo rje'i lus rtsa rlung thig le yongs su rdzogs pa kho na yin pas de'i dbang du byas te /
mtho ris kyi rten mngal du skye srid 'dzin pa'i thog mar mig dang lte ba'i rtsa mdud chags /
de nas 'khor lo lnga nas stong phrag bdun cu rtsa gnyis kyi bar du rim par chags te lus bskyed pa'i phyir gnas pa rtsa ni lus kyi sbyang bya'i gtso bo yin pa dang /
lus kyang ngag yid kyi rten dang rags pa'i sbyang bya yin pas thog mar de nyid dag par byed pa'i phyir du /
lhag pa gzugs brnyan gyi dkyil 'khor gsum po gang rung du phan nus gnyis kyis bsdus pa'i spros bcas bum pa'i dbang bskur bas /
sad pa'i gnas skabs dang lus rtsa'i dri ma dag
/phung po lngar 'dzin gyi rtog pa 'gags /
phung po'i bdud bcom /
phung khams skye mched gdan gsum tshang ba'i dkyil 'khor du lta ba'i bskyed rim dbyibs kyi rnal 'byor bsgom pa la dbang /
gnas skabs rgyu'i sa brgyad pa dang skal ba mnyam /
mthar thug gi 'bras bu sku rdo rje snang stong zung 'jug sprul pa'i sku mngon du 'gyur ba'i sa bon thebs pa yin no //
rtsa de dag la rtsa dang yan lag gi rlung rnams brten nas nang du 'khrul rtog skyed cing phyi rol tu ngag gi brjod pa sna tshogs su 'byung bas g.yo ba rlung ni ngag gi sbyang bya'i gtso bo yin zhing /
lus las ngag phra bas bum dbang gi rjes su ngag rlung dag par byed pa'i phyir du /
bdag gi de kho na nyid lus kyi dkyil 'khor zab mo'i dbang gsum ka dang 'brel ba gzhir bzhag ste 'dir khyad par sngags kyi de kho na nyid yi ge b+ha ga'i dkyil 'khor du skal med la bstan du mi rung ba byang sems dkar dmar la brten nas gsang ba'i dbang bskur bas /
rmi lam gyi gnas skabs dang ngag rlung gi dri ma dag
/dbyibs la lhar zhen gyi rtog pa 'gags /
nyon mongs pa'i bdud bcom /
rlung sngags dbyer med du shes pa'i rang byin rlabs mtshan bcas rdzogs rim gyi lam bsgom pa la dbang /
rgyu'i sa dgu pa dang skal ba mnyam /
'bras bu gsung rdo rje gsal stong zung 'jug longs spyod rdzogs sku mngon du 'grub pa'i sa bon thebs pa yin no //
rtsa rlung de dag la khams kyi dwangs ma thig le byang chub sems rnams brten nas gnas te /
rtsa yur ba lta bu'i nang du rlung gi g.yo rtsol la brten nas khams dkar dmar chu rgyun lta bu 'gro 'ong gi rkyen gyis yid gzung 'dzin gyi snang ba bskyed pas bkod pa thig le ni yid dang 'brel ba'i sbyang bya yin pa dang /
ngag las yid phra bas gsang dbang gi rjes su yid dang thig le dag par byed pa'i phyir du /
lha'i de kho na nyid kun rdzob byang chub sems kyi dkyil 'khor du shes rab pho nya mo la brten nas dpe'i ye shes mtshon pa'i dbang bskur bas /
gnyid 'thug gi gnas skabs dang yid thig le'i dri ma dag
/rang bzhin brgyad cu'i rtog pa 'gags /
'chi bdag gi bdud bcom /
phyag rgya gsum gyis dpe'i ye shes sgrub pa dkyil 'khor 'khor lo'i lam bsgom pa la dbang /
rgyu'i sa bcu pa dang skal ba mnyam /
'bras bu thugs rdo rje bde stong zung 'jug chos kyi sku mngon du byed pa'i sa bon thebs pa yin no //
rtsa rlung thig le de thams cad kyang bag chags sna tshogs pa'i kun gzhi las 'du byed kyi yid g.yos te gzung 'dzin du zhen pa'i snang ba las gzhan du med pas sbyang bya thams cad kyi gtso bo /
snga ma rnams la ches shin tu phra ba kun gzhi ma rig pa'i bag chags dang bcas pa dag par byed pa'i phyir du /
ye shes kyi de kho na nyid don dam byang chub sems kyi dkyil 'khor du rang rig don dam pa mtshon byed brda dang tshig gi dbang bskur bas /
snyoms 'jug gnas skabs 'dzag bde'i spros pa dang sgo gsum cha mnyam 'pho ba'i sgrib pa bag chags bcas dag
/gnyis snang byung tshor gyi rtog pa 'gags /
lha'i bu'i bdud bcom /
rdzogs pa chen po ye shes spyi gzugs ka dag lhun grub kyi lam bsgom pa la dbang /
rgyu'i sa bcu gcig pa dang skal ba mnyam /
'bras bu ye shes rdo rje rig stong zung 'jug ngo bo nyid sku mngon du byed pa'i sa bon nam nus pa rgyud la bzhag pa yin no //
gsum pa ni /
de rnams 
nas 
grol bar 'gyur :
zhes gsungs te /
dbang bzhi po de rnams cho ga'i bya ba ji lta bus bskur na /
dbang kun kyang skur ba po slob dpon dang bskur yul slob ma'i dbang po'i khyad par gyis thun mong ma yin pa'i skur tshul yang mang du 'gyur pa las /
thun mong ba'i gang zag spyi tsam gyi dbang du byas na bya byed las gsum gyis bsdus pa ste /
byed pa po rdo rje slob dpon lha dang bdag dang gsang sngags dang bzlas brjod dang 'phro 'du'i de kho na nyid de sngags kyi yan lag lnga la rang byan chud pas /
bya ba'i las bcud bzang po blugs pa la snod gtsang mar bya ba bzhin du /
sa'i cho ga sngon du 'gro bas lha dang bum pa dang slob ma lhag par gnas pa dang /
thig tshon rgyan bkod dkyil 'khor sgrub cing mchod de bdag nyid 'jug pa'am rig pa'i me tog dor cing gnang ba nod pa bcas byas nas /
phyi mtshan ma dang nang ye shes kyi dkyil 'khor du 'jug pas rgyud sbyangs pa'i slob ma la /
byed pa rdzas sngags ting 'dzin gsum tshogs pa'i cho ga khyad par can gyis dbang bskur bas /
bya ba slob ma'i sgo gsum phra rags gdod nas gdan gsum tshang ba'i lhar dag pa nyid ngo 'phrod par byas pa las rang skal gyi sbyang bya'i dri ma ci rigs dag pa'am nyams smad par byas shing /
thob bya rang gnas kyi ye shes ci rigs gsos thebs pa'i mthus lam rim pa gnyis kyi ye shes mngon du skyes sam /
chu lud drod gsher 'dzoms pa la sa bon thebs pa ltar skyes nges kyi nus rung du smin par byas pas rgyur 'gyur ba'i khyad par ni dbang thob pa ste /
he ru ka 'dus pa las /
gang gis gang la dbang bskur ba //
rgyud dag nus pa thob phyir dbang //
zhes so //
thun mong ma yin pa'i gang zag sngon nas sbyangs pa'i las 'phro can rang bzhin gyis dbang po rnon po kha cig cho ga'i las rim rgyas pa la ma ltos par brda thabs dang /
de'i don ngo sprod pa tsam la brten nas rgyud smin byed kyi dbang bzhi yongs su rdzogs par 'gyur te /
dper na /
rig 'dzin 'dus pa rtsa ba'i rgyud las /
rdul tshon me long bum pa dang //
gtor ma la sogs rdzas dag la //
brten nas mtshan nyid kun ldan pa'i //
bla ma'i byin rlabs dbang bskur na //
dkyil 'khor kun gyi snying po mchog
/bzhi pa'i de nyid dbang bzhi thob //
ces gsungs pa'i don gsang sngags snga 'gyur ba rnams kyis bla ma'i zlum po bzhi dbang sogs dang /
phyi 'gyur ba rnams kyis rdo rje rnal 'byor ma'i byin rlabs kyi rim pa sogs zab dbang mtha' yas pa 'byung ba bzhin no //
de las kyang skal ba mchog tu gyur pa'i gang zag gzhan pa 'ga' zhig ni mtshan ldan bla ma'i ting nge 'dzin dang byin rlabs kyi mthu kho nas rgyud smin cing grol bar 'gyur te /
snod bcud kyi rten 'brel 'dzom pa la ye shes btsan thabs su skye zhing de nyid dbang bskur thams cad kyi rgyal po rdo rje ye shes kyi dbang yin pa'i phyir /
dper na 'phags yul grub pa'i slob dpon mang po dang bod kyi sngon byon grub thob brgyud pa'i rnam par thar pa bzhin no //
'dir 'phros don cung zad smos na /
dbang gi ngo bo /
nges tshig
/dbye ba /
ji ltar skur ba'i tshul /
ma thob pa'i nyes dmigs /
thob pa'i phan yon te drug las /
dang po ni /
thob bya rang gnas kyi ye shes mngon du skyes sam skye nges kyi nus rung du smin par byed pa'o //
gnyis pa ni /
a b+hi Shiny+tsa'i sgra las mngon par gtor ba'am blugs pas na dbang ste /
sbyang bya'i dri ma 'khrud pa'am gtor zhing /
lam sgom rung dang 'bras bu thob rung gi nus pa khyad par can 'jog pa'i phyir te /
dgyes rdor las /
gtor dang blugs pa zhes bya ba //
des na dbang zhes brjod par bya //
zhes so //
gsum pa la rgyu lam 'bras bu'i dbang gsum las /
rgyu dus kyi dbang ni /
dang por bla ma las blang dgos te /
smin byed gang zhig
/de yin na sngags kyi lam so so nyan sgom gyi sngon du thob dgos pa'i phyir /
lam dus kyi dbang ni /
phyis bla ma las sam sdom ldan rang nyid kyis blangs kyang rung ste /
sngar rgyud smin zin gyi dbang rgyun de gong 'phel du byed pa'i dbang yin pa'i phyir /
'bras dus kyi dbang ni /
slob lam rdzogs pa'i rgyun mtha'i dus su bskur te /
de mthar thug gi 'bras bur sbyor byed kyi dbang yin pa'i phyir ro //
bzhi ba ni /
dbang bskur ba de'ang dkyil 'khor sngon du 'gro ba can te /
dril bu pas /
dbang bskur dkyil 'khor sngon 'gro bar //
rdo rje 'chang gis gsungs pa ste //
zhes so //
de la rang bzhin ye shes kyi dkyil 'khor dang /
lhag pa ting nge 'dzin nam sprul pa'i dkyil 'khor dang /
rig pa nyams kyi dkyil 'khor gsum ni rim pa ji lta bar slob dpon rdzogs pa'i sangs rgyas dang /
mthar lam pa dang /
mthong sgom la gnas pa ste 'phags pa rnams kyi spyod yul yin la /
ting nge 'dzin la brtan pa rjes mthun tsam thob pa la sogs pa'i slob dpon gyis ni gdul bya'i dbye bas skal dman 'jug pa rdul tshon /
'bring ras ris /
rab tshom bu lta bu dmigs rten cung zad tsam dang /
de las kyang blo che ba skal ldan yang rab la bla ma'i lus dkyil la brten nas bskur bar gsungs so //
dkyil 'khor der bskur bya'i dbang ni /
sbyir rnal 'byor bla na med pa'i rgyu dus kyi dbang thams cad bzhir nges pa yin te /
sbyang bya dri ma bzhi dang sbyong byed bskyed rdzogs kyi lam bzhi dang /
sbyangs 'bras sku bzhir nges pa'i phyir de ltar yang snying po'i rgyud phyi ma las /
slob dpon gsang ba shes rab dang //
de ma thag pa bzhi pa ste //
rnam rtog dri ma dag bya'i phyir //
dbang bskur rnam pa bzhi yin no //
zhes dang /
'dus pa las /
bum pa'i dbang ni dang po ste //
gnyis pa gsang ba'i dbang yin no //
gsum pa shes rab ye shes te //
bzhi pa de yang de bzhin no //
zhes sogs gsar rnying rgyud sde kun mthun par 'byung ngo //
bye brag snga 'gyur rang lugs rgyud lung man ngag gsum gyi dbye bas rgyud sgyu 'phrul drwa ba ltar na /
slob bu dad pa can la phyi phan pa'i dbang bcu /
bdag dang gzhan dang gnyis ka'i don nus pa'i brtson 'grus can la nang nus pa'i dbang lnga /
spyod rigs mnyam pa'i brtul zhugs can la gsang ba zab mo'i dbang gsum bskur bar gsungs pa dang /
lung 'dus mdo ltar na /
rang bzhin gyis snod du gyur pa zab mo'i don la mos pa'i slob ma khyad par can la mdo rtsa ba'i dkyil 'khor du rgyud kyi dngos bstan ltar chu bo bzhi rdzogs kyi dbang sum cu rtsa drug bskur ba dang /
sbyangs pas snod du gyur pa rgya che ba la mos pa'i slob ma thun mong ba la mdo yongs rdzogs yan lag dang bcas pa'i dkyil 'khor so sor phye nas dbang rtsa ba so drug la yan lag rags par brgyad brgya so gcig tu phye nas bskur ba ste /
rgyud man ngag gi lugs gnyis ka'ang phyi nang sgrub gsang gi dbang bzhis bsdus pa dang /
man ngag a ti yo ga la rig pa rtsal gyi dbang rtsal du bton nas skur ba'i tshul rdzogs chen sde gsum gyi lugs so sor 'byung ba las /
man ngag sde pa ltar na /
spros bcas dbang gi sgo gsum dang shes bya la rmongs pa'i dri ma sbyong /
spros med kyis sku gsung thugs dang rang byung 'od gsal gyi nus pa 'jug
/shin tu spros med kyis sems nyid gzhi med rtsa bral du ngo sprad cing ka dag gi ye shes dang /
rab tu spros med kyis lhun grub 'od gsal mngon sum gyi don nyams su len pa la dbang bar byed do //
sgrub sde ltar na spyi bka' bde gshegs 'dus pa las /
gdul bya zhe sdang can sgrol ba lam du khyer ba'i phyir phyi dbang bum pa sogs phyi nang gi rdzas brgya rtsa brgyad la brten nas bskur ba /
nga rgyal can lha lam du khyer ba'i phyir nang dbang lus la brten nas bskur ba /
'dod chags can sbyor ba lam du khyer ba'i phyir gsang dbang yum la brten nas bskur ba /
gti mug can rnam rtog lam du khyer ba'i phyir de kho na nyid kyi dbang sems la brten nas bskur ba dang bzhir bshad do //
lnga pa ni /
sangs rgyas thod pa'i rgyud las /
dper na pi wang sbyor kun 'tshogs //
rgyud dang bral na brdung mi rung //
de bzhin dbang dang bral na ni //
sngags dang bsam gtan 'grub mi 'gyur //
zhes so //
drug pa ni /
rngam glog las /
gsang ba mchog gi dkyil 'khor du //
'jug dang dngos grub gsol ba dang //
dbang bskur ba yi las rnams bya //
des ni tshe 'di nyid la yang //
sangs rgyas nyid kyang thob 'gyur na //
dngos grub gzhan lta smos ci dgos //
zhes sogs lung rigs mtha' yas pa 'byung ngo //
gnyis pa srog dam tshig bstan pa ni /
dbang gi srog 
nas 
dag par bya :
zhes gsungs te /
dbang gis rgyud smin kyang de'i don rgyud la bsten pa'i srog ni dam tshig ste /
de'ang dbang bskur ba nyid kyis dam tshig dang sdom pa thob pa yin pas de nyid legs par bskyang dgos te /
kun 'dus las /
dbang rnams legs par rdzogs gyur pas //
rtsa ba yan lag dam tshig kun //
ma nyams rab tu bsrung bar bya //
des ni dngos grub mchog thob 'gyur //
zhes so //
de la dam tshig gi ngo bo ni /
bsrung bya'i don khyad par can las mi 'da' ba'i sems pa sa bon dang bcas pa ste /
snying po'i rgyud phyi ma las /
gang zhig nan tan las mi 'gong //
rmi lam du yang dam tshig brjod //
dam bca' ba ni sdom par 'dod //
ces gsungs pa ltar /
sangs rgyas kun gyi rdo rje'i gsang ba gsum 'dzin cing mi nyams par srung pa'i cha nas dam tshig
/rang rgyud sdom pa'i cha nas sdom pa yin pas ngo bo gcig la khyad par dang spyi ldog gis phye ba'o //
nges tshig ni /
sngags kyi sgor zhugs nas de nyid kyi brtul zhugs srung zhing bsgrubs pas rang rgyud kyi nyon mongs pa 'dul bar byed pas sngags kyi 'dul ba zhes bya zhing /
sa ma ya'i sgra las dam bcas pa'i tha tshig dang mna' dang sdom pa sogs la 'jug pas ji ltar dam bcas pa las 'da' bar bya ba ma yin pas rdo rje'i yal gam mam dam tshig ste /
bsrungs na sngags kyi bslab pa thams cad kyi gzhi rten du 'gyur zhing /
ma bsrungs na bslab pa thams cad don med du 'gyur bas khe nyen dang bcas pa'i phyir /
de ltar yang he ru ka 'dus pa'i rgyud las /
mi 'da' dam pa mchog gyur pa //
'das par gyur na tshig par bshad //
ces so //
de la dbye na /
bde 'dus zhi rgyud las /
spyi dang khyad par lhag pa yi //
rnam par dbye bas gzung bya ste //
zhes pas spyi'i dam tshig
/khyad par gyi dam tshig
/lhag pa'i dam tshig ste gsum du bsdus pa yin la /
de rnams rim pa bzhin du phyi snying /
nang snying khrag
/gsang ba srog gi tshul du bsrung zhing rnam par dag par bya'o //
de dag gi don cung zad smos na /
spyi'i dam tshig ni /
so thar /
byang sems /
phyi rgyud gsum gyi bsrung mtshams su grags pa rnams te /
dang po la so thar ris brgyad kyi spang blang /
gnyis pa la shing rta gnyis kyi bka' srol nas byung ba'i bslab bya /
gsum pa la bya spyod rnal 'byor gyi rgyud rnams la 'byung pa'i dam tshig thun mong dang thun mong ma yin pa rnams so /
khyad par gyi dam tshig ni /
sngags bla med nas gsungs pa'i rigs lnga spyi'i dam tshig dang /
rtsa ba dang yan lag gis bsdus pa'i dam tshig khyad par ba rnams te /
de la rigs lnga'i dam tshig ni /
phyi smon sems dang 'jug sems sdom sdud don byed kyi tshul khrims gsum dang /
dkon mchog gsum 'dzin cing /
sbas don bde stong dbyer med kyi byang sems dang sems nyid dkon mchog gsum gyi rang bzhin can du bzung ba ste de bzhin rigs kyi dam tshig
/phyi rdzas kyi rdor dril dang lha sku phyag chen /
nang yab yum gnyis kyi mkha' gsang phan tshun rgyas btab ste sbyor ba /
gsang ba khams dkar dmar gnyis 'bar 'dzag gi rgyas zung du 'brel ba /
de kho na nyid bde stong gnyis zung 'jug gi rgyas 'ching ba ste /
de ltar phyi nang la sogs pa'i rdo rje dang /
dril bu dang /
phyag rgya gsum 'dzin cing /
de dag ston pa'i bla ma la gus pas bsten pa ste rdo rje'i rigs kyi dam tshig
/phyi chos skyob zang zing dang de'i rtsa ba byams pa'i sbyin pa ste bzhi ster zhing /
sbas don rjes chags kyi mes byang sems dbab ldog gi dga' bzhi'i ye shes sbyin pa ni rin chen rigs kyi dam tshig
/phyi nyan rang /
nang byang sems /
gsang ba bya ba spyod pa rnal 'byor phyi nang ste theg pa gsum 'dzin cing /
sbas don rlung dbu mar bcings pas gzhom med kyi gsung sgrub pa ni pad+ma rigs kyi dam tshig
/sngar gyi sdom pa de thams cad dang mchod pa'i las kyang ci nus su sgrub cing /
'jug par gtogs pa'i sems can ma bsgral ba rnams sgrol ba dang /
ma grol ba rnams dgrol ba dang /
dbugs phyin pa rnams dbyung ba dang /
yongs su mya ngan las ma 'das pa rnams zlo ba la 'god cing /
sbas don du thams cad zung 'jug e waM gyi sdom pas rgyas 'debs pa dang /
zhu bdes phung khams dbang yul gyi lha rnams tshim par mchod cing phra rags kyi sgo gsum shin tu phra ba rdo rje gsum gyi rang bzhin gzhi rdzogs ye grol chen por sgrol dgrol dbyung zhing zlo bar byed pa ni las kyi rigs kyi dam tshig go
/rtsa ba'i dam tshig ni /
spyir sgo gsum mi dge ba las ldog cing lha sngags ting nge 'dzin las mi 'da' ba ni /
sku gsung thugs kyi dam tshig yin la /
khyad par du sgo gsum g.yo zol med pas ci mnyes kyis bla ma bkur ba dang /
mched lcam la rtag tu mi 'bral zhing phan 'dogs pa'i bsam pas brtse gdung rgyun mi chad pa'i byams pas bya ba gnyis ni rdo rje'i sku'i dam tshig
/sngags dang phyag rgya brtson pa rab 'bring gi dbang la nyin mtshan dus drug gam zla zhag lo dus rnams las mi 'da' bar byed pa ni rdo rje gsung gi dam tshig
/gsang ba'i don gzhan du mi smra ba dang /
bla na med pa'i byang chub kyi sems zung 'jug gi phyag rgya las mi 'da' ba gnyis ni rdo rje thugs kyi dam tshig go
/khyad par du'ang 'gro ba mtha' dag ye nas rang bzhin rnam dag yin pas sangs rgyas thams cad kyi sku gsung thugs dang mnyam par sbyor ba ni mnyam pa chen po'i dam tshig ste /
de nyid shes rab dang ting nge 'dzin gyis rtogs shing goms par byas pa la dngos grub thams cad 'byung ba'i phyir brtson par bya'o //
yan lag gi dam tshig ni /
lnga tshan lnga las /
shes par bya ba lnga ni /
phung khams sogs lnga tshan gyi rtog tshogs rnams ye nas rigs lnga yab yum sogs sku dang ye shes kyi dkyil 'khor du rtogs par byed pa ste lta ba'i dam tshig go
/mi spang ba lnga ni /
dug lnga thabs gyis zin na lam gyi grogs su 'gyur par mi spong zhing /
sbas don chos thams cad mnyam pa nyid du rdzogs pas lta ba la phyogs ris dang spyod pa la blang dor gyis phyed pa med pa'i gti mug
/mi dmigs pa'i snying rje chen po'i 'dod chags /
rang rig pa'i ye shes rtog pa 'joms pa'i zhe sdang /
zung 'jug lta ba'i rgyal po gshongs su mi 'bebs pa'i nga rgyal /
gnyis 'dzin gyi zhen rtog mnyam nyid kyi klong du mi shong ba'i phrag dog ste rtogs goms kyi sbyor bas mi spong ba'o //
spyad par bya ba lnga ni /
srog gcod /
ma byin len /
mi tshangs spyod /
rdzun dang /
brlang tshig smra ba rnams zhing bcu sgrol ba la sogs te gzhan don du 'gyur na spyad par bya zhing /
sbas don du srog ni rlung ste bum can la sogs pa'i thabs kyis dgag pa'am gzung 'dzin rtog pa'i srog rang rig pa'i ye shes kyis gcod pas /
btsun mo'i shu kra'am bde chen gyi ye shes sus kyang sbyin pa med par de blang ba dang /
rang rig nyid yul phyag rgya chen po dang kha sbyor la brten nas zhu bde 'gyur med sgrub pa ni 'dod pa spyod pa dang /
'khor ba med snang las 'gro ba sgrol ba'i rdzun dang /
sgra thams cad brjod med du rtogs pas gab sbas med par brda sprod pa la sogs pa'i brlang tshig rnams so //
dang du blang ba lnga ni /
byang sems dkar dmar /
dri chen /
dri chu /
sha chen gyi dwangs ma rnams gtsang dme'i rtog pa sbyong ba la sogs pa'i dgos pas brten cing /
sbas don du phung lnga'i dwangs ma 'dzag med du 'ching bas dang du blang ba'o //
bsgrub par bya ba lnga ni /
shes par bya ba'i dam tshig lnga po de nyid rtogs goms kyi sbyor bas rang rgyud la tshul bzhin du sgrub par byed pa ste sgom pa'i dam tshig dang /
bar ma gsum po phyi ltar na spyod pa'i dam tshig gtso che'o //
rtsa ba'i dam tshig gsum dang yan lag nyer lnga bsdams pas dam tshig nyer brgyad ces ma hA'i spyi skad du grags so //
lhag pa'i dam tshig ni /
spyi dang khyad par gyi dam tshig la gnas pa'i gang zag gis sgrub pa la sogs pa'i skabs su bsrung bar bya ba lhag par bsten pa'i dam tshig
/gcan gzan gyi rgyal po'i khri mi bshig pa la sogs nyi shu ste /
brdas bstan pa'i don go bde bar bkrol na /
rdo rje slob dpon gyi sku la mi 'tshe zhing bka' mi gcog
/bla ma'i yum la mi spyod /
dad can tshogs mi gcog
/dkon cog dang mkhas pa'i dkor la mi 'bag cing chang myos par mi 'thung /
rdo rje spun gyi yum la mi spyod /
mtshan ngan gyi gzungs ma mi bsten /
mtshan nyid dang mi ldan pa'i dam rdzas mi bsten /
mkhas pa'i yon tan la mi gshe /
snod min la gsang chos mi ston /
mtshan ldan gyi gzungs ma dang /
snod ldan gyi slob ma mi spang /
don bde stong dang rtags yab yum dang mi 'bral /
mched la kyal ka tsam du'ang nang 'thab mi byed /
gzhan gyis spyad pa'i lhag mi spyod /
bla ma'i gdan sa mi rlom /
rang gzhan gyi mtshams mi 'dral /
ting 'dzin bying rgod kyi dbang du mi gtong bzlas pa dang cho ga mi tshig gis bar mi gcod /
dbang rtags kyi phyag rgya las mi 'da' zhing brda mi brjed /
rnal 'byor pa'i dkyil 'khor mi dkrugs shing skye bo'i mthu zlog mi byed /
slob dpon gtsug tu khur ba las nyams par mi bya ba rnams so //
de dag srung pa'i thabs ni /
gnang bkag gi gnas rnams mi brjed pa'i dran pa dang /
dam tshig las 'das ma 'das rtog dpyod byed pa'i shes bzhin dang /
gzob pa lhur len pa'i bag yod dang /
nyams na bdag nyid ngan snyam du rang la brten nas 'dzem pa'i ngo tsha shes pa dang /
yul gzhan la brten nas 'dzem pa'i khrel yod pa dang /
nyams pa'i nyes dmigs mthong bas 'jigs pa dang /
phan yon la brod pas gus pa ste de dag gi sgo nas 'bad pas bsrung ba'o //
de yang sdom 'byung las /
ci ste dngos grub mchog 'dod na //
srog ni yongs su gtong yang sla //
'chi ba'i dus la bab kyang sla'i //
rtag tu dam tshig bsrung bar bya //
zhes so //
nyams na phyir bcos pa ni /
yul gang zag las nyams pa rnams de dag gi drung du bshags shing /
gzhan rnams 'gyod sdom gyi sgo nas ji ltar rigs pas bshags par bya la /
nyams pa chen po ni /
yul gang la brten nas nyams kyang rung ste /
thog mar so so'i lugs bzhin bshags nas slar dbang dang dam tshig nod par bya ba yin no //
sngags pas rtsa ba'i dam tshig las 'gal na rdo rje'i dmyal par zang thal du 'gro bas mtshon nyams pa'i nyes dmigs dang /
dam tshig tshul bzhin tu bsrung na rab tshe gcig
/'bring dang tha mas skye ba bdun nam bcu drug tshun la mchog 'grub pa sogs gnas skabs dang mthar thug gi phan yon dpag tu med par gsungs so //
gsum pa skyed sring ba la gnyis /
tshig gong ma dang mtshams sbyar ba'i tshul gyis ming bstan pa dang /
de'i don rgyas par bshad pa'o //
dang po ni /
de ltar 
nas 
rim pa ni :
zhes gsungs te /
de ltar dbang bzhis rgyud smin cing dam tshig ma nyams pas sgo gsum rnam par dag pa'i gang zag sngags kyi lam las dngos grub myur du sgrub par 'dod pa dag gis sa bon btab pa de nyid byang chub kyi lam du skyed sring bar byed pa'i thabs zab mo lam gyi rim pa ni 'di ltar ro //
zhes so //
de'ang rdo rje theg pa'i lam rim dngos ni bskyed rdzogs gnyis yin la de gnyis kyi spyi don cung zad bshad na /
rim gnyis so so'i ngo bo /
nges tshig
/dbye ba /
go rim /
dgos pa ste lnga las /
dang po bskyed rim gyi ngo bo ni /
rjes dpag gi lha'i rnal 'byor te /
mtshan nyid zhu bde dang mtshungs ldan du gyur pa bcos shing brtags pa las byung ba'i lha sku snang stong /
de yang khyad gzhi rnam rtog gis brtags pa'i lha sku la /
khyad chos cho ga'i khyad par rgyal bas sngags rgyud las gsungs pa'i bskyed chog gi rim pa tshang ba /
rang 'bras kyi khyad par sngags kyi mthu bskyed nus pa /
ngo bo'i khyad par thun mong ma yin pa'i zhu bde'i cha shas dang stong nyid kyis rgyas btab pa /
byed las kyi khyad par dag rdzogs smin gsum tshang ba ste khyad chos bzhi ldan no //
rdzogs rim gyi ngo bo ni /
mngon sum pa'i lha'i rnal 'byor te /
mtshan nyid zhu bde dang mtshungs ldan du gyur pa'i bcos min gyi lha sku snang stong mi brtan pa rgyu'i rdzogs rim dang /
de brtan pa 'bras bu'i rdzogs rim gyi mtshan nyid /
de yang khyad gzhi rnam par mi rtog pa'i ye shes la /
khyad chos rgyu'i khyad par rdo rje'i lus la gnad du bsnun pa /
byed las kyi khyad par rtsa rlung thig le dbu mar dag byed 
rnam pa'i khyad par bde ba chen po dang stong gzugs lhan cig pa ste khyad par gsum ldan no //
gnyis pa ni /
bskyed rim gyi skad dod ut+pat+ti kra ma zhes pa'i ut+pat+ti ni bcos pa'am btags pa sogs la 'jug pas rnam par rtog pas gsar du bcos pa'am btags pa'i don te bskyed pa yin la gang las bcos shing gdams pa'i gzhi ni rdzogs pa'i rim pa ste /
de nyid kyi skad dod niSh+pan+na kra ma zhes pa'i niSh+pan+na ni ma bcos pa /
grub pa /
rdzogs pa sogs la 'jug pas bcos med shugs 'byung gi don no //
de gnyis ka'i kra ma ni rim pa ste thabs sam lam gyi go rim gyi don du 'gyur ro //
gsum pa ni /
ngo bo'i sgo nas dbye na /
bcos shing btags pa rjes su dpag pa'i lha'i rnal 'byor gyi lam 'khor bcas la bskyed rim dang /
bcos ma dang bral ba mngon sum pa'i lha'i rnal 'byor gyi lam 'khor bcas la rdzogs rim ste gnyis /
sbyang bya sbyong byed la ltos na /
kun rdzob 'jig rten skye ba'i rim pa dang sbyar te bskyed rim kun rdzob bden pa'i rnal 'byor dang /
don dam 'jig rten 'gag pa'i rim pa dang sbyar te rdzogs rim don dam bden pa'i rnal 'byor zhes pa gnyis /
sgom tshul gyi sgo nas /
skye gnas bzhi'i bag chags sbyong ba dang bstun nas bskyed rim sgom tshul bzhi ste /
sgyu 'phrul drwa ba las /
skye gnas bzhi po dag bya'i phyir //
bskyed pa'ang de bzhin rnam pa bzhi //
spros can spros dang spros pa med //
shin tu spros pa med bzhi'o //
zhes so //
rdzogs rim ni /
kun rdzob rang byin rlabs pa'i rim pa rtsa rlung thig le'i rnal 'byor dang /
gzhan lus la brten pa dkyil 'khor 'khor lo /
de dag rnams kyi rgyas 'debs su gyur pa don dam 'od gsal chen po brjod med lhan cig skyes pa'i rim pa spyi dang /
khyad par rdzogs pa chen po sems klong man ngag gi sde rnams so //
bzhi pa ni /
gnas lugs kyi lam la 'jug pa'i sngon du rgyud sbyong ba'i phyir bskyed rim lam gyi sngon 'gror sbyang zhing /
rgyud byang nas gnas lugs dngos bsgom pa'i phyir rdzogs rim lam gyi dngos gzhi yin pa'i rim pa'am /
ye shes kyi tshogs kyi gzhi 'ding ba bsod nams kyi tshogs dang /
ye shes kyi tshogs khyad par can rnam pa thams cad pa'i ye shes skye ba'i gegs bsal ba'i rgyur yang bsod nams kyi tshogs bskyed pa'i rim pa bsgom pa sngon du 'gro dgos pa'i phyir te /
rdo rje snying 'grel las /
rnam rtog bag chags kyis bcings pa //
thog mar rtog pa'i cho ga bstan //
rnam rtog rang bzhin shes pa na //
mi rtog pa la 'jug par bya //
zhes dang /
rim lnga las kyang /
bskyed pa'i rim la legs gnas shing //
rdzogs pa'i rim pa 'dod rnams la //
thabs 'di rdzogs pa'i sangs rgyas kyis //
skas kyi rim pa lta bur gsungs //
zhes 'byung ste mdor na sbyang bya 'khrul ba kun btags dang sa bon gyi cha gnyis sbyong byed rten dang brten pa /
grub 'bras thun mong dang mchog gi go rim sogs la ltos pa'o //
lnga pa ni /
snod bcud tha mal du 'dzin pa spong zhing /
lam ma dag sa bdun dang /
'bras bu gzugs sku'i rten 'brel sgrig pa'i phyir dang /
khyad par rang gi dngos 'bras 'jig rten pa'i dngos grub 'grub pa ni bskyed rim dang /
'pho ba'i bag chags kyi dri ma spong zhing /
lam dag pa sa gsum dang 'bras bu lhan cig skyes sku'i rten 'brel sgrig pa'i phyir dang /
khyad par rang gi dngos 'bras phyag rgya chen po mchog gi dngos grub 'grub pa ni rdzogs rim gyi dgos pa ste /
snying po'i rgyud phyi ma las /
'jig rten pa yi dngos grub ni //
bskyed pa'i rim pa'i sbyor bas thob //
'jig rten 'das pa'i dngos grub ni //
rdzogs pa'i rim pa'i sbyor bas so //
zhes pa ltar ro //
gnyis pa la bzhi /
bum dbang dang rjes su 'brel ba'i bskyed rim snang stong zung 'jug bsgom pa /
gsang dbang dang rjes su 'brel ba'i zab lam gsal stong zung 'jug bsgom pa /
dbang gsum pa dang rjes su 'brel ba'i pho nya'i lam bde stong zung 'jug bsgom pa /
dbang bzhi pa dang rjes su 'brel pa'i rdzogs chen rig stong zung 'jug tu bsgom pa'o //
dang po la gsum /
bskyed rim gyi dgos pa bstan pa /
bskyed rim dngos /
de'i don bsdu ba'o //
dang po ni /
dang po bum pa'i dbang 
nas 
dag la bslab :
ces gsungs te /
lam gyi rim pa de la'ang dbang bzhi so so dang rjes su 'brel ba'i lam bzhi yod pa las /
dang po bum pa'i dbang dang rjes su 'brel ba'i lam ni /
brtan pa snod dang g.yo ba bcud kyi 'jig rten tha mal gyi dngos por snang ba la de dang der zhen pa'i kun tu rtog pa 'di nyid sbyang bar bya ba'i phyir du /
thun mong ba ma hA dang khyad par ba yo ga gong ma gnyis kyi tshul dang mthun pa'i bskyed rim dag la bslab par bya'o //
gnyis pa la gnyis /
sdom gyi sgo nas mdor bstan /
de'i don rgyas par bshad pa'o //
dang po ni /
de la 
nas 
'bras bur bcas :
zhes gsungs te /
de'ang dper na tshong don du gnyer ba la /
bsgrub bya rin thang che ba'i nor /
sgrub byed rin thang dpog pa'i zong /
sgrub tshul tshong gi thabs la mkhas pas /
grub 'bras 'dod pa'i nor bde blag tu thob pa bzhin /
bskyed rim gyi lam de la'ang bsgrub bya chos dbyings rang bzhin gyis rnam par dag pa'i lha dang /
ye shes kyi bdag nyid kyi lha dang /
de dag gi byin rlabs mtshan ma'i lhar grags pa ste gsum /
sgrub byed kyi thabs sngon 'gro dngos gzhi rjes kyis bsdus pa rnams dang /
ji ltar sgrub pa'i tshul phyag rgya gcig spros tshom bu tshogs kyi sgrub pa rnams dang /
bsgrubs pa'i 'bras bu rig 'dzin bzhin grub pa'i tshul dang bcas ltos nas 'brel ba'i tshul gyis rim par bstan par bya'o //
gnyis pa la bzhi /
gang bsgrub bya'i lha /
gang gis sgrub pa'i thabs /
ji ltar sgrub pa'i lam /
de ltar bsgrubs pa'i 'bras bu'o //
dang po ni /
bsgrub bya 
nas 
mngon du bya :
zhes pa'i bar gyis bstan te /
de la dang po bsgrub par bya ba'i lha ni spyir gong du smos pa ltar gsum las /
dang po ni /
'od gsal byang chub kyi sems stong gsal 'gag pa med pa'i gnas lugs ye shes gsum ldan te /
ngo bo rang bzhin thugs rje gsum du 'gro ba kun la khyad par med par gdod nas bzhugs pa ni dam tshig sems dpa' dang /
gnyis pa ni /
'khor 'das thams cad la khyab pa sangs rgyas thams cad kyi chos kyi sku ye shes sems dpa' ste /
de gnyis gdod ma nas dbyer mi phyed pa'i rang bzhin can du bzhugs pa ni dam ye gnyis med kyi don te /
dri ma sbyang ba'i gzhi nor bu rin po che lta bu'o //
de la rgyu'i theg par rigs dang khams dang bde bar gshegs pa'i snying po sogs kyis bstan la /
sngags kri ya bas bdag gi de kho na nyid dang /
u b+ha yas byang chub kyi sems /
yo gas thog mtha' med pa'i byang chub kyi sems sam byang chub kyi sems kun tu bzang po dang /
ma hA yo ga bas rang rig pa byang chub kyi sems lhag pa'i bden pa dbyer med spyod yul dang bral ba'am bden pa dbyer med lhag pa'i chos sku chen po /
a nus dbyings ye shes gnyis su med pa'i sras bde ba chen po rtsa ba byang chub sems kyi dkyil 'khor zhes btags shing /
man ngag sde pas /
lus can rnams kyi snying dbus na dwangs ma lnga 'dus la brten pa'i sems nyid 'od gsal ba'i chos sku byang chub kyi sems bzhugs par gsungs pa dang /
gzhan du ma dag pa'i phung khams skye mched kyis bsdus pa'i chos 'di dag gi snang gzhi gnyug ma'i phung sogs sam phung khams skye mched gzhan zhes grags pa ye nas gdan gsum tshang ba'i lha'i dkyil 'khor du rnam par dag pa dang /
shin tu phra ba'i sgo gsum gdod ma nas rdo rje mi shigs pa gsum gyi lha'i bdag nyid du gnas par bshad pa rnams kyang don gcig tu 'bab bo //
de ltar yin kyang rang ngo ma shes pas tha dad du bzung bas 'khrul te ma rtogs pa ni sbyang bya'i dri ma 'dam rdzab lta bu ste /
dper na nor bu nyid 'dam gyi dri ma las ma grol bar rang gi bya ba byed mi nus pa ltar gnyis med kyi don de yang ma rtogs na yin pa tsam gyis phan mi thogs pas dri ma sbyang dgos la /
de sbyong byed kyi thabs ni 'khrul ba glo bur ba kun btags kyi cha rnams bskyed rim gyis dang /
sa bon gyi cha ni rdzogs rim gyis sbyong ba yin zhing /
ji ltar sbyong na /
'khrul ba'i chos las nyon sdug bsngal gyi rnam par shar ba'i rigs rgyun de nyid lam bde ba chen por sgyur bar byed pa la /
sgyur tshul de'i rang ngo la bsal bzhag med par bzhag pas gang shar gyi rang bzhin dag snang du 'char ba'i gnad kyis te /
rgyu mtshan des gsang sngags kyi theg pa 'dir kun 'byung bden pa'i rang bzhin lam bden dang /
sdug bsngal bden pa'i rang bzhin 'gog bden du snang bas 'bras bu lam byed kyi don yang de yin pa'i phyir na mtshan nyid theg pa bas gzhi spong bgegs sbyong ba'i lam las khyad bar du 'phags pa'o //
de ltar bsgrub gzhi dam ye dbyer med ngos zin nas skabs kyi bsgrub bya dngos /
de dag gi byin rlabs sam rtsal las shar ba'i mtshan ma'i lha ste /
de'ang ngo bo brgyud gsum gyi bla ma rig 'dzin /
theg rim dgu'i yi dam /
gnas gsum mkha' 'gro'i tshogs te rtsa ba gsum /
rnam pa zhi ba dang khro bo /
chags bral dang chags bcas /
'khor lo'i dbang phyug dang 'khor gyi tshul du bstan pa'i bye brag bsam las 'das pa yod kyang /
byin rlabs dang dngos grub rnam pa gnyis gzhan las khyad par du mas 'phags pa myur du thob par 'dod nas rtsa ba gsum po de kun gyi gsang gsum yon tan phrin las dang bcas pa gcig tu 'dus pa pad+ma thod phreng rtsal nga nyid bsgom par bya'o //
de ltar yang thugs sgrub gsang 'dus gnad yig las /
nga sgrub sangs rgyas thams cad 'grub :
nga mthong sangs rgyas thams cad mthong :
nga ni bde gshegs 'dus pa yin :
zhes dang /
byang gter las /
dus gsum sangs rgyas ma lus thams cad kyis :
dbang bskur rjes gnang rdo rje drag po rtsal :
pad+ma 'byung gnas nga nyid sgom pa yis :
zhi khro rab 'byams thams cad rdzogs par 'gyur :
zhes sogs 'byung ba ltar ro //
de ltar bde gshegs kun 'dus gu ru pad+ma sgrub pa'i tshul gter kha re rer yang spyi dang khyad par mtha' yas pa zhig mchis pa las /
'dir snyigs ma'i rgud pa mthar thug pa skyob pa'i dpal mgon gcig pu pa gter 'byin rig 'dzin grub pa'i rgyal po rnam gnyis kyi zab gter dang 'brel ba'i dbang du byas nas /
phyi ltar byang chub sgrub pa'i lam la 'phral dang yun du phyi nang gsang ba'i bgegs dang bar chad kun sel ba'i phyir du /
snang srid zil gyis gnon pa'i dkyil 'khor gtso bo rgyal ba sku gsum gyi rnam par shar ba gu ru pad+ma 'byung gnas la /
'khor gu ru rgyal ba'i gdung 'dzin sogs rig 'dzin rtsal 'chang chen po rnam 'phrul bcu gnyis /
sgo srung dpa' bo yab yum gyis bskor ba bcas dkyil 'khor yongs rdzogs spyi dang /
bye brag chos sku tshe dpag med lha bcu gsum pa sger du phyung bas mtshon so so'i tshul du bsnyen par bya ste rgyal po chen po la snyan gsan 'bebs pa lta bu'o //
nang ltar mchog dang thun mong gi dngos grub yid la gang bsam pa thams cad lhun gyis grub pa'i phyir du /
gtso bo khyab bdag bde ba chen po gu ru yid bzhin nor bu la /
'khor gu ru che ba'i che mchog sogs rnam 'phrul bcu gsum sgo srung bzhi dang bcas pa /
bskyed pa dang rdzogs pa'i rim pa gnyis la brten nas thabs lam dang grol ba'i lam la zhugs nas nye bar bsnyen par bya ste rgyal po la 'brel btags pa lta bu'o //
gsang ba don rang sems chos thams cad kyi gnas lugs dbyings ka dag dang lhun grub rig pa dbyer med zung du 'jug pa nyid rtags phyag rgya'i gzugs su shar ba mtsho skyes rdo rje 'chang chen po /
rtsa ba gsum po kun kha gcig tu 'dril ba rang byung bde chen rol pa'i 'khor lo nyid /
bskyed rdzogs dbyer med lam zab snying po'i rnal 'byor gyis nyams su blangs nas mi 'gyur lhan cig skyes pa'i ye shes bsgrub par bya ste rgyal po mnyes nas 'dod don sgrub pa lta bu'o //
yang gsang rig 'dzin gtso mchog rdo rje drag po rtsal phyogs dus kyi bde bar gshegs pa kun 'dus shing 'bar ba chen po khrag 'thung rol pa'i dkyil 'khor rab 'byams yongs su rdzogs pa'i yi dam gyi lha gsang ba gcig 'grub nyid /
sgrub pa chen po dang 'brel ba'i nye rgyu'i spyod pa'i brtul zhugs la brten nas mthar thug gi 'bras bu sku dang ye shes lnga mngon du bya ste /
rgyal po'i go sar rang nyid 'khod nas dbang bsgyur ba bzhin no //
gnyis pa gang gis sgrub pa'i thabs bstan pa la gnyis /
mdor bstan /
rgyas bshad do //
dang po ni /
gang yang 
nas 
bya bas 'jug :
ces gsungs te /
de ltar bsgrub bya bla ma phyi nang gsang ba yang gsang de dag gang la'ang sgrub byed thabs kyi rim pa ni /
thog mar sngon du 'gro ba bsags spyangs 'gal spong mthun sgrub kyi rim pa dang /
bar du dngos gzhi bskyed pa'i rnal 'byor yan lag dang bcas pa dang /
mthar phrin las kyi kha skong ba rjes kyi bya ba ste rnam pa gsum gyis nyams len la 'jug par bya'o //
gnyis pa la gnyis /
rtsa ba'i dkyil 'khor sgrub pa'i thabs dang /
de la brten pa'i phrin las rab 'byams sgrub pa'i thabs so //
dang po la gsum /
sngon 'gro /
dngos gzhi /
rjes kyi bya ba'o //
dang po la'ang gnyis /
khrid kyi sngon 'gro dang /
cho ga'i sngon 'gro'o //
dang po khrid kyi sngon 'gro la'ang bzhi /
lam gyi rtsa ba skyabs sems /
'gal rkyen sdig sgrib sbyong ba rdor sems sgom bzlas /
mthun rkyen tshogs bsags pa maN+Dal gyi rim pa /
byin rlabs myur du 'jug pa bla ma'i rnal 'byor ro //
dang po ni /
de la skyabs sogs rkang pa gcig ste /
sgrub byed kyi thabs de la'ang thog mar yul khyad par can la skyabs su song zhing /
lhag pa'i bsam pas byang chub mchog tu sems bskyed pa sngon du btang nas nyams len rnams la rim gyis 'jug par bya dgos te /
sangs rgyas kyi chos thams cad kyi gzhi'am rtsa ba yin pa'i phyir /
de dag gi don rgyas par gong du bstan zin cing mdor bsdu na /
skyabs 'gro'i rgyu nges 'byung dang gzhan phan gyi bsam pa /
yul tshangs sogs log pa'i ston pa dang rtag chad kyi lam dang de 'dzin gang zag bcas spangs nas /
de dag las khyad par du mas 'phags pa thun mong dkon mchog gsum /
khyad par rtsa ba gsum /
kun 'dus rdo rje slob dpon la /
gang zag rang gis thog drangs mar gyur mkha' khyab kyi 'gro bas /
dus byang chub ma thob kyi bar du /
tshul ci mdzad khyed shes kyi gus pa chen pos /
dmigs 'don phrin las so so'i gzhung las gsungs pa ltar byed pa ni yul dang byed po gnyis su 'dzin pas kun rdzob rgyu'i skyabs 'gro dang /
sems nyid ye nas rang bzhin rnam dag ye shes sum ldan dkon mchog rtsa gsum du lhun gyis grub pa la de ltar shes pas yul dang byed pa po gnyis med du rtogs pa ni don dam 'bras bu'i skyabs 'gro ste /
ye shes grub pa las /
dag thob bral ba'i sems sangs rgyas //
mi 'gyur dri med chos dang ni //
yon tan lhun rdzogs dge 'dun nyid //
yin phyir rang gi sems nyid mchog
/ces so //
sems bskyed kyang mdor na rten snying rje dang /
brten pa byang chub kyi sems zung du 'brel bas kun rdzob smon 'jug dang /
don dam spros pa thams cad dang bral ba'i gnas lugs 'od gsal ba'i dbyings su mnyam par 'jog pa la gnad thams cad tshang ste /
myang 'das las /
kun rdzob don dam dbye ba yis //
byang chub sems de rnam pa gnyis //
zhes so //
gnyis pa ni /
nyams rtogs 
nas 
legs par sbyang :
zhes gsungs te /
spyir so so skye bo'i rgyud la thog med nas bsags pa'i sgrib gnyis bag chags dang bcas pa tshan po che yod pas thar pa dang rnam mkhyen la bar du gcod cing /
khyad par lam gyi dngos gzhi'i nyams myong dang rtogs pa'i ye shes tshul bzhin du mi skye ba'i gegs gcig pu ni /
sngar bsags kyi sdig pa dang bcas pa las 'gal ba'i ltung ba rnams yin pas de dag la gnong zhing 'gyod pa chen pos de sbyong byed kyi gnyen po khyad par du 'phags pa /
bla ma dang dbyer med pa'i bcom ldan 'das rdo rje sems dpa' skyabs su rtse gcig par bzung zhing /
phyi nang gsang ba'i rnal 'byor gang rung dang 'brel bar sku lha'i rnam pa bsgom /
snying po'i gsang sngags yi ge brgya pa bdud rtsi 'bebs sbyong sogs dmigs pa'i 'phro 'du dang bcas te bzla /
sdig ltung sngar byas bshags shing phyin chad mi bya ba'i sdom sems drag pos rang gi rgyud legs par sbyangs nas rnam par dag par bya'o //
de'ang chos bzhi bstan pa'i mdo las /
byams pa /
byang chub sems dpa' chos bzhi dang ldan na sdig pa byas shing bsags pa thams cad zil gyis non par 'gyur ro //
bzhi gang zhe na /
'di lta ste /
rnam par sun 'byin pa kun tu spyod pa dang /
gnyen po kun tu spyod pa dang /
sor chud pa'i stobs dang /
rten gyi stobs so //
zhes gsungs pa ltar sdig pa bshags pa la stobs bzhi tshang dgos shing de tshang na sdig pa'i phung po ri rab tsam yang bshags pa tshad ldan lan gcig gis byang bar 'gyur te /
mdo las /
gang gis bskal pa du ma ru //
sdig pa shin tu mi bzad bgyis //
lan cig rab tu bshags pa yis //
de dag thams cad byang bar 'gyur //
zhes so //
de la skabs 'dir rten gyi stobs ni /
bshags yul gyi rten bla ma rdo rje sems dpa'/
rang rgyud kyi rten de la rtse gcig gus pas skyabs su 'gro ba dang byang chub kyi sems mi gtong ba yin la /
de'ang 'dir bdag gzhan gyi sdig sgrib dag par mdzad du gsol snyam pa dang //
sngags don bsam pa la tshang /
sngags don ni /
rdo rje sems dpa' dam tshig rjes su skyong /
zhes sogs gsol 'debs thugs rgyud bskul ba'i tshig yin /
gnyen po kun tu spyod pa'i stobs ni mi dge ba'i gnyen por dge ba la spyod pa ste 'dir lha sgom sngags bzla sdig sgrib bkru ba'i dmigs gnad sogs yin /
sun 'byin pa'i stobs sngar byas la 'gyod pa dang /
sor chud pa'am slar ldog pa'i stobs phyin chad sdom pa'i sems yin pas /
stobs gnyis po de bzlas pa'i mjug tu bdag ni mi shes sogs tshigs bcad lhug gi bshags pa bton na de la tshang zhing /
gal te mi 'don na'ang gnong 'gyod med na bshags pa'i blo mi skye zhing /
'gyod pa gsha' ma zhig skyes phyin chad nyes dmigs shes pas sdom sems shugs la 'byung ba chos nyid do //
'di nyid gsang sngags bla med kyi nang gi khrus yin pas thog mar sbyor ba'ang shin tu 'brel chags pa yin zhing /
spyir sgom bzlas 'di'i phan yon tshad med par gsungs te /
dgongs pa tshig gsum pa'i rgyud las /
rdo rje sems dpa' bsgoms nas ni //
sngags kyang rab tu bzla byed pa //
de yi sdig kun byang nas ni //
rdo rje sems dpa' 'dra bar 'gyur //
zhes dang /
rdo rje sems dpa' glu'i rgyud las /
rang byung thig le yi ge brgya //
sangs rgyas kun gyi sa bon te //
nyams chags thams cad 'joms par byed //
ces dang /
dri med bshags pa'i rgyud las /
'di dag dus gcig la brgya rtsa brgyad bzlas na /
nyams chags thams cad bskangs te /
ngan song gsum las thar par 'gyur ro //
zhes sogs rgya cher gsungs so //
gsum pa ni /
ye shes 
nas 
mdzod du 'bul :
zhes gsungs te /
'phags pa klu sgrub kyis /
de 'dra'i sa bon thams cad las //
rgyu dang 'dra ba'i 'bras bu 'byung //
sa bon med par 'bras yod pa //
shes ldan gang gis sgrub par nus /
zhes pa ltar chos thams cad rgyu 'bras 'brel ba can du grub pas /
bden gnyis dbyer med kyi lta bas gzhi bzung /
tshogs gnyis zung 'brel du rdzogs pas rgyu byas /
chos sku dang gzugs sku'i 'bras bu 'byung ba yin zhing /
de'ang rin chen phreng ba las /
gzugs kyi sku de mdor bsdu na //
bsod nams tshogs las 'byung ba ste //
chos kyi sku de mdor bsdu na //
rgyal po ye shes tshogs las 'khrungs //
zhes gsungs pa ltar 'bras bu'i mthar thug chos sku thob pa'i rgyu mthun zhi lhag gis bsdus pa'i ye shes kyi tshogs yin la /
de'ang bsod nams kyi tshogs bsags pa la rag las shing sbyin sogs phar phyin gyis bsdus pa'i bsod nams bsags thabs mtha' yas pa zhig mchis kyang /
bya sla don che ba maN+Dal phul ba las lhag pa gang yang med pas de la 'bad dgos pa yin pas /
de'ang gang la 'bul ba'i yul sgrub pa'i maN+Dal rtsa gsum rab 'byams rgya mtsho mkha' khyab kyi 'khor lor mngon sum bzhin du bzhugs par mos pa la /
'bul bya'i dngos po mchod pa'i maN+Dal gtsang zhing dag la gya nom pa lag len mthong brgyud ltar bkod pas dmigs rten tu byas te /
phyi ltar na dbang chen gser gyi sa gzhi la brten pa'i ri rab gling bzhi nyi zla sogs snod kyi 'jig rten lha mi'i 'byor tshogs bsam gyis mi khyab pa'i bcud kyis yongs su gtams pa dang /
nang ltar na /
rang lus phung po lnga khams lnga skye mched drug gis bsdus pa dkyil 'khor du lhun gyis grub pa ste /
pags pa gser gyi sa gzhi /
khrag byug pa /
sgal tshigs ri rab /
yan lag bzhi gling bzhi /
rtsa ro rkyang nyi zla /
byang chub kyi sems lha mi'i 'byor tshogs sogs rang lus snod bcud kyi 'jig rten rin po che'i 'byung gnas su dmigs pa dang /
gsang ba ltar na /
'khor 'das kyi rgyur gyur pa'i kun gzhi gser gyi sa gzhi /
de nyid snying rje byang chub kyi sems dang ma bral ba dri'i byug pa /
rang rig pa rang byung 'od gsal byang chub kyi sems rin po che'i ri rab /
de las tshad med bzhi dang dga' ba bzhi dang ye shes bzhi sogs 'byung ba gling bzhi thabs shes zung du 'brel ba nyi zla la sogs par lhun gyis grub pa ste /
mdor na yul chos kyi dbyings gzod ma nas rang bzhin gyis rnam par dag pa me long shin tu dwangs pa lta bu'i ngos la /
rang rig pa rang byung gi ye shes mi 'gyur ba'i bde ba chen po'i rol pa cir yang ma 'gags pa'i rtsal snang gzugs brnyan lta bu nam mkha'i mthas gtugs par khyab pa'i mchod pa'i sprin chen byang chub sems dpa' nam mkha' mdzod kyi smon lam gyi stobs las rnam par 'phrul ba ltar mos shing 'khor gsum yongs dag gi ngang du 'bul lo //
de ltar phyi nang gsang ba thams cad mchod sprin stob pa'i ldog cha nas bsod nams dang /
mi dmigs pa'i shes rab kyis zin pa'i ldog cha nas ye shes kyi tshogs su 'gyur ba yin la /
maN+Dal 'di nyid dngos po chung yang dmigs pa dang bsam pa'i thabs khyad par can gyis spel bas bsod nams mtha' yas pa thob par 'gyur te /
ji skad du /
pha rol phyin pa 'di rnams nyid //
thub pas maN+Dal byas pas thob //
bde gshegs pho brang dam pa 'di //
lus kyis las rnams byas pa ni //
gser gyi kha dog dang ldan zhing //
nad kun las ni grol ba dang //
zla ba ltar gsal yid 'ong ba'i //
lha mi khyad par 'phags pa dang //
nor dang gser ni phun tshogs pas //
rgyal po'i rigs su skye bar 'gyur //
zhes dang /
ka ma la shI las /
gling bzhi phul ba'i bsod nams kyis //
bdud bzhi ma lus zhi bar 'gyur //
gling phran phul ba'i bsod nams gyis //
tshad med bzhi dang ldan par 'gyur //
rin chen sna bdun phul ba yis //
'phags pa'i nor bdun thob par 'gyur //
gter chen phul ba'i bsod nams kyis //
mi zad longs spyod 'phel bar 'gyur //
nyi zla phul ba'i bsod nams kyis //
lta sgom sems la gsal bar 'gyur //
rin chen phul ba'i bsod nams kyis //
rang byung ye shes thob par 'gyur //
maN+Dal gcig phul drug dang ldan //
bsod nams tshogs ni bsam mi khyab //
des na de la brtson par bya //
zhes so //
bzhi pa ni /
khyad par 
nas 
rang ngo bskyang :
zhes gsungs te /
bsag sbyang de dag kun kyang sngags kyi lam 'dir khyad par du gal che ba ni /
rang rgyud la byin rlabs myur du 'jug pa dang thun mong dang mchog gi dngos grub kun gyi gzhi rten du gyur pa ni bka' drin gsum ldan gyi rtsa ba'i bla ma kho na yin pas de nyid phyogs dus dkon mchog kun 'dus su nges pa'i shes pa brtan pos rnal 'byor du byed pa la 'bad cing /
de'ang thog mar tshad med pa'i bka' drin dran te ci mdzad legs par mthong ba'i sgo nas mos gus la gnad du bsnun /
goms nas bcos min gyi mos gus drag pos tha mal gyi snang ba btsan thabs su sgyur nus pa la bslab /
de'ang thog mar khrid rim so sor ltar yul lam rten gsal gdab /
spyi 'gro'i yan lag bdun pa'am khyad par rgyun bshags yan lag brgyad pa dang bcu pa gang rung gis tshogs bsag
/dang gus drag pos rtsa brgyud bla ma la gsol ba yang yang gdab /
mthar byin rlabs dbang bzhi'i ye shes lam dus 'od zer spros thim gyi tshul du blang /
mos gus shugs kyis 'od du zhu nas rang la bstim /
bla ma'i thugs rnam par dag pa'i ye shes dang rang gi yid chu la chu bzhag pa ltar dbyer med gcig tu bsres la rang snang ris med chen po'i dgongs pa'i rang ngo rtsol bral lhug par bskyangs la mnyam par bzhag go
/de'i don cung zad smos na /
slob dpon b+ha bi lhas /
gang phyir rdo rje 'dzin pa yi //
dngos grub slob dpon rjes 'brangs gsungs //
zhes pa ltar /
rdo rje theg pa'i dngos grub thams cad bla ma dam pa'i rjes su 'brang ba las gzhan cis kyang tshul bzhin grub pa ma yin pas bla ma'i rnal 'byor gyi lam la 'jug dgos /
de'ang rdo rje me long las /
rdo rje sems dpa' dkyil 'khor gtso //
bla ma sangs rgyas kun dang mnyam //
zhes pas rtsa ba'i bla ma de nyid so skye'am 'phags pa gang yin kyang rung /
sangs rgyas dngos su lta dgos shing /
don la de bzhin gshegs pa gcig la gsol ba btab pas thams cad la btab par 'gyur na'ang /
rang nyid kyi bsam pa'i khyer sos mos pa 'jug tshul gyi khyad par las phan yon rgya che chung 'byung bas na phyogs bcu'i dkon mchog kun 'dus su blta dgos pa dang /
der ma zad bdag cag gi snang ngor sangs rgyas thams cad las kyang bka' drin che zhing ches lhag ste /
ci'i phyir zhe na bdag cag la sangs rgyas gzugs kyi sku dngos kyi zhal blta ba dang gsung thos pa'i skal bas phongs pa'i skabs 'dir rang rgyud la sangs rgyas kyi phrin las 'jog pa'i bdag rkyen mdzad pas sangs rgyas chos kyi sku'i zhal blta ba la sbyor ba'i bka' drin ni bsam gyis mi khyab cing sangs rgyas kun las lhag par nges pas so //
de ltar yang nam mkha' dri ma med pa'i mdo las /
kun dga' bo /
de bzhin gshegs pa rnams ni sems can thams cad la snang ba'ang ma yin gyi /
dge ba'i bshes gnyen ni yongs su snang bas chos ston cing /
thar pa'i sa bon 'debs pa'i phyir /
de bzhin gshegs pa rnams las dge ba'i bshes gnyen lhag par zungs shig
/ces dang /
khyad par sngags kyi theg pa 'dir rdo rje slob dpon gyi sku gsung thugs la dkyil 'khor gyi lha thams cad rjes su zhugs pa'i tshul gyis 'gro don mdzad pa yin pas /
rdo rje slob dpon la brnyas pa'am mchod na dkyil 'khor gyi 'khor lo thams cad la de ltar byas par 'gyur bas khe nyen gnyis ka gzhan las ches che ba yin zhing /
gsol 'debs kyi yul gsal gdab pa la'ang /
ye shes pa ltar gzhan nas spyan 'dren pa dang /
sngar yod gsal 'debs kyi tshul du sgom pa gnyis don la khyad par med de /
mdo las /
gang zhig rgyal ba yid byed pa //
de yi mdun na de bzhugs te //
rtag par byin gyis rlob par byed //
ces so //
tshogs bsags yan lag bdun pa mdo sde rnams las rgyas bsdus ci rigs pa phan yon bcas yang yang gsungs shing /
dpal sbas kyis zhus pa'i mdo las /
gang zhig phyogs bcu'i sangs rgyas la //
dmigs nas thal mo sbyar byas te //
phyag 'tshal de bzhin mchod byed dam //
bsod nams dag la yi rang zhing //
sdig pa dag kyang 'chags par bgyid //
bskul dang gsol ba 'debs gyur pa //
de yi bsod nams phung po ni //
nam mkha' gang bar rtag tu 'byung //
zhes gsungs /
yan lag brgyad pa ni /
sangs rgyas gsang ba'i lam rim du /
yan lag brgyad pa'i tshul bzung la //
zhes pa'i don sgeg pa rdo rje'i rgyun bshags rtsa bar /
rgyal ba 'khor bcas spyan drangs te //
bla ma snying por bzhugs pa la //
phyag skyabs mchod dang bshags pa dang //
yi rang sems bskyed lus dbul dang //
byang chub chen por yongs su bsngo //
zhes dang /
de yi las byang du /
rdo rje slob dpon sangs rgyas dpal //
zhes sogs 'byung ba 'di'i skabs su mya ngan las mi 'da' bar gsol ba 'debs pa dang /
chos 'khor bskor ba gnyis mi 'byung ba ni sngags kyi ston pa nges pa lnga ldan yin phyir mya ngan las 'da' bar mi ston pa dang /
de bzhin du chos dus gsum dus med du ston pa las bskul ba la mi ltos pas /
thun mong ma yin pa'i skabs 'dir de gnyis mi dgos par bzhed cing /
gnyis po'i tshab tu skyabs sems lus dbul bsnan pas yan lag brgyad dang /
bcu pa ni bka' brgyad yongs rdzogs dang gter rnying thugs sgrub 'ga' zhig las kyang 'byung zhing spyi mthun drug po'i steng du spyan 'dren bzhugs gsol /
bsngo ba dang smon lam khyad par phye bas bcur brtsi /
de dag gi dmigs pa ni 'dir yig tshogs la 'jigs pas ma spros so //
gsol ba gang la 'debs pa'i yul yang rgyal ba dgongs brgyud rig 'dzin brda rgyud /
gang zag snyan brgyud gsum gyi steng du gter ma'i phyogs 'dir thugs rje byin rlabs /
mkha' 'gro gtad rgya /
smon lam dbang bskur gsum gyi chu bo yang sprul sku gter ston nyid la tshang bas brgyud pa drug ldan gyi rtsa brgyud rig 'dzin bla ma rnams phyogs dus dkon mchog rtsa gsum ma lus pa'i ngo bor shes pa dang /
gang gis 'debs pa po mkha' mnyam 'gro ba kun gyi byang rang gis drangs pas dang /
ji ltar 'debs na rtsa brgyud bla ma de rnams skyon kun zad yon tan kun rdzogs dgos 'dod kun 'byung du blo thag bcad nas re ltos ling bskyur gyi gdung shugs drag pos dang /
gang gi phyir na /
rim gnyis sgom pa'i bar chad zhi zhing dngos grub spyi dang khyad par ye shes chen po'i byin rlabs rgyud la zhugs nas mchog gi dngos grub myur du 'grub pa'i slad du'o //
bla ma'i rnal 'byor sgom pa'i phan yon ni /
kun 'dus rin po che'i rgyud las /
gang gis bskal pa 'bum phrag tu //
lha sku 'bum phrag bsgom pa bas //
bla ma cung zad dran pa mchog
/bsod nams 'di ni pha mtha' yas //
zhes sogs gsar rnying rgyud gzhung kun las mtha' yas pa gsungs so //
gnyis pa cho ga'i sngon 'gro la gnyis /
'gal rkyen bsal ba dang /
mthun rkyen bsgrub pa'o //
dang po la gnyis /
bgegs bskrad pa dang /
srung ba'i 'khor lo bsgom pa'o //
dang po ni /
rang bzhin 
nas 
drag tu bskrad :
ces gsungs te /
ji skad du /
rnam par rtog pa bgegs yin te //
bgegs ni rang gi sems las byung //
zhes pa ltar /
gdod nas rang bzhin gyis dngos mtshan du ma grub kyang rang gi nyon mongs pa'i rtog tshogs phyi rol tu shar bas mtshan ma ltar snang ba /
bdag 'khor yo byad rnal 'byor rnams la 'tshe zhing glags lta ba'i bgegs kyi tshogs stong phrag brgyad cu la sogs pa la /
bdag nyid he ru ka'i nga rgyal dang ldan pas bshams pa'i gtor ma sngags dang phyag rgyas 'dod pa'i longs spyod zad mi shes par brlabs te brngan par byin la /
bden pa'i tshig gis gnod 'tshe med par gzhan du song zhig pa'i bka' bsgo /
brngan kyang mi tshims shing zhi ba'i tshig la mi nyan pa'i gdug pa can mtha' dag drag po'i sngags dang me mtshon khro chung 'bar ba'i char dbab pas sdigs bskrad gzir te dpag tshad mang po'i pha rol tu bskrad par bya'o //
gnyis pa ni /
rdo rje'i 
nas 
bar chad bsrung :
zhes gsungs te /
rkun ma bskrad nas sgo gcod pa'i dpe ltar bar gcod kyi bgegs bskrad nas phyin chad mi 'jug pa'i slad du srung pa'i 'khor lo bsgom pa la lnga ste /
dang po ni /
bdag nyid zhe sdang rdo rje las 'phros pa'i 'od zer gyis /
'og rdo rje'i sa gzhi /
bar rdo rje rwa ba /
steng rdo rje'i gur dang bla bre /
ra gur gyi phyi rol tu rdo rje'i drwa bas gtams pa'i gur khang rgyal thabs te rgyal po'i pho brang gi lcags ri btsan po lta bu mi phyed mi shigs pa /
gnyis pa ni /
de'i phyi rol tu 'khor lo rdo rje rin chen pad+ma ral gri ste rigs bsdus pa'i phyag mtshan lnga po re re bzhin 'bar zhing brtan pa grangs med pa'i gur khyim zlum po phyi nang lnga sbrags kyis steng 'og phyogs mtshams kun tu gtams pa /
gsum pa ni /
de dag las skyes pa'i me ye shes lnga ldan gyi kha dog can bskal pa 'jig pa'i me phung lta bu rab tu 'bar bas mgar gyi zhun me la sbrang bu bzhin du bar du gcod pas phyogs su'ang nye mi nus par dmigs pa'o //
bzhi pa ni /
rang gzhan gyi sgo gsum lha sngags gnyug ma'i ye shes su gdod nas yin pa la yin par shes pa ni rang bzhin lhun grub kyi srung 'khor chen po ste /
bde 'dus las /
thams cad sku dang ye shes dang :
bgegs su rtog pa gang yang med :
bsrung bar bya dang srung byed med :
ces so //
lnga pa ni /
gsang 'grel las /
mtshams kyi rgyal po mi rtog ye shes kyis //
bgegs kyi rgyal po rnam rtog mnan par bya //
zhes pa ltar thams cad kyang de kho na nyid kyi lta bas zin pa ste /
bar du gcad bya gcod byed bar chad gsum ka'ang rang bzhin gyis mi dmigs pa ka dag mnyam yangs chen po shes na stong pa nyid la stong pa nyid kyis glags mi rnyed pas srung ba rnams kyi mchog yin te /
slob dpon chen pos /
rtog sems blo yi dri ma dag :
bgegs zhes bya ba'i ming yang med :
ces gsungs so //
de dag gi dgos pa'ang gal phreng las /
ngo bo bdag gzhan gnyis med kyang //
dang po'i las can rnal 'byor pa'i //
ting 'dzin nyams len bar gcod dag
/nges par bsal phyir mtshams gcad bya //
zhes so //
gnyis pa mthun rkyen sgrub pa la'ang gnyis /
byin dbab pa /
mchod rdzas byin brlab bo //
dang po ni /
ye shes 
nas 
rtog pa bsal :
zhes gsungs te /
rnal 'byor gyi 'gal rkyen bsal nas mthun rkyen gtso bo snod bcud ye shes kyi 'khor lor byin gyis brlab pa la /
dbab bya ye shes lha'i 'bras chos rnam lnga'i gzi brjid byin rlabs chen po /
dbab pa'i yul bdag sgrub pa po dang gnas khang sgrub pa'i yo byad dang bcas pa rnams la /
'bebs pa'i tshul dad mos gdung shugs sngags dang ting 'dzin khyad par gyi sbyar spos yi dwags kyi mer bsregs pa dang cang te'u dril bu sogs kyi sgras bskul te /
til gyi gong bu kha phye ba ltar mkha' khyab tu sad pa'i lha tshogs thams cad bdag gnas yo byad la lhag par bstim zhing dbab pas /
ma dag gnyis snang mtshan ma'i rtog pa thams cad dag pa rab 'byams ye shes kyi rol pa chen por shar ba ste /
gal phreng las /
sngags brjod 'od bsdu'i phyag rgya yis //
'bras bu rnam lnga'i byin rlabs dbab //
ces so //
gnyis pa ni /
phyi nang 
nas 
'dod rgur spel :
zhes gsungs te /
byin dbab pa'i rjes su gal po las /
mi dmigs chos la blo btags shing //
ye shes can gyi sbyin stobs kyis //
thams cad tshul bzhin byin gyis brlab //
ces 'byung ba ltar mchod rdzas byin gyis brlab pa'i thog mar ye shes rang rtsal me rlung chur shar bas ma dag gnyis 'dzin gyi nyes skyon thams cad bsregs gtor bkrus te bsang /
tha mal du zhen pa'i dngos po rnams spros bral stong nyid du sbyangs nas /
phyi mchod lha rdzas kyi me tog sogs nyer spyod lnga /
dbang lnga'i puSh+pe sogs rang byung gi dam rdzas lnga /
rdo rje'i gzugs sogs 'dod pa'i yon tan lnga po rnams so so'i ming gi thog ma las de dang de'i 'dod yon gyi rnam pa ma tshang ba med pa mchod pa'i rdul re re las kyang mchod rdzas so so thogs pa'i lha mo rdul snyed du 'phro ba'i mchod sprin rab 'byams kyis nam mkha'i khams gang bar bsam pa dang /
nang mchod sman gtor rak+ta gsum so sor me rlung sa bon sogs kyis sbyor bas mtshan 'dzin rang ga ma'i rtog pa sbyang /
dam ye gnyis med kyi bdud rtsi dang zag med 'dod yon gyi phung po dang chags med dmar chen gyi rgya mtshor rtog
/ches cher 'phel bas mchod sprin mkha' khyab tu sbar ba dang /
gsang mchod gnyis snang log rtog gnyis med chos dbyings su bsgral ba dang /
yul dbang shes gsum thabs shes zung 'jug tu sbyor ba dang /
lhag pa ting nge 'dzin gyi mchod pa snod dag pa'i zhing bcud lha dang lha mo ste snang spyod thams cad mchod pa'i phyag rgya las 'da' ba med pa dang /
mchod pa'i yo byad ji snyed pa'ang sems nyid ye shes chen po'i rol par sdud pa rol pa ye shes kyi mchod pa ste /
thams cad kyang mchod rdzas dam tshig gi phyag rgya la so so'i rang sngags brjod pa chos rgya /
bca' ba las rgya /
bsgom pa ye rgya /
kun kyang chos nyid rtsal cir yang snang ba ye shes sgyu ma'i rol par shes pa phyag rgya chen po rnams dang ldan pas bde ba chen po'i rang bzhin gyi mchod pa'i sprin phung dkyil 'khor ba rnams kyi dbang po'i spyod yul du 'dod rgur 'byung bar spel te byin gyis brlab bo //
sngon 'gro de rnams la dag rdzogs smin gsum sbyor na /
sbyang bya 'khor ba'i dus su ji ltar 'dod pa'i srid par 'jug pa la skye gnas kyi skyon dang phyi ma'i gnas lus longs spyod kyi 'gal rkyen rnams sbyang zhing bsrung ba dang /
mthun rkyen bsod nams cha mthun gyi las gsog pa rnams dag par byed /
sbyangs 'bras dngos gzhi sangs rgyas kyi mdzad pa la bar du gcod pa'i bdud bzhi bcom pa dang tshogs gnyis gsog cing /
'od zer chen pos dbang bskur ba dang sangs rgyas kyi zhing yongs su sbyong ba'i ting nge 'dzin mngon du byed pa la sogs pa dang mthun pas 'bras bu rdzogs par byed /
sbyong byed sngon 'gro 'di dag gis rtsa rlung thig le'i bgegs dang gol sa chod cing nyams rtogs kyi rtsal kha skyed pa'i thabs rmad byung du 'gyur bas rdzogs rim gyi smin byed du 'gro bar bshad do //
rtsa ba'i sa bcad gnyis pa dngos gzhi la gnyis /
rtsa ba'i rnal 'byor dang /
de'i yan lag bye brag tu bshad pa'o //
dang po la bzhi /
rgyu ting 'dzin gsum gyi khog dbub pa /
'bras bu rten dang brten pa'i dkyil 'khor bskyed pa /
gsal brtan dag gsum bshad pa /
srog sdom gzer bzhi'i man ngag bshad pa'o //
dang po la'ang gnyis /
dag pa dang bcas te mdor bstan pa /
de rgyas par bshad pa'o //
dang po ni /
dngos gzhi 
nas 
ting 'dzin ni :
zhes gsungs te /
sgrub thabs kyi dngos gzhi rten brten pa'i dkyil 'khor bskyed pa'i thog mar /
sbyang bya sems can rnams kyi 'chi srid dang bar do'i srid pa dang skye ba'i srid pa'i tshul rim par 'byung ba dang mthun par /
sbyong byed zab pa dang rgya che ba de bzhin nyid /
kun tu snang /
rgyu'i ting nge 'dzin gsum bsgom par bya ste /
des ni sbyangs 'bras sku gsum 'grub rung gi rten 'brel 'grigs pa ste /
sangs rgyas gsang ba'i lam rim las /
srid pa'i rim pa smin tshul gyis //
'jug pa'i yan lag lnga ru bzhag
/gang dag dngos kun rang rig phyir //
shi ba don dam bden pa ste //
skye ba bar ma kun rdzob yin //
skyes pa'i rim gsum gnyis med don //
zhes so //
gnyis pa la gsum /
de bzhin nyid /
kun snang /
rgyu'i ting nge 'dzin no //
dang po ni /
stong chen 
nas 
mnyam par bzhag :
ces gsungs te /
de bzhin nyid stong pa chen po'i ting nge 'dzin ni /
sbyang bya 'gro ba rnams 'chi ba'i tshe phyi nang gi thim rim rnams rdzogs pa'i mthar 'chi srid chos sku'i 'od gsal zhes ngo ma shes na ldog pa can gyi sgrib bral gsal stong rnam par mi rtog pa'i ngang du dar gcig gnas pa de yin la /
sbyong byed 'khor 'das kyis bsdus pa'i chos thams cad sems las gzhan du med cing sems kyang rang gi ngo bos ma grub pas chos thams cad kyi gnas lugs de bzhin nyid gdod ma nas spros pa'i mtha' thams cad dang bral bas nam mkha' ltar dag pa /
kun rdzob dang don dam du 'dzin pa'i bzang ngan dbye ba byar med pas bden gnyis dbyer med lhag pa'i chos sku chen po rang bzhin gyis 'od gsal ba'i dbyings su ma bcos par mnyam par bzhag
/de lam du ji ltar 'gyur na /
rnam par mi rtog pa'i stong nyid de 'chi ba 'od gsal dang /
'bras bu chos sku gnyis ka dang rnam pa mthun zhing de ltar bsgoms pa'i rjes thob nyid du 'chi ba dag pa chos sku'o snyam pa'i gzhi 'bras sbrel ba'i nga rgyal bya zhing de ltar bsgoms pas mar 'khor ba'i dri ma 'chi srid sbyong zhing rtag par lta ba dang /
gzugs med kyi khams dag par byed /
yar spros pa dang bral ba'i ye shes chos sku mngon du byed pa'i rigs kyi sa bon gsos 'debs pas 'bras bu rdzogs par byed /
bar du don gyi 'od gsal rgyud la skye ba'i gzhi bting bas na lam gong ma'i rdzogs rim gyi smin byed du 'gyur ro //
gnyis pa ni /
snying rje 
nas 
kun tu spro :
zhes gsungs te /
snying rje sgyu ma kun tu snang ba'i ting nge 'dzin ni /
sbyang bya 'chi srid kyi skad cig bzhi pa'i rjes de nyid la lhun grub longs sku'i 'od gsal nam mkha' sprin dang bral ba lta bu la ye shes lnga'i rang snang 'od dang thig le tshom bu'i rnam pa sgyu ma lta bur shar yang ngo ma shes pas las rlung gi rkyen las sems snang gsum lugs ldog gi rim pa shin tu phra zhing dwangs pa'i bar do'i lus dbang po kun tshang bar grub pa rmi lam ltar yad yud phyad phyod du snang ba de nyid yin la /
sbyong byed de kho na nyid ma rtogs pa'i 'gro ba kun la rang rig pa'i rang rtsal snying rje sgyu ma lta bu'i sprin spro ba ste /
de'ang nam mkha' dag pa las sprin dang 'ja' tshon gsal bar snang yang nam mkha'i cho 'phrul tsam las bden par ma grub pa bzhin du snying rje de'ang rnam pa gsal la ngo bo 'dzin pa med pa mkha' ltar khyab par brdal zhing ris su ma chad pa kun tu spro /
de lam du ji ltar 'gyur na /
de nyid sgyu ma ltar snang ba'i cha nas bar do dang 'bras bu longs sku gnyis ka dang rnam pa mthun pa dang /
rjes thob tu bar dor dag pa longs spyod rdzogs pa'i sku'o //
zhes dag rdzogs kyi nga rgyal byed cing de ltar bsgoms pas bar do'i srid pa sbyong /
chad par lta ba dang gzugs kyi khams dag par byed /
longs sku sgyu ma lta bu mtshan dpes spras pa mngon du 'gyur pa'i rigs kyi sa bon gsos 'debs pas 'bras bu rdzogs par byed /
'od gsal de nyid ye shes kyi skur ldang ba'i rgyu snying rje chen po rgyud la skye ba'i gzhi bting bas rdzogs rim gyi smon byed du 'gyur ro //
gsum pa ni /
phyag rgya 
nas 
tshad du 'don :
zhes gsungs te /
rgyu'i ting nge 'dzin ni /
sbyang bya bar srid de phyi ma'i srid pa len pa la mngon du phyogs pa na gang du skye bar 'gyur ba'i gnas la srid pa skye ba'i rkyen gyis der 'jug la khad kyi bar do'i rlung sems de yin la /
sbyong byed ni lha sku phyag rgya gcig pa dang phra mo yig 'bru'i tshul gyis dkyil 'khor thams cad skyed cing sprul par byed pa dang /
de nyid bde gsal stong pa nyid kyi rang bzhin can du bsgoms nas dkyil 'khor thams cad kyang bde gsal gyi rnam par 'phrul pa'i stong pa nyid kyi rang bzhin can du 'char ba'i rgyu byed pa'i phyir stong nyid snying rje zung 'jug gi rang rtsal rgyu'i sa bon ni /
rang rig las gzhan du mi 'gyur ba'i ye shes kyi snying po hrIHdang hU~M la sogs pa gzung 'dzin gnyis stong gi nam mkha' la skad cig gis shar bar bsgoms nas yid gzhan du ma yengs par rtse gcig tu sems bzung la gsal snang tshad du phyin par 'don par bya ste /
de'ang sa le /
sing nge /
lhag ge
/lhang nge ba ste gsal ba'i tshad bzhi dang /
mi g.yo /
mi 'gyur /
mngon par mi 'gyur /
cir yang bsgyur du btub pa ste brtan pa'i tshad bzhi bcas tshad brgyad gyad du gyur pa la bslab /
de lam du ji ltar 'gyur na /
de nyid dkyil 'khor thams cad skyed pa'i rgyur 'gyur ba ltar 'khor ba'i skye gnas su 'jug ka'i bar do'i rlung sems nyid kyis srid pa phyi ma'i rgyu byed pa bzhin du sangs rgyas sprul pa'i skus kyang gdul bya'i ched du gzugs sku'i rnam par 'phrul pa sna tshogs par ston pa'i cha nas de gsum rnam pa mthun pas na skye ba gnas su dag pa sprul pa'i sku'o zhes nga rgyal bya /
de ltar bsgoms pas skye gnas su 'jug pa'i srid pa sbyong zhing 'dod pa'i khams dag par byed /
gdul bya gang 'dul du snang ba'i sprul sku mngon du byed rung gi thar pa'i sa bon gsos 'debs pas 'bras bu rdzogs par byed /
bde ba dang rlung sems las byung ba'i ye shes kyi lha skur mngon du ldang nus pa'i gzhi bting bas rdzogs rim gyi smin byed du 'gyur ba yin no //
de rnams kyang lam rim las /
stong pas rnam kun mtshan ma med //
bdag tu 'dzin pa'i zhen pa grol //
de phyir mthong rjes de bzhin nyid //
snying rje 'byung ba'i gzhi ru bzhag
/go rim 'gyur ba'ang de bzhin nges //
zhes sogs kyis bstan pa ltar ro //
gnyis pa dkyil 'khor bskyed pa la gnyis /
rten gzhal yas khang dang /
brten pa lhar bskyed pa'o //
dang po ni /
de las 
nas 
chen por gsal :
zhes gsungs te /
'bras bu rten dang brten pa'i dkyil 'khor bskyed pa la spyi'i go rim ni /
snod chags pa'i rjes su bcud rim par chags pa'i zhen pa sbyong ba dang /
de bzhin gshegs pa rnams gang du 'tshang rgya ba'i zhing sgrib pa thams cad dang bral ba'i rang snang gi zhing khams tshad med pa der 'tshang rgya ba dang /
lam gong ma'i dus su thog mar rags pa lus rtsa'i khams sbyangs nas phra ba ngag rlung dang yid thig le rim par 'ching zhing dag par byed dgos pas rten dang brten pa'i go rim nges pa yin la /
de'i phyir dang po rten gyi dkyil 'khor bsgom dgos shing de'ang ma dag pa'i gnas skabs 'jig rten chags rim dang bstun nas sgom par byed pa ste /
gal phreng las /
snod kyi rim pa 'byung tshul gyis //
rim brtsegs gzhal yas gzhung bzhin bskyed //
ces so //
de ji ltar bsgom na /
nam mkhar gnas pa'i rgyu'i sa bon de las 'bar ba chen po'i 'od zer me rlung chu'i rnam par spros /
snod bcud dngos por 'dzin pa thams cad sbyangs nas stong nyid du gyur par mos /
sngar de ting skabs stong par bsgom pa ni nang 'dzin rtog sbyong ba yin la /
'dir ni gzugs yul sbyong pa'i dgos pa tha dad yin pas bldabs par mi 'gro'o //
de nas sbyang bya sems can rnams gang du skye ba'i snod kyi 'jig rten chags pa'i gzhir gyur pa nam mkha'i khams dang chags par 'gyur ba'i rgyu'i gtso bo kun byed sems nyid dang bye brag 'gro ba'i las spyi mthun par bsags pa'i bag chags sems la zhen pas yul snang gyur thun mong du smin pa'i 'byung bzhi'i dkyil 'khor ri rab dang bcas pa grub pa de yin la /
sbyong byed rgyu'i yi ge las rim par chad pa'i sa bon rnams las chos 'byung nam mkha'i khongs su rlung me chu sa ste 'byung ba bzhi ri rab dang bcas rim par brtsegs par bsgom ste /
de dag kyang sgyu 'phrul rol pa las /
phyi rol 'byung sogs yum rnams kun //
thabs dang shes rab gnyis med pa'i //
sra brtan rdo rje spyan ma ste //
gsher ba lha mo mA ma ki
/smin byed sreg mdzad gos dkar mo //
yang zhing g.yo ba sgrol ma'i mkha'//
stong gsal nam mkha' kun bzang mo //
zhes pa ltar 'byung lnga dag pa yum lnga'o zhes nga rgyal bzung bas /
sbyangs 'bras sangs rgyas rnams gang du 'tshang rgya ba'i zhing chos kyi dbyings dang de'i phyag rgya yum lngar rnam par dag par 'gyur ro //
de ltar 'byung lnga yum lnga'i rang bzhin gyi mkha' klong du gzhal yas khang gsal btab ste /
de'i sbyang bya sems can rnams rang gi tshe dang rjes su 'brel ba'i longs spyod kyi yul du gyur pa yul phyogs dang khang khyim dang yo byad la sogs pa'i zhen rtog yin la /
sbyong byed rnam snang gi ngo bo b+h+rU~M yig las zhi ba thar pa chen po'i gzhal med khang ngam /
drag po la he ru ka dpal chen po rab tu dgyes pas rol pa'i dur khrod gsang ba mchog gi pho brang gi rnam pa lam du byed pa /
'og gzhi khor yug logs /
thog dbub /
sgo /
rta babs /
rgyan gyi khyad par sogs dang ldan pa'i phyi rol tu rdo rje'i srung pa'i 'khor lo rang byung gi dur khrod chen po brgyad kyi bkod pa bcas bsgoms nas 'bras dus kyi zhing dang gzhal yas khang du mos pa'i nga rgyal byas pas /
sbyangs 'bras sangs rgyas kyi gnas chos dbyings spros bral gyi rang bzhin rdo rje btsun mo lnga'i b+ha ga gsang ba dgyes pa chen po mngon du byed pa'o //
lam dus su 'byung ba rim brtsegs ri rab dang bcas rtsa 'khor lo lnga dang dbu ma'o //
gzhal yas khang gi 'og gzhi sna tshogs rdo rje pad nyi rnams ni rtsa 'khor rnams kyi lte bar gnas pa'i rlung dang khams rnams so //
de rnams dang ro gcig tu 'dres pa'i sems gsal stong bde ba'i cha ni gzhal yas khang ste de nyid legs par bsgoms pas rtsa rlung thig le rnams mnyen cing dul nas ye shes khyad par can gyi gzhi 'ding bas lam gong ma'i smin byed du 'gro'o //
de'i nang du sbyang bya sems can rnams gang du skye bar 'gyur ba'i gnas ma'i pad+ma dang /
pha ma'i khu khrag drod gsher la sogs pa'i rtog pa sbyong byed zhi ba la pad+ma nyi zla /
khro bo la pad nyi dregs pa can byol song gi gdan la sogs pa bsgoms pas /
sbyangs 'bras ma chags pa dang 'od gsal ba sogs gdan de dag gi mtshon don mthun par sangs rgyas kyi gzugs sku'i yon tan 'char ba yin la /
lam dus su pad+ma ni rtsa 'khor /
nyi ma ni gtum mo'i me /
zla ba ni spyi bo'i haM yig ste /
'bar 'dzag gi zhu bde dang yang na shes rab ma'i pad+ma'i lte bar nyi ma byang chub kyi sems gnas pa yab kyi kun+da brtan pa'i rim pa ji lta ba bzhin pad nyi zla ba'o //
de ltar bsgoms pas rdzogs rim gyi dus su gtum mo dang /
phyag rgya'i las la brten nas mi 'gyur ba'i bde ba chen po thob pa'i gzhi bting bas na smin byed du 'gro'o //
mdor na sbyang bya phyi snod kyis bsdus pa'i 'jig rten tha mal du snang ba 'di nyid /
sbyong byed rgya dang tshad las 'das pas zhi ba dang khro bo zhing khams chen po rgyan stug po bkod par gsal btab pas /
sbyangs 'bras sangs rgyas rang snang gi zhing khams mtha' dang dbus med pa la dbang 'byor thob par 'gyur ro //
gnyis pa la gsum /
mdor bstan /
rgyas bshad /
mjug bsdu ba'o //
dang po ni /
nang bcud 
nas 
rim pa ni :
zhes gsungs te /
de ltar rten gzhal yas khang bskyed pa'i rjes su brten pa lha'i 'khor lo bsgom pa ni /
spyir ye shes rdo rje kun las btus par /
skye ba kun rdzob bden pa zhes bya ste //
'chi ba yang ni don dam bden pa yin //
bden gnyis 'di la rnam par nges byas nas //
bshad pa gnyis kyi dbye ba gsungs pa yin //
zhes pa ltar rim pa dang po ni skye srid sbyong byed yin pas srid par skye ba'i rim pa dang mthun par bsgom pa yin la /
de'ang sbyang bya nang bcud kyi sems can mngal sogs skye ba'i gnas rnam pa bzhis bsdus pa'i lus kyi bag chags rags pa kun yin la /
sbyong byed snang la rang bzhin ma grub pa stong pa'i gzugs brnyan chu zla 'ja' tshon me long gi gzugs lta bu'i lha'i phyag rgyar bsgoms pas /
sbyangs 'bras sangs rgyas kyi gzugs sku rnam gnyis 'grub pa'i nyer len du 'gyur ba ste /
de lta bu'i lam bsgrub pa'i rim pa dang po ni 'di lta ste /
gnyis pa ni /
rgyu las 
nas 
rdzus skyes sbyong :
zhes gsungs te /
'di la bzhi /
dbang brtul las dang po pa spros bcas rnams la sgong skyes dang mthun par rgyas pa chen po'i bskyed rim dang /
dbang 'bring spros pa chung ba mngal skyes dang mthun par mngon byang gi bskyed chog dang /
dbang rnon spros med kyi gang zag la drod gsher skyes dang mthun par sngags tsam gyi bskyed pa dang /
yang rab shin tu spros med la rdzus skyes dang mthun par skad cig dran rdzogs su bskyed chog rnam pa bzhi yod pa las /
dang po ni /
gnyis skyes rnams thog mar ma'i mngal dang de nas sgo nga ste lan gnyis su skyes pa ste /
gsar snying spyi khyab ltar na thog mar rgyu'i sa bon las rgyu rdo rje 'dzin pa lhan skyes kyi skur bsgom /
de nyid rjes chags kyi thig ler zhu ba glus bskul ba'i rkyen las 'bras bu rdo rje 'dzin pa zhal phyag yongs su rdzogs pa'i skur bzhengs pa'am /
snga 'gyur rang skad bdag sras gzhan sras su bya ba'i cho ga ltar na /
ye shes rtse mo las /
sras dang btsun mor bcas pa ni //
'khor pa'i chos las skyes pa ste //
sems can gyis ni sras su bya //
zhes dang /
ji ltar sangs rgyas mthu las byung //
lhun gyis grub pa'i cho ga dang //
cho ga'i yan lag rdzogs pa la //
mkhas pa sangs rgyas sras yin no //
zhes gsungs te /
de la'ang man ngag sgrub sde'i lugs ltar na /
bde 'dus las /
bdag gi sras su gzhan bya ba la lnga ste rgyu'i sa bon las gtso bo yab yum bskyed pa /
phyogs bcu'i bde bar gshegs pa rnams bkug nas mkha' ru bstim pa dang /
sems can rnams bkug nas sgrib pa sbyang ba dang /
gnyis su med pa la che ba brjod pa dang /
mkha' nas bton la dkyil 'khor du 'god pa'o //
zhes dang /
gzhan gyi sras su bdag bya ba la brgyad de gtso bo yab yum zhu ste rgyu'i sa bon du gyur pa dang /
de las yab yum du bskyed pa dang /
yab kyi rtog tshogs las yi ge bskyed pa dang /
yum las 'od 'phro zhing lha la gsol ba gdab pa dang /
dkyil 'khor thams cad bdag yab yum la bstims pas ye shes par nga rgyal bskyed pa dang /
yab yum sbyor ba bya zhing mkha' ru dkyil 'khor bskyed pa dang /
bdag gi rtog pa zhe gnyis lhar bskyed de phyir 'don pa dang /
spyan drangs pa la rgyas gdab pa'o //
zhes pa ltar ro //
rgyud sde sgyu 'phrul ltar na gtso bo yab yum lhar bskyed nas snyoms par 'jug cing ngo mtshar rdzas kyi dkyil 'khor yi ge'i sprin spro ba bdag gi sras su gzhan bya ba dang /
thugs dam bskul zhing byin rlabs rjes gnang gi rkyen gyis gong bu yi ge phyag mtshan sku yongs rdzogs su byed pas snang phyogs dang stong phyogs kyi zhen pa sbyong ba gzhan gyi sras su bdag bya ba ste /
de dag gis sgong skyes kyi bag chags sbyong bar byed do //
gnyis pa ni /
'di la'ang dgos don tshang tshul mtshungs pa la cho ga rgyas 'bring bsdus gsum du 'byung ba'i rgyas pa ma rgyud rnams kyi dgongs pa mngon byang lnga bskyed la thog mar mngal zhugs kyi rim pa dang sbyor na /
klong gsal las /
mngal zhugs byang chub rnam lnga ste //
zla ba bcu ni sa bcu'i tshul //
skyes pa rang bzhin sprul pa'i sku //
lhun grub sku gsum bdag nyid do //
zhes bar do nas lus 'tshol ba tshogs lam /
mngal du lus len pa dngos la sbyor bas sbyor lam /
mngal du zhugs pa nas bzung byang chub lnga'i rim pa mthong sgom gyi lam du bzhag ste /
zla ba bcu'i ngo sa bcur mtshon nas mi slob pa'i zung 'jug rang bzhin sprul pa'i skur grub pa ni skye ba sprul pa'i sku ste /
gzhi lam 'bras bu'i 'brel du babs kyis grub pa'o //
sbyang gzhi de la brten pa'i sbyong byed mngon byang dang po zla ba'i dkyil 'khor bsgom pa ni /
sbyang gzhi gzugs kyi phung po nam mkha'i khams /
lus kun gzhi'i rnam shes /
nyon mongs pa gti mug
/pha'i khams dkar cha sogs sbyong zhing dag par byed la /
rdzogs rim gyi dus dga' ba bcu drug yas babs thabs kyi rang bzhin du shar ba'i ye shes dang po sems so sor rtog pa'i ngo bor rdzogs pa'i rnam pa lam byed zla ba'i dkyil 'khor du bsgyur nas bsgoms pas /
'bras bu'i dus na mtshan bzang po sum cu rtsa gnyis su smin zhing me long lta bu'i ye shes su mngon par byang chub bo //
mngon byang gnyis pa nyi ma'i dkyil 'khor ni /
sbyang gzhi tshor ba'i phung po sa'i khams /
nyon mongs pa can gyi yid de ser sna nga rgyal /
ma'i khams dmar cha sogs sbyong zhing dag par byed la /
rdzogs rim gyi dus khu rdul gnyis rnam par byang ba'i bde stong lhan cig skyes pa'i ngo bo mas brtan shes rab kyi rang bzhin gzugs la sogs pa'i phung po lnga /
'byung bzhis phye ba'i khams nyi shu po chos kyi dbyings la sogs pa'i ye shes lnga tshad med bzhis phye ba'i lam stong pa nyid nyi shur shar ba'i ye shes gnyis pa byang chub kyi sems su rdzogs pa'i rnam pa lam byed nyi ma'i dkyil 'khor du bsgyur nas bsgoms pas 'bras bu'i dus na dpe byad bzang po brgyad cu'i rang bzhin du smin zhing mnyam pa nyid kyi ye shes su mngon par byang chub pa'o //
mngon byang gsum pa sa bon phyag mtshan dang bcas pa ni /
khu rdul gnyis kyi bar du dri za nye bar len pa'i sems bar do'i rnam shes zhugs pa dang /
'du shes kyi phung po me'i khams /
ngag yid kyi rnam par shes pa /
nyon mongs pa 'dod chags /
bar do'i rnam shes rnams sbyong zhing dag par byed la /
rdzogs rim gyi dus khu rdul gnyis lugs ldog tu dag pa'i rjes su las rlung dus sbyor dang bcas pa 'gags pas ye shes gsum pa brtan pa'i rdo rjer rdzogs pa'i rnam pa lam byed sa bon phyag mtshan gyi tshul du bsgyur nas bsgoms pas /
'bras bu'i dus na chos thams cad ma 'dres par rtogs pa'i rang bzhin du smin cing so sor rtog pa'i ye shes su mngon par byang chub pa'o //
mngon byang bzhi pa sa bon phyag mtshan dang bcas pa ro gcig tu 'dres pa ni khu rdul sems gsum ro gcig tu 'dres pa dang /
'du byed kyi phung po rlung gi khams /
bya ba sgo lnga'i rnam shes /
nyon mongs pa phrag dog
/bar do'i rnam shes dang khu khrag 'dres pa sogs sbyong zhing dag par byed la /
rdzogs rim gyi dus khu rdul rlung gsum gyi byed las rnam par dag pa rgyu rdo rje 'dzin pa'i ngo bo dang /
ji snyed pa'i ye shes bzhi pa shes bya kun la khyab pa rdo rje'i bdag nyid du rdzogs pa'i rnam pa lam byed 'dres pa'i ngo bo 'od kyi thig le'am gong bu gcig tu bsgyur nas bsgoms pas /
'bras bu'i dus na sangs rgyas thams cad kyi mdzad pa ro gcig tu 'dres pa'i bdag nyid du smin cing bya ba grub pa'i ye shes su mngon par byang chub pa'o //
mngon byang lnga pa de las sku yongs su rdzogs pa ni /
mngal gyi gnas skabs yongs su rdzogs nas phyir btsas pa dang /
rnam shes kyi phung po chu'i khams /
yid kyi rnam shes tshogs brgyad kyi chos nyid du 'dzin pa'i cha /
nyon mongs pa zhe sdang /
skye ba len pa'i lus kyi skye mched rdzogs pa'i gnas skabs rang bzhin sprul pa'i skur sbyong zhing dag par byed la /
rdzogs rim gyi smin byed du 'gro tshul khu rdul rlung gsum sems dang bcas shin tu rnam par dag pa'i ngo bo 'bras bu'i rdo rje 'dzin pa dang /
rang bzhin sangs rgyas rnams kyi ji lta ba'i ye shes rnam par grol ba'i 'bras bu lnga pa de bzhin gshegs pa'i bdag nyid rang rgyud la rdzogs pa'i rnam pa lam byed lha'i sku rgyan dang cha lugs rdzogs par bsgoms pas 'bras bu'i dus na sgrib pa thams cad dang bral ba'i ye shes dbyings dang rang bzhin dbyer med pa'i bdag nyid du smin cing chos kyi dbyings kyi ye shes su mngon par byang chub pa ste /
rgyud las /
zla ba me long ye shes te //
bdun gyi bdun pa mnyam pa nyid //
rang lha'i sa bon phyag mtshan ni //
so sor rtog par brjod par bya //
thams cad gcig gyur nan tan nyid //
rdzogs pa chos dbyings dag pa ste //
zhes so //
'bring po mngon byang bzhi bskyed pa ni /
gal po las /
dang po stong nyid byang chub sems //
gnyis pa sa bon 'byung ba ste //
gsum pa la ni gzugs rdzogs pa //
bzhi pa la ni yi ge 'god //
ces pas stong pa nyid kyis 'chi srid bar do dang bcas pa sbyong /
lha'i sa bon bsgoms pas skye srid kyi nyer len dri za'i rnam shes khu khrag gi dbus su zhugs pa sbyong /
lha sku rdzogs par bsgoms pas rlung bcus rim gyis bskyed nas lus grub pa sbyong /
gnas gsum la sogs par yi ge bkod par btsas nas dbang po yul la sred pa'i gnas skabs sbyong ba ste rdo rje bzhi'i cho gas bskyed pa 'di dang 'dra bar /
'dus pa'i rgyud phyi ma las kyang gsungs so //
bsdus pa pha rgyud ltar cho ga gsum bskyed ni /
gdan gyi nyi mas ma'i rdul /
zla bas pha'i khu ba /
sa bon yi ge gdan steng du babs pas ni bar do'i rnam shes te sbyong byed gsum po des dkar dmar tshogs zin pa la rnam shes 'jug par nye ba nyid sbyong ba yin la /
de phyag mtshan du bsgyur bas ni pha ma'i 'du 'phrod kyis 'gyur ba'i gnas skabs lnga'i rim pa /
de la yi ges mtshan pa las 'od zer spro 'du byas pas ni mngal du lus chags pa de nyid 'byung ba lngas 'phel sdud smin brtan go phyes te phung khams skye mched rim pa bzhin grub pa de sbyong /
sku yongs su rdzogs pas ni dbang po rnams rdzogs nas phyi rol tu btsas pa sbyong bar byed do //
de gsum gyi dngos bstan ni phyag mtshan de bzhin gshegs pa thams cad kyi thugs rdo rje'i ngo bo /
yig 'bru gsung rdo rje lha'i rnam pa yongs su rdzogs pa sku'i rdo rjer dag par byed pa'o //
sbyangs 'bras de bzhin gshegs pa rnams gang 'dul gyi sprul pa'i skur bzhengs nas rdo rje btsun mo'i b+ha ga la sogs par lhums su zhugs pa dang bltams pa'i mdzad pa ston pa'i rten 'brel bsgrigs pa yin no //
de ltar ye shes lnga'i rang bzhin mngon byang lnga'i cho gas mngal skyes kyi bag chags sbyong bar byed do //
de'ang sbyang bya'i gtso bor bstan pa tsam las sgong skyes sogs skye gnas gzhan gyi bag chags sbyong byed du 'gro ba'ang shes par bya'o //
gsum pa ni /
srin bu sogs drod dang gsher tsam la gnas lus kyi sred len zhugs nas phung por grub pa dang mthun par lung a nu yo ga'i dgongs pa spros med kyi bskyed rim la'ang gnyis te /
rang shar las /
gcig car 'jug pa gang zhe na //
lha rnams ma bskyed snying po dran pas rdzogs //
rim gyis 'jug pa gang zhe na //
dbyings dang ye shes rim gyis 'jug nas ni //
zhes 'byung ba ltar la /
rim gyis 'jug pas /
shes rab kyi dbyings stong chen kun tu bzang mo'i klong du kun rdzob kyi snang cha thams cad lha'i phyag rgyar rang bzhin gyis shar ba gnyis med zung 'jug sgyu ma lta bu'i lha skur skad cig gis bzhengs pa dang /
gcig car du 'jug pas lha rnams tshig gis ma bskyed kyang sngags dran pa tsam las dkyil 'khor 'khor lor gsal bar grub pa ste /
'phrul lde las /
a nu yo ga'i theg pa ni /
snying po tsam zhig brjod byas pas //
ma skyes rdzogs pa'i lha ru bsgom //
zhes so //
de dag gis gtso bor drod gsher skyes kyi bag chags sbyong bar byed do //
bzhi pa ni /
rdzus skyes rnams sems tsam la brten nas skad cig gis lus su grub pa dang mthun par man ngag a ti yo ga shin tu spros med kyi skyed tshul cho ga dang tshig la ma ltos par yid chos gdod nas lha'i 'khor lo ye shes sgyu ma'i phyag rgyar gnas pa nyid dran pas gsal 'debs tsam gyis yongs su rdzogs pa me long la gzugs brnyan btsan thabs su shar ba ltar bskyed rdzogs dbyer med du bsgom pa ste /
rmad byung rgyal po las /
ye nas lhun mnyam dkyil 'khor la //
yin par shes nas bsgom pa las //
tha dad blo yi rim pa yis //
spyan drangs gshegs gsol 'dir mi dgos //
zhes so //
de ltar bskyed chog rnam pa bzhi po de gtso bor skye ba gang gis bsdus pa des de dang mthun par bsgom la /
thog med kyi bag chags sbyang phyir skye ba re res kyang thams cad bsgom pa dang /
khyad par las dang po pa /
sems cung zad brtan pa /
brtan pa cher thob pa /
shin tu thob pa'i go rim dang sbyar te bsgom pa kun mkhyen klong chen pas gsungs so //
de'ang rten dang brten pa'i dkyil 'khor ba thams cad gcig car du gsal mi nus la rim gyis ma 'dres par ci 'dod du gsal nus pa tshun chad ni las dang po yin la /
rags pa'i dkyil 'khor gcig char gsal la thebs shing skye mched kyi lha la sogs pa gcig char gsal mi thebs pa ni gnyis pa dang /
skye mched kyi lha rnams kyang gcig char gsal thebs pa ni gsum pa ste de yan chad bskyed rim kho nas 'byung la /
de nas rdzogs rim dang sbrags te bsgoms pas phra thig gi dbus su dkyil 'khor spro bsdu nus shing thun dang thun mtshams nyin mtshan dbye ba med cing bsam gtan gyi las tshogs thogs med du 'grub par 'gyur la /
bzhi pa skad cig gcig la ting nge 'dzin gyi gsal snang zad mi shes par 'byung zhing yid la bsam pa tsam gyis sems can gyi don mang po sgrub nus pas grub pa'i skyes bu zhes bya ste /
de dag la rim bzhin las dang po pa /
ye shes pheb pa /
ye shes la cung zad dbang ba /
cher dbang ba zhes mnyam sbyor rgyud sogs kyi dgongs pa ye shes zhabs rjes 'brangs dang bcas pas rtsal du 'don par mdzad do //
gsum pa ni /
gang yang 
nas 
sbyong bar byed :
ces gsungs te /
skyed thabs kyi cho ga bzhi po de dag gang la'ang las dang po pas rtsa ba'i lha phyag rgya gcig pa bsgoms pas lus can rnams dang por skyes nas byis par gyur pa'i gnas skabs dang /
de la gsal snang thob nas phyag rgya spros bcas kyis lang tsho dar la babs pa'i gnas skabs dang /
de la brtan pa thob nas tshom bu tshogs kyi sgrub pas na tshod yol nas rgan po'i gnas skabs te skye ba'i srid pa'i rim pa gsum po de sbyong bar byed pa yin la /
de'i rgyu mtshan gang zag gcig gi rgyud la'ang rim gyis goms pa brtan pa'i dbang gis dbang po brtul 'bring rnon po gsum du na 'pho ba'i phyir ro //
gsum pa gsal brtan dag gsum la bslab pa ni /
sbyong byed 
nas 
lha ru sbyor :
zhes gsungs te /
skyed pa'i tshul de nyid sbyong bar byed pa'i thabs kyi khyad par ni /
sgrub thabs kun bzang las 
tha mal rnam rtog rgyun las gzhan pa yi //
srid pa'i sdug bsngal gzhan ci'ang yod ma yin //
de dang rnam pa 'gal bar gyur ba'i sems //
'di ni mngon sum du ni rtogs par 'gyur //
zab cing rgya che ba yi bdag nyid can //
gang yin de ni kun rtog snang mi 'gyur //
zhes gsungs pa bzhin tha mal bdag dang bdag gi ba'i dngos por zhen pa dang 'dzin stangs 'gal ba'i ting nge 'dzin lhag par lam du byed dgos shing /
de la gsum /
dang po rnam pa gsal ba zhes lha'i gsal snang sgrub pa ni las dang po pas dkyil 'khor la gsal snang thon dka' yang lhag par mos pas bsgoms pas rgyud smin byed kyi stobs che ba dang /
phyag rgya gcig pa lta bur gang sems bzung sla sa nas brtsams go rim sogs ma nges par zhal dang sku dang phyag mtshan rgyan cha'i cha shas rnams re re la sems zin pas so so'i gsal snang skyes pa dang gcig char du gsal 'debs /
mthar rnyog pa med pa'i rdzing bu mi g.yo ba gsal dwangs kyi nang du gzugs brnyan gsal bkra ma 'dres par snang ba ltar yul gsum la mngon sum bzhin du snang ba'i goms pa brtan por gyur pas ni phyi rol gzugs phung du snang ba rnams sbyong bar byed do //
gnyis pa nga rgyal brtan pa ni /
lha'i gsal snang thob ma thob gang ltar lha der shes pa tsam gyi nga rgyal nyi tshe ba min par 'bras dus kyi sangs rgyas skyon thams cad zad cing yon tan mtha' dag rdzogs pa de nyid dngos su mos pa'i nga rgyal brtan po dang /
gsal snang thob nas de nyid ye shes kyi skur dngos su nges pa'i shes pa drag pos rang nyid sems tha mal du zhen pa'i 'dzin sems sbyong bar byed pa yin no //
gsum pa dag pa dran pa ni /
rgyas par zhi khro'i dkyil 'khor gang dang gang bsgom pa de'i zhal phyag sku mdog rgyan chas sogs rten dang brten par bcas pa sangs rgyas kyi ye shes de nyid de dang de'i rnam par shar ba'i brda don rtags gsum re re nas dran par bya dgos kyang /
mdor na gnyug ma chos nyid kyi steng na 'bras bu rnam byang gi yon tan rnams rang bzhin lhun grub tu bzhugs pa las yon tan gang dang gang zhig lha'i rnam pa de dang de'i ngo bor gdod nas dag par bzhugs pa la ting nge 'dzin gyis bsgom pa'i lha de yang de las gzhan du ma gyur pa rnam par dag par mos pas snang zhen thams cad kyang gdod nas rnam par dag pa'i lha ye shes kyi 'khor lo ru sbyong bar byed do //
bzhi ba srog sdom gzer bzhi bshad pa la bzhi /
ting nge 'dzin gyi gzer /
snying po sngags kyi gzer /
'phro 'du phrin las kyi gzer /
dgongs pa mi 'gyur ba'i gzer bshad pa'o //
dang po la gnyis /
ting nge 'dzin gyi rtsal sbyang ba dang /
'byongs pa'i tshad 'bras bu dang bcas pa'o //
dang po ni /
kun kyang 
nas 
rol par khyer :
zhes gsungs te /
bskyed pa'i cho ga de dag kun gang la brten kyang bde gshegs zhi khro'i sku gsung thugs dang rang gi sgo gsum ro mnyam chen por brten par bsgrub pa'i phyir srog sdom gzer bzhi'i man ngag dang ldan par gces te /
gsang rdzogs rgyud las /
ye shes 'jig rten gang la yang //
srog sdom gzer bzhi ma thebs na //
nam yang don med yug pa rkyang //
yongs rdzogs dpal gyi srog 'phrog thabs //
gcig shes pas ni kun srog thob //
dper na sgra gcan 'dzin gyi khas //
nam mkha'i nyi ma gcig zin pas //
chu bran stong gi nyi ma kun /
ma bzung par yang srog stong thob //
de phyir srog sdom gzer bzhi gces //
zhes gsungs pa ltar las dang po pas /
lha sku'i rnam par sems 'dzin pa las gzhan du mi g.yo ba'i yid rtse gcig tu gnas pa'i bsam gtan gyis /
rang gi sems nyid rnam shes tshogs brgyad dang lha'i sku dang ye shes su rdzogs pa'i phyir ting nge 'dzin gyi gzer gdab par bya ste /
de'ang /
ting 'dzin gzer ni thod sku la //
rtse gcig sems bzung yengs mi bya //
zhes pa ltar /
thog mar lha phyag rgya gcig pa la phra ba sa bon a dkar po'am hUM sngon po la sogs pa khru gang pa gsal bar bris pa dang /
rags pa lha'i gzugs mtshan nyid dang ldan pa thod par bris pa sogs 'du byas la /
rang mdun khad nye bar dmigs pa gtod pa'i rten du bskyed pa'i tshul la mkhas pa'i sgrub pa pos bzhag par bya /
de ltar byas nas kyang bde ba'i stan la lus gnad bsrang /
rlung ro lan gsum bsal zhing yid kyi 'dzin stangs mig gi lta stangs rlung gi 'gro ldog gsum yul so so la ya bral du ma song bar phyogs mnyam por dmigs rten la rtse gcig tu gtad de yun thung la grangs mang bar bsgoms pas nyams lnga rim par 'char bar 'gyur te /
de'ang dmigs rten la sems mi gnas par 'du byed kyi rtog pa mang po ban bun lang long du 'gyu ba ni g.yo ba'i nyams ri gzar gyi chu lta bu /
de nas rnam rtog cung zad zhi nas phal cher dmigs rten la sems gnas shing de'i rnam 'gyur gyi bag chags brtas pas mig btsum yang yid yul du wal gyis 'char ba ni thob pa'i nyams gcong rong gi klung lta bu /
dmigs rten la sgom pa ji lta bar rang nyid de dang der gsal thebs shing de'ang che chung rnam 'gyur ma nges pa ci 'dod bsgyur du btub cing de las rtog pa gzhan du mi g.yo ba ni goms pa'i nyams chu chen dal 'bab lta bu /
lha'i rnam pa de'ang rang sems dang dbyer med du bsres nas bsgoms pas rtog pa gang gis kyang bar du mi chod par sku yongs rdzogs la sems ji tsam gnas 'dod pa de srid du sdod pa ni g.yo pa'i nyams mtsho chung rlung gis bskyod pa ltar bu /
de las kyang spyan gyi dkar nag ba spu'i bu ga tshun chad gsal nus shing nyin mtshan rtag tu yul rkyen gang gis kyang mi 'phrog par gsal brtan tshad brgyad gyad du gyur pa ni mthar phyin pa'i nyams rgya mtsho chen po rlabs dang bral ba lta bu ste /
de ltar ma gyur gyi bar du legs par bslab cing dang po nas mi sun par bya ba'i phyir goms rim gyis thun tshod kyi yun rim par bsrings te bsgom par bya dgos la /
de'i tshe sems mi gsal ba'i bying ba dang /
'gyu ba spun por gyur pa'i rgod pa dang /
la sogs pa'i khong nas rmugs 'thibs dang /
'thor yas sogs ting nge 'dzin gyi skyon byung na ngo shes shing btang snyoms su ma shor bar kun la so so'i gnyen po brten te bsal lo //
de nyid rtsal sbyong zhing bogs 'byin pa'i thabs nyang gter mtsho rgyal zhus lan dang /
bla ma dgongs 'dus las lhag lam du slong ba sogs rnam pa drug tu gsungs pa ltar gnad bsdu na /
skabs su sems rnam par mi rtog pa gnyug ma'i ngang du rang babs su lhod kyis klong la ngal gso /
res 'gar lha sku de nyid che ba ri rab nas chung ba til 'bru tsam sogs che chung mdog dbyibs spyod lam nye ring bzhugs gnas ma nges par bsgoms pas rtsal sbyong zhing lam du slong /
skabs rer lha'i rnam pa dang rang sems dbyer med du bsres te bsgom bya sgom byed kyi gnyis 'dzin spongs la sgom mkhan rang ngo rig pa'i tshul gyis gnas lugs kyi don la blta ba rnams kyis mnyam bzhag gi rnal 'byor bskyang /
rjes thob snang grags rtog tshogs lha sngags ye shes kyi 'khor lo /
bgo ba zhi khro'i chas /
bza' btung tshogs 'khor /
'gro 'dug rdo rje'i gar sogs mdor na spyod yul ci dang cir snang ba thams cad lha ye shes pa'i rol pa 'ba' zhig par lam du khyer bar bya'o //
gnyis pa ni /
de ltar nas dngos grub thob :
ces gsungs te /
de ltar ji skad bstan pa'i man ngag gi rtsa ba ting nge 'dzin gyi gzer kho na la brten nas kyang yul gsum gyad du gyur te lus tha mal du 'dzin pa'i mngon zhen lha'i skur rdzogs par 'gyur te /
dang po rang gi yid kyi yul du gang bsgom pa'i lha sku phyag mtshan rgyan cha lugs dang bcas pa gsal la ma 'dres pa me long gi gzugs brnyan ltar 'char ba'i gsal snang rdzogs /
gnyis pa sems shin tu sbyangs pa'i mthu las yid dpyod ma yin par mig sogs dbang po'i spyod yul du lha'i phyag rgya mngon sum du shar /
gsum pa sems kyis lus 'byongs te lha nyid reg pa lus kyi yul du gsal bas lus shin tu sbyang pa thob pa'i ltas gzhan gyi snang ba zil gyis gnon cing rang dbang du sgyur ba dang /las dang dngos grub thogs med du sgrub nus pa sogs ting nge 'dzin gyi spyod yul bsam gyis mi khyab pa'i cho 'phrul chen po cir yang 'char zhing sku'i srog 'phrog pas mthar thug he ru ka dpal chen po'i sku mi zad pa rgyan gyi 'khor lo dang dbyer med pa'i dngos grub thob par 'gyur ro //
gnyis pa ni /
sngags kyi gzer nas dngos grub thob :
ces gsungs te /
ngag la snying po sngags kyi gzer gdab pa ni /
lha so so'i rigs mi 'gyur ba'i rang bzhin thugs srog sa bon gang yin pa dang /
de'i mthar rtsa sngags sam snying po'i yi ge gsal bar bkod pa la sems gtad pa ni bsnyen pa'i yan lag ste zla ba skar phreng lta bu'i dgongs pa dang /
thugs srog las sngags phreng byung /
yab kyi zhal nas yum gyi zhal dang de nas thugs kar brgyud yum gyi gsang ba nas yab gyi gsang bar zhugs te thugs kar thim /
slar yang de ltar bar ma chad pa 'gal me lta bur 'khor ba ni nye bsnyen gyi yan lag ste 'gal me klad kor gyi dgongs pa yin la /
de dag gis sngags rlung dbyer med du dag nas gsung gi srog 'phrog pas mthar thug he ru ka dpal chen po'i gsung mi zad pa rgyan gyi 'khor lo dang dbyer med pa'i dngos grub thob par 'gyur ro //
gsum pa ni /
'phro 'du'i gzer nas dbang 'byor zhing :
zhes gsungs te /
gang 'dod phrin las kyi kha sgyur ba 'phro 'du'i gzer ni /
thugs srog sngags phreng las 'phros pa'i 'od zer gyis rgyal ba mchod cing byin rlabs bsdus te rang don bsgrub /
'gro ba'i sgrib gnyis sbyangs nas sangs rgyas kyi sa la bkod pas gzhan don 'grub pa ste don gnyis mdzad pa dang /
slar yang 'od zer spro bsdus thun mong dang mchog gi dngos grub bdag nyid kyi dbang du bya ba ni sgrub pa'i yan lag ste rgyal po'i pho nya 'gyed pa lta bu'i dgongs pa yin la /
mthar de ltar bsgrubs pa'i grub mtha' snod bcud kyi gzugs snang /
grags pa'i sgra skad /
yid kyi rtog tshogs ji snyed pa thams cad snang stong lha'i sku /
grags stong sngags kyi sgra dang rig stong ye shes chen po'i 'khor lor 'char ba sgrub pa chen po'i yan lag bung ba tshang zhig gi dgongs pa ste /
de dag gis ye shes kyi rtsal 'byongs shing phrin las sna tshogs la rang dbang brnyes pas mthar thug sangs rgyas rnams kyi yon tan dang phrin las mi zad pa rgyan gyi 'khor lo kun la dbang 'byor chen po thob par 'gyur ro //
zhing zhes pa'i tshig phrad ni lhag ma 'dren pa'i sgra'o //
bzhi pa ni /
dgongs pa nas dngos grub thob :
ces gsungs te /
de dag spyi'i rgyas 'debs gal po che dgongs pa mi 'gyur ba'i gzer ni /
zhi ba dang khro bo'i lha tshogs ji snyed pa kun kyang shel las 'ja' tshon bzhin rang gi rig pa'i rang rtsal las gzhan tu ma grub par rtogs shing de'i rgyun la goms pa cher brtas pa las /
bag chags kyi bzhon pa rlung dang de'i kha lo sgyur ba po sems dang byin gyis rlob pa po ye shes kyi lha sku gsum ka'ang sems nyid kyi ngang du dbyer med ro mnyam du smin pa'i mthu las dgongs pa'i rtsal rdzogs te stong srog gcig car du 'phrog pa thob /
mthar thug he ru ka dpal chen po'i thugs mi zad pa rgyan gyi 'khor lo dang dbyer med pa'i dngos grub thob par 'gyur ro //
gnyis pa rnal 'byor gyi yan lag bye brag tu bshad pa la /
dam tshig pa bskyed pa /
ye shes pa bstim pa sogs dkyus gcig tu bstan pa ni /
rnal 'byor yan lag nas nga rgyal skyed :
ces gsungs te /
sngar bshad pa de rnams rim pa dang po'i rnam 'byor dngos gzhi yin la /
de nyid rdzogs par byed pa'i yan lag gi rnam 'byor rnams gang la 'byung ba'i gzhi dang po lha dam tshig pa'i skur bskyed pa de la'ang phyag rgya gcig spros tshogs sgrub kyi dbye bas bstan pa gang yang gtso bo'i sku rdzogs par bsgom pa /
yum gyi sa bon bskyed pa /
de las yum bsgom pa /
sems dpa' sum brtsegs bsgom pa /
rigs bdag gi rgyas 'debs pa dang lnga rim pa ji lta bar gzhi dus su /
byis pa btsas pa /
nar son nas 'dod pa'i tshor bas gdungs te de don du gnyer ba /
chung ma len pa /
sgo gsum gyi nus pa rim gyis 'phel ba /
rang rigs kyi bya ba la dbang sgyur ba rnams sbyong zhing 'bras dus su sangs rgyas sprul pa'i sku bltams pa dang /
byang chub don du gnyer bas rab tu byung nas dka' thub mdzad pa dang /
de las bzhengs te byang chub snying por gshegs pa dang /
bdud btul te bsam gtan bskyed pa dang /
rnam pa thams cad mkhyen pa'i ye shes brnyes pa rnams yin la /
lam gong ma'i tshe na bde stong ye shes kyi lha skur grub par bya ba'i phyir /
bde rlung sems la lha skur ldang ba dang /
de nas mchog gi dngos grub la myur du sbyor ba'i gzhi 'ding pas na smin byed du 'gro ba yin no //
yan lag rnal 'byor dngos la bdun yod pa'i dang po byin gyis brlab pa ni /
sbyang bya byis pa de nyid kyi lus ngag yid gsum gyi nus pa'i rtsal nar son pa sbyong bar byed /
sbyangs 'bras ni sangs rgyas pa na sku gsung thugs kyi gsang ba bsam gyis mi khyab pa la mnga' brnyes pa nyid yin zhing /
sbyong byed ni /
dam tshig pa'i 'khor lo bskyed zin pa na de thams cad kyi spyi bor oM dkar po /
mgrin par AHdmar po /
thugs kar hU~M sngon po gsal zhing 'bar ba'am /
yang na rnam snang 'od dpag med mi bskyod pa bsgoms nas dam tshig pa'i sku gsung thugs sangs rgyas thams cad kyi rdo rje gsum gyi ngo bo dang dbyer med par byin gyis brlabs shing sgo gsum rnam par dag pa sangs rgyas kun gyi sku gsung thugs su mos pa'i nga rgyal byas pas /
lam gong ma'i dus na /
khu rdul rlung gi khams gsum sku gsung thugs te /
de rnams kyi snyigs ma zad nas dwangs ma 'phel ba las byung ba'i ye shes rgyud la skye ba'i gzhi 'ding ba'o //
gnyis pa dbang bskur ba la /
sbyang bya ni /
byis pa de rtsa khams 'phel bas nyon mongs pa dug lnga'i rnam rtog rags par gyur pa de sbyong bar byed /
sbyangs 'bras ni sangs rgyas pa na de bzhin gshegs pa thams cad kyis bdag nyid khams gsum chos kyi rgyal por dbang bskur ba de yin zhing /
sbyong byed ni /
byin rlabs kyi rjes su lha tshogs rnams kyi mgo bo'i gnas lngar rigs bdag gtso bor gyur pa'i de bzhin gshegs pa lnga rang rang gi yum dang mnyam par sbyor ba'i rjes chags kyi mes byang chub kyi sems ye shes rnam pa lnga'i rang bzhin gyi bdud rtsi lngar zhu ba'i chu bo'i rgyun babs pas dbang bskur /
sku lus kyi nang gang /
nyon mongs pa lnga'i sgrib pa'i dri ma bag chags dang bcas pa sbyangs /
chu'i lhag ma yar lud pa las rdo rje'i rigs la mi bskyod pas mtshon /
lha so so'i rigs dang mthun pa'i rigs kyi bdag po rigs gzhan du ma 'chol ba'i phyag rgyas btab ste thob bya rang gnas kyi ye shes mngon du gyur ba'i nga rgyal bzung bas /
rdzogs rim gyi skabs dga' bzhi lugs 'byung ldog gi rim pas dug lnga ye shes lngar dbang bskur zhing rlung sems gtsug tor du thim pa'i rgyu byed pas lam gong ma'i smin byed du 'gro ba yin no //
gsum pa bsgrub bya dang sgrub byed gnyis snang ba'i rtog pa bsal ba'i phyir du ye shes kyi 'khor lo sgrub pa ni /
sbyang bya byis pa de rang dang ris mthun gyi 'gro ba snga ma rnams dang blo gros kyi nus pa mnyam par gyur pa de sbyong bar byed /
sbyangs 'bras ni sangs rgyas pa'i tshe na de bzhin gshegs pa thams cad ye shes gcig tu gyur pas dgongs pa gnyis su med par ro mnyam pa nyid yin zhing /
sbyong byed ni /
dam tshig pa'i thugs srog las byung ba'i 'od zer gyis rang bzhin gyi dbyings na bzhugs pa'i ye shes pa rnams kyi thugs rgyud bskul bas de dag chos kyi sku las ma g.yos bzhin du gzugs kyi sku bsgoms pa dang 'dra ba'i lha tshogs kyi rnam par bzhengs pa rnams skad cig gis spyan drangs te dam tshig pa'i 'khor lo dang ro mnyam du 'dres /
gdod nas lus dam tshig
/sems ye shes sems dpar lhun gyis grub par blta /
des dam ye la mchog dman tha dad du 'dzin pa'i zhen rtog spong ba dang /
ye shes kyi 'khor lo de nyid rang gi sems dang dbyer med du shes pa dang /
sangs rgyas thams cad kyi byin rlabs bdag nyid la 'jug pa sogs kyi dgos pa yod cing lam gong ma'i tshe dpe'i 'od gsal gyis don gyi ye shes mtshon par byed pa dang /
'khor 'das gnyis med kyi ye shes rgyud la skye ba'i gzhi 'ding ba'o //
bzhi pa bzhugs su gsol ba ni /
de nas yan lag brgyad ldan gyi chu baiDUr+Ya'i bya ma bum nas sbreng ba'i mchod yon dang /
'dag chal dang ldan pa'i chu gtsang gis lha rnams kyi rdo rje'i phyag dang zhabs dag ni bkrus te dri ma bsil bar byas nas kyang /
khri rkang pad nyi zla ba sogs gtso 'khor so so dang 'tshams pas thugs dgyes pa'i gdan brjid cing mdzes pa la dam ye dbyer med chu la chu bzhag pa ltar dngos grub kyi 'bras bu ma thob pa de srid du brtan cing g.yo ba med par bzhugs su gsol lo //
lnga pa phyag bya ba ni /
'di dang mchod bstod rnams kyi sbyang bya ni /
byis pa de bza' btung gos rgyan gnas khang sogs la ci dgar spyod cing /
yul nor gyi bcad ris dang khe grags sgrub pa rnams sbyong /
sbyangs 'bras ni sangs rgyas pa'i tshe na de nyid du mchod pa'i bkod pa mtha' yas pa'i sprin rtag tu 'byung ba dang phyag gi gnas mchod pa'i zhing bla na med par gyur pa nyid yin zhing /
sbyong byed ni phyag mchod bstod pa'i las rim rnams te /
des lam gong ma'i tshe rig pa brtul zhugs kyi rol rtsed la ci dgar spyod pa'i gzhi 'ding bas smin byed du 'gro'o //
de la dbyings dang ye shes gnyis su med pa'i ngang du dbyer med pa'i lhar rtogs pa nyid 'dres pa nan tan gyi phyag ces bya ba rnal 'byor mchog gi phyag yin la /
'jig rten sri zhu'i tshul du sngags phyi pa dang sgo bstun te phyag mchod phul ba la 'phrul dga'i lha rnams rang gis sprul pa'i longs spyod la rtse ba bzhin rang gi snying ga sogs las rnam par sprul pa rang gi rig pa'i rang bzhin las gzhan du ma g.yos pa'i lha mo dpag tu med pas shin tu gus pa'i tshul gyis /
a ti b+hu hoHzhes brda'i phyag 'tshal bas lha rnams mnyes te pra ti b+hu hoHzhes don gyi phyag gi lan btab par mos /
drug pa mchod pa ni /
lha rnams kyi spyan sogs gzugs can dwangs pa phyi'i dbang po lnga /
de la brten pa'i rnam shes nang gi dbang po lnga /
de nyid ye shes rnam pa thams cad par bzhugs pa gsang ba'i dbang po ste longs spyod pa'i yul can so sor dgyes rgur skyed pa /
longs spyod bya'i yul phyi mchod zhi ba la thang skyes chu skyes mdzes pa'i me tog sogs dang drag po la dbang lnga'i puSh+pe sogs rang byung dur khrod kyi rdzas te dbang shes kyi nye bar spyod pa lnga /
nang mchod yid du 'ong ba'i gzugs sogs brda dang /
snyoms 'jug las byung ba don te dbang shes kyi sgo lnga'i 'dod pa tshim byed kyi yon tan lnga /
nang mchod khyad par dug lnga rnam dag rtsa brgyad stong sbyar bdud rtsi sman mchod /
'dod yon zag med kyi bde bas ye shes kyi stobs skyed pa'i gtor ma /
rgyu drug khams gsum gyi rtsa ba chags med dmar chen gyi dwangs mar bskyil ba'i rak+ta rnams dang /
gsang mchod don dbyings dang ye shes rtags lha tshogs yab yum mnyam par sbyor ba'i zhu bde khyad par can gyis yas babs dang mas brtan gyi dga' bzhi'i rim pa las skyes pa'i bde ba chen po mchog tu mi 'gyur ba'i ye shes kyis tshims pa sbyor mchod dang /
thog mar rang gi gnyis 'dzin gyi rtog tshogs gnyis med shes rab zab mos chos kyi dbyings su bcom nas /
de las dmigs med kyi snying rje chen pos bdag lta'i nyer len la brten nas log par zhugs pa'i dgra bgegs mtha' dag sgyu ma lta bu'i ting nge 'dzin gyi 'phrul 'khor gyis 'khor 'das ro mnyam klong du bsgral ba'i mchod pa dang /
de kho na nyid kyi mchod pa bya byed las gsum gdod ma nas rnam par dag pas snang shes thams cad sku dang ye shes chen por zung du 'jug par shes pa ste /
de ltar na dngos bshams dang yid byung ting nge 'dzin gyi rol pas spel pa'i mchod pa'i sprin chen pos chos kyi dbyings rgyas par bkang ste lha rnams kyi dbang po'i yul du phul bas bde ba chen po'i longs spyod lhag par spel bar bya'o //
bdun pa bstod pa ni /
chos kyi sku las gzugs sku longs spyod rdzogs pa zhi chags khro bo'i rnam par shar ba dang /
de las gang 'dul sprul pa'i skur bstan pa rnams kyi sku gsung thugs kyi che ba'i yon tan rjes su dran pas bsngags pa brjod pa zab cing rgya che ba'i rdo rje'i glus rab tu sgrog cing bstod pas /
sku dang ye shes rtag cing khyab pa'i phrin las dang bcas pa'i gzi byin lhag par 'phel bar mos pa nyon mongs pa dang bral ba che ba'i nga rgyal bskyed par bya'o //
lam rim nyams su len pa'i skabs bskyed pa'i rnal 'byor yan lag dang bcas pa'i zhar byung du bzlas pa'i rnal 'byor 'byung bas /
de'i sbyang bya ni /
'khor bar ming tshig yi ge'i ngag gi brjod pa du ma dang sgra don 'dres 'dzin gyi rtog pa rnams sbyong zhing /
sbyangs 'bras ni sangs rgyas nas gdul bya la chos 'khor bskor ba sogs gsung rdo rje'i phrin las kyis don mdzad pa'i rten 'brel sgrig
/lam gong ma'i skabs su rtsa rlung dbyangs gsal gyi yi ger smin pa dang /
srog thur 'dres shing bde gsal mi rtog par 'char ba'i smin byed du 'gro /
sbyong byed ni ngag bzlas yid bzlas rdor bzlas mkha' khyab kyi bzlas pa sogs dang 'brel ba'i ting nge 'dzin ji snyed pa rnams so //
rtsa ba'i sa bcad gsum pa sgrub thabs rjes kyi bya ba rnams dkyus gcig tu bshad pa ni /
ting 'dzin sgom pa'i 
nas 
dge legs spel :
zhes pa'i bar gyi bstan te /
de ltar bskyed rim gyi ting nge 'dzin de dag bsgoms zin pa'i rjes kyi bya ba yang ni bcu gsum ste /
dang po gtor ma 'bul ba ni /
dgos pa ni /
gzugs can gzugs med kyi bar gcod thams cad bsal zhing tshogs rnam pa gnyis rdzogs pa las dngos grub rnam pa gnyis kyi stobs spel bar byed de /
brtag gnyis las /
sems can kun gyi srog bsrung phyir //
rdo rje sems dpas gtor ma bstan //
ces pas mtshon gsar rnying gi rgyud dang man ngag las mang du gsungs pa'i phyir /
dus rnal 'byor las ldang ba'i thun mtshams kun tu gtang bar bya zhing khyad par bla med nang gi gtor ma ni srod kyi dus su lhag par bsngags so //
gtor ma'i ngo bo ni /
ji skad du /
gtor ni chos kyi dbyings yin te //
ma ni rig pa'i ye shes yin //
zhes pa ltar dbyings ye gnyis su med pa'o //
nges tshig ni /
ba la'i sgra las phung po lnga dang 'byung ba bzhi rnams kyi stobs skyed pa'o //
dbye ba ni /
phyi rdzas /
nang phung po /
gsang ba byang sems /
yang gsang de kho na nyid kyi gtor ma bzhi /
de re re la'ang rnam dbye mang ba las 'dir phyi'i gtor ma gtso bor bstan /
de la'ang rten gtor rtag gtor 'dzin gtor rgyun gtor 'phral gtor sogs yod pa las /
'dir thun mtshams su 'phral du btang ba'i gtor ma'i mchod pa ste /
gtor rdzas rin po che dang pad+ma b+hany+dza'i snod du kha zas bzang rgu spungs pa'am yul lugs bshams pa'i dbyibs 'das ma 'das tshan du bcos pa la bza' btung dang bcas pa /
yul 'jig rten las 'das pa rtsa gsum dam can rnams dang 'jig rten pa srid gsum 'byung po'i tshogs rnams la 'bul lo //
gnyis pa tshogs kyi 'khor los mchod pa la /
ngo bo ni /
thabs shes dbyer med kyi kun spyod khyad par can yin la /
nges tshig ga Na tsakra'i sgra las /
bde ba chen po'i tshogs chen 'dus pa'i 'khor los nyon mongs pa'i drwa ba gcod par byed pa'o //
dbye na /
skal ldan mi'i tshogs /
dgyes ldan yo byad mchog gi tshogs /
dngos grub lha'i tshogs dang /
tshogs chen po bsod nams ye shes dang bcas bzhir gsungs la /
de dag kyang rim bzhin /
thabs shes zung du 'brel ba'i skye bo dam pa 'dus pa dang /
khyad par yo byad lnga la sogs pa tshang ba dang /
dngos grub kyi rten tu gzugs brnyan bkod cing ye shes kyi dkyil 'khor rten dang brten pa srung ma bcas bsgom pa dang /
snang la ma 'gags par spyad pas bsod nams dang spyod bzhin du mi dmigs pa'i shes rab kyis zin pas ye shes kyi tshogs rdzogs pa ste /
sgyu 'phrul bshad rgyud rdo rje las /
skye bo mdza' ba kun tshogs pa //
rnal 'byor 'dus pa'i tshogs zhes bya //
'byor ba'i longs spyod tshang ba ni //
bde ba'i longs spyod tshogs su bshad //
lha dang dam can kun 'dus pa //
'dus pa chen po'i tshogs su bshad //
thams cad spyod la mi 'dzin pas //
tshogs gnyis rgyun du rdzogs byed pa //
tshogs chen po ru nges par bshad //
ces so //
de dag gi las kyi rim pa ni /
spyir las rgya la brten pa'i tshogs 'khor mtshan nyid pa la gang du 'tshogs pa'i gnas dur khrod sogs dben pa'i gnas su skor khang rim pa gsum pa brtsegs la /
gang gi tshe 'tshogs pa'i dus spyi dang khyad par ba rnams dang /
ji ltar bya ba'i khyad par brda dang brda'i len bya ba sogs phrin las kyi kha skong ba'i tshogs mchod nyi tshe ba tsam la mi 'grub pas ma smos shing gang la'ang rnal 'byor pho mo lha'i ting nge 'dzin la gnas pas thabs shes kyi rdzas rnams dam ye gnyis med kyi bdud rtsir byin brlab /
dam tshig gi rdzas rnams las phyi nyer spyod nang 'dod yon gsang ba rig ma'i tshogs dpag tu med par sprul pa dang /
thams cad kyang ka dag rtsol bral gdod ma'i gzhi la ngang gis rdzogs pa bla na med pa'i mchod pa rnams kyis phyi ltar dkyil 'khor ba rnams mchod pas bsgrub bya'i lha mnyes shing sgrub pa po'i dam tshig nyams chag thams cad skong bar byed /
tshogs gral du 'thab rtsod ku co tha mal gyi bden zhen spangs te bdud rtsi'i mchod rdzas gtum mo'i mes bzhu ba'i dwangs mas lus nang gi lha tshogs thams cad mchod par bsams pas nang ltar rnal 'byor pa'i phung khams skye mched kyi lha rnams mchod /
smin slob spros bcas la nub tha ma'i nam gung gi dus su ta na'i mdzad spyod rmad du byung ba la sbyor te /
de'ang bsgral bya'i zhing rtogs pas bsgral bya gnyis 'dzin gyi zhen rtog dang snying rjes bsgral bya zhing bcu /
sgrol byed slob dpon yang rang bzhin gyis sgrol ba'i lta ba /
ting nge 'dzin gyis sgrol ba'i nyams /
dbang po yul dus kyis sgrol ba'i spyod pa /
thabs chen pos sgrol ba'i sngon byung gi rjes su 'jug pa'i gdams ngag
/mngon du phyung bas sgrol ba'i mdzad spyod la mkhas pa dang /
bsgral bya 'dzin pa /
sgrol ba /
stob pa la mkhas pa'i king ka ra gsum tshogs pa rnams kyis sgrol ba lam du longs /
rnal 'byor pho mo 'khrig pa'i kun spyod kyis snyoms par zhugs pas sngar gyi tshogs zhing gi lha rnams kyang 'dod chags chen pos byang chub sems kyi ngo bor zhu nas rang la ro gcig tu thim zhing /
reg pa'i bde ba sa dang /
gsher ba chu sogs lugs ldog gi 'byung lnga'i rim pas rin chen mkha' 'gro la sogs pa rigs lnga'i bde ba skyed cing /
lugs 'byung gi dga' bzhi myong ba'i mthar rlung sbyor gyis khams 'dzag med du bzung ba ldog khyab bsre ba'i sbyor bas lugs ldog gi dga' bzhi'i ye shes nyams su myong ba'i mtshon rim gyi dpes don gyi lhan cig skyes pa'i ye shes ro mnyam pa la yang dag par sbyar bas rtsa khams kyi dpa' bo mkha' 'gro thams cad gsang ba'i bsreg blugs kyis mnyes par bsams pas gsang ba rtsa khams kyi lha rnams mnyes te sbyor ba tshad du phyin /
yul stong pa nyid dang /
yul can rang rig zung du 'jug pas 'khor 'das gdod nas dkyil 'khor du grub pa nyid 'khor gsum mi dmigs bde ba chen po de kho na nyid kyis mchod par bsams pas yang gsang mchog gi tshogs 'khor mthar phyin no //
mos slob 'dra 'bag gi tshe gal po las /
dang po 'dod yon drug gis mchod //
gnyis pa dam rdzas bdud rtsis bshags //
gsum pa dgra bgegs gzugs phung stob //
ces pa ltar tshogs phud cha gsum du spros nas /
dang po 'dod yon gyi lha mo nam mkha' gang bar spros te mchod /
bar pa bdud rtsir brlabs la bshags /
tha mar gsang ba la 'khu ba'i dgra bgegs 'gugs bsgral bstabs nas tshogs rdzas nang gi bsreg blugs su longs spyad la slob dpon gyis gnang ba thob na rdo rje'i glu dang gar la sogs pa'ang bya /
lhag ma rnams gsog 'jog med par bsdus pa'i dme gtor mchod pa'i ras ma dang bcas pa'i steng du phud cha gsum pa'ang bsnan te bdud rtsir sbar bas mar gyi gnas bdun sogs lhag ma'i dam tshig tu gtogs pa rnams la bsngos te /
sgrub khang nas gom pa bdun cu bor ba ni srin mo'i za lam yin pas der bskyal lo //
de lta bu'i tshogs kyi 'khor lo der 'dus pa thams cad dpal he ru ka dang spyod yul mnyam pa'i dngos grub chen po dus de nyid du 'thob par 'gyur la /
rjes mthun pas kyang rim gyis de ltar 'thob pa'i skal ba can tu 'gyur ba sogs phan yon che ste /
rdo rje drwa ba las /
bsod nams nang nas tshogs 'khor mchog
/tshe 'dir bsam pa kun 'grub cing //
bgegs dang bar chad zhi ba dang //
phyi ma rig 'dzin rgyal ba'i zhing //
kun tu bzang po 'thob par 'gyur //
zhes so //
gsum pa thugs dam bskul ba ni /
brtan g.yo kun tu khyab pa'i ye shes kyi lha la bskul dang ma bskul bas bsnyen bsring ste nye ring mi mnga' yang /
'khor bar sdug bsngal gyis mnar ba'i 'gro ba rnams kyi don mdzad pa'i phyir du sngon ji ltar thugs dam bcas pa'i tha tshig gi gnad nas smos te gdung shugs drag po dang gsang ba'i rnge'u chung sogs kyi sgras bskul lo //
bzhi pa chad tho bsgrags pa ni /
'jig rten rang rgyud pa'i tshul du ston cing ston pa'i bstan pa dang khyad par bla med rdo rje theg pa srung ba'i gnyer kha dang ldan pa pho rgyud mo rgyud ma ning ste rgyud gsum gyis bsdus pa'i chos skyong dam tshig can ci bsgo ba'i bka' nyan pa rnams la gtor ma 'dod yon gyi phung por bsngos te /
sngon brgyud gsum rig 'dzin bla ma rnams kyis ji ltar bsgos pa las mi g.yel ba'i tha tshig bsgrag cing phrin las bzhi sogs ji ltar 'dod pa'i las kyi gnyer byang bcol dam du gtad par bya'o //
lnga pa brtan ma skyong ba ni /
dgos pa khyad par can du gyur pa sngon o rgyan gyi slob dpon chen pos bod khams la mtha' dmag chos min gyi nyer 'tshe mi 'byung ba'i slad du phyogs bzhi'i so kha srung bar bka' bsgos pa'i phrin las rtag tu mdzad pa'i phyir /
che zhe ste ma sring gi tshul du brtse zhing gdung ba'i sems ldan bdud mo gnod sbyin sman mo'i rigs can brtan ma bcu gnyis 'khor dang bcas pa srung ma'i gtor gzhong bshal ba'i chu bdud rtsir brlabs pa las kyi brngan par sbyin //
drug pa rol pa'i bro brdung ba ni /
phrin las rnam pa bzhi'i bya ba bsgrubs zin pa de rnams zhi ba la ma zhi ba sogs ldog phyogs su gsor mi rung bar byed pa'i mtha' sdud kyi phrin las ni /
zhi rgyas dbang drag rnam pa bzhi la rim bzhin snang srid thams cad badzra rat+na pad+ma he ru ka'i dal du gsal nas las bzhi'i dbyibs dang mthun pa'i bro ra bskor te rdo rje'i rta skad kyi dgongs pa ldan pas bro brdung ngo //
bdun pa dngos grub bskul ba ni /
bsgrub bya ye shes lha'i dkyil 'khor la mtshan ldan gyi thod par dza gad dang gsol byang bcug pa sogs bkra shis pa'i rdzas la brten te thun mong phrin las bzhi dang grub pa chen po brgyad /
thun min sku dang ye shes mchog nyid kyi dngos grub myur ba nyid du stsol ba'i gsol ba khyad par du btab ste /
de'ang sgrub pa'i skabs su ltas bzang byung na de ma thag tu dngos grub ma blangs na yal ba'i nyen yod pas de ltar len pa la rgyun gyi dngos grub blang ba zhes grags pa dang /
sgrub pa mthar phyin pa'i tho rangs skya rengs shar ba'i dus su lhag par te nges pa kho nar dngos grub blang ba'i cho ga bya'o //
brgyad pa gtang rag 'bul ba ni /
bsgrub bya'i dkyil 'khor pa rnams kyis dmigs pa med pa'i thugs rje'i shugs kyis dgongs te bdag cag gi dang por bsnyen pa dang nye bsnyen gyi dus na thugs nye bar mdzad /
sgrub pa dang sgrub chen gyi dus su ji ltar 'dod pa'i don thams cad bsgrubs par mdzad pa'i bka' drin rjes su gsob pa'i phyir du phyi nang gi mchod pa ji snyed pas mchod cing che ba'i yon tan la gus pa chen pos bsngags shing bstod pas las sgrub pa'i gtang rag dag kyang dbul lo //
dgu pa nongs bshags ni /
bsnyen sgrub kyi dus su cho ga ting nge 'dzin gyi rim pas rten sgrub mchod pa'i rdzas sogs dgos pa'i yo byad rnams la gzhung las ma gsungs pa'i lhag pa dang gzhung mthun ma tshang bas chad pa dang cho ga'i yan lag bzlas brjod kyi tshul sogs gzhung dang mi mthun cing yo byad ma dag pas nyams pa ste /
mdor na nyes pa'i rgyu bzhis nongs par gyur pa rnams kyis 'phral yun gyi dngos grub la sgrib par byed pas /
sems gnong zhing 'gyod pa'i ngang tshul lus kyis phyag dang ngag gis gsong por smra bas mthol pa'i smre sngags dang rdor sems yig brgya bzlas pa rab tu bshags te sor chud par bya'o //
bcu pa bsdu rim ni /
dgos ched sems can rnams kyi rgyud la 'khrul snang rtag par lta ba'i mtha' la zhen pa yod pas de sbyong ba'i phyir yin la /
sdud tshul sngar bsgoms pa'i phyi snod gzhal yas khang dang nang bcud lha'i 'khor lor snang ba kun gtso bo'i thugs ka'i 'od zer gyis rim par bsdus te /
mthar sa bon dang nA da shin tu phra ba'i bar dang de'ang 'od gsal stong pa nyid gdod gnas rang byung gi thig le chen po spros pa mtha' dag bral ba'i dbyings su bsdus la ci gnas su mnyam par bzhag go
/bcu gcig pa thun mtshams kyi lhar ldang ba ni /
stong nyid kho nar snyoms par 'jug pa ni chad pa'i mtha' yin pas de bsal ba'i slad du slar yang stong nyid kyi ngang las snying rje'i rang rtsal snang stong zung 'jug sgyu ma lta bu'i lha'i sku rang byung gnyug ma'i tshul can du lam gyis gsal ba'i gnas gsum rdo rje gsum gyi rgyas gdab cing /
gzugs snang sgra grags sems kyi rtog tshogs thams cad yi dam gyi lha dang de'i sngags kyi sgra dang gnas lugs chos kyi skur shes pas spyod lam la 'jug go
/'di dag gi sbyang bya ni /
byis pa de nyid lang tsho rdzogs nas 'chi ba slar yang 'byung ba mtshon pa ste /
snod bcud srung 'khor la bsdus pa ni gzugs sogs snang ba thim pa dang /
srung 'khor nas snying po'i pho brang gi lte ba'i bar bsdu ba ni sa chu la thim pa sogs rags pa thim pa /
'khor rnams rim par gtso bo la thim pa snang ba /
yum yab dang de ye shes sems dpa' la thim pa mched pa /
ye shes sems dpa' sa bon la thim pa thob pa /
de gyen rdzogs kyis nA da'ang bsdus pa nyer thob ste 'chi ba'i 'od gsal dang /
de las lhar ldang ba bar do sbyong zhing /
sbyangs 'bras ni /
sangs rgyas gzugs kyi sku'i snang ba ni chos sku'i phrin las yin zhing /
chos kyi sku'i ye shes kyang dbyings kyi ngo bo yin pas der thim pa dang /
de las gzugs sku'i snang ba rgyun mi chad pas na de las ldang ba mtshon no //
lam gong ma'i dus su dbang bzhi pa'i nyams len snod bcud 'od gsal du bcug nas slar yang zung 'jug gi skur ldang nus su sgrub pa'i rgyur 'gro bas smin byed do //
bcu gnyis pa bsngo smon ni /
de ltar phar phyin theg pa las khyad par du mas 'phags pa bla na med pa'i dge ba tshogs gnyis zung 'brel du bsgrubs pas mtshon /
dus gsum gyi dge rtsa thams cad 'gyod pa sogs kyis nam yang mi zad par nyin re bzhin gong nas gong du 'gyur khyad chen pos 'phel ba dang /
sems dang por bskyed pa nas brtsams lam sgrub pa thams cad kyi 'bras bu rgya cher smin cing mthar dbyung ba la mchog tu bsngags pa /
'khor gsum yongs su dag pa'i bsngo ba dngos sam rjes mthun pas rgyas btab cing theg pa chen po spyi dang khyad par gyi tshul las 'byung ba'i smon lam zab cing rgya che ba rnams kyang gdab pas las byas pa don chen po dang ldan par 'gyur ro //
bcu gsum pa shis brjod ni /
de dag gi mthar phyogs dus rgyal ba sras bcas dkyil 'khor ba'i lha tshogs rnams kyis bkra shis pa'i bden tshig brjod /
rdo rje'i glu dbyangs len /
me tog man+da ra ba'i char chen 'bebs par bsam la rang nyid kyang de dang mthun pa'i shis brjod dbyangs rol me tog 'thor ba sogs bya ste /
phyogs bcu dus bzhi gnas skabs ji lta bur spyod kyang kun tu mi mthun pa'i ming yang mi grags shing bsam don yid bzhin du 'grub pa'i dge mtshan dang legs pa'i dpal 'byor gong 'phel du spel bar bya'o //
phrin las kyi rim pa de dag kyang gsang sngags lung gi sgo bzhi dang 'brel dgos te /
ji skad du /
don dam gsal 'debs brjod pa tshig gi sgo //
thugs dam gnad bskul gsang ba sngags kyi sgo //
dmigs pa rtse gcig ting 'dzin yid kyi sgo //
mtshon pa brdar btags phyag rgya gar gyi sgo //
zhes pa las sngags tshig ting nge 'dzin gsum ni thams cad du 'brel dgos shing mchod pa sogs la phyag rgya'ang dgos pa yin no //
gnyis pa de la brten pa'i phrin las rab 'byams sgrub pa la gnyis /
gang gis sgrub pa'i gang zag thun mong du bshad pa /
gang sgrub pa'i phrin las so sor phye ste bshad pa'o //
dang po ni /
gzhan yang lam gyi sogs rkang pa gcig gsungs te /
rtsa ba'i sgrub thabs bstan zin nas nye bar mkho ba'i phrin las rab 'byams kyi nang nas rdo rje slob dpon gyi bya ba'i gtso bor gyur pa /
gzhan yang ji ltar sgrub pa'i tshul bstan par bya ste /
las de dag gang zag gang gis sgrub na spyir de nyid bcu dang ldan pas rdo rje slob dpon gyi mtshan nyid tshang ba dang khyad par rim pa gnyis kyi lam tshul bzhin nyams su blangs pas phyi nang gsang ba'i drod dang rtags tshad thob pa'i rnal 'byor pas bsgrub par bya ba yin te /
rgyud las /
slob dpon de nyid bcu shes shing //
mtshan nyid kun dang yang dag ldan //
phyag rgya sngags dang cho ga shes //
las rnams kun la mkhas pa'o //
zhes pa ltar ro //
gnyis pa la bdun /
rab gnas /
sbyin sreg
/bcud len /
gnas lung /
rjes bzung dang tshar gcod kyi phrin las /
bam sgrub /
bdud rtsi'i sgrub pa'o //
dang po la gnyis /
dgos pa bstan te mtshams sbyar ba /
rab tu gnas pa'i cho ga dngos so //
dang po ni /
'jig rten 
nas 
gnas pa ni :
zhes gsungs te /
de'ang rten la rab gnas byed pa'i dgos pa ni /
rten rab gnas ma byas pa dang /
cho ga dman pas byas na mi shis shing bsod nams kyi zhing du mi 'gyur la de dag tshul bzhin byas na rten de la mchod pas dkon mchog gsum dngos la mchod pa'i bsod nams thob cing gzhan rgyud byin gyis rlob nus par 'gyur te /
gsang snying las /
sa la sogs las phyag rgyar byas //
rnam grol rim par thob 'gyur na //
dag pa'i ye shes kyis sbyangs pas //
smos ci dgos te de nyid yin //
zhes so //
de yi mthu las 'jig rten gyi khams kun tu phan pa dang bde ba rgya chen po 'byung bar 'gyur te /
rngam glog las /
rab gnas cho ga yang dag bya //
bkra shis dpal dang bde legs byed //
ces pas mtshon rgyud lung rnams su rgya cher gsungs pa'i phyir ro //
ngo bo ni /
rgyal ba'i phrin las sprul pa'i gzugs brnyan dam tshig rten la ye shes sems dpa'i lha tshogs kyi gsang gsum yon tan mtha' dag bstim zhing dbyer med par dge zhing bkra shis pa'i rang bzhin du byed pa ste /
gal po las /
sku gsung thugs kyi rten rnams la //
ye shes gzhug pa'i byin rlabs can //
'khor ba 'byung ba lnga yi gnas //
sku dang gsung dang thugs nyid yin //
zhes so //
nges tshig ni /
su pra tiSh+Tha'i sgra las /
rten nyid lhag par ye shes pa'i ngo bor yun ring por rab tu gnas par byed pa'i cho ga ste de'i tshul ni 'di ltar ro //
gnyis pa la gsum /
gang la rab tu gnas pa'i yul /
gang gis rab tu gnas pa'i tshul /
ji ltar rab tu gnas pa'i bya ba'o //
dang po ni /
mtshan nyid sogs rkang pa gcig ste /
rab tu gnas bya'i rten rgyud dang mkhas pas bshad pa'i cha tshad dang lha so so'i rgyan dang rnam 'gyur tshul bzhin ldan pa dang /
dam tshig gi glegs bam rgyud bzhin bris pa sogs so so'i mtshan nyid tshul bzhin rdzogs shing bzo 'phro lus pa ma yin pa bya ba mthar phyin pa'i sku gsung thugs kyi rten gtso bor gyur pa rnams ni /
ji skad du /
sku gzugs mtshan nyid ldan pa ste //
zhi ba la sogs nyams dang ldan //
tshad kyi tshad la phab cing bzang //
de 'dra rab tu gnas pa bya //
zhes gsungs pa bzhin no //
gnyis pa ni /
gnas dus sogs rkang pa gcig ste /
gang du bya ba'i gnas ni /
phyogs dang kha dog la sogs pa'i sgo nas zhi rgyas kyi gnas su bsngags pa dang /
khyad par bkra shis shing nyams dga' ba ste /
gal por /
bkra shis dag pa chen po'i gnas //
yid 'ong nyams ni rnam par dga'//
zhes so //
dus ni dgun zla tha chung nas dbyar zla 'bring po'i bar nyi ma byang bgrod kyi dkar phyogs gza' skar 'phrod sbyor bzang zhing bkra shis pa la bya ste /
sgyu 'phrul las /
tshes grangs yar gyi brgyad la brtsam //
shin tu skar ma rgyal rnams la //
zhes so //
yo byad dkyil 'khor sgrub mchod la dgos pa rnams dang rdzas sum cu sogs dang ldan pa'i khrus bum 'dag chal gos zung mnga' dbul spyi dang bye brag gzungs bum me tog bzang po la sogs pa /
byed pa po ston pa rdo rje slob dpon de nyid bcu ldan /
'khor dam tshig dang sdom pas rgyud dag cing cho ga'i bya ba so so la mkhas pa ste phun sum tshogs pa lnga dang ldan pas rab tu gnas pa'i cho ga brtsam par bya'o //
gsum pa ni /
bgegs dang 
nas 
bden tshig brjod :
ces gsungs te /
thog mar gang la brten pa'i bdag gi rnal 'byor dkyil 'khor sgrub mchod lha bum khrus bum bsgrub pa sogs byas nas /
rab gnas dngos la don tshan bcu gcig yod pa'i dang po bar gcod kyi bgegs rnams la gtor ma sbyin te zhi bas sbyang ba dang /
rdzas zhi ba dang sngags drag po ste phyed mas sbyang ba dang /
rdo rje'i khro bo'i snyems pas sprul pa'i pho nya dang bcas pas bsdigs shing tshar gcod pa drag po'i sgo nas sbyangs te bsal ba'i rjes 'brel du zan chang sogs rdzas bzhi sngags dang bcas pas mi shis pa sbyang ba dang /
til dang me chu'i sbyor bas sdig pa sbyang /
sbyang gzhi rten de la sbyang bya bzo bo la sogs pa'i mi gtsang ba'i dri ma sbyong byed bum chu bdud rtsir bsgrubs pa dang /
sbyong ba po slob dpon rjes 'brang dang bcas pas /
sbyangs 'bras rten ye shes sems dpa'i ngo bor bsgrub rung du byed pa ni nyes tshogs bsal ba'i cho ga'o //
gnyis pa mkha' mnyam pha ma sems can ma brgal pa rnams bsgral zhing ma grol ba dgrol ba'i slad du bzang po spyod par dam bca' ba'i go cha brtan po bgo ste byang chub sems mchog rnam pa gnyis lhag par bskyed cing bzung bas rang gnas kyi rgyu rkyen nus ldan du bsgrub /
gsum pa rten so so dang mthun pa'i lha'am /
rigs thams cad khyab bdag rdo rje sems dpa' kho nar bskyed kyang chog la /
yang na gal po las /
gzugs sku'i rten gyi sku gsung thugs //
lug ma ri mo la sogs pa //
spyir na rnam par snang mdzad gzhi //
yang na rigs bdag gang yin lha //
pusti glegs bam la sogs gsung //
mtha' yas mchog tu bsgom par bya //
yang na yi dam rigs gang yin //
rdo rje dril bu la sogs kun //
mi bskyod rdo rje 'dzin pa'am //
sku gsung thugs dang rigs lngar 'dus //
zhes gsungs pa ltar sangs rgyas rigs lngas bsdus pa'i dam tshig pa bskyed cing /
bzhi pa bdag dang dam tshig pa'i thugs ka'i 'od zer gyis rang bzhin gyi gnas nas ye shes pa spyan drangs shing bkug ste mdun mkhar bzhugs pa la mchod /
de nyid dam tshig pa la dgug gzhug bcing mnyes kyi phyag rgya bzhis chu dang 'o ma ltar dbyer med du bstim /
lnga pa de la cho ga rgyas bsdus gang yang rung bas dbang bskur te /
de'ang sbyang gzhi lha'i rgyud nyes pas rnyog pa can du byas pa'i dri ma sbyong byed lha rnams chags pa chen pos zhu ba'i byang sems ye shes kyi chu rgyun /
sbyong pa po nam mkhar spyan drangs pa'i gdan gsum tshang ba'i lha rnams /
sbyangs 'bras dmigs med kyi rgyud dag pas ye shes lha'i ngo bo khyad par can du sgrub pa dbang bskur ba'i byed pa can te /
nges tshig dri ma bkru ba dang nus pa 'jog pas 'brel bas so //
bdun pa dbang bskur ba'i chu zhabs kyi spyi bor rigs kyi bdag po'i phyag rgya dang gnas gsum du rdo rje gsum gyi rgyas gdab pa'ang bya ste /
kun mkhyen 'jigs bral chen pos /
mi la dbang bskur ba dang lha la rab tu gnas pa don gcig yin par gsungs so //
des sangs rgyas thams cad kyi sku gsung thugs rdo rje gsum dang rten gyi sku gsung thugs gnyis su med pa'i ngo bor rgyas btab pa las 'da' bar mi bskyod pas rab tu gnas pa'i don gyi snying po grub par byas pa yin no //
brgyad pa sngar rten bskyed kyi skabs rigs lnga gang du bsgoms pa de skabs 'dir ji ltar gnas bya'i sku gzugs dang glegs bam dang mchod rten la sogs pa so so'i rnam pa gang yin pa de dang de'i phrin las gdul bya'i mos pa'i yul la ji ltar 'jug pa bzhin du zhal bsgyur cing gong 'og ji ltar rigs par yul can ye shes kyi gzigs pa yul 'dod yon la spyod yul mtshungs par bya ba'i phyir spyan dbye ba sogs dbang po'i sgo bsal ba rnams ni yon tan mngon par sgrub pa'i cho ga'o //
dgu pa 'jig rten na rgyal bu rgyal sar dbang bskur ba de la 'khor 'bangs rnams kyis phun sum tshogs pa'i yo byad kyis mnga' gsol ba bzhin du 'dir yang go 'phang gi chos la dbang thob par gyur pa'i rten de la /
spyir chu gnyis nyer spyod rol mo /
rin chen bdun /
'dod yon lnga sogs kyis mchod cing bstod pa dang /
khyad par sku gsung thugs kyi rten so so dang 'brel ba nye bar mkho ba'i yo byad dang /
sbyin sreg gam tsA ru'i bza' ba zhes pa lha'i zas su grags pa dang /
rab gnas kyi sngags dang bkra shis kyi mnga' dbul ba rnams la mnga' dbul rnam pa bzhir grags pas mnga' gsol zhing /
rang gi dam tshig bzhin du 'khor ba ji srid bar rten de la bzhugs su gsol bas rab tu gnas pa dngos gzhi ste de dag ni phun tshogs spel bar byed pa'i cho ga'o //
bcu pa rten ye shes pa'i ngo bor bsgrubs pa de nyid lha dang bcas pa'i 'gro ba thams cad kyi phyag gi gnas /
mchod pa'i yul bsod nams kyi zhing du gyur pa'i phyir /
srung zhing mchod pa po mi snang ba lha la gtod pa rdo rje'i chos skyong ba rnams la mchod gtor phul te dam tshig bsgrags shing gnyer gtad pa dang /
snang ba mi la gtod pa yon bdag bsgo zhing zhal bsro ba'i mchod pa phul /
bcu gcig pa sbyin bdag lhar bskyed cing bgegs bsal nas bkra shis pa'i rdzas brgyad gtod pa sngon du 'gro bas zhal nas gsungs pa'i tshigs bcad kyis thog drangs bkra shis pa'i bden tshig brjod /
des kyang slob dpon la gtang rag gi yon 'bul zhing slob dpon gyis dge ba rdzogs byang du bsngo ba dang dkyil 'khor gyi rjes chog rnams byas pas rgyud kyi dgongs pa grub pa'i man ngag gis bkral ba'i cho ga rgyas par grub pa yin no //
gnyis pa sbyin sreg bshad pa la gsum /
dgos pa /
cho ga dngos /
de'i 'bras bu'o //
dang po ni /
lha rnams sogs rkang pa gcig ste /
sam+bu Ti las /
sbyin sreg gis ni lha rnams tshims //
tshims par gyur las dngos grub stsol //
zhes sogs rgyud rnams nas rgya cher bsngags pa ltar bsgrub bya'i lha rnams tshims shing de las gang 'dod pa'i don thogs med myur du 'grub par byed pa'i phrin las ni mchod sbyin gyi khyad par sreg pa me'i sbyor ba yin te /
de'i rgyu mtshan dang ji ltar bya ba'ang snying po las /
dbyibs dang kha dog mtshan ldan par //
zhal du gyur pa'i me bos la //
bza' btung bro ba'i tshogs rnams kyis //
las bzhi'i mchod pa rab tu sbyin //
zhes pa ltar ro //
gnyis pa ni /
dbyibs dang 
nas 
spro bsdu bcas :
zhes gsungs te /
dgos pa de ldan gyi sbyin sreg bya ba'i yul ni spyir sems can thams cad dang /
bye brag gud du phye na /
gnod sdig can dang /
dbul phongs can dang /
log lta can dang /
gdug pa can dang /
sgrib gnyis bag chags rnams so //
byed pa'i dus ni /
spyir bsnyen sgrub grub pa'i rjes dang sa chog skabs pra ngan na zhi ba /
rab gnas la rgyas pa /
dbang skur ba'i gong du dbang /
slob ma sta gon gyi rmi lam ngan pa la drag po /
mchod bshags sogs la lhun grub bya bar rdo rje las rim sogs las bshad /
bye brag zhi rgyas la dkar phyogs dang srod snga dro /
dbang drag la dmar phyogs dang dgong mo gung gnyis su bya bar gsung /
bya ba'i phrin las ni /
thun mong bzhi sogs las bzhi dang /
thun mong ma yin pa mchog sgrub lhun grub kyi las so //
bya ba'i thabs la /
phyi nang gsang ba /
yang gsang bzhi las dang po la'ang sbyor dngos rjes gsum yod pa'i dang po sbyor ba ni /
sa'i cho ga rgyas bsdus ji ltar rigs pas sbyangs pa'i gzhir /
las so so'i dbyibs dang mthun pa'i brkos thab rtsig thab bri thab gang yang rung ba zhi ba la dkar zlum rgyar khru gang pa rdo rjes mtshan pa /
rgyas pa la ser po gru bzhi khru do pa rin chen /
dbang la dmar po zla gam mdzub gang pa lcags kyu /
drag po la gru gsum nag po sor nyi shu pa ral gri /
lhun grub la zhi ba dang 'dra ba las 'khor los mtshan pa ste /
thams cad kyang dpangs su rang gi phyed tshad dang sor bzhi pa'i kha khyer mu ran dang bcas pas bskor ba /
sreg rdzas ni zhi ba la til yungs /
rgyas par dUrba nas 'bras /
dbang la myos byed zas mchog gtsor gyur pa'i rdzas chen bcu gcig tu grags pa dang /
drag por dug khrag ling+ga lan tshwa thun rdzas la sogs pa /
mchog la zhi rgyas kyi rdzas kun 'tshogs pa /
de dag gi kha dog dkar ser dmar nag las mthun bsgyur cing /
snod kyang dngul shel dung sogs dkar po las grub pa'i zlum pos mtshon so so ba dang /
dgang blugs tshad ldan sogs yo byad ma tshang ba med pa phyag len ltar bsham /
dngos gzhi slob dpon mthun pa'i stan la zhi ba la pad+ma'i stabs /
rgyas pa la bzang po'i stabs /
dbang la skyil krung /
drag po la tsog pu'i 'dug stangs kyis zhi ba la shar /
rgyas par byang /
dbang la nub /
drag por lhor bltas te 'khod /
zhi bar gos dkar po gyon cing dung shel gyi rgyan gdags pa sogs las dang rjes su mthun pa'i chas gos bstar /
bsam pa'am gtso sems la gnyis kyi /
don gyi sems ni /
de kho na nyid rtogs pa'i shes rab dang /
byang chub kyi sems kyis zin pa ni las thams cad la khyab byed du dgos pa rgyu'i sems so //
stangs kyi sems ni /
las bzhis kun nas slong ba'i bsam pa ste /
zhi ba la zhi zhing dwangs pa /
rgyas pa la spro zhing dga' ba /
dbang la chags shing zhen pa /
drag po la zhe sdang khros pa'i sems kyis te /
las so so'i mthun pa'i grogs byed pas na rkyen gyi sems zhes kyang zer te de dag gi sems rtse gcig pas 'jug
/cho ga'i rim pa bdag gi rnal 'byor bzlas pa bsdu ldang bcas grub nas mchod sreg gi rdzas byin brlab /
las mthun gyi thab khung bskyed nas zhi ba la gtsub shing gi me /
rgyas pa la rat+na las byung ba /
dbang la smad 'tshong ma'i /
drag po la gdol shan nam ro bsregs pa'i me du ba med pas sbar pa'i 'jig rten srid pa'i me lha bskyed bstims phyag mchod byas nas /
dgang blug yam shing sreg rdzas phul bas me'i las kyis me lha tshims pas des dkyil 'khor gyi lha rnams tshims pa'i dgos pa yod de /
lha rnams zhal ni me yin te //
sbyin sreg de ni me la gnas //
zhes pa ltar te /
dper na zas zos pas lus kyi lang tsho brta bar byed cing /
de'i mthus de la brten pa'i skye mched rnams rgyas par byed pa bzhin no //
de nas zhi ba 'jig rten las 'das pa'i me lha ni /
gzhung so so'i dgongs pas me lta'i lto bar bskyed pa dang /
snying gar bskyed pa dang /
rang bzhin me lha thab kyi shar lhor bzhag ste /
dam tshig pa mer bsgyur ba'am /
dam ye dbyer med du 'bar ba'i rnam par bsgyur pa'i dbus su bskyed pa ste lugs bzhi yod pas rang rang gi lugs ltar byas la dam tshig gi dkyil 'khor bskyed cing gnas gsum byin gyis brlabs te /
ye shes pa spyan drangs nas gnyis su med par gyur pa la mchod cing bstod de ljags dang gzar bu byin gyis brlab /
dgang blugs yam shing mar khu sreg rdzas spyi dang khyad par mnyes byed du gyur pa rnams rtsa sngags la spel tshig mthar las skul ba'i sa bon so so btags pas 'bul zhing ye shes kyi bdud rtsi las bzhi gang yin gyi kha dog can gyi ngo bor dwangs pa gsol bar bsams la phrin las bcol /
mchod bstod 'dod don gsol bas lha rnams kyi sku las 'phros pa'i 'od kyis las gang yin sgrub par mos pa'i ting nge 'dzin gyi spro bsdu'ang bya ste /
zhi ba la 'od zla zer lta bu 'phros pas nad gdon sdig sgrib rnams sbyangs /
rgyas pa la 'od zer gser mdog nyi zer lta bu'i rtse las rin po che'i char babs pas dbul ba bsal /
dbang la 'od zer dmar po lcags kyu lta bus bsgrub bya'i snying nas drangs te bdag la 'dud cing dbang du gyur /
drag po la me lce'am 'od zer mtshon cha lta bu'i rtse las mtshon cha'i char babs pas dgra bgegs rnams brlag par byed /
lhun grub la 'od zer sna lnga'i rtse las bdud rtsi'i bum pa thogs pa'i sangs rgyas tshad med pas dbang bskur zhing byin gyis brlabs par bsam /
nongs pa bshags te /
rlung nang du 'jug pa dang lhan cig lha tshogs rnams mi shigs pa'i thig ler bsdu /
slar blugs gzar phul bas me lha gsal btab ste mchod sreg gi rdzas phul /
bstod pa gtor 'bul phrin bcol gshegs gsol smon lam shis brjod dang bcas pa bya /
rjes ni me rnams rang zhi'am /
yang na zhi ba 'o ma /
rgyas pa dri ser po'i chu /
dbang chang /
drag po dug chu /
mchog dri dang 'o ma rnams kyis gzhil te /
thal sol rnams rim bzhin 'bab chur skyel ba dang /
bang mdzod du sba ba dang /
ri rtse'am chur sbyang ba dang /
gzhi mdor gnon pa dang /
mchog ni cha gcig 'bab chur gshegs shing cha gcig gter du sba'o //
zhar byung nang gi sbyin sreg ni /
rang lus lhar gsal ba'i sku'i nang du dpa' bo dang mkha' 'gro til gyi gong bu ltar bzhugs pa la kha zas bdud rtsir sbar ba lte pa'i thab khung du lag pa'i dgang blugs kyis phul ba nyid gtum mo'i mes zhu ba'i dwangs mas lha rnams tshim zhing snyigs ma thal bar sbyangs par bsam ste rlung kha sbyor du 'ching ba'o //
gsang ba'i sbyin sreg ni //
rang lhar gsal ba'i sku la rtsa gsum 'khor lo bzhi gsal btab pa'i 'khor lo dang rtsa khams thams cad la rgyal ba til gyi gong bu ltar bzhugs par mos te /
bde ba bskul nus pa'i rlung gis gtum mo sbar bas spyi bo'i haM bzhu ba'i bdud rtsi'i dwangs mas lha thams cad tshim par bsam zhing /
zhu bdes drangs pa'i bde stong gi ngang mdangs bskyang ba'o //
yang gsang mchog gi sbyin sreg ni /
bdag med rtogs pa'i ye shes kyi mes ma rig bag chags kyis bsdus pa'i rtog tshogs thams cad bsregs pa'i zung 'jug bde chen gyi bdud rtsis 'khor 'das ro mnyam dkyil 'khor gyi 'khor lor dag pa nyid 'khor gsum mi dmigs pa'i dbyings su mchod pa'o //
gsum pa ni /
rno la 
nas 
med par 'grub :
ces gsungs te /
de ltar byas pa'i yon tan ni /
mtshon rnon po la slar yang ngar gyis gdags pa ji lta ba bzhin du spyir bsnyen sgrub skabs su sngags bzlas pa rnams kyi lhag chad kha skong zhing yid la 'dod pa'i dngos grub myur du ster bar byed pa dang /
nad gdon zhi zhing tshe bsod 'phel ba sogs phrin las bzhi'i dgos pa bye brag pa rnams kyang 'bad pa dang dka' ba med par 'grub ste /
dpal kha sbyor las /
gang zhig sngags kyi lhag chad dang //
de kun sbyin sreg gis ni dgang //
zhes dang /
phyag chen thig ler /
gang zhig yid la ci bsam pa //
dngos grub chen po mtha' yas ster //
re ba thams cad 'grub byed pa //
de lta'i sbyin sreg bdag gis gsungs //
zhes so //
gsum pa bcud len la gnyis /
dgos pa bstan /
bcud len dngos bshad pa'o //
dang po ni /
rdo rje'i 
nas 
sgrub pa ni :
zhes gsungs te /
dzam gling las kyi sa par skyes shing khams drug dang ldan pa'i rdo rje'i lus tshe gcig gis sangs rgyas sgrub par nus pa'i dal rten mchog 'di yun ring du 'tsho zhing gnas par byed pa'i thabs la 'bad dgos pa ni /
paN chen ngag dbang grags pas /
'tsho ba las gzhan snying po ni //
'khor bar cung zad ma mthong ngo //
de phyir myur du thabs mang pos //
'chi ba slu bar brtsam par bya //
zhes gsungs /
des na 'chi ba med pa'i tshe dang rga ba med pa'i lus kyi bcud len sgrub pa'i thabs ni 'di lta ste /
gnyis pa la gsum /
gang la bcud du len pa'i yul /
gang bcud du len pa'i dngos po /
ji ltar len pa'i thabs so //
dang po ni /
nyams shing sogs rkang pa gcig ste /
gso bya'i tshe la rnam grangs mang du bshad pa las skabs 'dir bcud len bya ba'i yul gtso bo ni yul sems 'dod pa'i tshor bas nyams shing gcig tu mi brtan par 'pho ba'i rten thig le dkar dmar gyis bsdus pa dang /
de la brten pa'i rlung sems bcas nyams shing 'gyur ba las na rga 'chi ba'i gnas skabs 'byung bar 'gyur bas de dag bcud len sogs kyis rgyas shing brtan par bya ba'o //
gnyis pa ni /
'khor 'das bcud kyis zhes 'byung ste /
gang zhig bcud du len pa'i dngos po la gnyis te 'khor ba'i bcud rdzas la brten pa dang /
myang 'das kyi bcud rlung rig la gtso bor brten pa'o //
dang po la phyi 'byung ba lnga /
sman dang rtsi shing /
grub pa'i dngul chu /
nang rang byung gi bdud rtsi gnyis sogs bcud len gdams pa brgya rtsar grags pas mtshon rgyud dang grub pa'i man ngag las mtha' yas pa 'byung ba rnams te /
rtag ngu'i bcud len kho na la'ang nyang gter bdud rtsi ye shes 'od ldan gyi rgyud las rgya cher bshad pas mtshon no //
gnyis pa la /
srid las 'das pa'i bcud mchog bsod nams kun gyi sngon 'gro dad pa rnam gsum brtan pa dang byang chub kyi sems rnam pa gnyis la nan tu bya ba gtsor gsungs pa dang /
rdo rje theg pa'i lam las lhag pa'i lha'i bskyed bzlas /
mtshan bcas rdzogs rim rtsa rlung thig le'i rnal 'byor gyis steng 'og gi sgo la brten pa'i bcud len khyad par ba rnams dang /
rjes 'brel rdo rje'i bzlas pa /
b+hU rlung gi sbyor ba /
lce rtse rkan sbyar /
bdud rtsi sdud pa /
nam mkhar ba 'jo'i bsam gtan la sogs pa rnams dang /
mtshan med rdzogs rim rnam par mi rtog pa dang zung 'jug 'od gsal mngon sum lam du byed pa'i bcud len gyis ye shes kyi lang tsho brtas pas 'chi bdag gi bdud bcom par 'gyur te /
slob dpon chen po ngag dbang grags pas /
rnam pa kun gyi mchog ldan pa'i //
stong nyid 'dzin pa rnam par spang //
stong pa nyid ni rtag bsgoms pa //
'chi ba yis ni mthong mi 'gyur //
ces so //
gsum pa ni /
bskyed bsring 
nas 
brtan par bya :
zhes gsungs te /
bshad ma thag pa'i phyi srid pa dang 'brel ba'i bcud len de dag slob dpon mkhas pa'i phyag rgyun bzhin bsten /
nang zhi ba'i bcud rnams bla ma'i zhal las blangs te nyams su blangs pas lus zungs kyi lang tsho dang tshe srog gi myu gu rim par bskyed bsring zhing rgyas par 'gyur la /
de nyid brtan cing mi 'gyur bar bya ba'i slad du thabs mang dka' ba med pa rdo rje theg pa'i khyad chos 'chi med tshe sgrub kyi rnal 'byor la 'jug par bya ste /
de'ang bdud rtsi 'khyil pa 'chi med tshe'i rgyud la brten pa dang /
rgyud lung man ngag gi cho ga spyi dang khyad par zab gter mkha' 'gro'i kha rlangs ma yal ba'i gdams zab la brten te dkyil 'khor bzhengs shing tshe'i rten bca'/
bdag mdun tshe lha'i ting nge 'dzin gsal zhing tshe dzapa? bzlas pa'i mthar tshe 'gugs kyi pho nya btang la brtan g.yo'i dwangs ma bcu bzhi bsgrub rdzas dang bsgrub byar dgug cing bstim /
chos nyid 'od gsal byang chub kyi sems mi shigs pa'i thig le chen po gdod nas skye 'chi bral ba'i dbyings su rgyas gdab nam yang mi 'gyur bar rtag cing brtan par bya'o //
'dir 'phros don cung zad smos pa la drug
/lus sems kyi ngo bo /
sgra don /
mtshan nyid /
dbye ba /
de'i don /
bsgrub bya /
sgrub byed kyi 'brel bstan pa'o //
dang po ni /
tshe srog gi ngo bo rnam shes drod dang bcas pa rgyun chags su gnas pa'i rten mi ldan pa'i 'du byed /
lus kyi ngo bo 'byung lnga bde ba bcas khams drug 'dus pa rags pa'i gzugs can no //
gnyis pa ni /
A yu'i sgra 'gro ba'i dus skabs la 'jug pas las kyis 'phangs pa'i 'tsho ba'i dus ji srid du 'gro bas tshe dang /
prA Na'i sgra rab tu 'gro ba'i don las gson pa'i dus de srid du rjes su 'gro bas srog ste /
de gnyis ngo bo'i cha nas dbye ba byar med kyang rten dang brten par 'brel ba'i ldog cha'i rnam pa tsam las btags pa'o //
kA ya'i sgra bsags pa phung po gnas sogs la 'jug pas 'byung ba bsags pa'i phung po ngag yid kyi gnas su gyur pas lus so //
gsum pa tshe srog gi mtshan nyid ni /
las kyi rnam par smin pas ji srid 'phangs pa de srid du gnas pa'i dus skabs la spyod pa /
lus kyi mtshan nyid sems yid rnam shes gsum rten pa'i bya ba can no //
bzhi pa ni /
rgyud las /
mi 'gyur rtag pa gnyug ma'i tshe //
nyams shing 'pho ba thig le'i tshe //
glo bur ltar snang srog gi tshe //
zhes dbye ba gsum du gsungs shing /
lus ni khams gsum dang rigs drug gi rten so so ba rnams so //
lnga pa ni /
drangs ma thag pa'i lung don dang po ni /
sems can kun gyi rgyud la dus gsum du mi 'gyur ba rtag gtsang bde ba bdag dam pa'i rang bzhin du gshis sam gnyug mar bzhugs pa chos nyid mi shigs pa'i thig le ni 'chi med rtag pa'i tshe sgrub pa'i gzhir gyur pa dang /
de'i rang mdangs dbu ma'i yar mar du gnas pa'i dpyid thig gnyis dang rjes 'brel 'khor lo drug gi thig le bdag por gyur pa'i dwangs ma bcu gnyis dang snyigs ma nyer bzhi sogs 'bab cing /
de dag kyang ye shes dang rjes su 'brel bar 'khor lo bzhir dga' bzhi 'gros kyis 'pho ba dang /
rnam shes dang rjes su 'brel bar lus la zungs sam gnad kyi ngo bo nyid du 'pho ba bla gnas zhes grags pa ste /
de dag ji srid rang gnas las mi g.yo zhing stobs ma nyams pa de srid du 'tsho ba brtan por 'gyur pas thig le'i tshe ni bsgrub bya'i gtso bo dang /
thog mar lus rten rtsa'i gtso mo chags pa'i tshe glo bur rten cing 'brel ba ltar snang zhing gdos bcas rags pa dbang rten khog pa dang bcas pa rnam par shes pas yongs su bzung ba mi 'bral ba'i zungs su gyur pas snga ma rten dang brten par 'brel ba srog gi dbang po'i tshe ni khyad par gyi bsgrub bya yin no //
drug pa la /
dang po'i sgrub byed kyi 'brel ni /
chos nyid kyi rang bzhin gdod nas 'gyur med du grub pa ma 'gyur ba ltar snang glo bur 'pho ba'i dri ma bsal bas gnas lugs mngon du 'gyur ba'i phyir /
sgrub byed 'jig rten las 'das pa ye shes chen po'i bcud len rnam thar sgo gsum dang rjes su 'brel ba'i ting nge 'dzin la gnas dgos pa dang /
bar pa la 'pho ba'i byed pa rlung sems yin pas thabs lam zab mos de dag gi byed pa 'dzag med du bcing zhing gnas skabs thabs kyi khyad par rdzas kyi bcud len man ngag ltar brten pas rten kun rdzob kyi dwangs ma rgyas /
des brten pa bde chen gyi ye shes 'phel bar 'gyur ba dang /
gsum pa gtso bor da lta'i las kyi rjes su 'gro ldog byed par bshad pas srog gcod spang zhing srog bslu bas mtshon bsod nams ma yin pa spang zhing bsod nams ci nus bsags pa dang /
sngags kyi thabs mkhas rdo rje tshe sgrub pa'i cho ga rnams kyis srog gi ka ba brtan cing de la brten pa'i tshe yun ring du gnas par byed do //
bzhi pa gnas lung la gnyis /
dgos pa bstan /
gnas lung dngos bshad pa'o //
dang po ni /
snying rje'i 
nas 
rdzogs pa'i lung :
zhes gsungs te /
tshe 'di'i snang ba nub nas gdos bcas kyi rten dang bral /
rnam par shes pa las kyi rlung gis bdas te 'jigs pa'i sgra bzhi ya nga ba'i g.yang sa gsum sogs log pa'i 'khrul snang du ma dang bcas skyabs bral gtad med du 'khyams pas snying rje'i yul du gyur pa /
ma nges pa'i rtags drug dang ldan pa'i srid pa bar ma do'i 'gro ba rnams rta kha srab kyis bsgyur ba ltar kha lo sgyur sla ba yin pas /
sangs rgyas rnams kyi ngo mtshar gsang ba'i mdzod khang las byung ba cho ga dang ting 'dzin zab mo'i thugs rjes ngan 'gro'i skye gnas las skyob cing myur du thar pa zhi ba thob pa'i thabs mkhas /
rigs drug gi gnas nas rim par drangs te spar zhing lam lnga gdan thog gcig tu rdzogs par byed pa'i gnas lung thugs rje'i dpyangs thag ni 'di lta ste /
zhes so //
'dir yang 'phros don cung zad smos na /
bar do spyi'i ngo bo ni /
gzhi dbyings ka dag gi sbubs las lhun grub snang ba'i sgor shar ba nyid 'char gzhi'i dbyings su ma rdzogs bar gyi sems pa sa bon dang bcas pa yin la /
de'ang gzhi snang ye shes su shar ba'i cha snang cha ni dag pa chos nyid kyi bar do dang /
'khrul snang 'gro drug gis bsdus pa'i chos rnams ni ma dag 'khrul pa'i bar do zhes btags par bshad do //
bye brag srid pa bar do ni /
lhun grub kyi snang ba thim nas phyi ma'i skye srid ma grub pa tshun du bag chags las rdzus skyes kyi lus rten rmi lam lta bur snang ba'o //
nges tshig ni /
spyir 'khrul grol gyi bar na gnas pa dang /
bye brag chos nyid kyi snang ba nub nas rigs drug gi lus dngos ma blangs ba'i bar gyi snang ba la gnas pa dang /
'khrul grol dang rten mtho dman cir yang 'gyur srid pas bar srid ces bya'o //
dbye ba ni /
thal 'gyur las skye 'chi'am rang bzhin gyi bar do /
'chi kha'i bar do /
chos nyid kyi bar do /
srid pa'i bar do bzhir gsungs pa las 'dir gnas lung bya ba'i yul srid pa bar do'o //
de'i mtshan nyid ni /
mdzod las /
sngon byung srid pa'i sha tshugs can //
dbang po kun tshang thogs med rgyu //
las kyi rdzu 'phrul shugs dang ldan //
mi ldog de ni dri za'o //
zhes dang /
rgyud chen nyi zla kha sbyor las rgya cher gsungs pa ltar te /
ring mtha' zhag zhe dgu
/thung mtha' bdun nam yud tsam gnas pa'o //
'di'i dus g.yul ngor rta las lhung ba 'dzegs pa la rings pa ltar srid pa phyi ma la rings zhing phyogs pas dge ba'i sdong gdab pa la myur du 'bad dgos pa yin no //
gnyis pa gnas lung dngos la gnyis /
mdor bstan /
rgyas bshad do //
dang po ni /
yul dang sogs rkang pa gcig ste /
gnas lung bya ba'i yul gsal gdab pa dang /
de'i sdig sgrib sbyong zhing yon tan yar ldan du 'phel bas lam lnga bde blag tu bgrod pa'i thabs dang /
gnas lung mthar phyin pa'i rjes kyi bya ba ste gsum gyis bsdus so //
gnyis pa la gsum /
yul gsal gdab /
sgrib sbyong gnas sbar gyi thabs /
rjes kyi bya ba'o //
dang po ni /
rten bskyed dgug bstim /
zhes pas bstan te /
slob dpon gyis lha gang la brten pa'i bdag mdun bum pa sgrub pa sogs rgyas bsdus ci rigs pa song nas /
'phags yul ba'i yul chos dang mthun par dkyil 'khor lho sgor tshe 'das kyi dri rten bcas pa la dmigs rten byas nas gson po'i gnas skabs ji lta bar bskyed cing gsal gdab /
thugs ka'i 'od zer gyis bar dor 'khyams pa'i rnam shes sdig pa dang bcas pa bkug nas phyag rgya bzhis dbyer med du bstims la mi g.yo bar bya'o //
gnyis pa ni /
bar chad 
nas sras su bskrun :
ces gsungs te /
mtho ris dang thar lam gyi bar chad gson po'i bdud dang gshin gyi lcags su byed pa'i bgegs kyi tshogs la zhi bas gtor glud sbyin /
zhi drag phyed mas bka' bsgo /
mi nyan pa rnams drag po'i tsham rngams kyis rgyang ring por bskrad cing lhag med du sbyangs la srung ba'i go bsgo ba ni tshogs kyi lam mo //
thog ma med nas rigs drug gi gnas su 'khor ba kha brgyud pa'i tshe ma rig pa'i bag chags tshan po che la brten yang dang yang du bsags pa'i sdig ltung gi phung po las kyi sgrib pa lus dang grib ma ltar 'grogs pas 'khor ba dang ngan song gi rgyu byed pa'i phyir de thams cad spang dgos la /
sbyong byed sngags rgya /
phyir zlog
/bum khrus /
bden stobs sogs kyis 'bral ba'i thabs mang du gsungs pa las gtso bor kun 'dus rig pa'i mdo sogs las rgya cher bsngags pa'i spyi khrus ting 'dzin rig rtsal gyi thabs mchog
/dmigs bya'i lus kyi gnas drug tu sbyang bya rigs drug gi sa bon rtsa yig rang chas su yod pa dang sbyong byed 'bru gsum lhan cig pa nyid thugs ka'i 'od kyis sbyong byed bskul bas de las ye shes kyi rang rtsal me 'bar bas sbyang bya bsregs /
rlung g.yos pas thal ba gtor /
chu byung bas dri ma'i rjes shul lhag med du bkru bar byed pa ni sbyor lam mo //
rgyud rnam par dag pa de nyid sar gnas rig 'dzin gyi gral du 'god pa'i phyir lha dam tshig par gsal ba la bum pa sogs dbang bzhi rgyas pa'am bsdus pa sku gsung thugs dbang gis mtshon rdo rje'i gtor blug gi cho gas dbang bskur zhing rgyas gdab pa ni mthong lam mo //
de la zhal bsro ba dang bag chags kyi zhen 'khris bcad pa'i phyir bza' btung dngos su bshams pa la rten byas te rnam pa 'dod pa'i yon tan lnga po zad mi shes pa'i rgya mtsho /
ngo bo zag med bde ba chen po'i sprin phung du sngags dang phyag rgyas spel nas bsngo /
'khor bar phyir mi ldog pa'i slad du de'i nyes skyon dang thar pa'i yon tan bsngags pa las brtsam zab mo'i chos bshad la rigs lnga'i gnas sogs dag pa'i zhing khams su lam bstan cing dbugs dbyung ba ni sgom pa'i lam mo //
lam lnga yongs su rdzogs shing mthar phyin bar bya ba'i phyir rnam par shes pa dkyil 'khor gyi gtso bo kun tu 'chang ba chen po yab yum gyi thugs dang dbyer med du byas la /
des kyang sbyor mtshams nas rgyal ba'i sras su bskrun te sangs rgyas kyi mdzad pa sgrub par mos pa ni mi slob pa'i lam mtshon pa'o //
gsum pa ni /
snyigs ma 
nas 
mi 'chad par bya :
zhes gsungs te /
dwangs ma'i rnam shes gnas spar ba'i snyigs ma phung po bag chags kyi rten shul du lus pa de nyid dkyil 'khor ba'i thugs las spros pa'i ye shes kyi mes bsregs shing sbyangs pas lhag med du byed pa ni rang don chos sku brnyes pa dang /
byang thal dri bzang chu 'jim pa dang bsres pas sku gdung sAts+tsha cho ga bzhin gdab pa ni gzhan don gzugs sku 'byung ba'i rten 'brel yin la /
de ltar na lam lnga yongs su rdzogs shing don gnyis lhun gyis grub pa'i go 'phang brnyes pas /
'gro ba'i don nam mkha' dang mnyam par mdzad pa'i phrin las rgyun mi 'chad par 'byung pa'i thabs zab mo rgyud dang man ngag gi nges pa las 'byung ba bzhin lhag chad med par bya'o //
lnga pa phrin las la gnyis /
dgos pa dang bcas te mdor bstan pa dang de nyid rgyas par bshad pa'o //
dang po ni /
thun mong 
nas rnam pa gnyis :
zhes gsungs te /
rang gzhan thun mong la gal che ba de bzhin gshegs pa rnams kyi thabs la mkhas pa'i spyod yul bsam gyis mi khyab pa las byung ba /
ji ltar bsam pa'i don kun yongs su rdzogs par byed pa rol pa phrin las kyi rim pa ni /
sgo gsum gyi las sam bya ba'i sgo nas kun la phan pa dang bde ba sgrub pa ste /
khog gzhung las /
bdag gzhan don sgrub phrin las te //
zhes so //
de la nang gses kyi rnam grangs mang yang mdor bsdu na rang gzhan la phan gdags shing don gnyer rjes su bzung ba dang /
sdang zhing gdug pa can tshar gcod pa'i phrin las te rnam pa gnyis su 'du'o //
de la phrin las kyi ngo bo ni /
bsam don sgrub byed thabs mkhas kyi bya ba snying rje'i rgyu las byung zhing shes rab zab mos zin pa'o //
nges tshig karma'i sgra las phrin las te sgo gsum gyi las su gyur pa'o //
rnam grangs ni las bzhi sgrub pa'i thabs kyi khyad par 'og nas 'byung ba la sogs pa ste /
de'ang bya ba'i yul spyir khams gsum gyi 'gro ba /
bye brag zhi sogs la rim bzhin gnod sdig dbul phongs log lta gdug pa can rnams /
byed pa'i phrin las bzhi dang lhun grub rnams la so so'i 'dug stangs sngags kyi bzla tshul dbyangs kyi 'gyur ba stangs kyi sems sogs kyi khyad par dang ldan pa /
byed tshul lam gyi rgyud tshod dang mthun pa'i gzhi ting nge 'dzin thabs spros med la brten pa /
bya ba'i dus las so so dgos pa'i yul nye bar gnas pa ste /
byas pa'i dgos pa zhi bas phyi nad gdon nang mtshan rtog 'joms /
rgyas pas phyi 'khor dang longs spyod nang tshe bsod nyams rtogs spel /
dbang gis phyi 'dod pa'i yul nang rlung sems la dbang thob /
drag pos phyi dgra bgegs nang dug lnga'i rtog pa bcom par byed do //
gnyis pa la gnyis /
rjes bzung /
tshar bcad do //
dang po ni /
srung dang 
nas 
rdzas kyis bsgrub :
ces gsungs te /
de la rjes su bzung ba'i phrin las ni /
bsgrub bya nad gdon bar chad sogs mi mthun pa'i phyogs mi 'byung bar srung ba dang 'jigs pa bcu drug zhi ba dang 'byor pa drug rgyas pa dang yid la 'dod pa mos pa bzhin dbang du sgyur ba rnams yin la /
sgrub byed kyi gtso bo gsal snang thob pa'i ting nge 'dzin dang sngags kyi bzlas pa tshad du 'khyol ba dang 'ching 'grol gyi phyag rgya gzhi bzung ste /
phal pa'i las mchod rten nam sAts+tshas las dngos dang 'byung ba gzhan las yid kyis sprul te so so la shis pa'i dbyibs mdog can gzungs sngags dang ldan par las mthun gyi lhar gsal ba'i 'od kyis bsgrub bya bkug cig 'og tu mnan pa la 'od kyis gdung bas las 'grub par mos pa dang /
sdig sgrib nad gdon grib dang mi gtsang ba sel ba la de dang de'i gnyen por bsngags pa'i lha rnams bum pa bcud ldan du bskyed bzlas 'od zhu byas pa'i khrus kyi cho gas bkru ba dang /
rnal 'byor pa'i blo khyad dang bstun pa'i phyi nang gsang ba'i me'i bsreg blugs kyi sbyor bas ji ltar 'dod pa'i las sgrub pa dang /
bsgom pa yid dang bkod pa bris pa'i 'khor lo man ngag las 'byung ba ltar sgom sgrub tshul bzhin bsten pas las gang yin sgrub pa dang /
las bzhi'i so so'i rgyu dbyibs tshad mdog can gyi phur bu bsnyen cing bsgrubs pa yul so so'i phyogs su 'debs pa dang /
las bzhi'i dbyibs mthun por bcas pa la lha so so'i nga rgyal gyis rkang pas rdo rje'i bro brdung zhing lag pas gar stabs bsgyur te lu gu rgyud kyi las bya ba dang /
'khyud dpyad sogs las 'byung ba ltar bya sla ba'i thabs kyi 'phrul 'khor rten 'brel sna tshogs pa bya ba dang /
gu gul dud pas 'dre gdon bskrad pas mtshon rdzas gcig rkyang ngam mang du sbyar ba'i nus pa kho nas kyang nad zhi bar byed pa la sogs te thabs de rnams kyis 'dod pa'i las thams cad 'grub par bya'o //
gnyis pa ni /
khyad par 
nas 
sreg pas bsdu :
zhes gsungs te /
khyad par bsgral ba'i zhing bcur gyur pa sogs zhi bas mi 'dul zhing tshar gcod par 'os pa rnams la nan tur gyi las bya ba'i tshul yang phyogs tsam bstan par bya ste /
de'i tshul mdor bsdu na drag sngags rdo rje gtsug lag gi rgyud las gzir ba po /
gzir bya /
gzir byed gsum du gsungs pa'i /
dang po ni /
sgeg rdor dam tshig gsal bkra las /
lta spyod ting 'dzin 'brel goms pas /
zhes 'byung ba'i don /
lus lha sku /
ngag brjod bral /
sems skye med du dpa' ba ste dpa' gsum /
lta ba mtha' bral /
sgom pa blo 'das /
spyod pa shugs 'byung gi gdeng ste gdeng gsum /
rig pa mdung las rno bas phyi'i dregs pa 'bigs pa /
rig pa gseg bdar lta bus nang gi nyon mongs gcod pa /
rig pa rlung shugs lta bus rnam rtog sprin phung gtor ba'i ngar dang ldan pas ngar gsum ste dpa' gdeng ngar ba dgu dang ldan pa zhig dgos la /
gzir bya dgra bgegs gnyis las dgra ni zhing bcur gyur pa ste /
gsal bkra las /
dkon mchog slob dpon sku dgra gnyis //
dam nyams log dang 'khu ba dang //
'du bar 'tshe dang yongs la gnod //
dam dgra ngan pa'i ngang tshul can //
ngan song gsum dang bcu po 'di //
rnal 'byor kun gyis dang du blang //
zhes dang rgyud las mi dge bcu dang mtshams med lnga spyod la bshad do //
bgegs la grangs nges pa sogs go rim drug gis bstan /
gzir byed rdzas sngags ting nge 'dzin gsum /
rdzas la mchod rdzas rten rdzas gzir rdzas gsum /
snga ma gnyis la spyi dang khyad par /
phyi ma la gnas brub khung ling+ga bla rdo dbye gzir thun rdzas nang gses dang bcas pas bsdus /
sngags la mtshan nyid 'god thabs bzlas sngags gsum /
ting nge 'dzin la lha dang sngags dang rdzas kyi ting 'dzin gsum po rnams ma 'dres ma nor ma tshang med pa bcas te /
rgyud de las /
sngags ni dug gi mtshon cha la //
ting 'dzin gsal pas gnas su skyel //
rdzas ni sbyor ba thabs kyi grogs //
de gsum ldan na lha dbang yang //
dngos su sgrol bar the tshom med //
ces so //
spyir mngon spyod kyi phyag cha la rnam grangs bcur gsungs te /
srog ser /
thog dang ltas ngan /
srung zlog
/bsad mnan /
'phang sreg bcas thams cad la'ang log rdug 'byams gsum gyi skyon spangs pa dang /
phan gnod kyi phrin las kun la grogs rnam pa lnga bstan /
dug rnam pa lnga spang /
rgyan rnam pa lnga gdags pa bcas rab tu gces par gsungs so //
de las 'dir bshad bya nan tur phrin las kyi gtso bo thog mar rang nyid srung ba rdo rje'i rdzong mkhar du zhugs nas sgo gsum longs spyod bcas cis kyang mi shigs par bya ba dang /
'gal rkyen bar chad zlog pa'i rdo rje'i dpung bshams te phas rgol gyi byad stems nus pa rang gshed du dbab pa dang /
lta ba chos nyid kyi rdzong /
sgom pa ting nge 'dzin gyi 'phrang /
spyod pa snying rje chen po'i srog dang ldan pa la gzhi bcas nas /
mi ldog pa'i gnad rang nyid dpal he ru kar gsal /
mi rdugs pa'i phyir phur bu sras mchog tu gsal /
mi 'byams pa'i phyir ling+ga gzas pa po dngos su gsal ba la tshe lung gsum dang khrus lung gsum gyi dgongs pa dang ldan pas gdab pa dang bsgral ba dang bstab pa'i las byas pas tshe bcud kyis bdag
/rnam shes spar bas dgra
/sha khrag bstabs pas lha ste 'tshing ba gsum gyis bsgral ba'i 'bras bu'i gnad la sbyor ba dang ldan pas /
lha rten /
lus sems /
sha rus te kha sbyor gsum po dbye ba ni bsad pa'i las kyi cho ga ste /
de ltar mngon spyod phrin las kyi gtso bo srung zlog bsad pa gsum yin la de gsum gyi mthar ni /
srung ba la mnan pa /
zlog pa la 'phang ba /
bsad pa sreg pas bsdu bar bya ste /
de dag gi 'thad pa'ang srung bas bar gcod mi mthun pa'i phyogs las skyob /
mnan pas phas rgol gyi stobs nus thams cad 'ching bar byed pas 'brel te /
dper na rdzong la lcags ris bskor ba dang phas rgol gyi chom rkun btson du bcug pa gnyis ka rang phyogs srung ba'i nyer len du don mtshungs pa lta bu dang /
zlog pas 'gal rkyen nyer 'tshe thams cad nye mi nus par ring du byed /
'phang ba zor gyis de dag rmeg med du brlag par byed bas 'brel te /
dper na dgra dpung gis 'tshe ba la thog mar dmag gi dpung bsham /
mthar g.yul sprad pas rgol ba bcom pa lta bu dang /
bsad pas bsgral bya'i rnam shes spar te gzugs phung tshogs su bsgral ba de nyid /
lha rnams kyi zhal me la bstabs pas shin tu mnyes par 'gyur ba dang spyir las kyi nus pa thams cad bsreg blugs kyis myur du 'byin pa ste rno la ngar gyis gdags pa lta bu'o //
mngon spyod kyi dgos pa'ang rgyud las /
log lta can bcu bsgral bar bya //
ma bsgral 'khor bar 'khyams pa la //
bsgral te gnas spar bde ba thob //
bdag gzhan gnyis ka mngon 'tshang rgya //
'khor ba'i chu las bsgral ba'o //
zhes dang /
gsal bkra las /
byang chub spyod 'phel sems can bde //
lha mnyes bdag la dam skong zhing //
las ngan bag chags sdug yun bstungs //
rang gi bsam med ngan song las //
bde lam 'di las gzhan med do //
zhes so //
drug pa bam chen mchog sgrub la gnyis /
mdor bstan /
rgyas bshad do //
dang po ni /
mchog gi 
nas 
sgrub pa ni :
zhes gsungs te /
sgrub pa po la mchog gi dngos grub bde blag tu sgrub par byed pa'i phrin las te las su bya ba kun las khyad par du 'phags pas bla na med pa'i phul du gyur pa ni /
slob dpon chen pos /
sgrub pa chen po 'di nyid ni //
sgrub pa mang po'i rtsa ba ste //
dper na chu bo chen po las //
chu phran thams cad gyes dang mtshungs //
gsang sngags bla na med pa yi //
sgrub pa rnams kyi yang snying ni //
dngos grub bam gyi sgrub pa'o //
zhes gsungs pa dang /
khyad par dam tshig nyams chags zhi ba la lhag par bsngags shing /
gal po las /
dngos grub chen po blang pa ni //
las las grub pa'i dngos grub can //
zhes bam chen la las las grub pa'i dngos grub yod pas yon tan mtha' yas par bsngags pa'i bam gyi sgrub pa mchog ni 'di lta ste /
gnyis pa ni /
mtshan nyid 
nas 
spro bas bskang :
zhes gsungs te /
de'ang sgrub pa por lta ba'i gdeng thob pa /
'bring bsnyen sgrub kyi drod rtags dang ldan pa /
tha ma rtog pa chung zhing ro snyoms pas /
dus dbyar tsha ba dang dgun grang ba'i sgang rul khengs kyi skyon 'byung ba ma yin pa'i skabs su bsgrub bya rgyud dang man ngag las 'byung ba ltar mtshan nyid legs par brtags nas blang ste /
de'ang skyes nas lo ma 'khor ba dang lnga bcu yan chad rgan pa /
dbang thob sngags pa dang rigs ngan /
gcong nad rims dug sogs kyis shi ba ma yin pa /
rab skye ba bdun pa /
'bring rgyal rigs rje'u rigs /
tha ma skyes dar ma grir shi nas zhag gsum mam bdun nam dgu las ma lon pa bkra shis shing bya gcan gyis ma bsnad pas gtsang mar gyur pa'i bam ro de nyid /
rnal 'byor pa lta sgom gyi brtul zhugs dang ldan pas sngags dang ting 'dzin stangs stabs kyis 'dul zhing khro bo rol pa dang phra men 'gying tshul gyis btsal la zhi ba dang khro bo'i rdo rje'i 'gros kyis blang /
de nas shes pa bdun ldan gyis sbyang zhing bsgrub ste /
mi gtsang bar shes pas khrus kyis bkru /
sems can du shes pas sdug bsngal phral /
slob mar shes pas dbang bskur /
rig pa'i me tog tu shes pas dkyil 'khor gyi dbus su bzhag
/lhar shes pas thog mar bam hril por dkyil 'khor ba bskyed la bsnyen /
bar du lus kyi rgya bkral nas don snod yan lag rnams lha gnas so sor bkod la dam ye dbyer med kyi bdud rtsir bsgrub /
skabs su mchod rdzas su shes pas phung por tshogs su 'bul /
mthar 'ja' 'od dang sngags sgra dang dri bzang dang bdud rtsi'i rgyun 'dzag cing bag dro nyams dga' ba sogs grub pa'i rtags byung ba dang /
thig le nyag gcig tu shes pa ni bam la bskyed pa'i lha nyid 'od du zhu nas rang byung phung po dam tshig pa'i lha la bskyed cing spyan drangs pa ye shes kyi lha gnyis med du thim par mos la 'khor 'das ro mnyam gnas lugs kyi tshul la mnyam par bzhag ste dus kyi dngos grub chen po blang /
de'ang rab yul bam gyi rdzas dang yul can rang gi dbang po dbyer med bde ba chen po rdo rje'i bdud rtsi zag pa med par shes pas dngos su longs spyod /
'bring rdzas dang spel ba dang tha mas kyang dmigs pas rol /
ban+d+ha dang snying dngos grub kyi rten du bzung ba sogs yo byad du spel ba dang /
rdzas dang bsres pa'i ril bu slar yang bsgrub nas 'gro ba kun la spel ba dang /
sa chu me rlung las mkha' khyab tu spel ba ste spel ba drug ldan gyi sgo nas rnal 'byor pa'i dgyes rgur spro bas rang gzhan nyams chag bskang zhing 'brel tshad don dang ldan par bya'o //
de'i yon tan gu ru'i gsung las /
gang zhig rnal 'byor sgrub pa po //
dngos grub rnam gnyis 'dod pa na //
gzhan gang nor bu mching bu ltar //
phran tshegs yin gyi 'di nyid ni //
rin chen dbang gi rgyal po ltar //
mchog dang thun mong la sogs pa //
ci 'dod 'byung phyir 'di la 'bad //
ces sogs rgya cher gsungs so //
bdun pa bdud rtsi sman gyi sgrub pa la dgos pa dang bcas te mdor bstan /
de'i tshul rgyas par bshad pa'o //
dang po ni /
ye shes rgyas byed sogs tshig rkang gcig ste /
dang blang dam tshig gi rdzas sha lngas dug lnga sel zhing bdud rtsi lngas ye shes lnga'i rtogs pa rgyud la skyed pa'i mthu las bdud bzhi bcom zhing dbang bzhi'i ye shes lam du bslangs te gong nas gong du rgyas par byed pa'i thabs mchog bdud rtsi sman gyi sgrub pa ni dngos grub rnam pa gnyis kyi gter du gyur pa ste /
bdud rtsi'i rgyud las /
ra sA ya na sman chen po //
zos pas mchog thun dngos grub 'grub //
ces so //
gnyis pa la gnyis /
ji ltar sgrub pa'i tshul /
de ltar bsgrubs pa'i 'bras bu'o //
dang po ni /
snod bcud 
nas 
mnyam sbyar bas :
zhes gsungs te /
de la bdud rtsi'i ngo bo /
srid gsum snod kyis bsdus pa'i 'byung ba phung po 'dod yon nyon mongs pa lngar snang ba ye nas rang byung gi bdud rtsi chen po lngar rnam par dag pas rkyen gyis bcos ma dgos pa gdod nas 'khor 'das thams cad bdud rtsi'i ngo bor gnas pa ste /
bdud rtsi bam brgyad las /
srid gsum ye nas bdud rtsi lnga //
ma bcos lhun grub rdzogs sangs rgyas //
zhes so //
nges tshig a mr-ita'i sgra las 'chi ba med pa ste 'chi ba'i 'jigs pa bcom pa'i gsos sman yin pa'i nges pa las bdud rtsir grags pa ste /
gsang ba 'khor lo'i rgyud las //
'khor ba bdud dang 'dra ba la /
chos nyid bden pa'i rtsi btang nas //
bdud rtsi zhes ni de la bya //
zhes so //
byed las ni /
don gyi bdud rtsi lngar bshad pa de sgom pa'i nyams myong gi rtogs pas skye 'chi med pa'i ye shes kyi bcud kyis byang chub rdo rje nye bar len par byed pa ste /
bdud rtsi mchog lung las /
thams cad ma lus sangs rgya lnga //
lus pa med pa ye shes lnga //
ma bcos ye nas de nyid do //
de phyir sman chen bcud kyi mchog
/ces so //
rtags lus gnas bdud rtsir dwangs mar gyur na 'chi ba med pa 'grub cing /
de'i rigs gtogs phyi rol gyi rdzas la'ang nus pa cha mthun yod pas sbyang rtogs sbar gsum gyis brlabs te bsten na lus khams bdud rtsi dwangs ma'i bcud kyis rgyas shing 'chi ba med pa'i tshe dbang nye bar len pa'i grogs byed de /
bam brgyad las /
bzhi brgya rtsa bzhi'i nad sel zhing //
bdud bzhi nges par 'joms par byed //
sman gyi rgyal po bcud kyi mchog
/ces so //
bsgrub pa'i rdzas ni /
bdud rtsi'i rgyud las /
gtso bo'i dam rdzas bdud rtsi lnga //
rtsa ba brgyad la yan lag stong //
dam rdzas rtsi bcud sman du sbyar //
zhes gsungs pa'i gtso bo mchog gi dam rdzas rang byung bdud rtsi lnga dang /
thun mong gi rdzas rtsa ba brgyad la sngon byung dang phyi nang gsang gsum sgrub pa lag len gyi rtsa ba ste brgyad tshan lngar bshad pa'i phyi ma sbyar bya dngos la /
snying po lnga /
'bras bu lnga /
yon tan lnga /
sdud pa lnga /
dul ba lnga dang gtso bo lnga bcas la rigs mthun gyi rtsi bcud sman du gyur tshad sbyar bas yan lag stong du grub pa yin la /
dgos don lnga dang dgos chas lnga rnams kyang tshogs par byas nas thog mar 'tshol ba la mkhas pas btsal /
bar du bsrel ba la mkhas pas legs par sbyar ro //
sgrub pa'i dus ni ston dpyid bsil drod snyoms pa'i yar gyi tshes brgyad la bya bar bshad /
ji ltar sgrub pa'i tshul ni /
sngon 'gro bsnyen pa gso zhing sgrub pa'i gzhi bzung ba /
phyi bshags dang sa chog
khyad par gyi yo byad dang rten gyi dkyil 'khor 'du byas te dam rdzas kyi rigs dang kha dog gi dbye bas bkod /
dngos gzhi'i thog mar khrol bur sbyong ba ni /
rdo rje bkod pa las /
dam pa de nyid gsang chen gyi //
rigs brgya rigs lnga rigs gcig gis //
thams cad sbyong ba'i mchog tu bya //
zhes pa ltar /
'khrul snang gnyis chos du mar bden par zhen pa'i rtog tshogs dam pa rigs brgya sku'i 'khor lor sbyang ba dang /
rigs mang po bzang ngan du blta ba'i rtogs pa ldog phyir de nyid rigs lnga gsung gi dbyings su sbyong ba dang /
rigs tha dad du 'dzin pa'i zhen pa bsal phyir gsang chen rigs gcig thugs kyi thig ler bsdus te mchod cing bstod la dngos grub kyi dbyig bsdu /
skabs su sman gyi dngos grub myur ba'i grogs rig 'dzin rnams bskul zhing gtsang sbra la gnas pa de dag gnyis 'dzin gyi rtog pa bsal ba thams cad bzang ngan blang dor bral ba'i dam tshig la gnas par bya /
sbyor sgrol gnyis med kyi dgongs pas btags shing btsags la sbol /
tshad gzhal la rgyas btab ste dkyil 'khor du bkod /
de nas phye ma tshul bzhin bsgrub par bya ste /
de'ang dang po 'ju 'dul gyi dgongs pa zhi ba'am khro bo he ru ka yab yum dga' bzhi'i ros dgyes pa chen po'i nyams dang ldan pa'i lha'i dkyil 'khor sum ldan nam brgyad ldan du bsgoms la /
ye shes rdzas dang thabs shes sogs sbyor ba brgyad ldan gyis mtshon gzhung so so las bshad pa'i sbyor thabs du mas bdud rtsi byang chub sems kyi sprin mkha' khyab tu spros te don gnyis byas /
tshur 'dus sku'i dbyibs brgyud yum gyi mkha' dang bdud rtsir dbab /
bam brgyad las /
rtags dang mtshan ma bdun gyis 'byung //
'od dang du ba sgra dang dri //
lha mo'i gzugs kyang ston par byed //
mang du 'phel ba grub rtags yin //
zhes pa ltar grub pa'i rtags mthong nas yab yum mkha' gsang gi sgo dbye zhing 'khor 'das dwangs bcud thig le gcig tu bskyil nas sman gyi pho brang du dbab /
dbang du bya ba dang gnad la dbab pa sogs phrin las kyi bya ba rnams grub nas /
rjes kyi rim pa ni /
nye snying las /
'dus pa'i rnal 'byor rab gus pas //
dngos grub thob phyir gsol ba gdab //
ces pa ltar byas te gu 
 lag gi phyag rgyas blangs la dbang nod /
dad mos skal pa ldan pa'i 'du tshogs gzhan la'ang dbang dang dngos grub kyi bgo skal sbyin te 'brel bar bcas pa thams cad bde ba chen po rdo rje'i rigs gcig tu mnyam par sbyar bas /
rgyud dang lung las ji skad gsungs pa'i phan yon rnams 'thob par 'gyur ro //
gnyis pa ni /
tshe dang skong dang 
nas 
mchog la sbyor :
zhes gsungs te /
de ltar bsgrubs pa'i yon tan kyang skabs su 'chi med tshe dang nyams chag skong ba dang 'gro ba kun gyi yid du 'ong ba dang nad gdon sdig sgrib sel ba sogs mdor na yon tan gyi khyad par brgya rtsa brgyad 'grub cing /
gang du sgrub pa'i snod bcud thams cad kyang dpal he ru ka'i zhing dang sku'i rang bzhin du byin gyis brlabs te mthar thug 'dus pa'i tshom bu 'khor dang bcas pa stan thog gcig tu gdod ma'i sar rnam par grol ba mchog sbyor bar byed de /
de dag gi tshul yang bdud rtsi'i lung bam po brgyad pa sogs las rgya cher gsungs so //
gsum pa ji ltar sgrub pa'i lam bshad pa la gnyis /
mtshams sbyar ba'i tshul gyis mdor bstan /
de'i don rgyas par bshad pa'o //
dang po ni /
de ltar 
nas 
lam rim ni :
zhes gsungs te /
bshad zin pa de ltar bskyed rim dang 'brel bar mchog sgrub gtsor gyur pa dang thun mong gi phrin las gtsor bstan pa ste dngos grub rnam pa gnyis kyis bsdus pa kun kyang rgyud lung man ngag gi zab don ltar tshul bzhin du sgrub pa la lus yongs su rdzogs pa'i lam la bsten dgos pas de'i rim pa ni 'di lta ste /
gnyis pa la gnyis /
stong chen sogs rnal 'byor snga ma bzhi mdo tsam bshad pa dang /
tshom bu tshogs kyi sgrub pa rgyas par bshad pa'o //
dang po ni /
stong chen 
nas
mngon gyur nas :
zhes gsungs te /
de bzhin nyid stong pa chen po dang kun snang snying rje sgyu ma'i ting nge 'dzin gyis bskyed pa la bsnyen pa dang /
phra ba yig 'bru dang rags pa lha sku phyag rgya gcig pa'i gsal snang brtan por grub nas /
phyag rgya spros bcas kyi dkyil 'khor bsgoms te nye bar bsnyen pa'am /
yang na de rnams las de ting gi bsnyen pa dang kun ting gis nye bsnyen rgyu ting phyag rgya gcig spros sgrub pa'i tshul du nyams su blangs pas gnas skabs kyi 'bras bu gong bshad nyams lnga mthar phyin pa'i drod tshad phyi nang gsang ba dang rtags kyi rim pa dang dngos grub kyi mtshan ma ci rigs pa mngon du gyur nas sgrub pa chen po la 'jug par bya'o //
de la drod ni sgyu 'phrul lam rim las /
de ltar bya byed med bsrings na //
lus ngag sems la drod 'byung ste //
zhes pa ltar phyi'i drod lus yang ba snyam byed pa dang /
nang gi drod dbugs rgyu ba mi tshor ba dang /
gsang ba'i drod don thog tu shin tu phebs pa ste /
lus bde ngag gsal /
sems mi rtog pa'i drod gsum mo //
rtags ni mig sgron 'grel bar /
nges par drod gsum myong nas ni //
rtags kyi rnam pa cir yang snang //
zhes pa ltar drod brnyes pa'i rtags kyang phyi rtags su dngos po thams cad lha'i sku gsung thugs kyi mtshan ma phra mos spyod yul gang bar mthong ba dang /
gzhan yang du ba lta bu la sogs pa dang /
sa chu me rlung nam mkha' ste kha dog lnga'i zad par gyi skye mched dang /
nam mkha' las pad+ma chen po'i 'od dang rdul phran dang /
skar ma dang /
zla tshes sogs mthong ba dang /
nang rtags su lus ngag la bzod pa thob pa dang /
nyon mongs pa lnga'i sems rgyun bags kyis chung du 'gro bas chos brgyad 'go snyoms pa sogs 'byung ba dang /
gsang rtags rlung la cung zad dbang thob cing mngon shes phra mo 'char ba dang /
rmi lam du sdig sgrib dag pa dang sa thob pa dang thun mong dang mchog gi dngos grub 'grub pa'i ltas yang nas yang du 'byung ba'o //
dngos grub kyi mtshan ma thun mong gi las dang grub pa chen po rnams te /
sgyu 'phrul rtsa rgyud du /
yon tan 'byung ba'i dngos grub drug
/'byung lnga'i dngos grub lnga /
las phran tshegs kyi dngos grub brgyad dang der ma zad bshad rgyud rnams su mang du gsungs pa sogs mtha' yas te /
dkon mchog brtsegs pa las /
ting nge 'dzin grub ba'i sems kyi spyod yul dang rdzu 'phrul yang bsam gyis mi khyab /
rdzas dang sman dang sngags dang nor bu rnams kyi yon tan yang bsam gyis mi khyab /
ces gsungs pa ltar ro //
gnyis pa la'ang mdor bstan pa dang /
rgyas par bshad pa la gnyis /
dang po ni /
tshom bu 
nas 
mthar phyin slad :
ces gsungs te /
bshad ma thag pa'i bsnyen pa nye bsnyen sgrub pa gsum gyis drod rtags mtshan ma mngon du gyur nas tshom bu tshogs kyi sgrub pa dngos gzhi dang sgrub pa chen po'i las sbyor la brten nas lam gyur gyi 'bras bu rig 'dzin rnam bzhi'i go 'phang mthar phyin pa'i slad du tshul 'di la 'jug par bya'o //
tshom bu tshogs sgrub ces pa'i don yang khog gzhung las /
tshogs ni 'byor ba rnam pa gsum //
tshom bu gcig gsum lnga pa'o //
zhes 'dus pa chung ngu'i tshe tshom bu gcig gsum lnga pa'i gtso bo yab yum tsam 'tshogs pa ste gnyis pa dang drug dang bcu tshang ba /
'bring la dkyil 'khor gyi grangs /
chen po de yan chad rab tu mang po 'dus pa dang /
re re'ang skabs kyis gsum gsum ste /
skal ldan mi dang dgyes ldan lha //
'byor ldan yo byad lnga pos so //
zhes gsum gyi steng du tshogs chen po bsnan pa bcas mdor na rten dang gang zag yo byad khyad par can tshogs nas sgrub pa'i don no //
gnyis pa la gnyis /
phun sum tshogs pa lngas sgrub pa'i gzhi bzung ba /
bsnyen bsgrub yan lag bzhi bye brag dang bcas pas sgrub pa'i gzhung bsrang ba'o //
dang po ni /
dben zhing 
nas rnam dag pas :
zhes gsungs te /
de'ang sgrub pa chen po brtsam pa la phun sum tshogs pa lnga tshogs dgos te /
las rim las /
de yang thog mar gnas dang dus //
yo byad ston 'khor sgrub pa po //
sgrub thabs phun sum tshogs pa yi //
gzhi dang sbyar bas gzhung rdzogs bya //
zhes pas gang du sgrub pa'i gnas ni /
bsam gtan g.yeng ba'i rkyen spyi dang bye brag dgra rkun gcan gzan gtum po sogs gzugs can dang 'byung po gdug pa can gyi gnas rten med pas 'tshe dogs kyis dben cing las bzhi'i dngos grub sgrub pa'i mtshan nyid tshang bas nyams dga' ba dang khyad par rgyal ba rig 'dzin gong mas zhabs gcags pas byin rlabs kyi zil dang ldan la bkra shis pa'i gnas phun sum tshogs pa dag tu'o //
gang gi tshe sgrub pa'i dus ni /
byang bgrod lha'i nyin mo dang ra ba bzhi'i yar ngo'am mdo sngags kyi ston pas byin gyis brlabs pa'i dus chen khyad par gza' chen lha'i bla ma rgyu skar rgyal dkar phyogs kyi tshes brgyad gsum 'dzom dngos grub sbyor ba lta bu rgyud dang gtsug lag gi gzhung las kyang ya mtshan chen por bsngags pa'i dus phun sum tshogs par ro //
gang la brten nas sgrub pa'i rdzas ni /
sgrub pa rten mchod pa rdzas 'tsho ba zas nad zlog sman rkyen zlog thabs kyi khyad par sogs spyi dang khyad par du bshad pa phun sum tshogs pa'i yo byad dang bcas te'o //
gang gis sgrub pa po ni /
bskyed rdzogs dam pa'i mdzod gsum 'dzin pa sogs yon tan brgyad ldan gyi ston pa rdo rje slob dpon dang /
rdo rje'i gzungs ma rgyal tshab rigs bzhi'i rgyal thebs nas phyag tshang rdul phyags kyi bar so so'i las bskos la mkhas shing snod kyi skyon gsum bral la yon tan lnga dang ldan pa'i 'khor phun sum tshogs pa ste mtshan nyid tshang ba'i sgrub pa po tshom bu che 'bring chung ngu gang rung 'dus pa de yis so //
ji ltar sgrub pa'i thabs ni /
rnal 'byor pa rim gnyis kyi ting 'dzin gsal zhing brtan la gzhung nas ji skad bshad pa ltar bsnyen sgrub yan lag bzhi ldan gyi cho ga rnams la nyams pa'i rgyu bzhi dang sla thal bas ma lhag pa dang dka' bas ma chad par rnam par dag pa'i sgrub thabs phun sum tshogs pas 'dir 'jug par bya'o //
gnyis pa ni /
sa gzhi 
nas 
dngos grub blang :
zhes gsungs te /
sgrub pa'i sngon 'gro sa gzhi legs par brtags nas rung bar gyur pa de snang ba gzugs can gyis bdag na rin dang bden pas bslang /
mi snang bas lha gzhi gnas kyi bdag po la gtor ma gser skyems kyis brngan nas bslang zhing rdzas dang dmigs pas bdag gi dbang du byas te sngags rgya ting nge 'dzin gyis sbyang ba dang khro bcu'i phur bu gdab cing 'bar ba'i stangs stabs rnams kyis srung /
phyi bshags mchod sbyin gsung rab klog pa sogs sgrib sbyong tshogs gsog gi rim pa spyi dang /
nang ru chen bzhi'i bshags pa /
gsang ba na raka dong sprugs kyi cho ga rnams kyis rgyud sbyang /
phyi mtshams rgyal chen bzhi la gnyer gtad /
bar mtshams sngags kyi dam tshig nyams nas sri rkyen du skyes pa rnams nus pa'i stobs kyis mnan /
nang mtshams gal po las /
chos kyi rgyal po bdud rtsi yi //
phyi nang sgo byang gdags par bya //
zhes pa ltar las gshin 'khyil pa sgo phyi nang gi srung mar bcol /
gsang mtshams mtshon cha lnga dang khro bo 'chol ba sogs kyi srung 'khor dang de bzhin nyid lta ba'i mtshams bcad bcas bya zhing /
bgegs phran rnams kyis bar du gcod mi nus pa'i phyir du bgegs kyi rgyal po ma traM ru dra drag po'i stabs kyis bsgral zhing spar te rol pa'i bros mnan la yan lag sogs dur khrod brgyad dang khog pa gzhal yas khang pa ste rdo rje'i zhing khams su byin gyis brlab /
dkyil 'khor bri bar gnang ba zhu ba'i don du lha dang dbang bskur ba'i don du bum pa dang slob ma rnams lhag par gnas pa'i sta gon gyi rim pa tshul bzhin du bya /
de nas rten gyi dkyil 'khor bca' ba la thog mar dri dang bdud rtsi lnga la sogs pa'i chag chag gdab /
byin rlabs kyi cho ga dang ldan pas las dang ye shes kyi thig btab la rab 'bring tha ma'i rdul tshon gyis dkyil 'khor mtshan nyid dang ldan pa bzhengs la sgrub brten dbang chas dngos grub dang mchod rdzas rgyan gyi bye brag rnams legs par bkod /
phrin las la 'jug rung gi bya ba sgrub pa po mched lcam rnams rang gnas su 'god cing zhi khro'i chas kyi mnga' gsol ma mo mkha' 'gros rang gi sde tshan du shes pa'i phyir dpal gyi rtags gsum gdab /
mched gsar bu ba bsre bsnan gyi cho gas snod rung du bya'o //
de nas dngos gzhi sgrub dus kyi bsnyen bsgrub yan lag bzhis gzhung srong ba ste /
ting 'dzin rnam pa gsum gyis gzhi bzung rnal 'byor pho mo dang lha yab yum grangs sbyar nas sgom pa'am /
mos slob la rnal 'byor pa spyis dkyil 'khor spyi bsgoms la bdag dam tshig pa lha ye shes pa bar gyi 'phro 'du ste gsal ba gsum ldan gyi sgo nas phrin las tshul bzhin du btang /
sgrub pa ji tsam byed pa'i sum cha dang por bsnyen pa'i cho gas snod gzhal yas khang du sbyangs te rtog tshogs kyi sgrib pa bsal /
sum cha gnyis par nye bar bsnyen pas bcud snang stong lha'i 'khor lor sbyangs te dngos grub kyi dbyig bsdu /
cha gsum par sgrub pa'i dgongs pas sems kyi rgyud rang byung ye shes chen por sbyangs te dngos grub gnyis la rang gi dbang du gyur par bya /
de dag gi skabs nyin mtshan dus drug du tshogs kyi mchod pas lha dang dam can dgyes pa bskyed cing nyams chag bskang /
dus tshod bcu gnyis su lta nyan gyis nyul zhing sgrub pa la bar gcod byed pa'i 'byung po rnams phur thun gyis gzir cing dpal gyi pho nya bcu gnyis tshar gcod du bskul /
dus der dngos grub sbyin pa'i lha re'ang 'byung bas rgyan gos sogs kyis gzi byin bskyed la bdag gnas sgrub pa'i rten rnams la byin chen dbab /
sgrub pa dbu btsugs nas mthar ma son gyi bar du snang ba lha'i dkyil 'khor grags pa sngags kyi rang sgra dran rtog chos nyid kyi ngang las ma g.yos par bzlas pa gsung mi 'chad du bya ba dang ting nge 'dzin gyi 'phro 'du rgyun mi bcad par gnyid rmugs le lo chags sdang sogs kyis yid rnam par g.yeng ba spangs te rtse gcig tu bsgrubs par byas pa las /
grub pa'i rtags rab dngos 'bring nyams tha ma rmi lam du sgrub rten dam tshig gi bris sku bzhad cing nang mchod bdud rtsi sol sgra bcas khol nas rlangs pa phyur ba dang /
mar me rang bzhin gyis 'bar zhing gtor ma la bdud rtsi 'babs pa sogs sgrub rdzas zhal du 'khyil ba dang /
lha'i zhal mthong zhing mkha' 'gros lung bstan pa dang /
'od dang sgra dang dri bzang 'thul ba sogs spyi dang /
khyad par gyi rtags nyams dang rtogs pa'i rtsal chen phyogs med du 'bar zhing yang dag pa'i ye shes la rang dbang thob pas 'dod rgur sgyur ba sogs nges pa'i rtags rdzogs par byung ba dang /
rjes kyi las rim nub tha mar sgrub pa chen po'i las la sbyar bar bya ste /
de'ang nam gyi srod la mAM sa zla rgyas tshe gal ma da nA sogs bkra shis pa'i rdzas la rten byas thugs dam gnad nas bskul te lha las dngos grub blang ba dang /
nam gung du 'khor khang bar mar bsgral bya mchog chen mchog phran /
sgrol byed 'dzin sgrol stob pa'i king+ka ra /
sgrol ba'i thabs ngo mtshar bdun ldan gyi cho ga sogs kyis sgrol ba lam du byas nas dngos grub blang ba dang /
tho rangs dus su rnal 'byor ba'i nus pa dang mthun pa'i gzungs ma lha klu mi mo rigs can lnga sogs khrus nas dbyung zhing rgyan btags snod rung du byas te 'khor khang nang mar 'dod pa'i bstan bcos kyis bde ba bskyed pa bsnyen pa /
'du shes gsum ldan gyis sbyor ba'i brdas bskul ba nye bsnyen /
phyag rgya bzhisasnyoms par zhugs te yas bab kyi dga' bzhi ngos bzung bsgrub pa /
mkha' las byang chub sems rdo rje'i lces 'jib ste ldog dgram gyi sbyor bas mas brtan gyi dga' bzhi mthar skyel bsgrub chen te sbyor dus gyi bsnyen sgrub yan lag bzhi dang ldan pas sbyor ba lam du byas la dngos grub blang /
mos slob tsam la lha las dngos su blang /
gzhan dag ting nge 'dzin gyis bsgrub pa sogs byas nas gzhan dag la sgrub pa'i dbang sbyin /
lhag ma'i cho ga dang phyi rol tu gtor ma btang /
dgos pa dang 'brel na drag gtor zor du bskul /
bzod par gsol la dkyil 'khor bsdu /
spyod lam rgyun ting la 'jug cing bsngo smon gyis rgyas gdab /
phyi mtshams bkrol zhing gnas srung ba sogs sgrub chen gyi khog gzhung rnams las 'byung ba bzhin shes par bya'o //
bzhi pa de ltar bsgrubs pa'i 'bras bu rig 'dzin grub pa'i dus bstan pa ni /
de ltar 
nas 
lhun gyis grub :
ces gsungs te /
zag bcas lam gyi rnal 'byor stong chen snying rje phyag rgya gcig spros te tshogs lam gyi rnal 'byor bzhi dang /
tshogs sgrub sbyor lam bar chad med pa'i lam du ji skad bshad pa de ltar smin par slob pas dbang po rab zla ba drug 'bring bcu gnyis tha mas kyang zla ba bco brgyad song nas /
phyi bskyed rim gyi gsal snang mthar phyin /
nang rdzogs rim gyi ting 'dzin brtan nas sems la rang dbang thob pas rlung dang rig pa las su rung /
de las don dam 'od gsal gyi ye shes mngon du 'gyur bas zag med kyi mthong sgom mthar lam gsum gyis bsdus pa'i rig 'dzin bzhi'i 'bras bu la sbyor te /
gsang snying las /
le lo sgyid snyom med pa yis //
the tshom med par bsgrubs byas na //
dkyil 'khor thams cad 'grub par 'gyur //
rdo rje gsang mchog dam pa thob //
ces so //
de la dang po rnam smin rig 'dzin gyi rgyu dbang brtul gcig spros la brtan pa thob nas tshogs kyi sgrub pas chos nyid kyi bden pa mthong yang blo'i nus pa dang nye rgyu'i spyod stobs chung bas /
ngo bo gdos bcas kyi phung po dang ma bral ba rnam par smin pa'i lus la /
sems nyid bsgrub bya'i lha sku smin pa /
lus rgya bral ma thag phyag rgya'i rig 'dzin la sbyor ba mtshan nyid gsum ldan lhag med myang 'das /
dgongs pa rgyu'i theg pa'i mthong lam rab dga' la gnas pa'i byang sems 'phags pa dang mnyam pa /
spyod pa bdag don bkod pa dkyil 'khor bya bas tshogs gnyis rdzogs par byed cing lha'i spyan sogs kyis phrin las bzhi'i sgo nas gling bzhi'i 'gro ba'i don sgrub bo //
gnyis pa tshe dbang rig 'dzin gyi rgyu dbang rnon shes rab gsum gyi lta ba ting nge 'dzin la rtogs goms khyad par can du gyur nas blo nus dang spyod stobs che bas /
ngo bo lus snyigs ma'i zag pa khams 'pho ba'i zag pa sems skye gnas len ba'i zag pa gsum zad nas mthong ba'i lam du skye 'jig med pa rdo rje'i lus su gyur te tshe la dbang ba thob nas ji ltar 'dod pa bzhin du bzhugs pa lhag bcas myang 'das /
dgongs pa rgyu'i sa brgyad pa'i 'phags pa dang mnyam zhing /
spyod pa bdag don lta sgom la rig rtsal sbyong zhing lta ba ched 'dzin kun 'gro'i dri ma bsal /
mngon shes drug la sogs pa dang cho 'phrul bzhis gzhan don mdzad pa'o //
gsum pa phyag rgya'i rig 'dzin gyi rgyu gcig spros kyi ting nge 'dzin la goms pa'i rgyun dang kun 'gro'i sgrib pa dag pa las /
ngo bo bsgom bya mngon du gyur pas mi g.yo ba'i ting nge 'dzin gyis lhan cig gnas pa'i dri ma sbyong ba la zhugs pa /
ye shes sgyu ma'i skus sprul pa cir yang ston cing sgom lam sa dgu bgrod pa /
dgongs pa rgyu'i sa dgu pa'i 'phags pa dang mnyam la /
spyod pa bdag don du lhan cig gnas pa'i dri ma sbyong zhing dbang shes nyer lnga'i yon tan dang ldan pas dgongs pa mi g.yo ba'i ngang nas dag ma dag gi zhing rnams su sprul pa sna tshogs pas gzhan don mdzad pa ste /
de la nang gses su sa gnyis pa nas lnga pa'i bar rdo rje /
drug pa dang bdun par 'khor lo /
brgyad par rin chen /
dgu par pad+ma /
bcu par ral gri'i rig 'dzin te rigs lnga'i gdung 'dzin pa'i phyag rgya chen po ye shes lha skus mthar lam sbyor ba'o //
bzhi pa lhun grub rig 'dzin gyi rgyu sgom lam du mthong goms kyi mthu rdzogs pas shes rab gsum mthar thug pas lhan gnas kyi dri ma dag pa las /
ngo bo lam gyi rtogs pa mthar phyin te mi slob pa'i rang bzhin sangs rgyas kyi rgyal tshab chen po'i sa la sku lnga lhun gyis grub pa'i cha lugs 'dzin pa /
dgongs pa mdo lam gyis bcu gcig kun tu 'od kyi sa la gnas pa dang mnyam zhing /
spyod pa rang don du sku lnga'i rgyal ba la sogs par brten te shes sgrib phra ba sbyong la /
ji snyed mkhyen pa'i ye shes kyis sangs rgyas kyi zhing khams rab 'byams su sprul pa'i skus gzhan don mdzad pa'o //
rtsa ba'i sa bcad gsum pa don bsdu ba ni /
mdor na 
nas 
snying por bya :
zhes gsungs te /
de ltar rgyas par phye nas bstan pa de rnams kyang nyams len gnad du mdor dril na /
thog mar gzhi rim bar bgrod par byed pa dbang gis rgyud smin cing de'i srog mi 'da' ba dam tshig spyi dang khyad par lhag pas bsdus pa rnams brtan por bzung ba dang /
de kho na nyid gnas lugs dang rjes su mthun pa'i lta ba lhag pa'i bden pa dbyer med kyis rgyud sbyangs nas /
lam rim gnyis kyis ting nge 'dzin las mi g.yo ba'i sems rtse gcig tu brtan pa na /
dkyil 'khor sgrub rdzas sogs dmigs pa'i rten du legs par bkod nas 'dod 'bras don du gnyer ba'i sgrub pa la zhugs pa'i rnal 'byor pas /
bzlas pa las kyi sngags dang 'ching ba dang tshig phyag rgya 'ching 'grol du bsgyur la phyi nang gsang ba'i mchod pa'i dpung bskyed de lha rnams kyi dbang por stob pas dgyes pa bskang /
spang blang med par la dor ba'i nye rgyu'i spyod pas mtshams sbyar bas dngos grub gnyis myur du 'grub pa'i nus mthu thob nas /
gtso bor rang gzhan mchog la sbyor ba dang /
zhar byung thun mong phrin las rnam pa bzhi sogs yul dus skal ba dang 'tshams par rol pa'i las bde blag tu 'grub par 'gyur ro //
des na dang po gsum lam nyams su len pa'i gzhi dang /
bar pa drug lam gyi nyams len dngos dang /
tha ma gcig 'bras bu'i tshul nyid du 'byung bar shes nas /
rgyud rgyal sgyu 'phrul drwa ba sogs kyi dgongs don dngos po bcu la gang zag gcig gi tshe gcig tu 'tshang rgya ba'i lam tshang la ma nor ba yin pas nyams len gyi snying por bya bar gces so //
gnyis pa gsang dbang gi lam dang 'brel ba bdag byin brlab pa'i rim pa bsgom pa la gnyis /
gong 'og mtshams sbyar te mdor bstan pa dang /
de dag rgyas par bkrol ba'o //
dang po ni /
de ltar 
nas 
lam rim ni :
zhes gsungs te /
de ltar na dbang bzhi'i rtsa ba /
bum dbang lam du khyer ba'i thabs gtso bor gyur pa'i bskyed pa'i rim pa yan lag dang bcas pa ma hA yo ga ste rnal 'byor chen po'i rgyud dang 'brel par lam gong ma'i stegs su bsnyen pas gzhi bzung ste /
zab mo lus kyi dkyil 'khor du gsang ba'i dbang bskur ba thob pa'i ye shes de nyid lam du byed cing sher ye la nye bar bsnyen pa'i lam gyi rim pa ni 'di lta ste /
gnyis pa la gnyis /
lam dngos dang /
lam gzhan 'du ba'i tshul 'bras bu dang bcas pa'o //
dang po la gnyis /
mdor bstan /
rgyas bshad do //
dang po ni /
rten dang 
nas 
nyid yin pas :
zhes gsungs te /
de'ang rten rdo rje'i lus dang brten pa rtsa rlung thig le'i gnad 'ching ba rdzogs pa a nu yo ga ste rjes su rnal 'byor gyi lung dang 'brel ba'i lam /
snga ma las zab pas zab mo'i bskyed rim thog mar rtsa dang rlung dang thig le'i khams rnams grub tsam nyid nas rang byung gi snod 'khor dang bcud dkyil gyi rang bzhin shugs kyis grub pas rtog pas gsar du sgro btags nas bcos mar byas pa min pa'i lhun grub lus kyi dkyil 'khor zhes bya ba nyid yin pas khyad par du 'phags te /
bang mdzod 'phrul lde las /
rdzogs pa a nu yo ga ni //
phung po khams dang skye mched rnams //
lha dang lha mo'i dkyil 'khor du //
ma bskyed rdzogs pa'i tshul du 'dod //
ces dang /
dril bu pas /
'gro ba 'di dag rang bzhin gyis //
grub pa'i dkyil 'khor gnyis med pa'o //
zhes pa ltar ro //
spyir rdo rje'i lus la gnad du bsnun pa la de'i gnas lugs shes pa gal che ste de'i rgyu mtshan phra ba'i lus ngag yid gsum gdod ma nas rdo rje mi shigs pa gsum gyi lhar rnam par dag la /
de gsum yang don dam pa'i rigs drug gi lha yab yum gyi bdag nyid 'byung lnga sems kyi dwangs ma drug po yang gnyis gnyis su zung du 'jug pa las /
sa chu'i dwangs ma sku rdo rje /
me rlung gi dwangs ma gsung rdo rje /
mkha' sems kyi dwangs ma thugs rdo rjer bzhugs shing /
de gsum ldog chas phye ba tsam las don dam par sku gsung thugs rdo rje mnyam pa nyid de sbyang gzhi /
de'i rang mdangs kun rdzob snang ngo'i cha nas rkyang ma ro ma dbu ma gsum khu rdul rlung gi rten dang /
rlung sems 'jug pa gcig pas sems kyi rten yang yin la /
de nyid rags pa grub pa na rtsa las lus /
rlung las ngag
/thig le las sems kyi chos 'grub pa ni sbyang bya 'khrul ba'i sgo gsum yin zhing /
de sbyong byed dbang gong ma gsum dang 'brel ba'i zab lam khyad par can rnams kyis byed pa bcing zhing 'od gsal du sbyangs pas glo bur sgrib pa thams cad gdod ma'i ye shes su thim pa na /
sbyangs 'bras sgrib bral bde ba chen pos khyab byed du byas pa'i sku gsum po 'grub par 'gyur ba yin pas de dag gi tshul mdo tsam smos na bzhi /
lus 'grub pa'i rgyu rkyen /
gnas pa rtsa /
g.yo ba rlung /
bkod pa thig le'o //
dang po rdo rje theg pa'i rten khyad par du 'phags pa dzam bu'i gling pa'i mi khams drug ldan gyi lus ni /
dri ma dang bcas pa'i sems kyis 'du byas shing /
las mngon par bsgrubs pas rgyu byas /
pha ma'i 'du 'phrod kyis rkyen byas te /
de gsum tshogs pa nyi zla sgra gcan zhes btags pa'i pha ma'i khu khrag bar do'i rnam shes dang bcas pa las lus ngag yid gsum bskyed /
bar do'i shes pa des pha ma gnyis kyi reg pa sra ba de nyams su myong bas sa'i khams grub cing /
de bzhin du byang sems khu ba gsher pa'i rang bzhin chu /
bskyod pa las drod skye ba me /
rtsa gnas thams cad las byang sems g.yo ba rlung /
bde ba nam mkha'i khams te 'byung ba lnga /
rnam par shes pa ye shes kyi khams dang drug 'dus pa las lus grub ste ma'i mngal du sa bcu'i rang bzhin gyi zla ba ngo bcur gnas pa'i tshe rtsa'i gtso mo gsum nas brtsams te stong phrag lnga bcu rtsa bzhi dang /
btsas nas zla ba gsum pa na rtsa stong phrag bdun cu rtsa gnyis rdzogs par lus chags pa'i gnas skabs rdzogs pa'o //
gnyis pa ni /
lus kyi dbus gsang gnas nas gtsug tor gyi bar du rtsa a ba d+hu ti srog shing gi tshul du yar sna smin mtshams su zug pa de'i g.yas na ro ma dang /
g.yon na rkyang ma gnyis yar sna sna bug tu zug ste smin mtshams nas sum gshibs kyi tshul du song ba'i 'khor lo bzhi'i lte bar so sor mdud pa'i tshul gyis nang 'brel bar gnas pa /
lte ba'i 'og nas rtsa gsum 'dres shing dbu ma'i mar sna dung can ma g.yas ngos su song ste khu ba /
rkyang ma dbus su song ste dri chu /
ro ma g.yon du song ste khrag dang dri chen 'byin sdom byed /
spyi mgrin snying lte'i 'khor lo bzhi ka'i dbus nas phyogs bzhir rtsa bzhi bzhi gyes pa /
snying gar de bzhi las gnyis re gyes pas brgyad /
mgrin par de las gnyis gnyis gyes pas bcu drug
/spyi bor de las gnyis gnyis gyes pas so gnyis /
lte bar snying ga ltar gyes pa brgyad kyi bzhi las gnyis re gyes pas 'pho ba'i rtsa bcu gnyis dang /
de'i sngar gyes pa brgyad las lnga lnga dang ma gyes pa bzhi las drug re gyes pa drug cu rtsa bzhi'o //
de'ang spyi bo sku'i 'khor lo'am bde ba chen po'i rten haM yig bzhugs pas bde chen 'khor lo /
mgrin par gsung gi 'khor lo'am ro drug myong ba'i phyir longs spyod 'khor lo /
snying ga'i rtsa 'dab thugs sam chos kyi 'khor lo /
lte ba ni lus thog mar bskyed pa dang sprul pa'i gnas sam khams gsum la khyab pas sprul pa'i 'khor lor grags te /
de rnams la 'khor lor brjod pa'i rtsibs la sogs pa dbyibs mtshungs pa dang /
de dang der byed pa bcings pa las rtog pa gcod pa'i phyir 'khor lo dang byed las mtshungs pas kyang de skad ces bya'o //
rtsa de dag las kyang phye na nang gi gnas nyer bzhi dang yul so bdun dang /
ro rkyang dbu ma gsum gyi rigs 'dzin pa'i rtsa stong phrag nyi shu rtsa bzhi pa tsho gsum la stong phrag bdun cu rtsa gnyis /
de rnams las gyes pa ni bsam gyis mi khyab pa ste /
ba spu'i grangs ji snyed pa'i rtsa'i grangs kyang de snyed do //
gzhan yang dbu ma'i yar snar gtsug tor dang /
'og tu gsang ba'i 'khor lo bsnan pa sogs mang nyung mtha' gcig tu ma nges par gsungs shing /
mdor na rnal 'byor pas shes par bya ba'i rtsa stong phrag bdun cu rtsa gnyis dang /
de rnams kyi gtso bor gyur pa 'khor lo'i rtsa dang /
de rnams las kyang gtso bor gyur pa'i rtsa sum cu rtsa gnyis la sogs pa bshad la /
'khor lo drug gi rlung sems kyi dwangs ma 'dzin cing snyigs mas nad skyed par byed de /
gtsug tor dang dpral bas bad kan /
mgrin snying gis mkhris nad /
lte gsang gi phyi skor gyis rlung nad /
gsang ba'i nang skor gyis 'dus pa'i nad bskyed do zhes 'byung ngo //
de yang lus la rags phra shin tu phra ba'i lus /
de rnams kyi chos nyid don dam ye shes kyi rtsa ni rang rig pa'i rnam par shar ba'i phyir tha mal gyi rtsa thams cad la khyab byed du bzhugs pas ye shes kyi dbu ma chen po zhes kyang grags la /
de nyid rnam pa thams cad pa yin pas kun rdzob kyi rtsa yang de'i rjes su 'gro ba'i phyir /
rnal 'byor pa'i sems kyi rnam pa gar gtad de dang 'dra bar tha mal ba'i rtsa rnams kyis kyang bya ba byed pas rgyud sde tha dad las gsungs pa'i rtsa'i rnam bzhag mi 'dra ba rnams kyang mi 'gal ba'i gnad shes par bya'o //
gsum pa ni /
spyir lus can rnams kyi ngag gi chos dang /
phyi rol tu dbugs srang chu tshod zhag sogs dus kyi chos rnams kyi 'char gzhir gyur pa don dam ye shes kyi rlung ngam srog chen po'i rlung zhes bya ste /
'jam dpal sgyu drwa las /
srog chen po ste skye ba med //
tshig tu brjod pa spangs pa ste //
brjod pa kun gyi rgyu yi mchog
/tshig kun rab tu gsal bar byed //
ces gsungs te /
rlung mtha' dag gi gshis la rgyun mi chad par khyab pa rgyu rgyud kyi rten du gyur pa yin la /
de'i glo bur gyi dri ma kun gzhi'i rnam shes kyi rang bzhin yul la g.yo ba ni las kyi rlung ste /
de la phung po lnga'i rten byed pa rtsa ba'i rlung lnga ni /
srog 'dzin /
gyen rgyu /
khyab byed /
me mnyam /
thur sel lnga ni rtsa ba phung po'i rlung ste /
byed las kyang /
srog gnas pa dang /
dbugs 'byung rngub dang /
lus gnas pa dang /
drod 'bebs pa dang /
'gro 'dug bshang gci khu gsum 'byin sdom dang bcas pa'i bya ba byed la /
gal te log na /
brgyal smyo shi ba sogs dang /
stod nad dang /
zha rengs kyi nad dang /
pho ba'i nad dang /
smad kyi nad rnams bskyed cing /
de dag lus kyi dbus dang /
stod dang /
pags pa'i mthar thug pa dang /
zhu ba'i mtshams dang /
lte ba man chad na gnas par bshad la /
rgyu ba /
rnam par rgyu ba /
yang dag rgyu ba /
rab tu rgyu ba /
nges par rgyu ba ste yan lag gi rlung lnga ni /
dbang po lnga la gnas shing bskyed pa sogs kyi bya ba byed pa dang /
bye brag tu snar rgyu ba'i rlung ni nyin zhag phrugs re la rlung nyi khri chig stong drug brgya rgyu la /
de yang 'pho ba bcu gnyis pa'i dbang du byas na /
lte ba'i rtsa 'dab drug cu re bzhi las /
sngar drug tu gyes pa'i ya gyal bzhi po dbu ma'i 'pho ba yin pa'i phyir /
dkyil 'khor mi 'babs pas stong pa'i rtsa bzhi zhes bya'o //
de lhag drug cu po nas rgyu tshul ni /
ba spu'i mthar thug pa'i rtsa lam nas rtsa 'khor gyi rlung rnams lte ba'i rlung dang 'dres te ro rkyang gi lam las sna sgor 'bab la /
de yang 'byung ba lnga g.yas g.yon sdud bskyed kyi rim pas 'pho ba re la dbyug gu lnga re /
dbyug gu re la dbugs sum brgya drug cu ste /
'pho ba re la dbugs stong brgyad brgya pa re rgyu na'ang /
de'i steng na stong pa'i rtsa bzhi'i dbye bas dbugs gcig gi phyed bcas so //
gnyis cha re ye shes kyi rlung yin la /
de bsags pas dbyug gu re la dbugs bcu gcig dang bzhi cha gcig
/'pho ba re la nga drug rkang bcas /
nyin zhag gcig la drug brgya don lnga rnams rgyu zhing /
de chu tshod du dril na /
chu tshod gcig
/chu srang nga gnyis /
dbugs gsum /
de zla ba gcig tu bsags pas chu tshod nga drug dang /
chu chung bco lnga /
de bcu gnyis su zlos pas zhag bcu gcig dang /
chu tshod bco lnga rnams lo gcig gi ye rlung gi grangs te phyi rol tu zla shol gyi rgyur 'gyur la /
skyes bu lo brgya pa'i ye rlung bsdoms pas lo gsum phyogs gsum du longs pa sogs rgyud rnams las rgya cher gsungs so /
kha dog sa chu me rlung nam mkha' rim par ser dkar dmar nag sngon po /
tshad kyang lte 'og sor bzhi nas brgyud de sna rtse las sor bcu gnyis nas bcu drug gi bar du 'gro ba yin no //
rlung de dag las sna sgor rgyu ba dang sgul skyod byed pa'i rlung sogs rags pa /
lus nang du mi g.yo zhing 'khor ba'i rang bzhin 'byung lnga'i rlung dang /
rnam 'gyur rlung bcu /
rnam rtog sna tshogs g.yo ba'i bzhon pa rnams 'bring po /
snang bzhi'i bzhon par gyur pa'i rlung rnams phra ba /
khyad par 'od gsal gyi bzhon pa'i rlung ni shin tu phra ba yin la /
de yang man ngag tha dad pa las rlung gi rnam bzhag mi 'dra ba byung ba rnams kyang /
ye shes kyi rlung rnam pa thams cad pa yin pas /
de'i rjes su 'gro ba'i phyir gnad gcig tu 'du ba yin no //
de nas rlung bcings pas rags pa'i las rlung nyid kyang ye shes kyi rlung du gyur nas yon tan bskyed par gsungs so //
bzhi pa la ye shes dang rnam shes kyi thig le gnyis las dang po ni //
thig le thams cad kyi rtsa ba rgyu rgyud kyi rten du gyur pa ye shes snying po'i thig le'am mi shigs pa'i thig le zhes bshad pa gang yin pa ste /
stong gsal 'gag med kyi ngo bor bzhugs pa'o //
gnyis pa ni /
rlung sngags rdzas kyi thig le gsum gsungs te /
snying ga'i mi shigs pa'i thig le'i nges pas /
rlung gi byed bcings las gzung 'dzin gyi snang ba rang grol du gyur pa ni rlung thig
/sna rtser thig le la lha'i mtshan ma bsgoms pas tha mal gyi snang zhen las yid skyob pa'i phyir sngags thig
/'og gi sna rtser thig le bsgom pa las bde ba 'char pa sogs rdzas thig go
/de'ang phyi ma cung zad bshad na /
khams dkar dmar gnyis las dwangs snyigs gnyis su gyur te /
spyi bor pha las thob pa'i dkar cha haM gi rang bzhin dang /
lte 'og rtsa gsum 'dus mdor ma las thob pa'i dmar cha a thung gi rang bzhin te /
lus kyi dkar cha dang dmar cha thams cad kyi bdag por gyur pa /
dbu ma'i cha la brten pa /
rnam shes kyi rten byed pa'o /
de las kyang dwangs snyigs gnyis su 'gyur te /
mngal du ma'i rtsa dang 'brel bas bskyed cing /
btsas nas bza' btung rnams pho bar bad kan gyis myags bar byed /
mkhris pas mdog 'gyur /
rlung me mnyam ste me drod gsum gyis sbar bzhu myags par byas pas /
dwangs ma mchin par khrag tu gyur te /
rtsa la brgyud nas /
de sha
/rim par tshil /
rus /
rkang /
byang sems /
des stobs dang mdangs su 'gyur la /
de rnams kyi snyigs ma ni rim bzhin du /
dri chen dang /
mkhris pa dang /
pags pa dang /
rmen bu dang /
so sen dang /
sbubs kyi dri ma mchil snabs la sogs pa dang /
dga' ba'i mthar 'dzag pa ste /
lus zungs bdun zhes grags shing /
de dag gi rnam dbye yang /
spyi bo mi phyed pa nas so sen 'bab pa sogs khams nyi shu rtsa bzhi /
de re re la'ang thims longs spyod bdag po gsum du phye bas khams bdun cu rtsa gnyis /
de stong gis phye bas stong phrag bdun cu rtsa gnyis /
de stong gis phye bas bye ba phrag bdun cu rtsa gnyis sogs rtsa ji snyed par rlung /
rlung ji snyed par thig les khyab par gsungs so //
rnal 'byor pa'i rgyud las khams nyer bzhi'i steng du rtsa'i gtso mo gsum dang /
sum sgril ma la sogs te lnga bsnan na so gnyis su gsungs te /
he ru ka gal po las /
lus la byang chub sems rgyu ba'i //
rtsa ni sum cu rtsa gnyis te //
zhes so //
de'i steng du rtsa ba'i rlung lnga rgyu pa'i srog chen po ma gtogs pa'i bzhi bsnan nas sum cu rtsa drug tu bshad pa'ang snang ngo //
de dag kyang 'khor lo bzhir dga' bzhi'i 'gros kyis ye shes dang rjes su 'brel bar 'pho ba dang /
lus la zungs sam nus pa'am gnad kyi ngo bo nyid du rnam shes dang rjes su 'brel par 'pho ba bla gnas zhes grags pa'o //
mdor na thig le mtha' dag khu rdul mun gsum 'du zhing /
de gsum gyis chags sdang rmongs gsum skyed pa las /
rang bzhin brgyad cu'i rtog pa dang /
des las bsags nas 'khor ba'i 'khrul snang gi sdug bsngal sna tshogs 'byung pa yin la /
de gsum 'gyur med du bcings pa las 'khor ba ldog par 'gyur zhing /
thig le thams cad kyi rtsa ba chos nyid mi shigs pa'i thig le ni rnam pa thams cad pa yin pas /
brtags pa dang ma brtags pa'i thig le'i rnal 'byor ji snyed pa kun dngos brgyud gang rung gi sgo nas yang dag pa'i lam du 'gro ba'i gnad kyang shes par bya'o //
de dag ni bla med rgyud sde spyir grags pa ltar te 'od gsal rdzogs pa chen po'i rang lugs thun mong ma yin pa ni theg mchog rin po che'i mdzod sogs las rgya cher 'byung pa ltar ro //
gnyis pa la gnyis /
rten rdo rje'i lus kyi sgom tshul bshad pa dang /
brten pa rtsa rlung thig le'i rnal 'byor bshad pa'o //
dang po la'ang lam dngos dang /
de goms pa'i 'bras bu gnyis /
dang po ni /
'byung bzhi'i 
nas 
lhun gyis grub :
ces gsungs te /
zab mo'i bskyed rim ma bcos rang byung gi dkyil 'khor de ji ltar na /
'byung bzhi rim brtsegs chos 'byung dang bcas pa ni thog mar pha ma'i 'du 'phrod kyi rkyen las mngal du 'byung bzhi'i tshogs pa la rlung sems kyi rtog pas bdag tu bzung ba'i rten e dbyings yum gyi b+ha ga ru /
gzugs kyi phung po rags par grub pa gzhal med kyi khang pa chen po ste /
de'ang lus 'dom gang gru bzhi gzhal yas khang /
yan lag brgyad ka ba brgyad /
'byung lnga'i rlung rgyu ba'i dbang po sgo lnga las mig nyi zla'i skar khung /
rna ba /
sna /
kha /
'og sgo bzhi po sgo bzhi /
sha dkyil 'khor gyi gzhi /
khrag mtsho rdzing /
drod me phung /
dbugs 'ja' 'od /
sogs khongs nas snying nor bu'am tsit+ta'i phod to /
rgyu ma drwa ba drwa phyed /
sor mo rnams zla phyed me long /
so mda' yab /
lce pu shu /
bu ga brgyad dur khrod /
skra dang pags pa rus tshigs srung 'khor sogs rang byung gi rgyan dang bkod pa gzi brjid kyi dpal du 'bar ba'i rten gzhal yas khang du lhun gyis grub pa dang /
nang gi rtsa g.yas ro ma thabs dpa' bo /
g.yon rkyang ma shes rab dpa' mo /
dbu ma he ru ka spyi dpal chen po khyab bdag kun tu bzang po /
'khor lo'i gnas lnga ni spyi bo sangs rgyas /
mgrin pa pad+ma /
snying ga rdo rje /
lte ba rin chen /
gsang ba las te rigs mchog rnam lnga'i zhi khro'i gtso bo rnam snang dang bud+d+ha he ru ka la sogs pa dang /
de dag gi rtsa 'dab thams cad ni rigs chung rnams kyi tshom bu'i dkyil 'khor yab dang yum bcas brten pa lha'i dkyil 'khor du lhun gyis grub pa dang /
phyi lus kyi phung po dam tshig sems dpa'/
nang dwangs ma'i thig le ting 'dzin sems dpa'/
de'i khyab byed rig pa ye shes sems dpa' gsum po gdod nas dbyer med du grub pa yin pa la yin par shes pa'i nga rgyal gyis /
rdzogs byed yan lag sgo lnga'i yul du 'dod yon gyi longs spyod ji ltar snang ba thams cad bde ba chen po'i mchod pa'i sprin phung du shes pa la spang blang med par rol pa dang /
gzhan gyis che ba'i yon tan bsgrags nas bsngags pa thams cad bstod pa'i glur shes pa dang /
bsgul bskyod byed pa phyag rgya dang 'gro 'dug thams cad rdo rje'i gar bsgyur ba dang /
srog dang rtsol ba'i rlung 'byung 'jug gnas gsum po rdo rje'i bzlas par ngang gis grub pas nyin mtshan rtag tu rgyun mi 'chad pa dang /
bza' bca' btung ba'i rigs gyur nang gi gtor ma dang tshogs 'khor la rtag tu rol pa yin pa dang /
snyoms par 'jug pa'i tshe gnas bzhir dga' bzhi'i bde bas rgyud tshims pa'i 'od gsal ye shes kyi lha /
bcu drug phyed phyed kyi thig le las rim par bzhengs te lhan cig skyes pa mi shigs pa'i nA da stong bzhi'i mthar thug par yal bas rnam bcas kyi bskyed rim yan lag dang bcas pa de dag bsam mi khyab pa'i rdzogs rim du zhugs /
stong nyid de'i ngang las gzugs snang sgra grags 'gyu dran gyi rtog tshogs kun kyang sku gsung thugs rdo rje gsum gyi mchog tu dbyer med par lhun gyis grub pa'o //
'dir nA da zhes pa'i don yang shin tu phra ba'i rlung khams gsum pa'i bdag nyid can rgyun mtha'i bar gzhom du med pa de nyid mtshon pa rnam bcas kyi mtshan ma shin tu phra ba'o //
bskyed tshul 'di ni kun 'dus rig pa'i mdo las /
kun bzang rdzogs chen ye nas brdal ba la //
phyi nang gsang bar bkod pa'i dkyil 'khor ni //
snang srid rnam dag lha dang lha mo'i dbyings //
zhes sogs 'byung ba ltar ro //
gnyis pa ni /
zab mo'i 
nas 
ngang gis shar :
zhes gsungs te /
de ltar bshad pa'i zab mo'i bskyed rim 'di la rnal 'byor pa sus nyams len gyis goms shing 'dris par byed pa de ni ring por mi thogs par rlung sems las su rung bas ting nge 'dzin khyad par can skye /
spyan dang mngon par shes pa'ang 'grub ste /
de la spyan lnga ni /
dpag tshad brgya stong tshun gyi dngos po mthong ba sha'i spyan //
sems can kun gyi 'chi 'pho dang skye ba'i tshul mthong ba lha'i spyan /
chos nyid kyi don ji lta bar mthong ba shes rab kyi spyan /
rang dang spangs rtogs mnyam pa'i rgyud tshod rig pa chos kyi spyan /
chos thams cad mngon par byang chub par mthong ba sangs rgyas kyi spyan te dang po gnyis rnam smin gyi rgyu dang kun gyi rgyu ni sgom stobs so //
mngon shes drug ni /
lus rnam par dag pa rdzu 'phrul /
ngag rnam par dag pa lha'i rna ba dang gzhan sems shes pa /
sems rnam par dag pa sngon gnas rjes dran /
lha'i mig
/zag pa zad pa'i mngon shes rnams te /
de gnyis kyi dang po rnams ni so skye dang 'phags pa'i sa rnams su'ang yod la /
phyi ma re re ni sangs rgyas kyi sas bsdus pa yin zhing 'phags pa la'ang rjes mthun pa tsam yod par bzhed do //
gzhan yang phyi nang gsang pa'i drod dang dngos nyams rmi lam gyi rtags mtshan ngo mtshar ba rnams kyang rtsol ba med par ngang gis shar bar 'gyur te /
rgyud las /
phyi dang nang dang de bzhin nyid //
dngos dang dngos min gnas lugs kun //
rdo rje lus kyi dkyil 'khor dang //
kun gzhi ye shes rang byung lha //
de la goms 'dris brtan pa ni //
phyi nang zhing khams ma lus pa //
gnyid sad snang ba ji bzhin du //
ring por mi thogs 'char bar 'gyur //
zhes so //
gnyis pa rtsa rlung thig le'i rnal 'byor bshad pa la gnyis /
mtshams sbyar te mdor bstan /
de'i don rgyas par bshad pa'o //
dang po ni /
de ltar 
nas 
rdzogs rim ni :
zhes gsungs te /
de ltar bde ba chen po rang byung rdo rje lus kyi sku la rten byas nas /
brten pa rtsa dang rlung dang thig le'i rnal 'byor la brten te rang byin brlab pa'i rdzogs rim ni 'di lta ste /
gnyis pa la gsum /
bkod pa rtsa /
g.yo ba rlung /
thig le byang chub kyi sems sbyong pa'o //
dang po ni /
lus gnad 
nas 
goms pa na :
zhes gsungs te /
de'ang lus grong khyer /
rlung rta long ba /
rnam shes mi zha bo 'dra bar kha lo sgyur pas byed pa ma 'chings na mis zhon pa'i rta de srang bar nas phyir shor pa dang 'dra /
'ching na srang sgo khegs nas mi rta nang du tshud de 'gror mi thub pa dang 'dra bas /
rnam rtog gi bzhon pa rlung 'ching pa la lus kyi gnad 'ching ba gal che'o //
de'ang klong chen rab 'byams las /
rkang pa rdo rje'i skyil krung bca'//
lag pa gnyis kyis mnyam bzhag bsnol //
lus ni mda' smyug bzhin tu bsrang //
dpung pa rgod gshog bzhin du brgyang //
mjing pa gzhu mchog bzhin du bskum //
lus gnad phag pa'i gzengs ltar bstod //
mig dang sna rtse sems rtse bstun //
zhes gsungs pa lta bu'i lus gnad dang ldan pas cha cha nas bsgrims te chun btsal /
khong par nyon mongs pa'i rlung gi dug yod pa dbyung ba'i phyir rlung ro sna sgo nas lan gsum bsal /
sems kyi gnad rang lus tha mal gyi snang ba dbyings su yal te rnam par mi rtog pa'i ngang las /
ngo bo bde stong gi rang bzhin rnam pa yi dam lha'i sku /
rnam 'gyur dwangs gsal rnyog pa med pa chu zla'i rol gar dang sgrib thogs med pa nam mkha' la 'ja' tshon shar ba lta bu'i skur gsal ba'i lus kyi dbus su a ba d+hU ti mar grags pa'i rtsa sngon po tshangs bug nas gsang gnas bar du ka ba ltar yod pa mtshan nyid bzhi ldan /
de'i g.yas g.yon gnyis su ro ma dmar mo dang rkyang ma dkar mo d+hU ti las 'dab 'gyur gyis phra ba sum bshibs su yod pa /
ro rkyang gnyis kyi yar sna spyi bo nas thur du gug pa sna bu gnyis su zug cing mar sna gnyis lte 'og sor bzhi'i thad nas d+hU tir tshud pa /
gtso mo de gsum srog shing bslangs pa lta bu la gdugs kyi rtsibs ma bkon pa ltar brten pa'i spyi bor rtse mo rnam par bkod pa'i 'khor lo 'dab ma sum cu rtsa gnyis /
mgrin par ro rnams 'dus pa'i 'khor lo 'dab ma brgyad gnyis bcu drug
/snying ga dran pa rnam par dkod pa'i 'khor lo la rnam shes tshogs brgyad brten pa'i 'dab ma brgyad /
lte ba skyed byed kyi 'khor lor 'dab ma drug cu rtsa bzhi bcas 'khor lo bzhi po'i lte ba d+hU ti nas phyogs bzhir 'byung bzhi'i nus pa 'dzin pa'i rtsa 'dab re re gyes shing /
snying gar de las gnyis gnyis gyes pas phyi skor la brgyad /
mgrin par de las kyang gnyis re gyes pas bar skor la brgyad dang phyi skor la bcu drug
/spyi bo de las kyang gnyis re gyes pas bar skor phyi mar bcu drug dang phyi skor la so gnyis /
lte bar snying ga ltar gyes pa'i brgyad kyi bzhi las gnyis re gyes shing /
de ltar gyes pa'i brgyad las lnga lnga dang /
ma gyes pa'i bzhi las drug drug gyes pas bar skor la bcu gnyis dang phyi skor la drug cu rtsa bzhi ste lus la ji ltar gnas pa bzhin du gsal gdab /
rtsa de thams cad dwangs gsal sbubs stong gi rnam par bsgoms la rtsa'i stong ra nyid thams cad kyi gzhi yin pas legs par goms pa na rnal 'byor phyi ma la 'jug par bya'o //
gnyis pa la gnyis /
thun gyi nyams len dang /
thun mtshams kyi nyams len no //
dang po la'ang gnyis /
gtso bo bum can dang /
de sbyangs pa'i 'bras bu'o //
dang po ni /
skyon can 
nas 
'chad pa yis :
zhes gsungs te /
lus gnad rtsa'i stong ra gsal btab nas sngar khong par bskyil ba'i dug gsum gyi skyon dang 'dres pa can gyi rlung ni sna sgo nas phyir la sangs kyis bud de de'ang 'bud pa dgu phrugs sam sum phrugs bya /
mnyam rgyu'i ye rlung sogs rlung gi dus gnad la mkhas pas skyon med pa 'byung lnga dwangs ma'i rlung sna sgo nas rngubs te steng rlung dang thur sel bskum ste 'og rlung gnyis lte bar nar gyis drangs la dbu mar kha sbyor du bskyil ba bum pa ltar dgang /
mi non pa'i tshe g.yas g.yon 'then gnon dang phyi nang du gzhil /
mi thub tsa na mda' ltara'aphang ste de lta bu'i sbyor ba bzhi ldan gyi rlung sbyor la rtsol pa rim gyis je drag tu bskyed /
lus sems dub kyang rtag tu rgyun mi 'chad par bsgom pas sdom 'byung nas bshad pa'i bum can rab 'bring tha ma'i tshad ldan du grub par gsungs kyang da lta'i lag len la /
lag pa'i thal mos pus mo la lan re bskor te se gol gcig gtogs pa'i mun tshad sum cu rtsa drug ni bum pa can chung ngu /
bdun cu don gnyis 'bring /
brgya rtsa brgyad khegs pa chen po'i tshad du bzhed do //
gnyis pa ni /
lus bde sogs rkang pa gcig ste /
rlung bum pa can grub pa'i yon tan mang du bshad pa las mdor bsdu na lus mnyen lcug thob pa'i bde ba /
ngag rang dbang du gyur pas snyan pa /
sems ting nge 'dzin la g.yo med du gnas pa dang /
'chi ba med pa'i bcud len 'grub par 'gyur te /
sdom 'byung las /
yang na bum pa can sbyor bas //
thams cad du ni 'chi las rgyal //
zhes so //
gnyis pa thun mtshams bya ba ni /
thun mtshams 
nas 
sems gnas bsgrub :
ces gsungs te de ltar rlung gi rnal 'byor la brtson pa'i thun mtshams rnams su yan lag lnga sbyong sogs rtsa rlung gi skyon sbyang ba rnams dang /
lus kyi chun btsal zhing gnad la rdeg par byed pa dang /
thig le'i skabs su 'dren ldog bkram par byed pa dang /
thams cad du gegs bsal zhing bogs dbyung pa'i 'phrul 'khor rnams kyang lag len ltar bya zhing /
mthar sgo gsum dal bar bzhag pas rtsa 'khrugs rlung 'khrugs rang bzhin gyis dwangs par 'gyur ba dang /
bar skabs rnams su rdo rje'i bzlas pas bogs 'byin cing sems gnas pa bsgrub /
spyir rdor bzlas ni thams cad du gal che bas de'i don cung zad smos na /
he ru ka gal po las /
lam du khyer ba'i bzlas pa ni //
'jug dang gnas dang ldang ba la //
yan lag drug tu tshang bsgoms pas //
rdo rje'i bzlas pa lam du khyer //
zhes gsungs pa'i yan lag drug ni bshad rgyud rdor phreng sogs las rnal 'byor drug ces bshad pa dang dgongs pa mthun pas de las dang po ni /
rgyu ba nges pa'i tshul gyis ji srid nyi khri chig stong drug brgya po thams cad bgrang nus kyi bar grangs brtsi ba la sems 'dzin pa ni bgrang ba'i rnal 'byor dang /
gnyis pa rjes su 'gro ba ni thun tshod brgyad kyi dus re re la nyis stong bdun brgya rgyu zhing rlung 'byung ba re re la'ang 'byung ba gzhan bzhi rjes su 'gro bar shes pa ste 'di ni rnam par gsal ba'o //
gsum pa 'jog pa'i rnal 'byor ni rlung 'byin 'jug gi rgyud rnams la 'di ni rtsa'i 'khor lo 'di dang 'di las rgyu ba yin no zhes so sor shes pa ste spyi bo nas rkang mthil gyi bar du gong bu'i tshul la sems 'dzin pa'o //
bzhi pa rtogs pa'i rnal 'byor ni 'khor lo bzhi'i 'byung lnga'i rlung nyi shus rtog pa'i rlung brgya rtsa brgyad bsgyur zhing de'ang g.yas g.yon gyi dkyil 'khor sdom pa bcus bsgyur pa'i rlung gi mtshan nyid shes pas /
des rnam rtog gang skyes kyang shes la /
de dag rgyus ma thag tu rtog med du 'gyur bas rtog med kyi ye shes 'char tshul yang shes te rtog pa dang mi rtog pa'i skyon yon rig par byed pa'o //
lnga pa bsgyur ba'i rnal 'byor ni sngar gyi rnam rtog rgyu ba shugs can de log nas rtog pa'i rlung brgya rtsa brgyad po rtog bral gyi rlung du song bas mnyam bzhag tu mi rtog par kho nar gnas kyang rtsa 'khor la rgyu ba na nyon mongs pa'i zhad yong bas nyon mongs pa'am kun rdzob ces bya la /
de 'gags nas mi shigs pa la thim pa na ye shes dang don dam zhes bya zhing /
yang de las langs nas rtsa'i 'khor lor rgyu ba sogs sngar 'khor bar byed pa'o //
drug pa yongs dag gi rnal 'byor ni /
rtsa 'khor rnams su rlung rgyu mi rgyu'i dbye ba'ang spangs te /
rtag tu mi shigs pa la thim pas rlung gi de kho na nyid mnyam bzhag gsal stong bde ba'i mtshan nyid can de'i ngang du rlung thams cad thim pa'i 'od gsal la mnyam par 'jog pa'o //
de ltar yan lag drug po de la rdo rje'i bzlas pa ji ltar bya ba'i tshul ni /
dgongs pa lung ston las /
brjod dang dmigs par bcas pa dang //
brdar gyur dang ni don dam mo //
zhes rdo rje'i bzlas pa rnam pa bzhi gsungs te /
de'i don 'chad tshul mang yang dkyus kyi phyag len ltar na /
'bru gsum ngag tu bzla ba brjod bcas rdor bzlas /
yi ge gsum dbyibs dang kha dog gi rnam par bsgom pa dmigs pa rdor bzlas /
rlung ldang 'jug gnas gsum 'bru gsum gyi gdangs su mos pas rlung sngags dbyer med du shes nas bzla pa brdar gyur rdor bzlas /
rlung gi 'gro 'ong gnas gsum dang stong gzugs phyag rgya chen po dbyer med du shes pas ming tshig brjod pa thams cad sgyu ma lta bur rtogs pa don dam rdo rje'i bzlas par bzhed do //
gsum pa thig le sbyong ba la gnyis /
lam gyi gtso bo dang /
lam gyi yan lag go
/dang po la gnyis /
drod dang bde ba mi rtog pa'i gtum mo bshad pa dang /
gong gi don rnams bsnyen sgrub bzhir sbyar ba'i tshul gyis don bsdu ba'o //
dang po ni /
de la 
nas 
dbyings su bskyal :
ces gsungs te /
rtsa rlung rnal 'byor de dag la goms nas lte ba sprul pa'i 'khor lo'i 'og sor bzhi tsam du /
shes rab phar phyin rnal 'byor ma sbas pa'i rang gzugs dpyid dam tsaN+Da lI ste gtum mo ye shes kyi me /
dbyibs a shad kyi rnam pa /
kha dog dmar la reg bya tsha ba ngo bo stong pa nyams bde ba'i rang bzhin dang /
dbu ma'i yar snar haM yig dngos sam thig le gsal 'tsher snum 'dril mtshan nyid bzhi ldan tu gsal gdab /
sbyor ba bzhi ldan bum can rlung gis bskul bas me lce sor bzhi tsam nas rim par je ring la sbar /
dbu ma'i sbubs lam du zhugs te lte ba sogs 'khor lo bzhir rtsa thig kha sbyor gyi lha tshogs rnams bskul /
mthar spyi bo'i haM la reg pas de las bde ba'i rgyun gyi thig le char zim mam ba thag ltar byung ste lte ba'i gtum mo la thim pas sdong rtsa mar khus brlan pa ltar gsos btab /
slar yang me de nyid ches cher 'bar bas byang sems bskul ba'i bde ba dang 'dres te 'khor lo bzhi nas rim par mched pas lus rtsa phra mo'i khams thams cad khyab /
drod dang bde bas gang ba de nyid rang rig gi ngo bor ro mnyam du shes pa'i lta bas rnam par mi rtog pa'i ye shes mngon du byed par 'gyur la /
zhu bde stobs su gyur pa'i nyams gsum kar yang ched 'dzin med par mthar thug ka dag rang bzhin 'od gsal chos nyid kyi dbyings su bskyal bar bya'o //
spyir gtum mo la nam mkha' dang mnyam pa'i rgyud las /
rang bzhin phyi /
a thung nang /
kha sbyor gsang ba'i gtum mo gsum du gsungs pa las 'dir bsgom bya nang gi gtum mo'i ngo bo ni /
bde stong lhan cig skyes pa'i ye shes nang gi rnal 'byor ma ste /
rdor phreng las /
lte ba'i dbus su rtag gnas pa //
nyi ma stong dang mtshungs pa'i 'od //
ye shes chen po'i me 'byung ba //
zhes so //
nges tshig tsaN+Da lI'i sgra las drag cing gtum la sreg pa ste gang la gnad du bsnun pas phung khams kyi ma dag pa dang rnam rtog nyon mongs myur du sreg par byed pa'o //
gnas tshul rgyud sde so so'i dgongs pas me dang rlung dang rtsa dang thig le dang sngags dang ye shes rnams su gnas par bshad la kun rdzob thig le don dam ye shes su gnas pa spyi'i dgongs pa'o //
spar byed bum can sogs rlung sbyor /
sa bon phyag mtshan me thig a shad sogs dmigs pa /
rang lus gzhan lus thabs la bstan pa ste gsum mo //
'bar ba'i tshad ro rkyang gi rlung dbu mar zhugs gnas thim gsum ka'ang 'bar ba chung 'bring chen po gsum du 'byung /
dbye ba las dang rnal 'byor lhan skyes kyi gtum mo gsum mam /
'bar ba dam tshig drod /
zhu ba chos bde ba /
'dres pa'i nyams myong ye shes mi rtog pa'i gtum mo gsum du bshad /
rtags tshad phyi nang gi rtags bcu dang yon tan grub pa rnam pa gnyis ka'i rgyur 'gyur ro //
gnyis pa ni /
zab pa'i 
nas 
mngon tu 'gyur :
zhes gsungs te /
de ltar bshad pa'i bcos min zab mo'i bskyed rim ni bsnyen pa dang /
nye bar bsnyen pa ni rlung gi rnal 'byor lus sbyong 'phrul 'khor dang bcas pa yin te /
de nas gtum mo'i 'bar 'dzag gi sgrub pa'i rim pas bde stong dbyer med pa'i sgrub pa chen po'i de nyid mngon du 'gyur ba ste dkyil 'khor bkod pa sogs spros bcas la ma ltos bar nang rdo rje'i lam du bsnyen sgrub yan lag bzhi mthar phyin pa'o //
gnyis pa lam gyi yan lag bshad pa la gnyis /
mdor bstan /
rgyas bshad do //
dang po ni /
lam gyi yan lag ces pas bstan te /
thabs lam gyi yan lag tu gal che ba nyin mtshan gyi rnal 'byor /
mtshams sbyor gyi gdams pa rnams rim bzhin bstan par bya'o //
gnyis pa la gnyis /
nyin mo dang mtshan mo'i rnal 'byor ro //
dang po ni /
nyin mo'i 
nas 
bde bar rol :
ces gsungs te /
zhu bde gtum mo'i rnal 'byor ni sgrib rtsa snyoms 'jug 'pho ba'i gnas skabs sbyong zhing lhan skyes kyi ye shes skyed pa'i phyir lam gyi gzhung shing yin pas mnyam bzhag nyams len dngos gzhir byas la /
rjes thob tu nyin mtshan gyi rnal 'byor gyis so so'i ngo skal sbyang dgos pas /
de'ang nyin mo'i rjes thob tha mal 'khrul pa'i gnas skabs kun sgyu lus kyis sbyangs te /
de'ang bsgrub bya dngos sbas don gyi sgyu lus yin kyang sngon tu sgyu ma lta bu'i ting nge 'dzin la blo 'byongs bar bya dgos pas mdor dril na bzhi /
dang po ma dag sgyu lus ni /
khams gsum snod bcud kyi dngos po thams cad sgyu ma'i dpe brgyad kyis mtshon nas med bzhin du snang la bden par ma grub pa dpe de dag lta bur shes par bya ste /
brgyad ni /
bden par ma grub kyang bya byed dngos po tshang bar snang ba sgyu ma /
'khrul pas bslad pa'i sems tsam du snang ba rmi lam /
gdos bcas su ma grub pas phyi nang gang du'ang med pa mig yor /
skad cig gis g.yo ba smig rgyu /
gcig gis gar yang khyab pa chu zla /
rgyu rkyen las skad cig gis skye 'gag byed pa brag cha /
snang yang nges pa med pa dri za'i grong khyer /
gcig dang du mar snang ba sprul pa rnams te /
de bzhin du 'khor 'das kyi chos thams cad stong bzhin du nye bar snang ba sgyu ma'i lus can yin pas tshig don rnams mdo dang thun mong ba'i spyi don gyi sgyu lus so //
gnyis pa dag pa sgyu lus ni /
'di ltar snang ba thams cad logs su ma grub pa sems kyi 'du byed tsam du shar ba dang sems de'ang gdod nas rang byung snang stong zung 'jug gi lha skur blta ba ste /
de'i tshul yang rim lnga las /
me long nang gi gzugs brnyan gyis //
sgyu ma'i lus ni mtshon par bya /
kha dog rnams ni 'ja' lta bu /
khyab pa chu yi zla bas so //
zhes skad cig gis gzugs rdzogs pa dang gsal zhing ma 'dres pa dang gcig gis kun la khyab pa khyad par sum ldan du bsgoms pa ni sngags kyi spyi don no //
gsum pa rnam dag sgyu lus ni /
rlung dbu mar thim pas stong pa gsum mam bzhi drangs te /
de'i nyer thob bam 'od gsal gyi mthar rlung sems tsam las skad cig gis lha skur ldang /
de lta bu'i 'jug ldangs la yang yang goms nas rlung sems tsam las grub pa'i ye shes kyi phyag rgyar ldangs pas slob pa'i zung 'jug 'grub pa sbas don dang /
bzhi pa ni /
de dag mthar phyin pa las dri ma thams cad dang bral ba mi slob pa'i zung 'jug ye shes kyi spyod yul sgyu ma lta bu'i bde bar rol pa ni mthar thug gi sgyu lus so //
de ltar yang gal po las //
'bras bu'i bdag byin brlab pa ni /
sgyu ma dang ni chu zla dang //
'ja' tshon bzhin du dngos med pa //
de ltar 'bras bu'i skur snang ba //
mtshan dang dpe byad rgyan gyis brgyan //
ces so //
gnyis pa mtshan mo'i rnal 'byor la gnyis /
mnyam bzhag dang /
rjes thob bo //
dang po ni /
chos kun 
nas 
rtsol med 'char :
zhes gsungs te /
gnyid mthug gnas skabs kyi dri ma sbyong ba 'od gsal la'ang tshul bzhi las /
dang po tshig don dang mdo spyi ni /
'khor 'das kyis bsdus pa'i chos kun gyi rang bzhin ni gdod ma nas spros pa'i mtha' dang bral bas ngo bo stong la rnam pa 'gags med cir yang gsal ba yin pa la yin par shes pa'i ting 'dzin brtan pas rlung dbu mar thim ste stong bzhi 'dren nus pa gzhir byas nas /
gnyis pa sngags spyi'i 'od gsal 'dzin pa la dus gnad tho rangs gnyid srab pa'i dus /
lus gnad tsog pu /
'dun pa gnyid kha'i dran pa /
yul gnad snying ga'i dwangs ma mi shigs pa'i thig le la sems rtse gcig tu mnyam par bzhag pasarkyen byas /
sngar gyi nyams myong gis rgyu byas te dbu mar rlung sems cung zad 'dus pa las 'byung ba rim par thim pa'i rtags snang phra mo du ba la sogs pa 'char /
rnam shes snang ba la thim ste rtog pa rags pa 'gags pas dkar lam zla 'od lta bur shar ba ni stong pa /
snang ba mched pa la thim ste phra ba'i rtog pa 'gags pas dmar lam nyi 'od lta bu ni shin tu stong pa /
mched pa nyer thob la thim pas rtog pa phal cher 'gags pas nag lam mtshams kyi smag lta bu ni stong pa chen po /
nyer thob 'od gsal la thim ste rlung sems thams cad 'gags pas tho rangs kyi ston gnam slong byed rkyen gsum dang bral ba lta bu ni thams cad stong pa ste /
stong bzhi so so'i thad du ngos zin par bya zhing khyad par bzhi pa 'od gsal gyi ngang ci gnas su bskyang /
gsum pa sbas don ni /
nyams myong de'i rgyun nyin mtshan kha sbyor du drangs pa las lam dus srab mthug nyams rtogs kyis phye ba'i dpe'i 'od gsal la rang dbang thob pa'i rgyu las /
bzhi pa mthar thug don gyi 'od gsal rtsol med du 'char bar 'gyur te /
'chi ba chos kyi skur lam du bslangs /
'od gsal ma dang bu 'dres gdod ma'i gzhi thog tu skad cig gcig gis bye brag phyed par 'gyur ro //
gnyis pa ni /
rjes thob 
nas 
tshom bur bsgrub :
ces gsungs te /
gnyid kyi 'od gsal la mnyam par bzhag pa'i rjes thob tu rmi lam 'char bar rtsom na skad cig gis sgyu lus kyi lha skur ldang ba yin kyang de ltar mi nus pas rmi lam gyi gnas skabs sbyong ba'i gdams ngag ni /
nyin mo snang ba thams cad rmi lam du dran pa rgyun chags pa 'dun pa'i stobs dang /
srog rtsol rlung gi sbyor ba la gnad du bsnun pa'i stobs kyis /
nub mo gnyid mthug 'od gsal du 'char ma nus par rlung ro rkyang du shor nas mgrin pa'i rtsar rgyus te bag chags kyi lus la nying 'khrul gyi snang bar shar ma thag rmi lam du ngo shes par byas la 'dun pa drag pos bzung /
de brtan pa na gcig las du ma dang gang 'dul sogs su sprul /
de'ang brtan nas dngos po la ma nges pa sna tshogs su bsgyur ba dang spel ba sogs byas la rmi lam gyi ting 'dzin rtsal chen ma rdzogs bar du sbyang /
rtsal rdzogs nas nying 'khrul gyi snang ba thams cad stong pa chen po'i ngang du bsdu zhing de'i ngang las snying rje sgyu ma lta bu'i rang gdangs rlung sems las grub pa'i lha sku phyag rgya gcig par ldang /
de las phyag rgya du mar spros shing mthar ji srid mkha' khyab kyi tshom bur spro nus pa de srid du brtson pas bsgrub pa ni /
rmi lam la bsnyen sgrub yan lag bzhi tshang bar rdzogs pa'o //
des gnas skabs su 'khrul snang gi bden zhen ldog cing mthar thug bar do longs sku mngon du byed par 'gyur ro //
gnyis pa 'chi kha dang bar do'i nyams len bstan pa la gnyis /
dgos pa bstan pas mtshams sbyar /
de gnyis so sor bshad pa'o //
dang po ni /
tshe 'dir sogs rkang pa gcig ste /
gang zag le lo can gdams ngag thob la nyams su blangs kyang tshe 'dir rtogs pa'i gdeng ma thob cing goms pa mngon du ma gyur na /
lam gyi chad mthud 'chi khar ye shes gong du 'pho ba dang /
bar do sku gsung du bsre ba'i gdams ngag 'di dag nyams su blang bar bya'o //
gnyis pa la gnyis /
'chi kha ma'i nyams len /
bar do'i nyams len no //
dang po ni /
rlung sems sogs tshig rkang gcig ste /
de'ang spyir rab 'chi ba don dam bden pa 'od gsal gyi ngang du 'pho ba dang /
'bring bar do yang dag pa'i kun rdzob sgyu lus kyi lha skur 'pho ba dang /
tha mas bskyed rim du 'pho ba bcas gsum du gsungs pa las 'dir bstan bya phyi ma ste /
gson dus su legs par sbyangs nas 'chi khar las la sbyor bar bya'o //
de'ang lus gnad rlung sbyor dang ldan pas 'khor ba'i sgo dgu bgag
/thar pa'i sgo gcig dbye /
rlung sems lte ba'am snying ga'i dbu mar rten la bsdu zhing tshangs bug nas rten can rten med gang rung du 'pho zhing 'bebs pa sogs byas nas 'byongs par gyur pa na /
'chi ba'i rtags tshang zhing bslu ba'i thabs kyis ma ldog pa'i tshe 'dun pa rtse gcig pas dbyings su 'phos te ka dag bsam brjod bral ba'i ngang la bzhag pas rab dag pa mkha' spyod kyi zhing du bgrod de lam lhag ma rdzogs nas mchog thob pa dang /
'bring sngags spyod kyi rten bzung nas skye ba dag par brgyud de dngos grub thob pa dang /
tha ma mtho ris su skyes nas lam sna zin te rim pas thar pa la sbyor bar bshad do //
gnyis pa ni /
bar do'i 
nas 
mtshams sbyar ro :
zhes gsungs te /
'chi ba'i tshe lugs ldog gi 'od gsal ngos ma zin pas lugs 'byung thams cad stong pa las nyer thob sogs su ldang zhing rang bzhan brgyad cu'i rtog pa skyes pa'i tshe bar do'i yid lus ming gzhi 'dus pa'i phung por grub nas 'khrul snang la spyod pa ste /
de'i tshe sngar gyi gdams ngag gi gnad dran par byas la 'khrul snang bden med du shes pas snang yul sgra grags rtog tshogs gsum po snang stong lha dang grags stong sngags dang rig stong ye shes chen por bsre ba dang /
gzhan yang sngon gyi goms pa dang bstun smin byed dbang /
grol byed lam /
bsrung bya dam tshig
/thob bya 'bras bu dang mthun par bsre bas dag pa'i zhing khams sogs su mtshams sbyar te skye ba sprul skur 'grub pa dang /
dbang po shin tu tha mas kyang 'dun pa cer gyis bzung la mos gus snying rje zhen log sogs shugs bskyed pas skye gnas ngan pa'i mngal sgo khegs par 'gyur ro //
rtsa ba'i gnyis pa de dag lam gzhan gyi dod sbyar ba ni /
de ltar 
nas 
ngang gis 'char :
zhes gsungs te /
rang byin brlab kyi rdzogs rim de ltar bstan pa kho nas rim pa dang po'i lam yang yongs su rdzogs par 'gyur te /
thog mar gzhi lus rtsa'i khams gtso mo 'khor dang bcas pa ni dam tshig ye shes dbyer med pa'i lha tshogs gtso 'khor /
de nyid rdo rje lus kyi dkyil 'khor rang byung du grub par shes pas gsal gdab /
rtsa rlung thig le'i sbyong ba rnam pa gsum gyis sgo gsum sku gsung thugs rdo rjer byin brlabs pa'i ye shes lam du bya ba dang /
steng 'og gi rlung kha sbyor du bcings pas dbang bskur zhing 'byung 'jug gnas gsum rdo rje'i bzlas pa rgyun mi 'chad pa dang /
lte bar gtum mo sbar ba'i mes mchod cing dpyid thig 'bar 'dzag mi shigs pa'i rang sgra rdo rje'i glu yis bstod pa dang /
lus tsaN+Da lI'i drod kyis khyab pa'i nang gi tshogs khang nyams su dga' bar /
a haM zhu bde'i longs spyod zag med bdud rtsi'i tshogs dang gtor mar tshims pa chen por rol nas 'od gsal rnam par mi rtog pa'i ngang du thim /
slar yang zung 'jug sgyu ma lta bu'i lha'i sku rang mdangs snod bcud dkyil 'khor gsum sgyu ma'i rang bzhin du ldang ba bcas kyis sad dus mnyam rjes kyi rnal 'byor gnyis su spros bcas kyi phrin las la ji ltar yod pa tshang ba dang /
snang gsum lugs ldog 'od gsal du thim nas de'i ngang du gnas pa de bzhin nyid stong pa chen po'i dbyings las /
rjes thob lugs ldog tu shar ba kun snang sgyu ma dang rgyu'i sa bon gyi yi ge'i sprin las /
rmi lam lha sku phyag rgya gcig pa ldang zhing de las phyag rgya spros bcas kyi rtsal sbyangs pas /
rlung sems dbyer med pa'i lha'i tshom bu mtha' yas par spro ba tshogs sgrub chen mo ste gnyid dus mnyam rjes kyi rnal 'byor bsnyen sgrub yan lag bzhi dang bcas pa rnams kyis /
ma dag rnam smin gyi sgo gsum po rnam par dag pa sku gsung thugs rdo rje gsum du go 'pho zhing gnas 'gyur /
skye ba sprul sku /
'chi ba chos sku /
bar do longs sku ste bar srid gsum po sku gsum du rang bzhin lhun gyis grub par mngon byang chub pa'i mchog gi dngos grub 'bad rtsol med par ngang gis 'char bar 'gyur ro //
gsum pa sher dbang gi nyams len bshad pa la gsum /
mtshams sbyar te mdor bstan pa dang /
de nyid rgyas par bshad pa /
de dag gi don bsdu ba'o //
dang po ni /
gang yang 
nas 
rim pa ste :
zhes gsungs te /
rang byin brlab kyi nyams len de dag gi rtsa ba srog rtsol sgra ji bzhin 'grub cing 'pho med la gdeng du gyur pa sogs mnyam rjes kyi rnal 'byor gang la yang rtogs goms kyis nyams rtogs rtsal kha ches cher mched cing rgyal par gyur pa na /
gsum pa shes rab ye shes kyi dbang gi nyams len gzhan lus la 'jug pa'i dus yin zhing /
de ni mchog tu mi 'gyur ba'i bde ba chen po sgrub pa'i lam gyi rim pa rgyud sde kun las khyad par du bsngags pa ste /
dur khrod khang brtsegs kyi rgyud las /
las rgya'i byang chub sems 'byongs pas //
mchog dang thun mong yon tan rnams //
rang gi sems la gang 'dod pa //
'di yis nges par 'grub par 'gyur //
zhes dang /
'jam dpal zhal lung las /
gsal zhing rab dga' mkha' mnyam pa //
gzhan du rig par mi 'gyur bas //
sgyu ma kun las khyad par du //
bud med sgyu ma khyad par 'phags //
zhes so //
gnyis pa la gsum /
lam dngos dang /
gzhan der 'du tshul /
de dag gi 'bras bu'o //
dang po la'ang gnyis /
mdor bstan rgyas bshad do //
dang po ni /
yul dang 
nas 
'grub par 'gyur :
zhes gsungs te /
zab lam de nyams su len pa'i thabs mdor bsdu na /
gang la bsten bya'i yul dang /
nam bstan pa'i dus tshod dang /
ji ltar bsten pa'i thabs dang /
de ltar bsten pas mtshon par bya ba ste rnam pa bzhi yis gzhan lus shes rab la bsten pa'i thabs lam zab mo de nyid dpyis phyin par 'grub par 'gyur ro //
gnyis pa la gsum /
yul dang dus bshad pa /
thabs bshad pa /
mtshon tshul bshad pa'o //
dang po la'ang gsum /
yul bshad pa /
dus bshad pa /
de gnyis kyi mjug bsdu ba'o //
dang po yul phyag rgya brtag cing dgug pa'i tshul bshad pa ni /
yul ni 
nas 
dmigs pas dgug :
ces gsungs te /
de la gzhan lus dkyil 'khor 'khor lo ni pho nya'i mgyogs lam yin pas thog mar bsten bya'i yul gal che ste /
de'ang rab don gyi 'od gsal thob ba'i lhan skyes /
'bring dbang dang bskyed rim gyis rgyud sbyangs pa'i sngags skyes dang yul nyer bzhi la sogs par skyes pa ni bsten pa tsam gyis dngos grub tu 'gyur bas mchog yin kyang /
skal pa dang nus pa dman pas tha ma las skyes kyi phyag rgya mi mo dkyus ma las gzhan mi 'grub cing de'ang mtshan ngan bsten na yon tan mi 'phel gyi steng du skyon skyed pas nus pa ma thob kyi bar du spang dgos shing mtshan ldan kho na gal che ba dang /
bud med thams cad rigs can lnga las ma 'das par bshad pas lnga po las /
pad+ma can ni rtsa bzang bas bde ba lhag par skyed cing chos nyid gsal bas rab yin la /
ri mo can dang dung can ma dang glang sna can ri dwags ma bzhi ni rtsa snga ma las dman pas 'bring du bshad do //
de la pad+ma can gyi mtshan nyid ni phyi rtags bzhin ras zlum po sngo sang ngam pad+ma'i mdog can /
skra ser zhing li ba /
rus sbal ltar chu zheng gab pa'i lus dbyibs can /
brang mdzes la nu ma sra zhing mkhregs pa /
nang rtags su lte bar gyen du 'greng ba'i gnyer ma ste ri mo gsum yod pa /
mchog gyur pad+ma'i rigs yin pas gsang rtags su gsang rtsa pad snal ltar phra zhing 'byed 'dzum byed pas rgyun tu 'am res 'ga' rak+ta 'o ma'i mdog tu snang pa'o //
ri mo can ni /
rgyud khro zhing gtum la nu ma'i gting zab pa /
lus kyi bong thung la byin pa ri dwags ltar phreng zhing gsus pa rgyas pas rkad ba sbom pa /
skra bzang la dpral bar gnyer ma gyen 'greng yod pa /
gsang rtsa ri mo ltar phra ba ste las kyi rigs so //
dung can ma ni lus bong ha cang ri+ing ba'am thung ba ma yin pas 'tshams shing bzhin ras yid du 'ong ba /
skra nag la ring ba dang sna'i rtse mo'ang leb mor min par ring zhing nu ma rgyas la mkhregs pa /
gsang rtsa dung ltar 'khril ba ste rin chen rigs so //
glang sna can ni /
lus bong che zhing byin pa sbom pa /
skra ngan la bzhin ras kyi mdangs gsal ba /
ngo tsha chung ba'i chags pa dang ldan la lus las chang dri mnam pa /
gsang rtsa glang chen sna ltar bltabs pa ste sangs rgyas rigs so //
ri dwags can ma ni /
bzhin mdog dkar la dmar ba'i mdangs can ri dwags lta bu'i mig mdzes pa /
dpral ba dbyes che zhing skra rtsub pa /
spyod lam ha cang dal pa'am brel ba snyoms shing nu ma zlum la 'khyi+il ba /
gsang rtsa ri dwags rtsi lta bus bkab pa ste rdo rje'i rigs so //
de ltar rigs rnam pa lnga po re re la yang phyi nang gsang rtags tshang ba rdzogs ma rdzogs khyad par gyis rab 'bring tha ma gsum gsum du 'gyur bas de dag gang yang rung ba'am /
mtshan nyid tshang ma tshang ci yin kyang rung gtso bor sgrub pa po rang la dad cing gus pas snying nye ba /
blo brtan pas lta spyod zab mo gsang thub pa /
rtsa bzang bas chags pa che ba /
dar la babs pas mthong reg tsam gyis bde ba bzad med du g.yo zhing 'khrig thabs kyi 'dod pa'i sgyu rtsal la mkhas pa /
lo grangs kyang bcu drug nas rab /
nyi shu nas 'bring /
nyer lnga nas tha ma ste de tshun chad kyi na tshod can gal che ba ni /
sgyu 'phrul me long las /
bco brgyad bcud ldan rab yin te //
nyi shu la sogs 'bring du bshad //
rtsa lnga tha ma'i tshad yin te //
gzhan la dngos grub med par gsungs /
zhes so //
de lta bu'i mtshan nyid dang ldan pa'i rig ma de legs par brtags la rnyed nas rang bzhin gyis ma khug na gang mas ngag rnams las 'byung ba ltar rjes kyi rten 'brel dang sngags bzla ba dang dmigs pa'i 'phro 'du gsum gyis dgug par bya'o //
gnyis par dus rig par bya zhing las rung du bsgrub pa ni /
de nas 
nas 
skye bar bya :
zhes gsungs te /
rig ma dang rang nyid kyi dbang du gyur pa de nas yid dang mthun pas nyams dga' ba /
mi mthun pa med pas bag phebs pa /
skye bo'i rgyu 'grul med pas dben pa'i gnas su /
'khor ba'i sdug bsngal dang mi rtag pa'i gtam sogs bshad la nges 'byung bskyed cing bsags sbyong gi rim pa sogs theg pa thun mong gi sngon du 'gro ba'i chos rnams kyis blo rgyud legs par sbyang /
de nas sngags kyi dkyil 'khor du gzhug la phan nus zab mo'i dbang bskur bas smin par byas la thun mong dang thun mong ma yin pa'i dam tshig rnams khe nyen gyi gnad la bkar te lhag par nan tan du 'bogs /
thog mar bskyed rim dang de nas rdzogs rim gyi gdams pa bstan te re re'ang drod rtags kyi nges pa ma mthong bar du sbyo+ong ba dang /
gsang sngags kyi brtul zhugs spyod pa zab mo la nam yang skrag pa med pa'i blo zungs thub rkyen gyis mi 'phrog pa'i brtan po rab tu skye bar bya'o //
gsum pa ni /
mdor na 
nas 
nyer bsdogs bsgrub :
ces gsungs te //
rgyas par bshad pa de dag gi don mdor bsdu na thog mar rig ma mtshan bzang ngan brtag pa dang /
bar du rdzas sngags dmigs pas dgug pa dang /
tha mar thun mong thun min gyi gdams pas rgyud sbyong ba ste sngon 'gro'i chos rnam pa gsum gyis bde ba'i gseng lam la 'jug pa'i nyer bsdogs bsgrub pa'o //
gnyis pa thabs bshad pa la gnyis /
thabs lam gyi chos nyer bdun spyir bstan pa dang /
nyams len lag tu blang tshul bye brag tu bshad pa'o //
dang po ni /
thabs ni
nas 
zung du chud :
ces gsungs te /
yul de la brten nas bde ba chen po skyed pa'i thabs ni /
rig ma la snga gong nas yang yang du dri zhim po'i chus khrus byas la mdzes pa'i rgyan yid du 'ong bas spras /
dri bzang dang byang chub sems rgyas byed kyi bku mnye bya /
sha chang sogs bcud can gyi zas bsten cing rtsa rlung gi rnal 'byor dang 'phrul 'khor rnams sngar 'byongs zin kyang chu 'dren pa yur ba'i tshul du sbyang /
stan nang tshang can sogs 'bol ba'i gdan la rnal 'byor pa yab yum gnyis lhan cig tu 'khod /
'khod ma thag nas kyang snyoms 'jug mi bya bar thabs lam gyi chos nyer bdun gyis rim par bsgrub dgos pas /
thog mar 'dzum pa'i mig gis gzugs la blta zhing ngag gis chags pa'i gtam sna tshogs smra ba dang yid dga' ba'i mdangs bskyed la chags pa'i tshul dran pa sogs sgo gsum 'dod chags kyi sbyor ba la bslab pa gsum gyis bde ba'i las la 'jug 'dong drag por bskul /
rnal 'byor pa dang rig ma gnyis kas lha yab dang yum du gsal ba dang mkha' gsang rdo rje pad+mar byin brlabs mtshungs pa dang thabs 'di la bsten nas gzhan don du bde chen rdo rje sems dpa' bsgrub pa'i 'dod pa mnyam por ldan pa'i 'du shes gsum gyis tha mal gyi gzugs su snang zhing chags par zhen pa las ldog
/rtsa skul ba'i thabs dang ldan pas lus la 'khyud pa mkha' gsang gcig tu sprad pa dang brod nas drag tu mi shor bar dal bus bsrub pa'i sbyor thabs rnam pa gsum gyis bde ba spyi bo nas 'khor lo bzhir rim gyis dbab /
spyi bo'i 'khor lor thig le babs pas dga' ba'i ye shes skyes pa'i rang ngo la yun ring du bltas te rtsa 'khor de'i lha mchod par mos pas mtshon 'khor lo bzhi po'i lha rnams mchod /
snyoms 'jug je drag tu btang ba dang /
ril ba zhabs tshags can gyi rlung sbyor sogs dang bcas te thig le bskyil thabs gsum gyis bde ba'i rgyun mi nyams par gong nas gong du sbor /
gsang ba'i rdo rje nor bu'i rtsa dang yum gyi kha ga mu kha /
sna rtse'i thig le'i dkar dmar /
gnyis ka'i rlung dang sems gcig tu 'dres pa bcas rtsa thig rlung gi kha sbyor gsum gyis dga' bzhi'i mthar thug lhan skyes kyi bde ba myang /
rgya mtsho brag gtad gling bzhi sdud pa nyi zla gyen ldog sogs lus dang hU~M dang hing 'dren sogs ngag gi 'gyur ba dang /
yid dmigs bcas dmigs med kyi yul gang rung gi ting nge 'dzin rtse gcig tu gtad pa'i sgo gsum 'phrul 'khor gyi gnad gsum gyis bde ba'i rten thig le mi nyams par dam bca' brtan pos bzung /
stag mo'i skyug stangs sogs dud 'gro'i 'gyur ba bzhi dang rlung gi gdangs rtsal gyen du 'dren pa dang dmigs pa'i mda' tshangs pa'i haM yig gi 'ben la gtod pa bcas btsan thabs kyi sbyor ba rnam pa gsum gyis bde ba rten thig le dang bcas pa spyi bo'i rang gnas su ldog
/seng ge rnam rol dang /
gyi ling phra tshul sogs zab pa dang /
g.yang mo sprugs stangs sogs gzhil ba'i sgyu rtsal gsum gyis 'dren ldog byas pa'i thig le'i bde ba rtsa gnas thams cad du khyab par dgram /
bde ba'i rang ngo la sems bzung ba dang gang du'ang 'dzin pa med pa dang sems rgya yan du klod de nam mkha' ltar rnam par dag pa'i ngang du 'jog pa ste rgyas 'debs gsum gyis bde ba dang stong pa ya bral ma yin par zung du chud par bya'o //
gnyis pa la gsum /
sbyor ba /
dngos gzhi /
rjes so //
dang po ni /
gang yang sogs tshig rkang gcig ste /
gzhan lus kyi lam gang la yang sngon du yid rig ye shes phyag rgya la brten nas las rgya la ji skad bshad pa'i tshul thams cad nyams su blangs pas kun rdzob byang sems dbab bzung ldog dgram gyi bya ba la rang dbang thob nges pa rang lus thabs ldan gyi gdams pa la bslab pa gal che'o //
gnyis pa ni /
dngos gzhi 
nas 
yun ring bzhagaH
ces gsungs te /
gzhan lus kyi lag len dngos gzhi gong du bstan pa'i phyag rgya rigs can lnga la sbyor thabs rim pa bzhin /
pad+ma can la steng nas sbyor ba dang ri mo can ma la 'degs pa'i tshul gyis dang glang sna can la phan tshun mnyam par lta bas dang ri dwags can la 'og nas sbyor ba'i 'khrig thabs gtso bor bya ste de dag rgyud kyi dgongs pa dang 'brel ba yin la /
gzhan yang mtha' gcig tu ma nges par g.yas rol g.yon rol mdun nas rol pa la sogs pa 'dod pa'i sgyu rtsal gyi rtse 'jo mig 'phrul lta bus snyoms par 'jug cing sbyor thabs kyi bye brag re res bde ba'i ye shes mi 'dra bar re re 'dren nus par bya'o //
de las dgos pa'i gnad bzhi ni /
dang po dbab pa la mkhas pa dal bu ru sbal gyi 'gros lta bu /
bar du bzung ba la mkhas pa them bu bdun gyi gnad la rtse gcig pa rdza snod them bus bkag pa bzhin dang /
de las ldog pa la mkhas pa btsan thabs kyi sbyor bas skyen po'i mda' ltar rang gnas su 'phang zhing /
mthar 'grems pa la mkhas pa zhing pas yur ba la chu drongs pa bzhin du lus gnas thams cad du khyab par bkram /
khyad par snang rig dbyer med kyi gnad la goms pas zag med dwangs ma'i thig le snying ga mi shigs pa'i mdzod du sbas te brjod bral ka dag gi ngang du yun ring por mnyam par bzhag pa gnad kyi mchog yin no //
gsum pa ni /
de tshe 
nas 
brtul zhugs bsgrub :
ces gsungs te /
de ltar nyams su len pa'i tshe bde ba'i rang bzhin grol ba la mkhas pa mkha' la na bun yal ba ltar gshis lugs su la zlo dgos pas /
zag bcas bde ba rtog pa'i ro myong bas zag tu mi gzhug par zag med mi shigs pa'i thig le'i klong du sba /
thig le de'ang lhun grub 'od gsal gyi dbyings su sba /
de'ang ka dag rnam par mi rtog pa'i ngang du sba /
tshul de lta bu yang nas yang du sbyang zhing goms pas mchog tu mi 'gyur ba'i bde ba chen po'i brtul zhugs bsgrub par bya'o //
gsum pa thabs des mtshon bya bshad pa ni /
thabs des 
nas 
tshul du 'char :
zhes gsungs te /
mtshon byed thabs lam zab mo des mtshon bya'i don bde stong zung 'jug phyag rgya chen po zhes bya ba /
'khor ba dang myang 'das brtan pa snod dang g.yo ba bcud kyi skye 'gro kun gyi srog gam snying por khyab pa'i de kho na nyid kyi gnas lugs ni /
rnal 'byor pa'i nyams su myang byar yod kyang 'di'o zhes ngag gis smra ru mi btub la /
rang nyid yid ches pa'i nges shes dang ldan kyang 'di lta bu'o zhes dpe gang gis kyang mi mtshon pa dang /
rig ngor mngon sum du mthong bar gyur kyang yul yul can du 'du shes pa'i rnam par rtog pas ma bslad pa /
rang bzhin gyis dri mas ma bslad pa'i ye shes so sor rang gis rig par bya ba /
skye 'gag gnas gsum dang bral ba nam mkha' lta bur gdod nas rgyu rkyen gang gis kyang 'dus ma byas pa ste /
snang tshul chu dwangs pa la zla ba'i gzugs brnyan 'char ba bzhin du thabs las thabs byung gi tshul du gsal zhing der zhen gyi 'dzin pa med pa /
rnam pa thams cad pa'i rang bzhin can sprul pa'i gzugs brnyan tha snyad shes brjod 'jug gsum gyis ngos bzung gi yul las 'das pa /
rnam pa bde ba dang ngo bo stong pa dbyer med zung du 'jug pa nyid dpe'i tshul du 'char bas don gyi ye shes la sbyor bar byed do //
gnyis pa lam gzhan gyi dod thub sbyar ba ni /
sgo lnga'i 
nas 
yongs su rdzogs :
zhes gsungs te /
pho nya'i lam las 'bar zhu khyad par ba'i rkyen gyis dwangs ma'i thig le stobs su gyur pa'i mthus /
mig sogs dbang po sgo lnga'i rnam par shes pa rnams bde ba chen po'i bcud kyis myos shing tshims pa las sdug bsngal gyi tshor rtog dbyings su nub ste /
phyi rol snang ba'i yul kun bde chen gzhal du med pa'i khang pa /
nang yab yum gnyis kyi gzugs su snang ba'ang thabs dang shes rab zung 'brel rang byung gi lha sku la /
lha sngags chos nyid du 'du shes pa rdo rje gsum gyi phyag rgya'i rgyas gdab pa dang /
mkha' gsang rdo rje pad+ma snyoms 'jug 'du 'phrod byed pas rlung sems thig le rnams yul dang yul can dbyer med rtse gcig par rang bzhin gyis 'dus te dbang du gyur pa'i dbang skur rdzogs la /
skad cig mchog tu dga' ba'i lhan skyes myong ba'i rnam par shes pa gnas gyur te bde stong mi rtog pa'i ye shes lhag gis 'char bas glo bur rnam shes dam tshig pa la gdod ma'i ye shes bstim pa ltar snang ba dang /
de'i tshe zag med bde ba'i tshor ba nyams su myong ba ni ngo mtshar rmad du byung ba'i mchod sprin /
a haM g.yo ba'i rang sgra yid du 'ong bas 'dod chags chen po che ba'i yon tan la bstod pa /
rlung thig sems rnams kha sbyor ba gsum gyi nyams myong la brten nas bde stong thig le'i lha snang srog rtsol rdo rje'i bzlas pa sems rtogs bde bar 'gags pa'i ting nge 'dzin 'pho med 'da' dka'i dam tshig rnams rgyun mi 'chad pa dang /
thig le 'og gi rna rtser bskyil ba dang rang gnas su ldog pa dang rtsa gnas su 'grems par byed pa'i 'phrul 'khor gsum gyis rim pa ltar gsang ba'i tshogs kyi 'du bar rol pa dang gtor ma gnas su stob pa dang rdo rje'i glu gar bya ba sogs lhun gyis grub pa ste /
mdor na bud med shes rab kyi rang bzhin thabs kyi cho ga zab mos lam du bslangs pa la brten nas rnam rtog gi bzhon pa rlung dang rtog tshogs rang bzhin brgyad cur rim gyis 'gags te stong bzhi'i ye shes nyams su myong /
rang bzhin lhan skyes kyi bde ba'i ye shes brtan pa'i mthu las gang snang thams cad bde stong 'ba' zhig pa'i rol par yongs su shar bas 'khor 'das dbyer med gnas lugs don gyi gzhir yongs grub chen por bzhengs te bde chen thig le khyab brdal kyi klo+ong du rnal 'byor du bya ba'i nang nas nye lam shin tu zab mo'i cho ga yongs su rdzogs pa yin no //
gsum pa 'bras bu ni /
snod bcud 
nas 
skal pa mnyam :
zhes gsungs te /
lam de rgyud sde rnams las rgya cher gsungs pa'i don bsdu na /
bde stong ting 'dzin gyi rol mos ma dag pa snod bcud snang ba thams cad rnam dag he ru ka spyi dpal chen po'i ye shes kyi zhing dang sku'i rol par lhun gyis grub pa'i bed ba mchog gi byin rlabs chen po dbab pa'i mthu las /
phung po dag pa'i de bzhin gshegs pa rigs lnga /
skye mched dag pa'i sras byang sems rnams dang /
khams lnga dag pa'i btsun mo yum lngar bcas pa nam mkha'i lam la dbang po'i spyod yul mngon sum du gyur pa'i cho 'phrul chen pos gshegs nas /
nang du byang sems dkar dmar gyi rgyun brtan pa'i rang mdangs me tog gi char chen po'i 'bebs pa dang /
sgrub pa gang du gnas pa'i phyi snod bcud kyi nyes tshogs rgud pa kun zhi zhing phan bde'i dpal 'byor ngam ngam shugs kyis 'phel ba dang /
nang rnal 'byor pa'i rgyud la 'pho med bde ba chen po'i gzi brjid rim gyis 'bar bas 'chi ba med pa'i tshe dang rgud pa med pa'i lang tsho'i bcud len dag kyang so so'i tshogs su sgrub pa'i bya ba la ma ltos par rtsol ba med par 'grub cing /
ngag bde ni tshig grub par gang brjod don du 'gyur ba'i mthu btsan /
lus gzi brjid che bas gzhan mi dang ma yin pa'i snang ba zil gyis non /
sems bde stong gi ting nge 'dzin las rtag tu mi g.yo bas grub pa brnyes pa'i rtags mtshan cir yang 'char /
gsang spyod kyi 'du bar 'brel tshad kun kyang phyi rol gyi pul+lir sogs yul chen nyer bzhi'i zhing rnams na rtag tu rol pa'i dpa' bo thod pa'i dum bu dang rnal 'byor ma rab gtum mo sogs lhan skyes mkha' 'gro'i tshogs dang skal pa mnyam par 'gyur ro //
rtsa ba'i sa bcad gsum pa don bsdu ba ni /
mdor na 
nas 
ro gcig 'gyur :
zhes gsungs te /
sher dbang gi nyams len rgyas pa bstan pa de rnams kyi don mdor bsdu na /
thog mar rig ma brtag 'gugs sbyo+ong gsum gyis 'du bya ba bsnyen pa'i yan lag ste /
nye bar bsnyan pa'i yan lag ni thabs lam gyi chos nyer bdun gyis bsdus pa'i sbyor ba'i yan lag rnam pa mang pos /
yas babs kyi dga' ba bzhi 'khor lo'i gnas bzhir mas rim du bskyed pa ni sgrub pa'i yan lag dang 
mas brtan gyi dga' ba bzhi yas rim du brtan par byed pa ni sgrub pa chen po'i yan lag ste bzhi po nyams len la brtson pas /
'gyur ba ma nges pa dang /
brten pa gzhi'i sa gnyis kyis bsdus pa'i tshogs lam 'dun pa sems pa las dang po pa'i rnal 'byor gyis rlung sems las su rung bas thun mong gi dngos grub ro langs /
gser 'gyur /
ral gri /
go cha /
pra se na /
rkang mgyogs /
gzhan yang rdo rje tshe dang /
dbang po drug gi mngon shes dang /
sgyu ma rdo rje la sogs pa'i grub pa dang /
las chen bzhi sogs ji skad gsungs pa ltar grub pas don byed cing /
de nas gal chen sbyong ba /
bslab pa rgyun /
bsod nams rten gyi sa gsum pos bsdus pa rigs chen 'byed pa'i rnal 'byor zag bcas kyi lam gyi rtse mo sbyor lam brnyes nas sgrub pa'i nye rgyu brten rlung sems zung 'jug gi lha sku phyag rgya chen po+or ldangs shing mchog gi dngos grub brtan pas khyad par du 'gro ba'i sas bsdus pa mthong lam dbugs chen 'byin pa'i rnal 'byor thob ste /
chos nyid kyi ye shes rang mtshan pa mngon sum du mthong bas zag med kyi lam gyi thog mar gyur la /
de nas mthong zin goms par byed pa'i lam dmigs pa 'bras bu skye ba'i sas bsdus pa sgom lam lung chen thob pa'i rnal 'byor rigs so so'i phyag rgya rtags kyi cha lugs 'dzin pa'i skur snang bas /
gnas pa mi 'gyur ba /
brdal ba chos nyid /
rdzogs pa cir chub kyis rnam pa gsum pos bsdus pa mthar lam spang bya'i dri ma phra ba'ang spangs shing thob bya'i ye shes chen po'i chen po la rtsal chen rdzogs pa'i rnal 'byor rnams rim thod rgal gang rung gis bgrod de mthar phyin nas /
rang gnas kyi don nyid sgrib byed kyi zhen pa mtha' dag dang bral bar mngon du gyur pa yi ge 'khor lo tshogs chen gyi sas bsdus pa mthar thug gi 'bras bu mi slob pa'i zung 'jug sku bzhi'i bdag nyid dpal kun bzang he ru ka mngon rdzogs rgyal po'i gsang ba gsum dang spyod yul ro gcig tu 'dres par 'gyur ro //
de ltar yang /
a nu yo ga'i theg pa ni //
bar ma chod pa tshe gcig gis //
sangs rgyas sa la nges par 'gro //
zhes so //
dbang bzhi pa dang rjes su 'brel ba'i lam rig stong mkha' 'gro yo ga bsgom pa la gnyis /
tshig gong 'og mtshams sbyar te mdor bstan pa dang /
rgyas par bshad pa'o //
dang po ni /
bde stong 
nas 
la bzla bya :
zhes gsungs te /
de ltar gsang ba dang sher dbang gi nyams len rjes su rnal 'byor gyi lam rim de dag gis thabs bde ba chen po dang shes rab stong pa nyid zung du 'brel ba'i nyams myong rang gi rgyud la legs par skyes shing brtan par gyur pa na /
lam gyi theg rim mtha' dag gi mthar thug skyel so /
don gyi ye shes rjen car du ston pa bzhi pa rig pa'i rtsal dbang gi ye shes lam du byed pas rnal 'byor kun gyi mchog gam rtse mo /
bra bral 'bras bu'i theg pa a ti yo ga shin tu rnal 'byor gyi sgrub pa chen po la 'jug par bya ste /
de'ang slob lam bzhi'i mthar thug bar chad med lam gyis bsdus pa ting nge 'dzin gzhan gang yang 'di'i bla na med pa /
gzhom par dka' ba'i dri ma phra mo bcom pa la mi phyed mi shigs thogs pa med pa sogs chos bdun dang ldan pas rgyun mtha'i ye shes rdo rje lta bu'i ting nge 'dzin /
gdod ma'i gnas lugs kyi rang bzhin 'od gsal rdzogs pa chen po'i dgongs par thabs grol gyi lam dang lam gyi 'bras bu thams cad la bzla bar bya'o //
de ltar yang kun byed rgyal po'i rgyud las /
yod ni gcig las med pa la //
bstan ni rnam pa gnyis su bstan //
byung ni theg pa dgu ru byung //
'dus ni rdzogs pa chen por 'dus //
zhes dang /
chos rnam kun gyi la ni nga yis bzlas //
zhes so //
'dir rdzogs pa chen po'i thun mong ma yin pa'i grub mtha' spyi'i gnad rang bzhin gzhi'i gnas lugs /
de las sems can gyi 'khrul lugs /
'khrul dus 'od gsal gyi gnas tshul /
nyams su len thabs /
mthar phyin 'bras bu'i grub lugs rnams dang /
khyad par gsang skor man ngag sde'i nges pa'i don /
gzhi dang 'khrul tshul khyab tshul dang //
gnas dang lam dang sgo dang yul //
nyams len tshad dang bar ma do //
grol sa nyid dang bcu gcig go
/zhes gsungs pa'i don shes na gal che yang 'dir yi ge mang gis dogs pas rgyud lung man ngag spyi dang khyad par kun tu bzang po dri med 'od zer gyi gsung rab rnams las rtogs par bya ba kho na'o //
gnyis pa la gsum /
phyi sems sde /
nang klong sde /
gsang ba man ngag sde'i sgom tshul bstan pa'o //
dang po la bzhi /
lta bas thag bcad pa /
sgom pas la bzla ba /
spyod pas 'phrang bsal ba /
'bras bu re dogs spang ba'o //
dang po ni /
de la 
nas 
byang chub sems :
zhes gsungs te /
theg rtse rang bzhin rdzogs pa chen po'i lam rtsol sgrub spang gnyen gol sgrib las 'das pa skal ldan shin tu dbang rnon gyi spyod yul te /
de la'ang dbang po'i khyad par gyis nang gses grub mtha' gsum yod pa'i thog mar phyi skor lus lta bu kun byed rgyal po sems smad bco brgyad sogs rgyud lung gi bstan don sems sde'i dgongs pa ni /
phyi rol gzung ba'i yul snang srid 'khor 'das kyis bsdus pa kun rmi lam gyi yul snang lta bur rang gi sems las gzhan du 'ga' yang ma grub par rang sems kyi rtsal du blta ba dang /
nang gi 'dzin pa'ang de las gzhan du med de lus la brten pa'i dbang po drug ni 'khrul ngor kun brtags gyi chos yin pas bden pa med pa sgyu ma'i skyes bu'i dbang po dang mtshungs pa rig pas dpyad nas bshigs pas shes la /
bar gyi rnam shes yul la 'jug pa drug kyang thog mar skye ba'i khungs dang mthar 'gag pa'i yul da ltar gang la gnas par brtags shing rtsad bcad na gang du'ang gdags gzhi bral ba nam mkha' dang 'dra bas thams cad sems nyid kyi rol par shar ba dang /
gsang ba kun gzhi sems kyi gshis lugs rang bzhin gsal la ngo bo rnam par mi rtog pa rang byung gi ye shes brjod bral chos nyid kyi ngang du chos can thams cad rdzogs par lta ba 'khor 'das kun byed rgyal po yongs grub la bcos mas ma reg pa'i gnyug ma byang chub sems kyi rang bzhin du thag bcad pa ste /
kun byed las /
sangs rgyas sku dang ye shes yon tan dang //
sems can las dang bag chags la sogs pa //
snang srid snod bcud bsdus pa thams cad kun //
byang chub sems kyi ngo bo ye nas yin //
zhes so //
gnyis pa ni /
sgom ba sogs tshig rkang gcig ste /
de ltar rgya chad phyogs lhung med pa'i lta bas thag chod nas /
sgom pa nyams su blang ba ni /
gnas dben par rnam snang chos bdun dang ldan pas /
da lta'i sems nyid ye stong nam mkha' lta bu'i ngang du sgo gsum bya rtsol med par lhod kyis glod de /
yul gzhi+i grol la 'dzin pa ye grol gang shar yang bskyar grol gyi gnyen pos ma bcos par ngang bzhag chen por la bzla ste /
kun byed las /
ji bzhin spros bral bde ba chen po la //
sgo gsum mi rtsol bcos shing dmigs ma byed //
yid la mi byed mtshan ma'i rjes mi 'brang //
rang byung ye shes bde ba'i don la bzhag
/ces so //
gsum pa ni /
sbyong pa lam khyer /
zhes pas bstan te /
yul 'dod pa'i yon tan cir snang yang yul can chos nyid rang grol gyi rgyan du byed cing dug lnga'i ngo bor bltas pas de dag skyes grol ye shes su shar ba nyon mongs rang grol gyi spyod pa /
tshogs drug gi rtog pa thams cad shar dus nyid nas ma skyes lhun grub kyi dkyil 'khor gsum du rdzogs par shes pa snang ba dbang sgyur gyi spyod pa /
blang dor dgag sgrub kyi zhen yul thams cad kyi steng du ro snyams thog 'gel gyi zlog sgom byas pas gnyis med rang grol du song nas re dgos kyi 'phrang las grol ba brtul zhugs lam slong gi spyod pa ste /
de gsum lam du khyer nas lta sgom la bogs dbyung ngo //
bzhi pa ni /
'bras bu mngon du bya :
zhes pas bstan te /
da lta'i sems nyid kyi dbyings ye grol gzhi rtsa med pa'i ngo bo nyid sku ye nas 'du 'bral med par ma btsal ngang la rdzogs pas de las gzhan pa'i sangs rgyas logs su bsgrub tu med pas de nyid sgom nyams su blangs nas mngon du 'gyur bar bya ste /
kun byed las /
ngo bo nyid las gzhan du ma sgrubs shig
/rang nyid yin gyis gzhan du ma tshol cig
/btsal na rgyal ba dbyings nas rnyed mi 'gyur //
zhes so //
gnyis pa nang klong sde la gnyis /
lta ba chos nyid kyi klong bshad pa /
sgom pa brda bzhi'i gnad bstan pa'o //
dang po /
nang ltar 
nas 
ma g.yos phyir :
ces gsungs te /
nang skor snying lta bu kun tu bzang po klong chen rab 'byams rgyal po sogs rgyud lung rnams kyi bstan don klong sde'i lta ba ni /
kun tu bzang mo chos kyi dbyings sogs ye shes kyi klong chen po rnam pa lngas phye brtan pa snod dang nang g.yo ba bcud kyi 'jig rten kun la ris med mnyam pa chen por khyab par brdal bas /
da lta phan chad 'byung bar 'gyur ba'i zag bcas 'khor ba dang zag med mya ngan las 'das pa'i btags chos su snang ba rnams /
snang ngo la ji ltar snang yang stong ngo nas ye grol rang dag yin pas kun kyang gdod nas chos nyid kun tu bzang mo'i ngo bo'i mkha' dang rang bzhin gyi klong dang thugs rje'i dbyings las rdul tsam yang ma g.yos pa'i phyir sems nyid phyir snang du shar ba ma yin par nam mkha' la gza' skar bzhin du chos can mtshan ma ji ltar snang yang chos nyid kyi dbyings las gzhan du 'gro sa med par bkod ba'i rgyan du lhun gyis grub pa yin min phyogs bral chen po'i dgongs pa ste /
klong chen rab 'byams rgyal pa'i rgyud las /
klong chen 'khyil ba'i mkha' dbyings ni //
kun gyi gnas chen yin pa'i phyir //
yul la spyod cing rnam par yan //
'khrul pas don la gol ba'i phyir //
tshad mas bshigs pas mi shigs te //
klong chen rang gi mthu yis grol //
ces so //
gnyis pa ni /
dbang po'i 
nas 
ngang du bzhag :
ces gsungs te /
lta ba'i don de nyid sgom pas nyams su len pa la /
thog mar dus kyi brda sgom tshul bla ma'i byin rlabs kyis khyad par du smin par byas nas /
dngos gzhi sgom med don gyi gzer gdab pa brda bzhi gnad kyi man ngag ni /
gsal ba gnad kyi brda dbang po sgo lnga ma bkag yan par bzhag pas tshogs drug gi shes pa thim la ma rmugs par gsal lam mer gnas pa dang /
mi rtog pa gnad kyi brda dbang po'i sgo rnams 'byed 'dzum sogs kyis g.yo ba med par bzhag pas sems nyid gang du'ang mi rtog pa'i ngang du zang thal ler gnas pa ste pha rgyud g.yo ba rlung 'dzin pa'i gdams ngag gnyis /
bde ba gnad kyi brda 'og rlung yid tsam 'then te thur sel 'ching bas lus sems zag med kyi bde ba khri ler 'char ba dang /
dbyer med gnad kyi brda lce'i rtse mo gang la'ang ma reg par /
ji skad du /
bsgom ma myong dang 'bral ma myong //
mi sgom don dang ma bral ba //
zhes pa ltar shes pa phyogs lhung dang bral zhing bsam brjod las 'das pa'i ngang du bzhag pa ste+e ma rgyud bde ba nyams kyi man ngag go
/de'ang dbang bzhi'i don brda bzhi la tshang bas dbang ngang gis rdzogs la /
brda bzhi'i don gsal ba /
bde ba /
mi rtog pa /
dbyer med pa bzhi rgyud la shar bas gsal ba sprul sku /
bde ba longs sku /
mi rtog pa chos sku /
dbyer mi phyed pa ngo bo nyid sku ste sku bzhi rang chas su 'grub pa'o //
mdor na rgyud snga ma las /
ma nor ba yi chos nyid la //
ma bcos gnas shing ma byas gsal //
ma 'gas pa nyid ye shes klong //
zhes pa ltar lta ba ma nor bas thag bcad /
sgom pa ma bcos pas nyams su blang /
spyod pa ma byas pas bogs dbyung bas /
'bras bu ma 'gags pa nyams su myong ba'i klong chen po bzhis bsdus pa ste /
de bzhi po'ang tha mal gyi shes pa /
gnyug ma /
so ma lhug pa ste mtshan nyid bzhi ldan 'dir 'du bas de la yang yang lta bas lta ba /
de la ma yengs pas sgom pa /
de grogs su gyur pa spyod pa /

/de mngon du gyur pa 'bras bur gsungs so //
gsum pa man ngag gi sde la'ang gnyis /
dgos pa dang bcas pa'i tshig gis mdor bstan pa dang /
de'i don rgyas par bshad pa'o //
dang po ni /
khyad par 
nas 
mngon bya'i phyir :
zhes gsungs te /
snga ma gnyis la snang phyogs dang stong phyogs kyi yid dpyod phra mo 'dres pas gshis shor gyi gol sgrib 'byung nye la /
'dir yid dpyod kun las 'das shing chos can gyi snang ba thams cad chos nyid ka dag yongs grol chen por sdud pas khyad par du 'phags pa gnad thog tu thebs pa'i me btsa' lta bu gsang ba snying khrag gam srog gi dwangs ma dang 'dra ba rgyud chen bcu bdun sogs kyis bstan don /
man ngag gi gnad nges pa thig le gsang ba thig le gsang skor gyi sde /
gzhir gnas rang bzhin gyi 'od gsal dbyings rig gnyis med ye shes snying po'i tshul mngon sum lam du bya ba'i phyir 'di ltar bla na med pa'i rnal 'byor la 'jug go
/de ltar yang a ti bkod pa chen po las /
de phyir nges gsang snying po 'di //
mun pa las ni mar me 'am //
gcan gzan rnams las seng ge bzhin //
kun gyi nang nas khyad par 'phags //
zhes so //
de la spyir dngos gzhi le lo can ma bsgoms par 'tshang rgya ba'i gnad dbyings la ltos te sems ka dag rtsa bral du ngo sprad nas rig pa rjen pa lhongs su phud pas 'bad med du grol ba'i lam khregs chod dang /
brtson 'grus can bsgoms pas 'tshang rgya ba'i gnad snang ba la ltos te 'od gsal lhun grub tu ngo sprod nas mngon sum gyi gnad la gzir bas gdos bcas 'o+od lus su grol ba'i lam thod rgal gnyis su yod de /
ngo sprod spras pa'i rgyud las /
'bad med rang grol tshad 'dzin pa /
khregs chod thod rgal gnyis su brtags //
zhes so //
gnyis pa la gnyis /
ka dag khregs chod kyi lta ba dang /
lhun grub thod rgal gyi nyams len no //
dang po la gsum /
sngon 'gro /
dngos gzhi /
mjug bsdu'o //
dang po ni /
sngon 'gro 
nas 
bral bar bzhag :
ces gsungs te /
dang po sngon 'gro la gsum /
lus ngag yid gsum sbyong ba dang /
rnal dbab 
sor gzhug go
/dang po lus kyi sbyong ba ni /
thal 'gyur las /
rdo rje skyil mo krung bcas te //
lus sbyangs sems la phan pa'o //
zhes pa ltar ye shes gsum dang sku gsum po lam gcig tu 'dril ba mtshon byed lus rdo rje rtse gsum pa'i 'dug stangs byas la sems kyis kyang der bsgoms pas thun mong du lus kyi sdig pa 'dag cing bar chad zhi /
khyad par lus kyi mngon zhen ldog pas 'khor bar mi ltung /
mthar thug sku rdo rje sprul pa'i skur gnyis su med par 'gyur ro //
gnyis pa ngag sbyong ba ni hU~M gi rnal 'byor rnam pa bzhi dang sbyar bar bya ste /
de'ang thal 'gyur las /
ngag ni hU~M zhes gnas pa la //
rgyas gdab pa dang rtsal sbyang nyid //
mnyen btsal lam du gzhug pa yis //
zhes gsungs pa'i dang po ni snying ga'i hU~M las hU~M mang po sna bug g.yas nas spros /
hU~M gi glu snyan la ring bar blangs te phyi'i snang ba thams cad khengs /
sna bug g.yon nas nang du zhugs pas lus kyi nang khengs par bsgoms pas phyi nang hU~M gi rang bzhin du 'char ba ni rgyas thebs pa ste de dag rang bzhin med par grol ba'i dgos pa yod do //
gnyis pa ni /
snying ga'i hU~M las hU~M mthing drag rtsub rno myur thog lta bu mang pos yul snang dang lus la phug ste khral khrol du song bar bsam /
hU~M drag por brjod pas de dag rang bzhin med pa'i nyams 'char na rtsal 'byongs pa ste snang ba 'od gsal dang phung po 'ja' lus su grol pa'i dgos pa yod do //
gsum pa ni /
mdun du shing bu lta bu'i dmigs rten la snying ga'i hU~M las spros pa'i hU~M gi phreng ba dkris shing bskor /
yang bshigs nas nang du sdud pa'i 'gro ldog la sbyang zhing hU~M glu blangs pas sems las su rung ba ni mnyen btsal ba ste sems shin sbyang thob pa'i dgos pa yod do //
bzhi pa ni /
rang gi lus dang rlung sems gcig dril hU~M yig sngon po'i rnam par mdun gyi lam srin mo 'gros su zhugs nas je ring song zhing slar tshur zhugs te rang gnas su sleb pa'i 'gro ldog spel mar sbyangs pas rnam rtog rang shugs su chod cing bde gsal mi rtog pa'i nyams skye ba ni lam du gzhug pa'o //
de dag gi dgos pa ni /
thun mong du ngag gi sdig pa 'dag cing bar chad zhi /
khyad par ngag gi mngon zhen ldog pas 'khor bar mi ltung /
mthar thug gsung rdo rje longs spyod rdzogs pa'i skur gnyis su med par 'gyur ro //
gsum pa sems sbyong ba la /
thal 'gyur las /
sems ni dang po byung sa dang //
bar du gnas dang tha mar 'gro //
de ltar gsum la brtag dpyad na //
sems sbyong sems kyi gnas lugs shes //
zhes pa ltar gsum las dang po ni /
sems zhes bde sdug thams cad myong ba po rig rig 'gyu 'gyu ba 'di phyi nang snod bcud rang lus stod smad snang stong gang las byung dang /
'tshol bya 'tshol byed la bltas shing dpyad /
gnyis pa sems phyi nang snod bcud lus kyi cha shas sogs gang la gnas /
dbyibs dang kha dog byed las ngo bo gang gis mtshon brtags shing dpyad /
gsum pa sems wal gyis shar nas yal gyi song snyam byed pa 'di gang du 'gro brtags pas phyi nang snod bcud snang stong yod med gang las kyang ma byung /
gang la'ang mi gnas /
gang du'ang mi 'gro ba'i gzhi med rtsa bral du shes pa ste mdor na sems kyi byung gnas 'gro gsum gtan la ma pheb kyi bar du 'bad pa chen pos brtag cing dpyad nas btsal /
de dag gi dgos pa ni /
thun mong du yid kyi sdig pa 'dag cing bar chad zhi /
khyad par yid kyi mngon zhen ldog pas 'khor bar mi ltung /
mthar thug thugs rdo rje chos kyi skur gnyis su med par 'gyur ro //
gnyis pa rnal du dbab pa ni /
dmigs pa sems tshol gang yang yid la mi byed par lus ci bde /
ngag bzo med /
sems rtog med rang lugs su snang ba dang stong pa dang spang bya dang gnyen po'i mtshan ma gang la yang mi rtogs par 'jog pa ste /
rnal ma ni ma bcos pa' \u0f72don dang /
dbab pa ni de la rang babs su 'jog ba'i don te /
dgos pa ni gnas skabs su sgo gsum rnal du phebs pas 'byung ba mi 'khrug cing nad rkyen mi 'byung ba dang rang bzhin gyi bsam gtan la gnas /
mthar thug sgo gsum gyi 'dzin pa rang dag tu grol bar 'gyur ro //
gsum pa sor gzhug ni /
sngar rnal du phab pa'i sems nyid gsal la mi rtog par gnas pa de nyid spyod lam zhi ba nyan thos /
bar ma byang sems /
drag po khro bo'i lta stangs dang rnam 'gyur gyis rim gyis khrid de tshogs drug gi shes pa ji ltar shar ba spro bsdu bral bar rang sor bzhag pas rkyen snang rang gi ngo bo gsal yang mi rtogs pa'i ngang ma shor ba dang /
shar tsam nyid nas rang bzhin gyis ma grub pa snang stong dbyer med chu zla ltar rtogs pa dang /
rang byung rang shar spros bral bsal bzhag med pa chu rlabs rgya mtshor thim pa ltar rtogs pa la bslab /
dgos pa ni /
gnas skabs su bde gsal mi rtog pa'i nyams dang ldan pa'i zhi gnas khyad par can skye bas sdug bsngal dang nyon mongs rags pa gnon /
mthar thug lhag mthong ka dag gi don rtogs pas nyon mongs rags pa rnams 'joms shing yang dag pa'i lam srol du 'jug pa yin no //
gnyis pa dngos gzhi la gnyis /
sdom gyi mdor bstan /
de'i don rgyas par bshad pa'o //
dang po ni /
lta bas 
nas 
rang la rnyed :
ces gsungs te /
grong khyer rgyun gcod kyi lta bas thag bcad /
nyin mtshan kha sbyor gyi sgom pas nyams su blang /
snang ba dbang sgyur gyi spyod pas bogs 'byin /
bya bral lhun grub kyi 'bras bu rang las rnyed pa bzhir 'dus pas de rnams rim bzhin bshad par bya'o //
gnyis pa la bzhi /
lta bas thag bcad pa /
sgom pas nyams su len pa /
spyod pas bogs 'byin pa /
'bras bu lhun gyis grub pa'i tshul lo //
dang pola'ang gsum /
ngo bo ka dag gi ye shes bshad pa /
rang bzhin lhun grub kyi ye shes bshad pa /
dbyer med zung 'jug gi ye shes ngo sprad pa'o //
dang po ni /
de la 
nas 
btags pa tsam :
zhes gsungs te /
lta bas thag bcad pa de la'ang /
rgyud klong gsal las /
ngo bo ka dag ye shes ni //
ma rig rtog pa kun dang bral //
rang bzhin lhun grub ye shes ni //
stong gsal rang gdangs nyid du gnas //
thugs rje kun khyab ye shes ni //
'gags med snang stong nyid du gnas //
zhes ngo bo rig stong /
rang bzhin gsal stong /
thugs rje snang stong dbyer med gsum du gsungs pa'i dang po ngo bo ka nas dag pa'i ye shes ni /
dngos po dang mtshan mar ma grub pas sangs rgyas kyi spyan gyis kyang bltar med pa /
gzhi med rtsa ba dang bral bas 'di'i zhes brjod du med pa /
go ba'i tshig dang mtshon pa'i dpe kun gyi yul las 'das pa /
bsam gyis mi khyab pa'i gnas lugs kyi phyir blo'i spyod yul ma yin pa /
ye gdod ma nyid nas rang bzhin gyis stong pa'i gshis sam rang babs /
'khrul grol gnyi+is ka yod ma myong bas 'khor ba gzhi ma grub cing myang 'das zhes pa'ang ltos nas btags pa tsam las don la ma grub pa ste /
klong drug pa las /
stong pa yul gyi spros pa med //
ces so //
gnyis pa ni /
rang bzhin 
nas 
ris med do :
zhes gsungs te /
rang bzhin lhun gyis grub pa'i ye shes ni /
ngo bo ka dag smra bsam brjod bral de nyid gsal mdangs 'gags pa med pa'i ye shes kyi rang rtsal /
nam mkha'i dbyings las nyi ma'i 'od zer phyogs med du khyab pa bzhin du brtan g.yo 'khor 'das kun la khyab cing kun gyi srog gam snying po'i tshul du bzhugs la /
de'ang rten dang brten pa'i rnam pa can ma yin pa nam mkhas 'byung pa chen po rnams la khyab pa bzhin du mtha' gang la'ang mi gnas par kun dang dbyer med par bzhugs pa ste /
'khor 'das gnyis la rgya chad dang phyogs lhung gi ris su bcad pa med de /
snga ma las /
gsal ba yod med mtha' las 'das //
mtshon tshig du ma'i spros dang bral //
ces so //
gsum pa ni /
de gnyis 
nas 
mngon du bya :
zhes gsungs te /
ngo bo stong pa dang rang bzhin gsal ba de gnyis kyang gcig dang du ma'i spros pa kun las 'das shing gdod nas dbyer med zung du 'jug pa mar me dang mar me'i 'od lta bu sus kyang bcos nas 'dus ma byas pa'i rang babs kyi gnas lugs de ni yul dang yul can du brtags nas bltar med pa'i phyir blo las 'das pas lta ba kun gyi rgyal po gong na med pa ste /
de nyid ji bzhin du rtogs pa'i rnal 'byor gyi dbang po rang gi nyams myong las dpag ste /
lta ba'i yin lugs kyi tshul du brda thabs man ngag byin rlabs kyi sgo nas ngo sprod cing mngon du rtogs par bya'o //
de ltar yang khyung chen las /
spyod bral sgom bral blta rgyu med pa'i don //
ma bcos snang ba rang sar bzhag pas grol //
ces so //
gnyis pa sgom pa nyams su blang ba la gnyis /
dngos dang /
'byongs pa'i tshad do //
dang po ni /
de 
nas mngon du 'gyur :
zhes gsungs te /
lta bas ye grol du rtogs pa de nas sgom pas yin thog tu bzhag ste rig pas gshis thog tu pheb par nyams su blang ba ni /
sems nyid ngo bo ngos bzung las 'das pa /
rig pa zung thal mtshan mar ma grub pa stong gsal rang byung gi ye shes /
de gnyis ya bral ma yin par gdod nas zung du 'jug pa 'di las chos sku gzhan du med par ngo rang thog tu 'phrod nas /
dran bsam snga ma 'gags /
phyi ma ma skyes shing da lta'i shes pa skad cig ma la bzo bcos ma byas pas dus gsum gyi rnam par rtogs pas ma bslad pa'i ka dag blo 'das kyi dgongs pa bzhi cha sum bral tha mal gyi shes pa so ma de nyid /
rang babs rnal mar bzhag pa las gzhan pa'i bsgom bya rdul tsam med pa thag gcig thog tu bcad pas mngon sum chos nyid kyi rang babs lhug par mthong ste dang dwangs sprin bral nam mkha' ltar gnas pa yin la /
de'i dus su phyi chos can tshogs drug yul gyi 'khrul snang la g.yeng ba'i rtog pa shar dus nas 'dzin med du glod pas rba rlabs chur thim pa ltar 'gyu stong rjes med du zhig
/nang chos nyid kyi ngang du yengs pa med par dgug pa'i dran 'dzin dgag sgrub stsol bcas kyi brtod phur na bun mkha' la dengs pa ltar rang sar grol te snang shes gnyis ka'i phyogs su ma lhung ba cir snang chos sku'i rang bzhin rig stong blo bral rjen par rtogs pa'i gdeng grol thog tu bcas te /
dmigs gtad mtshan 'dzin gang yang med pa'i ngang la 'bad rtsol ci'ang byar med par kha yan du glod nas bzhag pas rdzogs pa chen po rang snang ris med ka dag gzhi rdzogs chos nyid mnyam pa chen por mngon du 'gyur te /
khyung chen las /
ma bsgom bzhag pa de nyid rang rig pa //
sgra dang blo bral kun gyi pha rol phyin //
dmigs bcas rang so nyid de bcos ci dgos //
gnas pas 'gugs la 'gyus par rang sar dag
/ces so //
gnyis pa ni /
de tshe 
nas 
chud pa na /
zhes gsungs te /
rig stong rjen pa ngos zin nas gshis thog bzo med du bzhag pa de'i tshe /
rnam par rtog pa'i spro bsdu ji snyed shar ba de thams cad kyi dran pa'i gnyen pos bskyar grol ma dgos par /
chu bo chen po las rlabs g.yos kyang chu dang rlabs gnyis tha dad med pa bzhin du rtog med rang gsal rjen par thim pa dang /
g.yo byed kyi rlung med pa'i mar me gsal dwangs brtan par 'bar ba bzhin rig thog tu rtse gcig par gnas shing /
de la'ang yul shes kyi 'dzin pas ma bslad pa gnas pa'i ngo bo'i de kho na nyid rig la /
rig pa nyid kyang der rtog gis mi 'dzin par gsal hrig rjen pa gzhi med rtsa bral du lhag ger shar ba dang /
gsal cha ma 'gags kyang tshogs drug gi yul la 'gyu ba rang ga mar 'phro ba med cing /
gang du'ang mi rtog pa de la'ang zhen pa'i 'dzin stangs bral ba las mnyam bzhag rjes thob kyi 'jog len med par sgom pa 'od gsal khor yug tu shar /
gnas 'gyu'i dgag sgrub mi dgos par mtha' grol klong yangs kyi dgos par phyam brdal /
zhi gnas lhag mthong gi rnam par dbye ba las grol te rig thog zung 'jug tu chud pa na sgom pa klong du gyur pa yin te /
dga' rab rdo rjes yin pa grub pa med pa'i rig pa 'di //
rang gdangs 'char tshul cir yang ma 'gags pas //
snang srid kun kyang chos sku'i zhing du shar //
shar ba'i de nyid rang gi thog tu grol //
ces so //
gsum pa spyod pas bogs dbyung ba ni /
spyod lam 
nas 
mnyam par bzhag :
ces gsungs te /
cog bzhag gi sgom pa klong du gyur pa sgo gsum spyod pa'i lam gang rung du zhugs kyang thams cad chos nyid rol par ngang las nam yang ma g.yos te 'byung bzhi'i cho 'phrul ji ltar shar yang nam mkha'i klong las 'das pa med pa bzhin no //
des na 'khrul grol gyi re dogs med pas tshogs drug gi yul la der 'dzin gyis mi zhen par thug phrad rang grol rang dgar rgya yan du btang /
snang brtags ji ltar snang rung rig pa'i klong las gud na med pas 'gro 'chag nyal 'dug thams cad rang byung gi ye shes chen po'i rtsal lam rol pa'i ngang du 'ub chub par thag bcad /
rtsa bral gyi chos thams cad ye nas lhun grub kyi chos skur sangs rgyas pas gzung bya 'dzin byed spang bya blang byed gnyis su med pa chos nyid mnyam pa chen por khyab par brdal bas /
'bad rtsol dmigs bcas mtshan ma'i bsgom par bya ba rdul tsam yang med pas sgom 'dod kyi rtog pa las grol te tha mal gyin 'dar 'byams shing /
bcos ma'i blos mi bsgom pa'i don rig stong chos nyid zang thal rjen pa dang rgyun du 'bral ba med pas na gang zag tha mal pa'i tshul las ring du 'das te spyod yul ji ltar spyod pa thams cad kun tu bzang po ye shes zang thal rang snang ris med dag pa rab 'byams su shar ba na /
chos nyid rgyun chad med pa chu bo chen po'i rgyun dang 'od gsal gsal 'grib med pa mar me'i rtse mo bzhin te de kho na nyid kyi gnas lugs rig pas rtag tu mnyam par bzhag pa las ma g.yos bzhin du ye shes kyi 'khor lo phyogs med du bskor pa yin te /
nyi zla kha sbyor las /
dmigs pas snang ba'i yul rnams la //
rang bzhin med par sus rtogs pa //
'di la snang stong gnyis su med //
ces gsungs pa ltar ro //
bzhi pa 'bras bu la gsum /
sku gsum lhun gyis grub pa'i tshul dang /
lam rkyen dngos po bcu lhun gyis grub pa'i tshul /
bsnyen sgrub yan lag bzhi dang sbyar ba'i tshul gyis 'bras bu don bsdu'o //
dang po ni /
mdor na 
nas 
lhun gyis grub :
ces gsungs te /
mdor bsdu na rang rig ma bcos pa chos nyid kyi gnas lugs 'di kho na gdo+od nas 'khrul ma myong bar sangs rgyas pa ste /
bsgrub bya'i sangs rgyas chen po gsum ldan gud du btsal bas nam yang rnyed pa med kyang glo bur 'khrul rtog gis bsgribs te gzhan nas rtsol sgrub tu lta ba'i 'dzin pas bcings pa la yang dag pa'i lam gyi sa mkhan bla ma dam pa'i bka' drin gyis gdod nas ye grol gyi rtogs pa bskyed cing lhun grub kyi sangs rgyas rang la gnas par ngo 'phrod de /
rnam pa ma 'gags par gsal la ngo bo ma skyes pa'i stong pa gnyis po ro gcig tu mnyam pa'i khyab bya la /
khyab byed rang rig pa'i snying po can gyi gzhi ma nor ba'i gnas lugs de nyid lam ma bcos pa gdod ma'i rang babs su bskyangs pas gshis ji bzhin pa mngon du gyur pa las /
sems can gyis ngan par dang sangs rgyas kyi sa bzang por btang nas gsar thob tu 'chos pa med par rtogs pa de yis /
sku gsum rdzogs pa'i sangs rgyas kyi sa la da lta nyid nas phyin te chos sku rang gnas chen por la bzlas pa ni ma btsal lhun gyis grub pa'i 'bras bu'o //
de ltar yang nor bu phra bkod las /
rdzogs sangs rgyas ni rang rig nyid //
ngo bo dus gsum 'gyur ba med //
rang bzhin rtag tu 'gag pa med //
thugs rje kun la rab snang ngo //
zhes so //
gnyis pa ni /
lta ba 
nas 
rol pa'i gar :
zhes gsungs te /
gsang rgyud zab mo rnams su rdo rje'i tshig gis bstan pa'i lam gyi cha rkyen dngos po bcu'ang 'dir 'bad med kyi ngang la lhun gyis grub pa ste /
lta ba'i mkhan pos blta bya'i yul med pas gnas lugs de kho na nyid du lta ba dang /
sgom pa dmigs gtad kyi rtsis gdab dang bral bas rang snang ris med kyi dkyil 'khor bkod pa khyab par brdal ba dang /
spyod pa spang blang byar med pas chos nyid kyi dbyings su chos can gyi mtshan ma la dor nas 'bras bu blang bya rnam grol dang spang bya 'khor chos gnyis ka las 'das te rang gnas kyi rig pa gzhi thog tu rdzogs pa de ni /
gzhi lam 'bras bu'i rim pa kun la khyab pas ye shes spyi blugs kyi dbang zhes bya ba gtor blugs kyi cho ga kun las khyad par 'phags pa dang /
sa ma ya 'bum sde'i dam tshig rnams kyang gdod nas chos nyid las mi 'da' bas ye srung lhun grub gzung 'dzin dang bral ba'i dbyings rgyu 'byams sam phyal ba chen po gcig tu bzlum pa dang /
don tu gnyer te bsgrub bya'i rgyal po rang byung ye shes che ba'i mchog gzhan las ma btsal rang nyid las rnyed pa dang /
sgrub byed kyi \u0f7achos btang bzhag med pa'i ting nge 'dzin khor mo yug las mi g.yo bas rgyun chad med pa dang /
sgrub pa'i phrin las snang srid thams cad chos sku'i yo langs su brdal bas cir snang ye shes kyi rol par shugs las 'byung ba dang /
sgrub pa'i yan lag ci'ang mi gsung zhing byar med mnyam par bzhag pa'i bzlas pa chen pos gsang sngags kyi 'khor lo bla med du bskor ba dang /
blo yis bzo ma bcos pa tshogs drug gi yul shes rang babs lhug par bzhag pas thug phrad reg grol du stob pa mchod pa'i sprin 'byams su klas pa dang /
sems kyi gsal snang kun tu khyab pa'i phyag rgya ye shes su 'ching ba dang rig rtsal phyogs med du 'gro ba rol pa'i gar gyi rnam gyur du lhun gyis grub pa'o //
gsum pa ni /
sems kyi 
nas 
da lta phyinaH
ces gsungs te /
khregs chod ye babs sor bzhag gi thog mar sems kyi mtshang btsal te skye med du rtsad bcad pa na rang byung ye shes la bsnyen pa ste /
bar du rang rig ka dag gi thog tu gnas lugs ma bcos rnal mar ngo sprod pa ni nye bar bsnyen pa dang /
'gags med du gtan la phab ste rang byung gi thig le nyag gcig tu 'khor 'das thams cad rdzogs par thag chod pa ni sgrub pa'i ngang du gnas pa yin la /
mthar gnyug ma ye grol gyi thog tu gnyen pos bskyar grol ma dgos pa'i gdeng bca' ba sgrub pa chen po'i rim pas gnyis med du rtsal sbyang ste /
de'ang sgron ma snang byed las /
ri bo cog bzhag lta ba'i tshad //
rgya mtsho cog bzhag sgom pa'i tshad //
snang ba cog bzhag spyod pa'i tshad //
rig pa cog bzhag 'bras bu'i tshad //
tshad bzhi ldan pa'i rnal 'byor de //
nges pa'i don la blo 'dres pa'o //
zhes pa ltar /
dgongs pa chos nyid kyi ngang la gnas pas rkyen snang rlung tshogs lta bus nam yang mi g.yo ba'i gdeng rnyed pa ri bo cog bzhag gi lta ba /
rig pa zang thal la dbang po'i gdangs ma 'gags pa rgya mtsho rlung gis ma bskyod pa lta bu la /
snang yul gza' skar gyi gzugs brnyan shar yang yul dang yul can du rnam par rtog pa med pas gzugs brnyan gyis chu la mi gos pa dang mtshungs pa rgya mtsho cog bzhag gi sgom pa /
rig pa'i dwangs cha me long lta bur chos can mtshan ma cir snang yang dgag sgrub bral bar snang shes ro mnyam yan gar bzhag pa snang ba cog bzhag gi spyod pa /
rig pa zang thal ngos bzung med pa blo yis bzo bcos ngang 'dzin zhen gang yang mi bya ba rang grol klong yangs chen po'i dgongs par rang gnas su bzhag pa ni rig pa cog bzhag gi 'bras bu ste /
de ltar cog bzhag gi gnad bzhi dang ldan pa las /
ka dag zang thal gdod ma'i chos dbyings kun tu bzang po'i grol gzhi byang chub snying po'i sa la phyi dus su mi ltos par da lta phyin par 'gyur ro //
gsum pa ka dag gi lta ba'i mjug bsdu ba ni /
mdor na 
nas 
chen por rdzogs :
zhes gsungs te /
gzhi ka dag gi lta ba'i gnas lugs mdor bsdus te dper mtshon na /
phyi snod kyi 'jig rten dang nang bcud kyi skye 'gro gnas lus bkod pa'i bye brag gcig tu ma nges pas tha dad sna tshogs su mchis kyang /
'byung ba chen po nam mkha' stong pa'i klong du ma 'dus pa med pas de'i ngang du dbyer med ro gcig pa ltar /
drang don du 
lam stegs lha dang tshangs pa'i theg pa dang rnam byang gis bsdus pa'i dkar po'i lam nyan thos nas a nu'i bar dang de so so'i thob bya'i 'bras bu bsam las 'das par gsungs kyang /
nges pa'i don du gdod ma'i grol sa ka dag rang byung rig pa'i ngang du lhun grub chen por gzhi la rdzogs pa ste /
de'ang ye grol la gzhi dang snang ba yul rnams ye nas rdzogs pa dang /
rang grol la 'khrul gzhi lam dang shes bya rang sar rdzogs pa dang /
gcig grol la 'bras bu rgyu rkyen chos nyid rnams rang bzhin du rdzogs pa dang /
mtha' grol la 'khor 'das rgyud lung thams cad mtha' bral du rdzogs pa dang /
gcer grol la gdams ngag bsam gtan 'bras bu bcas chos dbyings rang ngor rdzogs par gsungs te /
mu tig phreng ba las /
de phyir gzhi gnas rig pa la //
rang shar yin phyir snang ba rdzogs //
zhes pa nas /
rang log yin phyir 'khor 'das rdzogs //
rang gnas yin phyir rgyud lung rdzogs //
rang rdzogs yin phyir dus gcig rdzogs //
zhes sogs gsungs so //
gnyis pa thod rgal gyi nyams len bshad pa la gnyis /
mdor bstan /
rgyas par bshad pa'o //
dang po ni /
yang zab 
nas 
grol ba'i thabasaH
zhes gsungs te /
theg dgu 'og ma rnams las ches zab pa'i khregs chod kyi gdams pa la'ang rig pa lus la gnas kyang de mngon du ston pa'i gnad med pas 'dir de las kyang yang zab kyi man ngag ste gdams pa'i don la blos brtags kyi zab mi zab bya ba'i glags mi rnyed pas gnad kyi gdams pa khyad par bdun dang ldan pa ste /
yi ge med pa las /
rig pa'i rang bzhin kun la khyab kyang chos kyi sku gdams ngag la thug go
/zhes 'byung ste /
de'ang phyi dbyings nam mkha' stong par nang gi rig gdangs rdo rje lu gu rgyud mngon sum ston cing lam du byed pas yid dpyod rtog pa'i shes rab la rag ma lus pa'i phyir /
rim dgu'i theg pa'i zad sa'am skyel sor gyur pa ste /
tshig dang go ba shes rab la mi ltos par dbang pos mthong ba dang /
dbang po rno brtul /
las bzang ngan /
pho mo'i khyad par sogs med par rig rtsal dbyings kyi snang char sku gsum po lam du snang ba ste /
ngo bo chos sku'i rtags su skye med spros pa dang bral ba /
rang bzhin longs sku'i rtags su 'od gdangs sna tshogs su snang ba /
thugs rje sprul pa'i rtags su shes pa gsal stong du 'char ba ste /
chos sku ka dag yin pas dngos po 'pho 'gyur med la /
lhun grub longs sprul du snang bas 'bras bu phyi dus la mi ltos pa'i phyir tshe phyi ma'i dus sam tshe lo brgya pa'i yun sogs la mi ltos par da lta mthong ma thag nas grol ba'i sne zin cing /
brtson 'grus can lo gsum mam drug la sogs pas grol ba'i thabs 'od gsal snang ba bzhi'i lam mchog thod rgal nyid bshad pa yin no //
de ltar yang thal 'gyur las /
rang rig mngon sum mthong med pas //
rim dgu'i 'dod pas grol ba min //
chos nyid zad sa mthar phyin pas //
sku gsum lam gyi snang ba'o //
zhes so //
gnyis pa la gsum /
sngon 'gro /
dngos gzhi /
mjug gi bya'o //
dang po la'ang gnyis /
rig pa'i sna khrid 'khor 'das ru shan phye ba dang /
gnad bzhis mngon sum gyi snang ba la 'jug pa'o //
dang po ni /
rig pa'i 
nas 
dgu phrugs btang :
zhes gsungs te /
de'ang gzhung gi lugs skyes bu spros pa can thun mong gi drod rtags la dga' bas sku gsum gyi sna khrid pa 'byung bzhi'i sgra don la sbyang bar gsungs kyang /
'dir man ngag lugs brtson 'grus can brtul zhugs la dga' bas rig pa'i sna khrid pa 'khor 'das ru shan 'byed pa'i spyod pa sngon du sbyang bar bya ste /
thal 'gyur las /
'khor 'das ru shan ma phye na /
khams gsum lus ngag yid kyis kyang //
'brel pa chod par mi 'gyur pas //
'khor 'das ru shan dbye bar bya //
zhes gsungs shing sgo gsum gyi ru shan so sor dbye ba'ang lus kyis 'gro ba rigs drug gi spyod tshul /
bde gshegs zhi khro'i sku'i+i rnam 'gyur /
ngag gis 'gro drug sgra skad chos sgra gsang sngags sogs sems kyis rigs drug gi bde sdug btang snyoms spyod pa dang mi rtog pa'i ting nge 'dzin sogs la ngal dub thang chad ma gyur par rtags thon par sbyangs nas rnal du dbab /
man ngag lugs rnams su nang ltar ru shan dbye ba lus la rigs drug gi sa bon rtsa yig tshul du gnas pa sngags dang dmigs pas sbyang ba'ang bya bar gsungs la /
des lus ngag yid gsum gyi sdig pa 'dag
/bar chad zhi /
mngon zhen ldog
/sku gsung thugs rdo rjer 'tshang rgya bar byed pa'o //
de nas sgo gsum re rer yang phyi nang gsang ba gsum res dbye ba'i bya ba dgu phrugs rnams ring du bor zhing btang bar bya ste /
de la lus kyi gsum ni /
phyi 'jig rten 'khrul pa'i bya byed dang rnam g.yeng thams cad /
nang phyag dang skor ba sogs dman pa'i dge ba rnams /
gsang ba rnam g.yeng sgul bskyod thams cad spangs te gcig pur 'dug pa'o //
gnyis pa ngag gi gsum ni /
phyi 'jig rten gyi 'khrul gtam sna tshogs /
nang kha ton dang bzlas brjod la sogs pa /
gsang ba smra brjod thams cad spangs te mi smra bar gnas par bya'o //
gsum pa yid kyi gsum ni /
phyi 'jig rten gyi 'khrul rtogs thams cad /
nang bskyed rdzogs kyi sems 'dzin sna tshogs /
gsang ba rnam rtog gi 'phro 'du thams cad spangs nas rtog med kyi ngang la gnas par bya zhing des ni sgo gsum gnas pa dang /
brtan pa dang /
grol bar 'gyur ba ste /
'das rjes las /
gnas brtan gro+ol ba'i gdeng thob nas //
phyi nang bya ba kun btang ste //
zhes gsungs pa ltar ro //
gnyis pa ni /
lus gnad 
nas 
gzir ba las :
zhes gsungs te /
sgo gsum la gnad bzhis bcun nas mngon sum gyi snang ba la 'jug par bya ste /
bzhi ni lus /
ngag
/yid /
sgo'i gnad do //
de la dang po lus kyi gnad ni /
klong gsal las /
de yang lus ni sku gsum las //
rgyun du 'da' bar mi bya'o //
zhes pa ltar /
chos sku'i bzhugs stangs seng ge lta bu dang /
longs sku'i bzhugs stangs glang chen lta bu dang /
sprul sku'i bzhugs stangs drang srong lta bu rnams byas pas gnas skabs su dang pos 'byung ba rang sar dag
/gnyis pas g.yo byed kyi rlung zin /
gsum pas drod bskyed cing 'byung ba snyoms par byed /
mthar thug sku gsum du grol te mya ngan las 'da' bar 'gyur ro //
gnyis pa ngag gnad ni /
'das rjes las /
ngag ni bslab bya'i rim pa dang //
gnas pa brtan cing la yang bzla //
zhes pa ltar smra ba nyung ba dang cung zad las mi smra ba dang brda tsam la brten pas gnas skabs su 'khrul pa'i gtam 'gags pas nyon mongs mi 'phel /
mthar thug brjod med kyi don la reg cing sangs rgyas kyi gsung rdo rje'i klong du mya ngan las 'da' bar 'gyur ro /
khyad par 'das rjes las /
rlung gnas shin tu dal la bslab //
ces gsungs pas rlung dal ba ma brten na /
rlung gis rig pa sbur nas mi zin pas phyi nang 'gro 'ong gi rlung ni dal bar bslab cing /
de'i tshul yang /
phyi nang rlung ni dal zhing mnyam //
yid tsam phyi ru 'dur ba yis //
rlung gi 'gro 'ong chad par 'gyur //
zhes gsungs pas /
rlung gi 'gro 'ong zad pas rtog pa'i 'phro 'du zad de dbyings rig g.yo 'gul med par sdod pa'i dgos pa yod do //
gsum pa yid gnad ni /
thal 'gyur las /
sems ni dbyings la gtod pas 'grub //
ces pas yul rkyen dang bral ba'i phyi'i nam mkha' stong sang nge ba de la dbang po mi g.yo bar rtse gcig mdung tshugs su gtad nas nam mkha'i dbus su sems thim 'gro ba lta bu'i shes pas drag tu bcun pas nang gi dbyings rnam dag sgron ma rig pa stong gsal du lhag gis 'char bar 'gyur te /
des gnas skabs su rig pa'i ye shes mngon sum du mthong zhing /
mthar thug lhag med du 'tshang rgya bar 'gyur ro //
bzhi pa sgo'i gnad ni /
thal 'gyur las /
sgo ni sku gsum mig gis blta //
zhes pa ltar chos sku'i gzigs stangs gyen du ldog te gtsug tor gyi rnam par blta ba /
longs sku'i gzigs stangs g.yas g.yon du zur gyis 'khrid de smyug ma bsrong ba lta bu /
sprul sku'i gzigs stangs phyed btsum cung zad thur la phab pa drang srong bsam gtan bsgom pa lta bu rnams gong gi 'dug stangs gsum dang rim par sbyar nas bya ste /
de dag gis phyi nang gi dbyings rig mthong ste 'khrul snang zhing khams su 'char bar 'gyur ro //
gnyis pa dngos gzhi la lnga /
nyams su blang bya 'od gsal ye shes kyi thig le bshad pa /
de ji ltar nyams su blangs tshul bshad pa /
de ltar nyams su blang ba la dngos po bcu tshang ba'i tshul gyis khyad par 'phags pa'i gnas bshad pa /
thun bzhi'i man ngag dang sbyar te nyams len gnad du bsnun pa /
bsnyen sgrub bzhir sbyar ba'i tshul gyis nyams su blangs pa'i 'bras bu bshad pas don bsdu ba'o //
dang po ni /
snying dbus 
nas 
'gro 'ong can :
zhes gsungs te /
gnad bzhi gzir ba las mngon sum gyi snang ba de gzhi gang las 'char na snying dbus mi shigs pa dwangs ma'i thig le 'od gsal rig pa'i ye shes nyid bum nang gi mar me ltar gsal ba la zer gdangs su 'char te /
klong gsal las /
rin chen lus kyi gnas de na //
ngo bo stong gsal sku ru gnas //
rang bzhin gsal 'tsher thig le 'od //
thugs rje snang stong sgron mar nas /
zhes pa ltar /
ngo bo skur bzhugs pas ka dag gi dgongs pa dang mthun pa ni don /
rang bzhin 'od du bstan pas gsang skor lus dkyil du mthun pa ni brda /
thugs rje sgron mar snang bas yang gsang snying tig dang mthun pa ni rtags so //
lam gang du 'char na /
rang byung rdo rjes sems dpa'i gsang ba'i lam rtsa ka ti shel sbug can zhes bya ba snying nas mig tu dar dkar gyi skud pa lta bur 'brel ba'i 'od rtsa ba'i lam las brgyud de 'char bas mig gi dbang po rgyangs zhags chu'i sgron me'i rten las mngon sum du snang /
yul gang du 'char ba na /
phyi'i dbyings su 'char te nam mkha' stong pa me long dang 'dra bas snang ba'i phye nas /
nang gi dbyings rnam dag sgron ma bdag po'i byad dang 'dra bar 'char bas sprin dang bsir bu sogs rnyog pa'i rdul slong byed kyi rkyen dang bral ba'i nam mkha' dwangs shing gsal ba nyid la /
snga dro nub dang phyi dro shar du blta ba'am /
'od gsal 'char sla ba'i ched du nyi ma 'char ba dang sdud pa'i dus kyi zer gnyis dang sbyar nas snga dro shar dang phyi dro nub tu blta /
tshul ji ltar 'char na /
rnam dag dbyings sgron nyid thog mar smin mtshams nas mthing ga khyab pa chen po'i 'od las rim gyis mched nas nam mkha'i 'ja' tshe+on lta bu 'od lnga'i mu khyud thig phran dang bcas pa'i nang du thig le stong pa'i sgron ma rdzing bur rdo bor ba'i ri mo ltar 'al 'ol las mthar thig le mthing gsal dwangs pa'i nang du rig pa rdo rje lu gu rgyud bdag po'i sems dang 'dra bar 'gro 'ong dal brel can mu tig gi phreng ba lta bu 'char bar 'gyur te /
sgron ma 'bar ba las /
mig gi rnam shes dag pa la //
gsal byed 'bar ba'i 'od zel lnga //
mi 'gyur khyab pa'i tshul dang yang //
mthing ga'i rang gdangs chen por gnas //
'char byed snang ba ma 'gags pas //
phyi yi yul la rnam par snang //
zhes dang /
'char tshul yang seng ge rtsal rdzogs las /
dbyings ni dbyings kyi sgron ma la //
rig pa lu gu rgyud du gsal //
dbyings ni 'od kyi mu khyud la //
rig pa sku lnga'i snang bar shar //
dbyings dang rig pa ye shes gsum //
'du 'bral med pa'i tshul du gsal //
zhes so //
tshul 'di'i gzhung gdams rgyas pa rnams su sgron ma rnam pa dgu dang drug dang bzhir gsungs pa'i snga ma la phyi ma rnams 'du zhing lam du bya ba dngos ni sgron ma bzhi po 'di dag yin pa dang /
dgur dbye ba ltar na /
gnas pa gzhi'i sgron ma ngo bo rang bzhin thugs rje'i bdag nyid stong gsal rig pa'isnying po can kun khyab tu bzhugs pa dang /
lam la nang tsit+ta sha'i sgron ma snying dwangs ma'i thig le brten pa'i gnas nas /
dkar 'jam rtsa'i sgron ma shel sbug can sogs ye shes 'od kyi rtsa lnga las 'od gsal gyi snang ba 'byung ba'i lam byas te /
mig rgyang zhags chu'i sgron ma la'ang 'byung ba 'dus pa'i rgyangs zhags mig gi dbang rten /
dbang po 'dus pa'i rgyang zhags gzugs snang 'dzin nus pa'i mig shes /
ye shes 'dus pa'i rgyangs zhags 'od rtsa'i sgo dngos 'tshogs pa'i mthu las /
phyi ru dbyings rnam dag gi sgron ma mthing ga khyab pa chen po 'od lnga'i ra bar thig le stong pa'i sgron ma zlum skor mu khyud can thog mar gnyis 'brel sum 'brel sran ma tsam pa nas mthar grangs las 'das shing rgya che ba 'char ba dang /
de dag gi khyab byed du shes rab rang byung gi sgron ma rang rig ye shes che gsal che brtan du song ba las /
grol sa bar du dus kyi sgron mar thim lugs brgyad kyis gdeng thob ste /
grol gzhi mthar thug 'bras bu'i sgron ma nang dbyings ka dag gzhon nu bum sku khyad chos drug ldan gyi gdangs rtsal lhun grub 'pho ba chen po rdo rje'i skus 'khor ba ji srid du gzhan don mdzad par gsungs so //
gnyis pa ni /
stong pa'i 
nas 
'das pa 'charaH
zhes gsungs te /
de lta bu'i dbyings rig de la goms par byed pa'i tshul yang /
phyi nang gsang ba'i nam mkha'i stong pa'i dbyings su sgo gsum gyi gnad gcun zhing mig 'bras mi 'gul bar rdo rje lu gu rgyud ar la gtad pas rig pa'i gzer bcug ste ye shes kyi rang gdangs bsam gyis mi khyab pa'i dbyings snang shar ba la phyi ru gzung yul dang nang du 'dzin pa'i mthong bya mthong byed kyi gnyis rtog dang bral ba'i ngang du /
nang 'char gzhi sems yid /
phyi 'char sgo mig dbang /
bar skyod byed rlung gi 'gro ldog gsum po 'jug pa'i gnad la rtse gcig tu dril nas mnyam par bzhag cing rang so bzung bas /
yul dang yul can dbyer med du 'dres pas 'od gsal gyi snang ba smin mtshams nas dral te gsal 'grib med par 'char ba sogs snang bzhi'i snang shes kyi nyams rnams rim gyis skye ba dang /
de la brten nas nang du shes rab rang byung gi sgron ma gsal brtan gong 'phel du 'gro ba'i nyams stong gsal nam mkha' dwangs pa'i dkyil lta bu /
blos bsam pa dang ngag gis brjod mi nus pa spros pa kun las 'das pa rang babs shugs 'byung du 'char bar 'gyur ro //
des gnas skabs su rig pa'i ye shes mngon sum du gsal bas ma rig pa dang bral /
tshe'i dus byas kyang sprul pa'i skur grol /
mthar thug snang ba mthar phyin nas lhag med du 'grub par 'gyur ro //
gsum pa ni /
ye nas 
nas 
sdom pa'i phul :
zhes gsungs te /
ye gdod nas chos nyid kyi rgyan du rang shar ba'i dbyings 'od lnga'i thig ler rig pa rdo rje lu gu rgyud ma bcos rang byung gi lha snang de kho na nyid lta ba'i rgyal po ste /
dbyings rig 'du 'bral med par sgom pa'i spyod pas chos zad chen por la dor bas sku gsum rang chas lam du snang ba'i dbang gi rim pa rdzogs la /
rtog bcas kyi rlung 'gro 'od zad pa'i rdo rje'i bzlas pa dang /
snang zhen sku dang thig le'i phyag rgyar 'ching ba dang /
snang bzhi gong 'phel gyi nyams las gzhan tu mi g.yo ba'i ting nge 'dzin nyin mtshan bsu skyel rgyun mi 'chad pa dang /
blo'i 'du byed kyis ma bkod pa'i thig le tshom bu'i dkyil 'khor spro bsdu'i spros pa dang bral bar rtag tu shar cing /
rang snang gi zhing khams kun tu khyab pa'i 'ja' zer thig le'i bkod pa'i rnam 'gyur bsam las 'das pas 'khrul snang btsan thabs su 'gogs pa'i don sgrub cing dag pa rab 'byams kyi gnas su mchod pa dang /
gzhi snang gi rtsal la yid dpyod kyi 'dzin pas 'khrul pa kha brgyud pa'i rlung sems zag med ye shes kyi dbyings su rang bzhin gyis dengs pas don gnyis phrin las rol pa 'byams su klas shing /
bsrung mtshams med pa'i gnad dang gzung 'dzin rgya las grol ba'i phyal pa las mi 'da' bar chos zad gcig pur skyel ba'i dam tshig dang lhun grub chen po'i sbubs su chos kun sdom pa'i phul du phyin pa'o //
bzhi pa ni /
dge sbyor ni 
nas 
'od gsal dang :
zhes gsungs te /
dud 'gro rmu rgod 'dul thabs la mkhas pas lam srang du bde ba rgyur gzhug pa ltar sems rtog kha yan 'khrul pa'i yul la mi 'chug par dge sbyor gyi lam srang du 'jug pa'i thabs /
nyin mo snang ba rang rgyas 'debs pa /
srod la dbang po gnas su bsdu ba /
nam gung shes bya bum par gzhug pa /
tho rangs ye shes rang gsal gdab pa ste nyin zhag gcig la thun gyi cha bzhir bgos pa'i rnal 'byor zab mo gnad kyi man ngag gi yengs 'khrul med pa'i nyams len la 'bad brtson bskyed na ring por mi thogs par gzhir gnas kyi bskyed rdzogs dbyer med nyin mtshan khor yug tu 'od gsal chen po gcig gi ngang du gnas par 'gyur ro //
lnga pa ni /
mdor na 
nas 
thig ler grol :
ces gsungs te /
sngar bshad pa'i don de dag mdor bsdu na /
thabs sgo gsum 'phrul 'khor gyis gcun pa dang sgo mig yul phyi dbyings rlung dal zhing rig pa ar la gtad pa'i gnad kyi sbyor bas lhun grub kyi 'od gsal bsnyen pas /
thabs byung snang bzhi'i nyams rim par 'char te thog mar chos nyid ka dag gi gzhi las gzhi snang du rol pa'i rang rtsal dbang po'i mngon sum du snang ba ni nye bar bsnyen pa ste /
de'ang dbyings kyi rtags su 'od khyim /
ye shes kyi rtags su thig le /
sku'i rtags su lu gu rgyud /
thugs rje'i rtags rang gsal /
ngo bo'i rtags mi rtog pa'i ye shes dus gsum 'pho 'gyur med pa'i dgongs pa mnyam nyid gzhi rdzogs su gyur pa'o //
de nas dbyings rig smin mtshams dang bral te dbang po'i mngon sum du gsal zhing /
dbyings snang 'od kyi rang bzhin de'ang ma nges pa'i gzugs dbyibs du ma dang /
bkrag la 'tsher ba'i zer thag
/thig le je gsal je 'phel du gyur pa'i nang du rdor sems la sogs pa phyed sku'am sku rkyang re shar nas 'gul 'phrig med pa ni nyams snang gong du 'phel ba'i sgrub pa yin pa dang /
dbyings kyi snang bas thams cad la rgyas thebs pas sa chu me rlung gi snang pa rang dag ste /
'od gsal chen po'i snang ba 'byams klas pa'i dbyings /
thig le re re'i nang du rigs lnga yab yum gyi tshom bu lnga tshan lnga'i dkyil 'khor tshad med par 'char zhing snang srid thams cad sku dang zhing khams kyi rang bzhin du yongs su brdal ba rig pa skur smin pa'i tshad la phebs pas ma bsgoms kyang 'gyur med pa sgrub pa chen po'i grub 'bras /
phyi snang ba'i 'phel zad /
nang sgyu lus kyi chos zad /
gsang ba rtog tshogs kyi sems zad pas 'phrul snang gi chos thams cad rang zad de snang du 'dzin pa'i blo las 'das shing ka dag gdod ma'i btsan sa zin pa'i dngos grub thob par 'gyur te /
de'ang gnas lugs thog ma'i spyi gzhi la 'phags pa'i lhun grub kyi gzhi snang 'gyur ba med pa'i thig le chen por skad cig gcig gis rnam par grol nas /
nang gsal sku dang ye shes 'du 'bral med pa'i dgongs pa dus gsum 'pho 'gyur med pa mngon du 'gyur ro //
de ltar yang thal 'gyur las /
chos nyid mngon sum snang ba yis //
yid dpyod 'dzin pa'i mtha' las 'das //
gong du 'phel ba'i nyams snang gis //
'khrul pa'i snang ba nub par byed //
rig pa tshad pheb snang ba yis //
sku gsum rtogs pa'i lam snang 'das //
chos nyid zad pa'i snang ba yis /
khams gsum 'khor ba'i rgyun thag chod //
ces so //
gsum pa mjug gi bya ba la gnyis /
dngos dang /
zhar byung grol tshul bshad pa'o //
dang po ni /
lam gyi 
nas 
mngon tu 'gyur :
zhes gsungs te /
'od gsal snang bzhi nyams su len pa'i lam gyi yan lag tu gal che ba ni /
klong gsal las /
mtha' rten man ngag rnam pa bzhi //
gong ma'i rgyab tu med thabs med //
ces gsungs pa ltar /
mi 'gul pa gsum la gzhi bca' ba /
sdod pa gsum gyis tshad bzung ba /
thob pa gsum gyis gzer gdab pa /
gdeng bzhi'i grol tshad bstan pa rnams te /
dang po ni /
lus bzhugs stangs gsum las mi 'gul ba dang /
mig gzigs stangs gsum las mi 'gul ba dang /
rig pa 'od gsal kyi snang ba mngon sum du mthong ba las mi 'gul bar bya'o //
gnyis pa ni /
dbyings rig brtan pa'i tshad du 'byung ste /
phyi snang ba skyod byed kyi rlung zad pas dbyings rig 'gro 'ong med par sdod /
nang phung po skyod byed kyi rlung zad pas lus g.yo 'gul med par sdod /
gsang ba rtog pa skyod byed kyi rlung zad pas rnam rtog 'gyu mi srid par sdod pa'o //
skabs 'dir tshad rmi lam gyis bzung ba dang /
rtags lus ngag yid gsum la 'char ba gnyis kyang 'byung bar gsungs shing /
phyi ma la snang bzhi re rer rtags gsum gsum ste bcu gnyis su dbyer yod do /
gsum pa ni /
skye ba dang 'jug pa dang rlung sems la rang dbang thob pa ste /
de'ang ka dag khregs chod du grol ba nam mkha' dang mkha' 'gro'i 'chi lugs /
lhun grub thod rgal du grol ba me phung dang rig 'dzin gyi 'chi lugs rnams kyis so //
bzhi pa la /
yar gyi gdeng gnyis ni /
myang 'das kyi yon tan thos kyang thob tu re ba dang /
ma thob kyis dogs pa med do //
rang rig las gzhan pa'i sangs rgyas med par rtogs pa'i phyir ro //
mar gyi gdeng gnyis ni /
'khor ba'i sdug bsngal thos kyang mi ltung du re ba dang /
ltung gis dogs pa med de /
rang rig ye nas 'khrul pa med par shes pas 'khor bar 'khyams mkhan ma grub par thag chod pa'i phyir ro //
de dag gi dgos pa ni /
dang pos rlung sems gnad la phebs te nyams len gyi gzhi things /
gnyis pa drod tshad kyis mtshams phyed /
gsum pas zag bcas mi snang ba'i 'pho chen rdo rje'i sku mngon du 'gyur /
bzhi pas mi ldog pa'i ye shes kyi tshad bzung bar byed do //
gnyis pa ni /
gal te 
nas 
zhing du bgrod /
ces gsungs te /
brtson 'grus dang skal pa dman pas skye gnas rang bzhin gyi bar do'i tshe dus 'dir gdod ma'i sa la gdos bcas zad pa'i rnam par grol ba ma thob na /
dbang po rab 'chi kha ma'i bar dor sngar shes pa'i gdams ngag rnams gsal btab ste /
'byung lnga rim gyis thim nas nam mkha' dbyings rig la thim pa'i tshe srog lnga snying dbus rig pa'i sbubs su 'jug par byas pas rig pa nyid gzhi las ldog ste ka dag gi sa la phyin pas bem rig bral ba dang 'tshang rgya ba dus mnyam pa tshe bco lnga'i zla ba nub pa dang nyi ma'i snang ba 'char ba dus mnyam pa bzhin no //
dbang po 'bring 'chi kar ka dag gi gro+ol sar mi snyogs na gzhi las 'phags pa'i chos nyid du snang pa'i bar do dang 'od dang thig le zhi khro'i tshom bu zer thig sgra skad sna tshogs su shar ba thams cad rang snang las gzhan du med par yid ches nas ma pang du bu 'jug pa ltar nges pa'i shes pa brtan por gnas pas skad cig dang por rang ngo shes /
gnyis par shes thog tu grol /
gsum par grol thog nas ka dag gi dbyings su thim par 'gyur ro //
dbang po tha ma ye shes bzhi sbyor gyi snang ba la 'khrul pas gzhan du rtogs na de dag yal ma thag tu ming bzhi 'dus pa'i phung po brdzus skyes yid kyi lus su grub nas 'khrul snang ci'ang srid pa'i bar do la 'khrul pa rmi lam tsam du shar na'ang /
chos 'di'i sgo mthong nas the tshom med pa'i mos pa dang brgyud pa'i bla ma rnams kyi thugs rje'i stobs las bar dor rang ngo shes pa'i tshe rang bzhin sprul pa sku'i zhing yid la byas pas rmi lam sad pa'i cha tsam la de dag tu bgrod cing pad+mo la brdzus te skyes /
srid mtha'i byang chub sems dpar gyur te ston pa longs spyod rdzogs sku las chos nyan pas bden pa mthong ba dang dbang dang lung bstan pa thob nas gdod ma'i zhing du 'tshang rgya bar 'gyur ro //
rtsa ba'i sa bcad bzhi pa gegs bsal pa'i rim pa la gsum /
bstan /
bshad /
bsdu ba'o //
dang po ni /
de ltar 
nas 
gegs sel ni :
zhes gsungs te /
de ltar rgyud smin par byed pa dbang bzhi dang /
smin nas grol bar byed pa bsnyen sgrub yan lag bzhi'i lam mchog la zhugs pa de'i tshe tshong pa nor can la phas kyi rgol bas glags lta ba bzhin du phyi nang gsang ba'i bar du gcod pa 'byung ste /
sdud pa las /
theg par gsar du zhugs pa'i sems can blo chung ba //
gang zhig dkon pa'i rin chen 'di ni ma rnyed par //
de la bar chad bya phyir bdud ni spro bar 'gyur //
zhes so //
de la gegs gang zhig byung yang de dag sel byed thabs kyi rim pa khas drag can gyi dpung gi skyel ma dang mtshungs pa so so'i gnyen po bsten pa'i tshul ni 'di lta bu'o //
gnyis pa la gnyis /
spyi dang /
bye brag go
/dang po ni /
don la 
nas 
sbyang ba'i slad :
ces gsungs te /
don dam bden pa'i rang ngo la bar gcod bya ba dag dang gcod byed gegs kun dang /
gcod pa'i las thams cad bden par grub pa rdul tsam yang med de sbrul gyi mdud pa bzhin gdod nas rang bzhin gyis grol ba'i phyir /
spang bya mi mthun pa'i phyogs dang blang bya mthun pa'i phyogs dang bsten bya gnyen po'i phyogs kun las ring du 'das kyang /
kun rdzob bden pa la bsten pa'i lam zhugs dang po'i las can byis blo'i kun tu rtog pa'i 'phrul 'khor sbyong ba'i slad du thabs 'di dag bsten par bya'o //
gnyis pa la bzhi /
phyi 'byung ba lus kyi gegs sel /
nang bar chad bdud kyi gegs sel /
gsang ba ting 'dzin sems gegs la /
thun mong nyams grib rkyen gyi gegs sel lo //
dang po rgyu rkyen 'bras bur ldan pa'i nad bsal tshul ni /
'byung ba 
nas 
rnal du dbab :
ces gsungs te 'byung ba bzhi las grub pa'i lus la 'byung ba khod ma snyoms te 'khrugs pa las byung ba'i nad rigs rnams kyi gegs sel ba'i thabs /
gzhi bag chags sna tshogs pa'i kun gzhi'i steng du dug gsum bag la nyal ba la /
bdag tu 'dzin pa'i nye bar len nam rgyu yis las bsags pas nyon mongs kun nas ldangs pa'i rnam rtog gis slong ba'i rkyen byas te /
'bras bu dug gsum rnam par gyur pa las byung ba'i kun brtags gdon gzhan dbang sngon las yongs grub tshe ltar snang 'phral gyi nad bzhi re rer brgya rtsa gcig re ste bsdoms pas bzhi brgya rtsa bzhi'i nad du smin nas lus sems la zug rngu'i tshor bas yongs su gdung ba thams cad bcos pa'i thabs tha mal ba ltar mo gto sman dpyad la re ltos mi 'cha' bar bdag 'dzin gyi 'khri ba bcad cing re dogs kyi 'phrang bsal dgos te /
nad kyi rgyu 'dod chags kyis rlung bskyed pas mtshon dug lnga las byung /
dug lnga po de'ang rang gi sems 'khrul pa'i rang rtsal las gud na med cing /
sems nyid gdod nas skye rga na 'chi'i spros pa dang bral ba yin par shes nas /
bdag 'dzin blos btang /
gnyis 'dzin gyi re dogs bcad de rgyu lhan skyes kyi nad rtsad bcad pas 'bras bu kun brtags nad rang bzhin gyis 'gags par 'gyur la /
bcos pa'i thabs rab ngang la bzhag pa ni /
nad zug dang bdag rtog la spang len med par byung 'jug rig stong rjen pa'i rang ngo rtse gcig tu bskyangs pas rgyu ma rig pa rig pa'i ye shes kyis bcom /
rkyen nyon mongs dbyings su log
/mtshams sbyor rnam rtog mi rtog par thim par 'gyur la /
'bring ro snyoms bya ba ni /
gong gi rtogs pa mi chun na mi na ba'i re ba dang na ba'i dogs pa'i 'khu 'phrig rtsad nas bcad la lus snang bdag 'dzin dang bcas pa ltos med gang dgar ling gis bor /
des kyang ma sel na tha ma dmigs pas bcos pa ni /
hU~M gi sgra gdangs rlung sems dril bas nad kun gang nas gzer ba'i dmigs gcig tu hU~M yig gi rnam par bsdus la thad kar gyi lus las zug rngu hU~M gi rnam par phyir dbyung bas thag ring por yal bar mos la rlung ro yang yang bsal zhing shes pa la na'o snyam par 'dzin stangs bor la rang bzhin bde lugs kyi rnal du dbab par bya'o //
gnyis pa ni /
bar chad 
nas 
smon lam gdab :
ces gsungs te /
thar pa sgrub pa la bar chad byed pa'i bdud ris kyi lha dang 'byung po bgegs rigs rnams kyi gegs sel ba'i thabs ni /
spyi'i bdud nyon mongs phung po 'chi bdag lha'i bu'i bdud bzhi dang /
lha bdud kyi 'khor 'jig rten chen po bzhi sogs bdud rigs kyi yi dwags sum cu rtsa drug gi 'khor du gtogs pa bsam gyis mi khyab pa rnams dang /
khyad par gyi bdud 'byung po log 'dren sogs phyi /
rnam rtog khu 'phrig sogs nang /
grub rtags rloms sogs gsang ba /
re re la'ang drug re ste bco brgyad kyi dbye bar mdo sde rin po cher gsungs pa de dag bsdu na /
zhe sdang 'dod chags gti mug gsum gyi rang rtsal pho mo ma ning gi rigs gyur log 'dren gyi bgegs dang bar gcod kyi bdud chen po rnams su shar bas de gsum du 'du la /
rnam pa bzang ngan byed las cho 'phrul ji ltar snang yang don la de bzhin du cung zad tsam yang ma grub ste gzhi med pa'i phyir /
dper na rang gi grib ma la sha za srin por 'phrul nas dngangs skrag skyes pa bzhin no //
bdud bgegs kyi ngo bo ni /
zhi ba lhas /
'jig rten dag na 'tshe ba gang yod dang //
'jigs dang sdug bsngal ji snyed yod gyur pa //
de kun bdag tu 'dzin pa las byung na //
'dre chen des ko bdag la ci zhig bya //
zhes gsungs pa ltar thams cad kyi rtsa ba ngar 'dzin pa'i sems 'di yin la /
de'ang gsal stong zung 'jug tu gdod nas yod pa'i rang ngo ma shes te gsal cha phyi rol tu shor ba la gzung pa'i yul du byas /
de la 'dzin byed kyi shes pa skyes nas bdag 'dzin je rags su gyur ba'i dbang gis gsal cha zhe sdang stong cha 'dod chags zung 'jug gi rang bzhin gti mug tu song /
de las kyang nyon mongs pa brgyad khri bzhi stong byung zhing de dag gi rang mdangs med snang glo bur ba'i gzugs brnyan mtha' yas pa de ltar snang ba ste rang gi sems ni bdud ces bya //
rang gi sems ni bgegs yin no //
zhes so //
'jug pa'i rgyu mang yang gtso bo lam la brtson 'grus rtsom pa las 'byung bar gsungs te /
'jam dpal rnam par 'phrul pa'i mdo las /
byang chub sems dpa' rnams kyi bdud kyi las ni brtson 'grus las 'byung bar rig par bya'o //
de ci'i phyir zhe na /
mi brtson pa la ni bdud kyis ci zhig bya ste de nyid bdud yin pa'i phyir ro //
zhes so //
'jug pa'i nyer len ni /
thog med nas ngar 'dzin pa la zhen pa'i rgyun gyis rkyen phra mo la brten nas khu 'phrig sna tshogs pa skye bas nam mkha' mdzod kyi+is zhus pa las /
dper na bug pa yod pa las rlung 'jug pa bzhin du rnal 'byor pa'i sems la skyon gang dang gang la yod pa de la bdud 'jug cing glags rnyed do //
de bas na byang chub sems dpa' nyon mongs pa'i skyon med par bya'o //
zhes so //
bdud kyis byin gyis brlabs pa'i rtags dang spyod yul bdud kyi las sogs rgyas par gsungs pa ni mdo sde rnams dang gzhung gzhan las shes pa gal che'o //
de dag sel ba'i thabs rnal 'byor pa rab kyis phyi rol ltar snang ba'i bdud bgegs de dag gang las byung ba'i gzhi rtsa sems thog tu bcad pas /
rang sems 'drer 'dzin las phyi rol tu bden par ma grub par thag chod /
'drer 'dzin ngo bo la bltas pas skye 'gag gnas gsum dang bral bar rtogs nas 'khrul pa'i rdzun phug rang sar brdibs te rnam rtog gi lam srang chad pas re dogs sdug bsngal gyi rgyu 'grul kun rtsa ba nas zhi zhing ltas ngan g.yang du khug ste yid bde'i nyi ma khong nas 'char bar 'gyur ro //
des kyang cho 'phrul ma chod pa'am rnal 'byor ba 'bring gis bdud bgegs ched du bkug la phung po 'dod yon gyi tshogs su dmigs te 'bul /
lus gzan du bor la bdag gces 'dzin blos ling gis btang /
yang khu 'phrig gi snyems byed rtog pa rdul tsam med par ci 'ong shog snyam du 'jigs pa'i dur khrod dang /
lha 'dre drag po'i rgyu srang sogs gang dga' bar ltos med du nyal bas cho 'phrul gyi slong rnams tshar tshad dang chod tshad du gyur nas bar chad dngos grub kyi mchog tu 'gyur ro //
de dag gi rjes thob dang rnal 'byor pa tha mas bdud bgegs pha mar shes pas byams snying rje drag tu bskyed cing de dag sangs rgyas kyi sa la 'god pa'i phyir lam la brtson par 'dod pa'i byang chub tu sems lhag par bskyed la bdag gzhan brje ba'i btang len dang theg pa chen po'i tshul dang mthun pa'i smon lam rgya chen po gdab pa dang /
gzhan yang bla ma dkon mchog la snying thag pa nas blo khel ba'i dad gus dang /
bsod nams kyi tshogs rgya chen po gsog pa rnams kyis kyang bdud bgegs kyi nyer 'tshe mtha' dag zhi bar 'gyur te /
sdud pa las /
rgyu rnams bzhi yis byang chub sems dpa' mkhas stobs ldan //
bdud bzhis thub par dka' zhing skyod par mi nus te //
stong par gnas dang sems can yongs su mi gtong dang //
ji skad smras bzhin byed dang bde gshegs byin rlabs can //
zhes pa ltar ro /
gsum pa la gnyis /
mdor bstan /
rgyas bshad do //
dang po ni /
khyad par 
nas 
shar ba'i tshe :
zhes gsungs te /
rnal 'byor pa la khyad par du gces pa ting nge 'dzin la mnyam par 'jog pa'i tshe khams 'dus pa las sems 'khrugs pa'i gegs 'byung bas de sel ba'i thabs shes pa ni gal che ste /
grub thob lce sgom pas /
nyams rtogs cung zad skyes gyur kyang //
shes rab blo gros zhan pa dag
/so mi thub cing rkyen gyis 'phrog
/de lta bu yi gang zag la //
skyon dang gegs sel shin tu gces //
zhes gsungs pa ltar ro //
de'ang ting nge 'dzin la mi mthun pa'i nyams kyi gegs du ma mchis shing /
de dag 'byung ba'i rgyu /
slong ba'i rkyen /
gegs su 'gyur tshul /
lam du btang lugs sogs mang du yod kyang mdor bsdu na /
sems bying ba /
rgod pa /
phan pa'i nyams /
gnod pa'i nyams /
phan gnod med pa'i nyams gsum ste lngar 'du la /
de dag don la bden dngos rang mtshan du ma grub kyang rkyen la brten nas so so'i rnam pa mi 'gags par glo bur ltar snang sgyu ma'i gzugs brnyan sems kyi me long du shar ba'i tshe 'di ltar lam du btang bar bya'o //
gnyis pa la gsum /
bying ba /
rgod pa /
nyams kyi gegs sel lo //
dang po ni /
bying na 
nas 
gsal ngar 'don :
zhes gsungs te /
'di la gsum /
rig pa'i dwangs cha med pa'i bying pa dang /
gsal nyams kyis ma zin pa'i rmugs pa dang /
gnyid dang 'dres pa'i 'thibs pa ste gsum kar lus grims par bsgrims te cha cha nas chun btsal la 'phrul 'khor skabs su gang bab bya /
lta stangs nam mkhar gtod cing shes pa gsal ngar 'don /
sems snying ga sogs gnas gcig tu rtse gcig mdung tshugs su bzung ba dang zas bcud can spang zhing gos srab tu btang la snang g.yel che sar sdod pa sogs gseng ba'i thabs rnams bya'o //
gnyis pa ni /
rgod na sogs tshig rkang gcig ste /
'di la'ang gsum las /
shes pa yul la 'phro zhing gnas mi btub pa'i 'phro ba /
gnas cha gtan nas med par rtag tu g.yeng ba'i rgod pa bkol tu mi btub pa yul ma nges par pra yas pa'i 'thor ba rnams dang /
'gro ba'i bye brag sems gnas pa snyam byed pa la ma tshor bar 'phro ba'i 'og 'gyu dang /
gnas pa la der 'dzin zhugs pa'i rang 'gyus sogs yod cing /
kun la'ang lus sems kyi khod klod la shes pa lte bas mtshon dma' sar gtad /
lta stangs dma' bar smad cing shes pa 'jur la mi 'debs /
zas bcud can bza' zhing gos dro ba dang khyim 'thibs sar sdod pa sogs gnon pa'i thabs bya'o //
gsum pa ni /
bde gsal 
nas ngang bskyang ngo :
zhes gsungs te /
phan pa'i nyams lus yod du mi tshor zhing sems bde bar nub pa lta bu'i bde nyams dang /
khams gsum gyi spyod tshul mthong snyam byed pa'i gsal nyams dang /
stong nyid mtha' dbus med par nam mkha' lta bu'i mi rtog pa'i nyams gsum skyes pa dang /
gzhan yang zhen log mos gus snying rje sogs gting nas lhongs pa'i tshe de'i ro myong na nyams na bun 'dra ba yal /
'phro bcad na 'phel ba'i rgyud chad /
rang nyid gzhan dbang du 'gyur ba'i sa bon thebs pa yin pas de la dga' rloms dang zhen 'dzin med par nyams kyi sna mi bskyil bar rang ngor bltas te mnyam par bzhag la lam du btang /
rtsub cing gnod pa'i nyams na tsha zug gzer snying rlung khams 'dus la sogs pa skyes pa'i tshe sems zhum nas de'i dbang du shor na tha mal pa las lod pas thams cad bden med sgyu mar shes pa dang tshor ba mi bde par 'du shes pa'i rang ngo la bltas nas gzhi med rtsa bral du grol ba'i nyams myong de nyid bskyang ngo //
phan gnod med pa bar ma'i nyams /
kun gzhi la 'khor 'das kyi sa bon bag nyal du gnas pa dang /
rdo rje'i lus la rtsa yig rlung thig tu gnas pa rnams lus gnad dang ting nge 'dzin gyis gcun te bslangs nas 'khor 'das kyi nyams snang sna tshogs su 'char ba'i tshe /
rjes su 'brang na bdud 'jug
/btang snyoms bzhag na lam du mi lhongs pas ji ltar byung ba de kun la skyon tu bzung ba'i dgag pa dang yon tan tu 'dzin pa'i bsgrub byar mi blta bar zhen 'dzin med par rang grol chen por bzhag pas lam du 'gyur la /
gegs ji lta bu zhig byung yang thams cad rang gi sems nyid gcig pu'i cho 'phrul yin par shes nas bzang snyam gyi blang bya dang ngan rtog gis dor bya med par bzo med rig pa'i ngang rang babs su bskyangs pas skyon rnams yon tan du 'gyur te /
man ngag rin spungs las /
gnas lugs rtogs pa'i thag chod cing //
nyams myong rig pa'i gzhi 'dzin pas //
ci snang ci byung chos nyid rtogs //
skyon rnams yon tan bsgyur shes shing //
bar chad dngos grub bsgyur shes na //
skyon dang gegs ci byung yang //
rnal 'byor lam gyi grogs su che //
zhes so //
bzhi ba la gnyis /
nyams grib byung ba'i rtags /
de sel ba'i thabs so //
dang po ni /
thun mong 
nas 
byung ba'i phyir :
zhes gsungs te /
phyi nang gsang ba thun mong du nyams grib kyi rkyen las byung ba'i gegs kyis bla mar mos gus dang sems can la snying rje dang /
zab mo rtogs pa'i shes rab dang /
sogs khong nas rim gnyis kyi ting 'dzin gyis mtshon rgyud la bskyed par bya ba gang yang rung /
brtson 'grus chen pos ji ltar bsgoms kyang yar bskyed thon pa'i bogs med cing le lo snyom las kyi dbang du shor ba dang /
mos gus kyi 'gal zla nga rgyal /
snying rje'i 'gal zla phrag dog
/shes rab 'gal zla gti mug mun pa shugs kyis gtibs te bsgom bya'i snang ba bsgri+ib par byed pa na /
sel ba'i thabs ni spyir gnas mal zas gos dam nyams rme yug shan pa sogs grib can dang 'grogs shing bsten pa las byung bas de dag spang zhing khrus dang grib sel sogs kyis zhi bar bya dgos kyang /
phal cher sgrub po rang nyid rtog pa rtsing pa'i skyon gyis dam tshig nyams chag tu gyur pa las byung ba'i phyir de bshags pa'i thabs la 'bad do //
gnyis pa la gnyis /
spyi dang khyad par gyi bshags thabs so //
dang po ni /
nyams pa 
nas 
rnal du dbab :
ces gsungs te /
de'ang gsang sngags kyi dam tshig nyams pas tshe 'dir mi 'dod pa du ma bskyed /
lam la bar du bcad de rdo rje'i dmyal bar zang thal du 'gro bar gsungs pas khe nyen shin tu che ba'i phyir nyams pa'i nyes pa phra mo tsam byung yang de ma thag tu bshags yul bla ma dngos sam rtsa gsum rgyal ba rab 'byams yid la byas te gsang por smra bas mthol zhing 'gyod pa drag pos bshags te slan chad de lta bu mi bgyid pa snying thag pa nas bsdam /
de'ang nyes pa gsang na sdig pa'i sa bon dang g.yo sgyu'i chu lud 'dzom pas je 'phel du 'gro zhing ma sbas par bsgrags na mi 'phel zhing stobs bri ba dang /
snying nas gnong 'gyod kyis bshags na las la rang bzhin ma grub pas 'dags par mi 'gyur ba med la /
bshags pa'i tshul stobs bzhi dang ldan pas bshags tshig rgyud lung rnams nas 'byung ba gang rung brjod la 'phral 'phral bshags bsdoms bya /
sngags kyi dam tshig gnyan drags pas gzhan gyi nyams grib rang la 'go ba'i gnas yod pa'i phyir dam tshig nyams pa'i mi dang lu+ung pa gcig gi chu la btung mi rung bar gsungs pas dam nyams dang gnas gcig tu sdod pa sogs bshes 'dris su mi 'grogs shing nyams pa'i rgyu las byung ba dang lag gis ster ba'i zas kham gang yang mi za /
dam nyams dngos su yod pa'i gnas su lta ci smos sdod pa'i rjes shul du 'ang mi sdod cing mdor na sgo gsum bag yod pa dang dran shes kyi bya ra btang la rnal du dbab par bya'o //
gnyis pa la gsum /
ru bzhi'i bshags pa /
zung bzhi'i skong ba /
bshags pa'i 'bras bu'o //
dang po ni /
lhag par 
nas 
nyes pa mthol :
zhes gsungs te /
spyi mdo dgongs pa 'dus pa las las dang rdzas dang 'dun pa ting nge 'dzin de kho na nyid kyi skong ba lngar gsungs pas mtshon snga 'gyur gyi rgyud lung man ngag rnams las lhag par bsngags pa'i nyams chag bshags shing skong ba'i cho ga zab cing rgya che bar gsungs pa rnams kyi yang bcud nying khur dril ba ni /
bla ma yi dam mkha' 'gro rtsa ba gsum gcig tu 'dus pa'am so so ba gang rung dag gi sgrub pa'i dkyil 'khor gzhung ltar bsham zhing phyi nang gi mchod pa brgya rtsa dang tshogs kyi yo byad gang 'byor gtsang dang mdzes par bkram la /
bdag mdun gyi ting 'dzin gsal zhing brtan pa dang 'bro 'du'i dmigs pa'i gzer bcas dzapa \u0f84kyi bzlas pas sngon gyi thugs bskyed kyi dam bca' gnyan po bskul /
tshogs gsog pa'i rten dkyil 'khor ba dang slar yang mgron thabs kyi lha nam mkha'i khyon gang ba spyan drangs la /
lus kyi sgo nas gus pa chen pos lus sa la rdeb pa'i brkyang phyag dang gnas lnga sa la 'dud pa'i 'greng phyag 'tshal zhing brjod med don gyi bshags pa dang rgyal ba zhi khro rab 'byams kyi mtshan brjod /
ngag gi sgo nas nyams chag sbyong ba'i lha gcig sngags gcig tu gyur pa bcom ldan 'das rdo rje sems dpa'i bsgom bzlas phyi nang gsang ba yang gsang gi rim pa rnams bya ba dang ru dra'i smre bshags kyis mtshon smre sngags kyi sgo nas bshags pa'i tshig skad gsang mthon por brjod /
yid kyi sgo nas lta ba'i klong bshags kyis gsal gdab cing 'khor gsum yongs dag 'das nyams phyogs lhung med pa'i ka dag khyab brdal chen po'i ngang du mnyam par bzhag
/thun mong du bde gshegs spyi bshags brjod cing sgo gsum gyi nyes pa ci mchis pa thams cad gnong 'gyod drag pos mi 'chab par mthol zhing bshags par bya'o //
de ltar lus ngag yid gsum dang sgo gsum thun mong gi nyes bshags gnyen po so so dang 'brel bar klong chen rab 'bogs kyi bkol rgyud dri med bshags pa'i rgyal po sogs las ched du bsngags pa'i bshags chen ru bzhi bya ba ni dmigs su bsal ba'i dgongs don no //
gnyis pa ni /
nyer spyod 
nas 
dgyes pa bskang :
zhes gsungs te /
rang rgyud kyi nyams chag bshags pas sbyangs nas gzhan rgyud ltar snang ba'i rtsa gsum lha tshogs rnams nyams pa'i skyon gyis thugs mi mnyes pa'i tshul du bstan cing bka'i chad pa'i gnas su gyur pa skong ba'i las kyis sor chud par byed pa la /
spyir rgyud lung rnams nas phyi yo byad tshogs /
nang phung po rten /
gsang ba byang chub sems kyis skong ba'i tshul dang /
khyad par dong sprugs las lta bas la zla ba'i tshul du rtogs tshig gis ngo bos skong ba dang /
sgom pa ting nge 'dzin gyis gnas lugs las mi g.yo ba'i tshul du zung bzhis rang bzhin skong ba dang /
lha rtog dbyer med kyi gnas dag gnas bsgyur du shes pas thugs rje'i tshul la skong bar byed pa gsum /
bde 'dus sogs las /
mchod pa phud /
dam rdzas mdangs /
srog chags rgyu /
gling bzhi mdos /
'gyod tshangs bshags pa'i skong ba ste skong ba lngar grags pa sogs mang yang thams cad kyi gnad bsdus pa'i snying po /
phyi ltar ye shes kyi dbang po tshims pa'i slad du me tog sogs nye bar spyod pa lnga po dngos bshams kyi rten byas nas yid sprul nam mkha'i khyon khengs pa dang bkod pa'i khyad par rang bzhin gyis grub pa rnams kyis mchod cing skong ba dang /
nang ltar yid dang ngag dang lus dang de kho na nyid kyi rtog sgrib sbyang ba'i slad du rim pa bzhin zung bzhi'i skong bar grags pa /
bdud rtsi sman /
dmar chen rak+ta /
ba liM gtor ma /
snang gsal sgron me bzhi po'ang dam tshig gi rdzas kyis mtshon byed du byas te gnas lugs kyi rang bzhin gsal gdab cing skong ba dang /
gsang ba dam skong rmad du byung zhing dngos grub mchog gi nye rgyu ta na sbyor ba dang /
ga Na sgrol ba zung du 'brel pa'i brtul zhugs zab mo tshogs kyi 'khor lo dngos sam /
rjes mthun tshogs kyi mchod pa tsam la'ang phan yon chen po dang ldan pas de dag rnams kyis thugs dgyes pa chen po'i dam tshig yongs su bskang bar bya'o //
gsum pa ni /
sgo gsum 
nas 
mngon du 'gyuraH
zhes gsungs te /
bshags skong de dag tshul bzhin du byas pa'i yon tan ni /
gnas skabs su sgo gsum gyi rtog sgrib dang de dag gi bya ba dang byed pa'i las las gyur pa'i nyams chag ci mchis pa kun zhi zhing /
mthar thug sku gsung thugs ye shes rdo rje bzhi yi go 'phang mngon du byed par 'gyur te gsang ba zab mo'i thabs mthar thug pa yin pa'i phyir ro //
de ltar yang dri med bshags rgyud las /
dkyil 'khor gyi lha de rnams kyi mtshan rnal 'byor pho mo rnams kyis thos pa tsam gyis /
rtsa ba dang yan lag gi dam tshig nyams chags thams cad bskangs nas de bzhin gshegs pa thams cad kyi sku gsung thugs yon tan phrin las bsam gyis mi khyab pa dang ldan par 'gyur te /
yi ge 'khor lo tshogs chen gyi sa la lhun gyis grub par 'gyur ro //
zhes pas mtshon no //
gsum pa don bsdu ba ni /
gzhan yang 
nas 
ngang gis 'char :
zhes gsungs te /
lam gyi gegs sel ba'i thabs gzhan yang rtsa ba'i bla ma la sangs rgyas dngos su mthong ba'i yid ches dang bka' drin rjes su dran pa'i gdung shugs kyis drangs te bzod med mchi ma 'khrugs pa'i mos gus kho na nyams len gyi srog tu bzung ste rtsal du 'don /
mkha' khyab kyi sems can rnams la phyogs ris dang bral ba'i byams pa dang snying rje tshad med pa bsgom zhing thams cad sangs rgyas kyi sar 'god par 'dod pa'i byang chub kyi sems rtag tu bskyed /
thos bsam bsgom pa las byung ba'i dri ma med pa'i shes rab zab mos tha snyad sgra tshig tsam la mi zhen par yang dag pa'i don gyi gnad gsang tshul bzhin du btsal /
theg pa yas 'bubs kyi lta bas 'khor 'das la zla zhing bstan rim mas 'dzegs kyi spyod pas blang dor shan dbye bas kun rdzob dang don dam pa gnyis kyi phyogs re rer ltung ba'i gegs chen rang bzhin gyis grol nas /
lam nyams su blangs pa'i drod rtags yon tan rnams 'bad rtsol med par ngang gis 'char ba ni dpyid dus rlan drod kyi rten 'brel 'tshogs pa na rtsi shing me tog rang bzhin gyis rgyas pa bzhin no //
rtsa ba'i sa bcad lnga po bogs 'don la gsum /
mdor bstan /
rgyas bshad /
don bsdu'o //
dang po ni /
de nas sogs tshig rkang gcig ste /
dper na zhing gi lo tog la 'tshe ba srung ba'i bya ba grub nas skyong bran dang rig sngags kyi cho ga sogs yar skyed 'byung ba'i thabs la brtson pa ltar lam gyi gegs bsal ba grub pa de nas yon tan la skyed 'phel gyi bogs 'don dgos shing de la'ang phyi nang gsang ba gsum gyi rim par bstan pa ni 'di ltar ro //
gnyis pa la gsum /
phyi'i /
nang gi
/gsang ba'i bogs 'byin no //
dang po la yang gnyis /
mdor bstan rgyas bshad do //
dang po ni /
phyi rol 
nas 
grogs su 'gyur :
zhes gsungs te /
phyi rol tu chags sdang gti mug skyed pa'i yul bzang ngan bar ma ci dang ci lta bu zhig shar yang blang dor btang snyoms kyi rtog pa'i gzhan dbang du ma shor bar rab skad cig dang /
'bring gnyis pa /
tha mas kyang gsum phan chad las mi 'da' bar lam du khyer ba'i tshul shes pas gnad du btang na tshogs drug gi yul du snang ba thams cad kyang byang chub sgrub pa'i grogs su 'gyur ro //
gnyis pa la gnyis /
spyi dang bye brag go
/dang po ni /
dgra la 
nas 
las 'brel bzhag :
ces gsungs te /
yul rkyen de dag lam du ji ltar khyer na 'dun pas blo sbyong ba dang kun rdzob rten 'brel don dam stong nyid kyi tshul la brten nas te /
spyir sngon las sha 'khon gyis 'tshe ba dang /
drin lan log 'jal 'khor gyi log sgrub sogs mi dang mi min gyi gnod pa'i dgra che phra gang la'ang 'khon 'dzin mi bya bar bzod pa bsgom zhing de dag tshe rabs du ma'i pha ma yin kyang 'khrul pa'i dbang gis da lta ngo ma shes pas las ngan bsags pa la slar yang snying rje chen po bskyed /
gnyen nye 'brel dang mdza' grogs nor rdzas sogs yid du 'ong ba thams cad la sgyu ma rmi lam lta bur blta ba bden med kyi 'dun pa drag tu bsgom zhing zhen 'khris kyi 'dzin pa bcad /
chags sdang gnyis ka mi skye ba'i yul snang bar ma kun la'ang btang snyoms su mi bzhag par mig lam du dkon mchog gi rten mthong du gzhug pa dang rna bar sangs rgyas kyi mtshan dang gzungs sngags zab mo sgrog pa snar tshor grol gyi bdug pa lcer myong grol dam rdzas lus kyis phyag bskor yid la dad mos sogs dge rtsa sna re'i bag chags 'jog tu gzhug pas mtshon bzang po'i las kyi 'brel ba ci thebs su bzhag go
/gnyis pa la gnyis /
kun rdzob dang /
don dam gyis lam du khyer tshul lo /
dang po la yang gnyis /
dngos dang /
rgyud la bsten tshul lo //
dang po ni /
kun kyang 
nas 
drag tu bya :
zhes gsungs te /
bzang ngan bar mas bsdus pa'i snang ba kun kyang gsog dang gsob dang snying po med pas kun rdzob dang skad cig re res 'pho zhing 'gyur bas mi rtag pa dang snang yang bden par ma grub pas sgyu ma dang mtshungs par bsam ste /
ting rgyal las /
sgyu ma byed pa dag gis gzugs sprul te //
rta dang glang po shing rta sna tshogs byas //
de la ji bzhin snang ba gang yang med //
chos rnams thams cad de bzhin shes par gyis //
zhes so //
des na dam pa'i chos nyams su len pa ma gtogs gzhan cis kyang tshe phyi ma lta zhog 'dir yang phan pa spu tsam med pas gtan nas dgos pa med snyam du ci snang thams cad la dgos med kyi 'dun pas zin pa'i zhe bcad drag tu bya'o //
gnyis pa ni /
bde sdug 
nas 
rgyun tu bsten :
ces gsungs te /
khyad par lus dang sems la bde sdug gi tshor ba myong ba'i phyi nang gi rkyen phra rags gang la 'ang de'i rjes su 'brangs nas ro mi myang bar bde bar shar na de'i rgyu dge ba dang bcas pa mtha' yas par spel te sems can la gtong ba dang /
sdug bsngal byung na de'i rgyu sdig pa dang bcas pa sems can kun las bsdus nas rang la len pa'i blo sbyong zab mo'i gnad kyis bzung la lam du btang /
zas gos gnas mal sogs shugs kyis 'byor na brgya phrag ri ba'i zas gos dang khang pa brtsegs pa sogs rab byung la sangs rgyas kyis rjes su gnang bas zhen pa med na ched du spang mi dgos shing /
ma 'byor na phyags dar khrod ba'i gos dang lus 'tsho tsam gyis kha zas ngan ngon gyis btubs pas gang ltar byung yang chog shes pa dang /
rkyen bzang ngan la dga' sdug skyen theg cing gcig byung gnyis dgos kyi rtog pa'i bze re mang na 'dod pa'i khol bor 'phyan te lus sems rnal du gnas pa'i go skabs ma 'byung bas ji ltar byung yang mi dga' ba med pa'i yid bde kho na rgyun tu bsten par bya'o //
gnyis pa don dam la gnyis /
mnyam bzhag dang /
rjes thob bo //
dang po ni /
don dam 
nas 
ngang la bzhag :
ces gsungs te /
lam khyer mtha' dag la dngos 'dzin a 'thas su zhen na gnad du mi 'gro ste /
sdud pa las /
ji ltar dug dang 'dres pa'i kha zas bzang za ba //
dkar po'i chos la dmigs pa'ang de 'dra rgyal bas gsungs //
zhes so //
des na gnas lugs don dam par mig yul du snang ba'i gzugs dang /
rna bar grags pa'i sgra dang /
yid yul du rnam par rtog pa'i 'khor 'das kyi chos rnams kun kyang 'khrul ngor snang ba tsam las mngon rjes tshad ma dang yang dag pa'i shes rab kyis dpyad pa'am sgom byung ye shes khong nas shar na gdod nas rang bzhin gyis ma grub pa'i bden med nam mkha'i gzugs brnyan lta bu skye 'gag gnas gsum dang bral ba yin pa la de ltar shes nas 'khrul 'dzin rang ngor bltas nas mi rtog pa'i ngang la mnyam par bzhag pa gal che ste /
sdud pa las /
gang tshe 'dus byas 'dus ma byas dang dkar nag chos //
shes rab rnam par bshigs nas rdul tsam mi dmigs tshe //
'jig rten dag na shes rab pha rol phyin grangs 'gro //
nam mkha' gang la'ang cung zad mi gnas de dang 'dra //
zhes pa ltar lam khyer rnams kyi phul du gyur pa'o //
gnyis pa ni /
rjes thob 
nas 
phyogs su bsgrig :
ces gsungs te /
mnyam bzhag las ldangs pa'i rjes thob tu'ang snang grags kyi chos thams cad la bden dngos su mi zhen par /
phyi yul gyi snang ba thams cad med bzhin 'khrul ngor snang ba rmi lam lta bu rgyu rkyen rten 'brel tshogs pa las glo bur du snang ba sgyu ma lta bu /
med pa la yod par snang ba mig yor lta bu /
snang bzhin bden par ma grub pa smig rgyu lta bu /
phyi nang gang la'ang med bzhin snang ba brag cha lta bu /
rten dang brten par snang yang don la med pa dri za'i grong khyer lta bu /
snang la rang bzhin ma grub pa me long nang gi gzugs brnyan lta bu /
med snang cir yang 'char ba sprul pa lta bu ste bden med kyi dpe brgyad dang mtshungs par blta zhing sgo gsum gyis ji ltar nus shing 'byor pas rnam par dkar ba'i las phyogs re ba ma yin par bsod nams kyi sgo mtha' yas par 'jug bzod pa'i tshogs chen po bsags shing de la'ang zhen med sgyu ma lta bur shes pa dang 'khor gsum yongs dag gi lta bas lam du khyer /
phung khams skye mched kyis bsdus pa'i 'khor ba'i chos kun nas nyon mongs pa thams cad gnas lugs bde gshegs snying po nyid lhan skyes kyi ma rig pa la brten nas 'du byed 'byung ba sogs glo bur gyi dri mas rnyogs shing ma dag pa'i rgyu dang rkyen gyis mngon par 'du byas pa'i rten 'brel yan lag bcu gnyis lugs 'byung du 'khor ba ste /
ma rig pa dang sred len te nyon mongs pa gsum gyis 'du byed dang srid pa'i las gnyis byas pa las /
rnam shes ming gzugs skye mched drug reg tshor skye ba rga shi bcas skye ba'i kun nas nyon mongs pa'i gzhi bdun byung zhing de dag las kyang nyon mongs gsum 'byung bas bya dang sgo nga ltar phan tshun du 'khor ba ste /
dbu ma rten 'brel snying por /
gsum pa dag las gnyis 'byung ste //
gnyis las bdun 'byung bdun las kyang //
gsum 'byung srid pa'i 'khor lo de //
nyid ni yang dang yang du 'khor //
zhes pa ltar ro //
srid pa'i mya ngan las ring du 'das pa zhi ba thar pa dam pa'ang skye ba 'gags na rga shi 'gag
/srid pa 'gags na skye ba 'gag pa sogs yan lag bcu gnyis lugs las ldog cing ma rig pa phug rdib pas dri ma de nyid rnam par byung zhing dag pa'i rten cing 'brel 'byung tsam yin la /
don dam rang bzhin 'od gsal bskyed bya skyed byed kyi rten 'brel las 'das kyang rnam pa'i 'dogs cha tsam du gzhi dus srid rtsa yan lag bcu gnyis /
lam dus su bden don yan lag bcu gnyis /
'bras bus dag pa rnam pa bcu gnyis kyi tshul du 'char ba ste /
mtshan brjod las /
yan lag bcu gnyis srid rtsa bton //
dag pa rnam pa bcu gnyis 'chang //
bden bzhi'i tshul gyi rnam pa can //
zhes so //
mdor na 'khor 'das lam gsum gyi chos thams cad rten cing 'brel 'byung gi snang ba tsam yin zhing de'ang rang bzhin stong pa nyid las bden dngos su grub pa med pas /
'phags pa klus /
gang phyir rten 'byung ma yin pa'i //
chos 'ga' yod pa ma yin te //
de phyir stong pa ma yin pa'i //
chos 'ga' yod pa ma yin no //
zhes so //
rgyu mtshan de dag gi phyir lam gyi snang ba thams cad kun kyang rten 'brel la rags lus pas thar pa 'dod pa rnams kyis thog mar chos sgor zhugs pa'i 'dun pa dang bla ma bsten pa nas brtsams /
yang dag pa'i 'bras bu mngon du ma byas kyi bar du dam chos sgrub pa'i rgyu dang de'i grogs su 'gyur ba'i rkyen gyi rten 'brel thams cad legs pa'i phyogs 'ba' zhig tu bsgrigs pas 'phral dang yun du don gnyis rlabs che 'grub par 'gyur te /
bshes springs las /
rten cing 'brel par 'byung 'di sangs rgyas kyi //
gsung gi mdzod kyi gces pa zab mo ste //
gang gis 'di ni yang dag mthong ba des //
chos mthong de yis de bzhin gshegs pa mthong //
zhes so //
gnyis pa nang bskyed rdzogs kyi bogs 'don la gnyis /
bskyed pa'i dang /
rdzogs rim kyi bogs 'don no //
dang po la gnyis /
spyi dang bye brag go
/dang po ni /
nang du 
nas 
ting 'dzin spel :
ces gsungs te /
nang du rim pa gnyis kyi ting nge 'dzin la rtsal sbyong zhing bogs 'don pa'i tshul yang /
thog mar kun brtags kyi bskyed rim ji lta bu bsgom yang snang la rang bzhin ma grub pa stong pa'i gzugs brnyan chu'i zla ba lta bur bsgom pa zab pa'i tshul dang /
snod dang bcud kyi rnam pa gang zhig snang ba de thams cad yi dam lha'i rnam par bsgom pas rgya che ba la 'jug pa dang /
de'ang rang gi sems kyi rol rtsal las logs su grub pa med pas sgom mkhan sems dang bsgom bya'i lha sku gnyis don dam chos nyid du ro mnyam par shes pa dang /
snang zhing srid pas bsdus pa'i 'jig rten kun kyang rang byung ye shes lha'i sku ru gdod nas gzhi thog tu bzhengs shing rdzogs pa yongs grub don dam pa'i bskyed tshul dang /
tshogs drug gi yul du rtog pa'i rgyu ba gang byung yang glo bur thug phrad de ma thag par lha'i rang bzhin kho nar shes pa'i ting 'dzin gyi rol mo mtha' yas par spel ba ste rnam pa lnga yis bskyed rim spyi'i yon tan gyi bogs dbyung ngo //
gnyis pa la gnyis /
bskyed pa'i rtsal sbyong ba dang de nyid dag rdzogs smin pa'i tshul gyis nyams su blang ba'o //
dang po ni /
bris sku 
nas 
ldang la bslab :
ces gsungs te /
nyin mo'i dus su lha bzo mkhas pas bris pa'i yi dam gyi sku mtshan nyid dang ldan pa'am shel lam me long gi gzugs brnyan bkrag mdangs khyad du mtshar ba nyid rang gi rgyab ngos lta bur bzhag
/mdun du chu'i snod dwangs shing g.yo ba med par de'i gzugs brnyan 'phos pa la rten byas te yid mig rlung gsum po dril la rtse gcig tu gtad pa'i gsal snang gi rtsal sgrub pa dang /
mtshan mo'i dus su 'dzin pa'i gdams ngag gis rmi lam bzung la zin pa dang de ma thag nyin mor bsgoms pa lta bu'i lha'i skur ldang ba la bslabs pas mtshan dus kyis nyin snang dang des kyang mtshan snang gi rtsal bskyed de bogs chen po thon par 'gyur ro //
gnyis pa ni khyad par 
nas 
mngon tu 'gyur :
zhes gsungs te /
dbyibs dang kha dog gi rnam pa lam byed tsam gyi bskyed rim ni phyi rol pa la'ang yod cing de'i grub 'bras nyi tshe ba dang bskyed rim rang rgyud par gol ba'i rang 'bras ru dra /
rgyu mthun 'byung po mthu chen du 'gyur ba yod pas /
de dag lam du 'gyur ba'i khyad par gyi gnad ni /
'chi bar skye ba'i srid pa dang mthun pa'i bskyed bsdu dang /
phyi snod nang bcud dang mthun pa'i rten gzhal yas khang brten pa lha'i 'khor lo bsgom pa sogs mar bltas 'khor ba'i rnam pa dang mthun par lam du byas pas de'i snang zhen dag pa las /
bskyed pas gzugs sku dang bsdu rim gyis chos sku /
rten brten pa rnam dag lha'i dkyil 'khor du grub pa sogs yar bltas rnam byang gi 'dra 'bag tu gyur pas mthar thug myang 'das kyi yon tan rdzogs pa'i rgyur 'gyur pa dang /
gnas skabs rim pa gnyis ka'i gzhi bting ba las rdzogs rim gyi ye shes smin thabs khyad par can du 'gyur ba'i tshul legs par shes pas gol 'phyugs med pa'i lam gyi mchog mngon du 'gyur ba yin no //
gnyis pa rdzogs rim gyi bogs 'don la gsum /
rtsa rlung /
chags lam /
rdzogs rim spyi'i bogs 'don 'bras bu dang bcas pa'o //
dang po ni /
'phrul 'khor 
nas 
kun tu brtan :
zhes gsungs te /
rang lus thabs ldan nyams su len pa'i tshe /
thun mtshams rnams su lus sbyong 'phrul 'khor zab mo man ngag lag len gyi gnad dang ldan pa la 'bad pas rtsa'i mdud pa rnams bkrol /
rtag tu bar gyi rlung lte ba thad kar brgyangs te 'dzin pa gsang ba ye shes chen po'i rlung sbyor gyis rlung sems kyi rnyogs pa phra rags rang sar dengs shing shes pa rnal du phebs par 'gyur ba dang /
gtum mo'i me dmigs mnyam bzhag tu bsgoms shing rjes thob tu mi bsgom pa'i res 'jog can gyi nus pa rnyed par mi 'gyur bas 'bar ba'i gsal snang mnyam rjes kun tu ma chad par brtan par bsgom pa rnams gnad du che'o //
gnyis pa ni /
thig le 
nas 
rang rtsal spel :
zhes gsungs te /
gzhan lus pho nya'i lam la 'jug pa na /
phyag rgya dang snyoms par 'jug pa'i rjes chags kyi mes kun rdzob byang chub sems kyi thig le rim par 'dzag cing zhu ba na rig stong ka dag nam mkha' lta bu'i ngang las nam yang ma g.yos pas 'khor lo so so'i dbu ma'i lte bar dang /
khyad par lhan skyes kyi mthar gzung ldog bkram khyab dang 'brel ba'i snying ga'i dbus su zag med ye shes dwangs ma'i thig le chen por bstims pas rtag tu lus sems bde stong gi nyams dang mi 'bral bar 'gyur zhing /
de la rten byas nas phyi nang gang la'ang ched du 'dzin zhen med pa sgyu mar shes pa'i ngang nas tshogs drug gi yul du bzang ngan bar ma gang shar gyi snang ba sna tshogs pa yis kyang bde chen 'dren par nus pa'i ting 'dzin gyi rang bzhin dang mi 'bral bar rtsal sbyong gong nas gong du spel bas mthar 'khor 'das kyi rtog tshogs bde chen ye shes gcig gi ngang du gyur pa na thabs lam mthar phyin pa'o //
gsum pa ni /
khyad par 
nas 
ris med shar /
zhes gsungs te /
mtshan bcas rdzogs rim spyi la khyad par du shes dgos pa sbyang ba'i gzhi'i las su bya ba ma dag pa'i rtsa rlung thig le las gyur pa'i phung khams skye mched kyi 'khrul snang bag chags mtha' yas pa kun /
sbyong byed thabs kyi lam mchog lus rtsa sku /
ngag rlung gsung /
yid thig le thugs rdo rje'i rnal 'byor gnad thog tu thebs pa'i me btsa' ltar zab mo'i mthu dang nus pa'i phyag rgyas byed pa'i gnad legs par bcings te rgyas btab nas gzhan du mi g.yengs pa'i sems rtse gcig pas bsgom pa de yis /
glo bur gyi dri ma rnams dag cing sbyangs pa'i 'bras bu chos nyid kyi mkha' la sku dang ye shes phyogs ris med pa'i nyi ma shar ba yin pas de dag gi gnad gsang shes na lam nor 'khrul gyi skyon med pas blun sgom gyi 'phrang las grol te 'phral yun du bogs chen por 'gyur ro //
gsum pa gsang ba a ti'i lam gyi bogs 'don la gnyis /
khregs chod dang /
thod rgal gyi'o //
dang po la'ang gsum /
mdor bstan /
rgyas bshad /
don bsdu'o //
dang po ni /
gsang ba 
nas lam du btang :
zhes gsungs te /
gsang ba rdzogs chen shin tu ka dag khregs chod kyi dgongs pa la gnas pa'i tshe /
nyon mongs pa brgyad khri bzhi stong gi rtsa ba dug lnga las gyur pa'i rnam par rtog pa ji snyed pa rang sems kyi cho 'phrul las shar ba kun /
kha yan du btang ba dang spang bsgyur gyi gnyen po brten pa sogs mi bya bar ye grol rang ngo rig pa'i gnad kyis skad cig ma gsum pa las phan mi 'da' bar bzung la lam du btang bar bya'o //
gnyis pa ni /
'dod la 
nas 
chen por grol :
ces gsungs te /
de'ang zhib par bkrol na /
mig gi yul du gzugs sdug pas mtshon lus longs spyod gnyen 'brel 'khor g.yog sogs 'dod pa'i yul la chags shing zhen pa'i rtog pa shar ba'i tshe /
rtog pa 'gags nas dgag pa dang rjes 'brang gis sgrub pa gang yang mi bya bar rang ngo la bltas pas rig stong rjen par 'char ba de thog tu klod la bzhag pas /
bde ba la zhen 'dzin kyi dri ma med bzhin bde stong ma 'gags pa'i nyams myong khong nas sad par gyur pa na /
so sor rtog pa'i ye shes zhes grags pa de nyid la bya ba yin gyi logs su btsal du med do //
des mtshon te /
mi dang mi ma yin pa'i gnod byed sogs tshogs drug gi yid du mi 'ong ba la zhe sdang bas sems khro zhing gtum pa'i rnam par rtog pa lam gyis shar ba'i tshe /
de'i rjes su 'brang na las bsags pas mi 'brang zhing skyon du'ang mi bzung bar rang ngo rig bzhin gang shar de nyid ma bcos rang babs su lhug par bskyangs pas /
rnam pa gsal la ma 'gags shing ngo bo der 'dzin med pa /
de'i ro myong ba dang rjes su 'brang ba'i zhen pa dang 'di yin gyi rtsis gdab dang bral ba dwangs shel gyi gzugs brnyan ltar 'char te /
me long lta bu'i ye shes zhes pa ni /
de la bya ba yin no //
gnyid dang snyoms las gtsor gyur thos bsam sgom gsum la blo gros kyi snang ba sgrib pa gti mug mun pa'i 'thib po nam byung ba'i tshe /
de nyid kyi rang ngo rig pa'i ngang bskyang ba las skyon rtog gis spang ba'am yon tan du blta ba'i dang blang gnyis ka dor bas /
khyab brdal chen po rtse gcig gi klong du rnam par mi rtog pa'i rang byung spros bral rjen par lhag gis shar bar 'gyur te /
chos kyi dbyings kyi ye shes zhes pa'ang de la bya ba yin no //
gzhan las bdag nyid rigs rus yon tan 'byor pa sogs kyis lhag go snyam du nga rgyal gyis sems khengs pa'i 'dzin pa nang du ldang ba na /
de la'ang snga ma rnams bzhin du blang dor gang yang mi bya bar ngar 'dzin pa de nyid kyi rang ngor bltas te mnyam par bzhag pas ci yang mi rtog par rang gzhan mnyam pa chen po'i klong gcig tu gyur na mnyam pa nyid kyi ye shes zhes pa ni de la bya'o //
gzhan gyi phun sum tshogs pa la phrag dog cing 'gran zlar sems pa'i zug rngu yid la shar ba'i tshe na'ang /
de la gnyer kha mi bya bar shar mkhan kho rang gi thog tu gang dgar bor te ngo bor bltas pas /
bdag dang gzhan zhes gnyis su 'dzin pa'i rtog pa med par rig stong sgyu mar rdzogs par 'gyur te bya ba grub pa'i ye shes zhes pa'ang de la bya ba yin no //
nyon mongs pa'i rtog pa dang por ngos zin dka'/
bar du ldog dka'/
mthar rgyun bcad par dka' bas dran shes kyi bya ras bzung nas ji skad bstan pa de ltar rang grol chen po'i dbyings su la zlo shes na dug lnga'i rtog pa mi shar ba ni mi srid la shar tshad kun spang sgyur gang yang ma dgongs par ye shes lnga'i ngo bor bogs su thon cing /
'dod chags zhe sdang gti mug gsum dang de gsum cha mnyam las byung ba re rer yang nyi khri chig stong re ste bsdoms pas nyon mongs rtog pa'i phung po brgyad khri bzhi stong du grags pa ji snyed pa'ang sbrul mdud dkrol ba po med par rang grol ba bzhin du ye shes chen por rang sar grol bar 'gyur te /
zhi rgyud las /
rang bzhin shes pas mi spang ste //
rang rig ye shes nyid yin no //
zhes dang /
mu tig phreng bar /
'bad pas grol ba ma yin te //
ye nyid nas ni grol bar gnas //
zhes so //
spyir nyon mongs pa shar ma thag tu gdong zlog byas na bya shor du 'gro bas rtsal rdzogs su gzhug
/rtsal rdzogs las ma bsags pa'i skad cig de ma thag par lam du btang bas ye shes su lhag gis shar pa'i dus na rten 'brel bsgrigs dgos shing /
de nyid ye shes kyi gzhir med na lam du mi 'gro ba dwangs pa'i bzhin snod med na bzhin ras mi 'char ba dang mtshungs la /
nyon mongs pa gang skyes de rtsal rdzogs shing las ma bsags /
ngo bo ye shes su shes pa'i skad cig de nyid la rtog pa gzhan gyis bar ma chod par lam du btang pa ni grub pa'i dngul chus lcags gser du bsgyur ba bzhin no //
gsum pa ni /
mdor na 
nas /
bogs su 'char :
zhes gsungs te /
ji skad bshad pa de dag gi don mdor bsdu na /
sems dang sems las byung ba'i rnam rtog
/dug lngas bsdus pa'i nyon mongs pa /
lha mthong zhing dad gus sogs bzang rtog
/'drer snang zhing nyams mi dga' ba sogs ngan rtog
/lus sems la sdug bsngal tshor ba /
na ba dang 'chi ba sogs bzang du re zhing ngan par dogs pa ci dang ci lta bu byung yang spang blang khu 'phrig gi snyems rtog rdul tsam med par rtog pa de ka rang gi ngo bor bltas te bzang ngan ro snyoms shing /
de ka tsam du'ang ma lus par rang rig gi rtsal sbyong phyogs med du byas pas rnam rtog gi 'phro 'du kun kyang skyon skyed pa'i gegs su mi 'gyur bar yon tan lhag par 'phel ba'i bogs 'don du 'char bar 'gyur te /
ting 'dzin rgyal po las /
rnam rtog ma rig chen po ste //
'khor ba'i rgya mtshor ltung byed yin //
rtog med ting 'dzin la gnas na //
nam mkha' bzhin du mi rtog gsal //
zhes so //
gnyis pa thod rgal gyi bogs 'don ni /
khyad par 
nas 
mchog la sbyor :
zhes gsungs te /
thod rgal lhun grub kyi rnal 'byor la gnas pa'i skabs su spyi gnad rnams dkyus ltar la /
khyad par 'od gsal snang ba'i bogs 'don du thog mar khra khang dang de nas mun khang sgo khyud rim pa gsum par sgo gsum byed pa bcings pa'i gnad dang ldan pas mun pa'i rnal 'byor gyis zhag bdun phrag gsum la sogs par bsgoms pas nyin mtshan rtags bcu dang 'od gsal gyi snang ba stong pa'i gzugs brnyan rnam pa thams cad pa rab tu gsal zhing 'phel 'grib bral pa'i brtan por 'gyur la /
skabs su rdo rje'i bzlas pa dang bum pa can gyi sbyor bas srog dang rtsol ba'i rlung 'khor lo bzhi'i lte bar rtags snang dang lhan cig g.yo med du 'ching ba dang /
'bar 'dzag gi zhu bde drangs shing bde gsal gyi nyams rtogs kun kyang gnyis med ro mnyam khyab brdal chen po'i ngang du 'pho med mi 'gyur ba'i thabs kyis bde ba chen po mchog la sbyor ro //
'di ni gsang sngags gsar ma'i lugs kyi bla med rgyud sde thams cad kyi rgyal po dpal dus kyi 'khor lo'i rdzogs rim sbyor ba yan lag drug pa dang bsnyen sgrub rdo rje gsum gyi gnad thams cad kyang 'dus pa ste /
byed bcings mun pa'i rnal 'byor rtags snang dang bcas pa ni thog mar dge bas sor bsam sku rdo rje /
srog rtsol rlung gi sbyor ba ni bar du dge ba srog 'dzin gsung rdo rje /
zhu bde 'gyur med du bsgrub pa ni mthar dge dran ting thugs rdo rje'i rnal 'byor rnams dang don gcig pa'o //
gsum pa de dag thams cad kyi don bsdus te bshad pa ni /
gzhan yang na /
'brel bas 'grub :
ces gsungs te /
bye brag tu bstan pa de dag las gzhan yang lam gyi rnal 'byor thun mong spyi la gal che ba gnad kyi man ngag zab mo nying khur phyungs nas bstan pa ni /
'jig rten na nyes pa'i skyon ci yod pa de rnams thams cad ni gzhan las ma byung ste bdag tu 'dzin pa 'di kho na las byung bas /
kun rdzob byang chub kyi sems byams pa dang snying rje tshad med pa la brten pa bdag gzhan brje ba'i blo sbyong sogs kyis bdag tu gces par 'dzin pa'i blo bshig
/don dam byang chub sems bdag gzhan tu rtog pas sogs gnyis chos kyi spros pa kun bral zab mo stong nyid kyi lta bas bdag lta'i ngo bo'ang chos kyi dbyings su bcom ste drung ngam rtsa ba nas phyung /
'khor 'das lam gsum gyi chos thams cad la kun rdzob don dam gyi bden pa gnyis po ltos 'jog can du grub pas ya bral du ma song par de gnyis dbyer med du spyod pa'i rten 'brel lam du khyer /
'phral yun yon tan gang yang rung ba thams cad chos nyams su blangs pa las byung ba'i phyir theg chen nyams len thams cad kyi rtsa ba nam mkha' dang mnyam pa'i pha ma 'gro drug sems can ris su ma chad pa kun la tshad dang mu mtha' med pa'i snying rje dus rtag tu bsgom /
byin rlabs dngos grub kyi 'byung gnas dpal ldan rtsa ba'i bla ma nyid dkon mchog kun 'dus su shes pas bzod med kyi mos gus drag po bskyed /
'jig rten pas bsdus pa zag bcas bsod nams kyi tshogs dang 'jig rten las 'das pas bsdus pa zag med ye shes kyi dge tshogs phra mos mi ngoms par gong nas gong 'phel brtson pa chen pos bsgrub /
dmigs bcas kyi nyams len kun las khyad par du gyur pa sems nyid rig stong rjen pa lam du khyer la mnyam rjes spyod lam gang gi skabs su'ang skad cig tsam yang phyi yul snang la ma yengs shing nang sems kyis gang yang mi bsgom pas /
snang phyogs thabs dang stong phyogs shes rab phyogs rer zhen cing a 'thas pa'i lam la ma gol bar thams snying rje chen pos kun nas bslangs te sbyin sogs bsod nams kyi tshogs sgrub pa'i bogs su shes rab stong pa nyid kyi lta ba'i gdeng bskyed cing /
shes rab stong nyid kyi gnas lugs ji bzhin rtogs pa'i grogs su gong du bstan pa'i snying rje mos gus sogs thabs kyi mchog dang bsod nams sna tshogs pa nyin re bzhin gong du spel bar bya dgos te /
rgyud las /
rnal 'byor thabs kyi tshul min zhing //
shes rab gcig pus 'gyur ba min //
thabs dang shes rab snyoms 'jug pa //
rnal 'byor de bzhin gshegs pas gsungs //
zhes dang /
lam sgron las kyang /
shes rab bral ba'i thabs dag dang //
thabs dang bral ba'i shes rab kyis //
gang phyir 'ching ba zhes gsungs pas //
de bas gnyis ka spang mi bya //
zhes so //
de ltar na thabs kyis shes rab sgrib pa dang shes rab kyis thabs khyad du gsod pa ma yin par gnyis ka 'gal med zung 'jug tu lam du khyer ba de yis nyams dang rtogs pa'i yon tan mtha' dag dbyar gyi mtsho bzhin gong nas gong du 'phel ba dang /
sa bcu dang lam lnga'i rim pa ma lus pa kun kyang thabs dang shes rab zung du 'brel bas bde blag tu bgrod cing mthar son par 'gyur te /
sdom 'byung las /
shes rab thabs ni mnyam sbyor bas //
rdzogs pa'i byang chub sgrub byed pa //
de nyid la ni bla med pa'i //
sangs rgyas kun rnams rab tu bzhugs //
dbyer med rnam par yang dag rig
/gang gi gnas pa rdo rje sems //
ji srid rdzogs byang chub par 'gyur //
zhaces so //
bogs 'don gyi rim pa 'di rnams kyang rig 'dzin chen po dga' rab rdo rje'i bsam gtan nyams sgron las /
lung zab bla ma nyams can sngun //
blta dang lta 'bul nyams bsdur dang //
mi rtag 'chi bsam brtson 'grus bskyed //
gnas lugs dran pa'i rtsis zin pas //
gsang spyod thabs la bsten pa dang //
lung dang bde ba'i man ngag dang //
dmigs med snying rje goms pa dang //
gdams pa'i gnad dang shes rab kyis //
rig pa rtsal sbyong nyams bogs 'don //
ces gsungs pa sogs kyi don rnams snying por dril ba'o //
gsum pa gang du mthar phyin pa'i 'bras bu bshad pa la gnyis /
mdor bstan /
rgyas bshad do //
dang po ni /
sbyangs pa'i 'bras bu sogs tshig rkang gcig ste /
de ltar sbyang gzhi kun khyab bde gshegs snying po la brten pa'i sbyang bya glo bur gyi dri ma sbyong byed rim gnyis lam gyis tshul bzhin sbyangs pa'i 'bras bu gzhi ji lta ba bzhin mngon du gyur pas spang thob med pa'i sku dang ye shes kyi dkyil 'khor chen por rang snang ba'i tshul ni 'di lta ste /
zhes so //
de la 'bras bu'i ngo bo bshad ma thag pa nyid de /
sgyu 'phral bye brag bstan pa las //
grub pa'i rnal 'byor rnal 'byor che //
lhun grub ji bzhin mngon byas pa'ang //
brtags pa tsam ste gnyis pa med //
de phyir de la de brjod do //
zhes so //
nges tshig khog gzhung las /
grub pa mthar phyin 'bras bur brjod //
ces pa ltar /
rnal 'byor pas don du gnyer nas bsgrub par bya ba mchog gi grub pa mthar phyin pas 'bras bu zhes brjod pa dang /
dbye ba snga ma las /
'bras bu'i ngo bo sku gsung thugs //
yon tan phrin las rnam pa lnga //
de yang skabs kyis lnga lnga ste //
zhes sku gsung thugs yon tan phrin las lnga dang re re la'ang lnga lnga ste 'bras chos nyer lnga'i bdag nyid 'chad par 'gyur ba ltar ro //
gnyis pa ni /
rang don 
nas 
ngang gis 'byung :
zhes gsungs te /
'di la lnga /
sangs rgyas kun gyi che ba'i yon tan gyi rten byed pa'i cha nas sku dang /
gdul bya la chos don brda sprod pas gsung dang /
brten pa snying po mi g.yo bas thugs dang /
dgos 'dod thams cad 'byung bas yon tan dang /
gzhan don mdzad pas phrin las so //
dang po ni /
spangs pa dang rtogs pa chen pos rang don mthar phyin pa'i ngo bo dbyings thog tu rig pa'i ye shes grol bas spros pa thams cad nye bar zhi ba ni chos kyi sku /
snying rje'i sems chen pos gzhan don lhun gyis grub pa'i rang bzhin chos kyi sku las ma g.yos bzhin du dag pa'i gdul bya rgyal sras sa bcu pa'i ngor snang stong zung 'jug thun min rgyu 'bras kyi mtshan dpe dang ldan par snang ba ni longs spyod rdzogs pa'i sku /
ma dag pa'i gdul bya 'gro ba drug gi mos pa dang mthun par gang gis 'dul ba der ston gyi thabs la mkhas pa'i thugs rje'i rol pas ma nges sna tshogs sprul pa'i tshul bzo skye mchog sogs snang ba ni sprul pa'i sku /
gsum po de dag gdul bya so so'i skal ba dang mthun par snang ba'i cha so sor ma 'dres par ston pa'i yon tan stobs bcu /
mi 'jigs pa bzhi /
ma 'dres pa bco brgyad /
byang phyogs kyi chos so bdun gyis mtshon mkhyen brtse nus pa'i yon tan bsam gyis mi khyab pa mnga' ba'i cha nas mngon par byang chub pa'i sku /
don dam par gzugs sku gnyis po'ang tha dad rang rgyud par med cing dag pa gnyis ldan stong pa'i cha chos nyid 'od gsal 'pho 'gyur med pa'i dbyings su sku gsum dbyer med ro gcig pa ni mi 'gyur rdo rje'i sku'o //
gnyis pa ni /
de ltar sku lnga thob nas so so'i gsung lnga pos 'khor la brda sprod cing don mtshon par byed pa ste /
de'ang chos nyid smra brjod dang bral ba'i rnam par dag pa'i ye shes nyid bsam brjod thams cad kyi gzhir gyur pa'i cha ni chos sku skye med don gyi gsung /
me long gis byad kyi dri ma ngos zin nas sel bar byed pa ltar sku mthong ba de yis 'khor gyi blo la don gyi brda 'phrod pa'i ye shes mtshon pa ni longs sku dgongs pa brda'i gsung /
tshangs pa'i gsung dbyangs yan lag drug cu dang ldan pas gdul bya gang la gang 'dul gyi ngor so so'i sgra skad dang mthun par dus gcig tu tshig res don re go ba ni sprul sku brjod pa tshig gi gsung /
don du tshig gcig ma gsungs kyang rigs drug so so'i sgra skad dang mos pa ji lta de ltar snang zhing de thams cad kyang rang rig par gsal la cir yang mi 'gag pa'i ye shes ni mngon byang rig pa'i gsung /
sgra skad thams cad grags stong gnyis su med pas mtha' gnyis grol bar go brda 'phrod pa'i ye shes ni rdo rje'i gsung ste /
gsung lnga po de rnams ngo bo brda sprod par gcig la brjod tshul dang rtog pa tha dad pa'o //
gsum pa ni /
sku lnga'i snying por gyur pa thugs lnga ni brten na ye shes lnga po ste /
de'ang glo bur gyi sgrib pa mtha' dag ma spangs bral ba'i rang bzhin rtogs pa'i tshe gzhi don gyi kun gzhi mngon du gyur pa ni cir yang mi dmigs pa chos kyi dbyings kyi ye shes /
de'i tshe sbyor ba don gyi kun gzhi gnas gyur pa las gsal la mi rtog pas lhag ma gsum gyi 'char gzhir gyur ba ni me long lta bu'i ye shes der shar cing /
sgo lnga gnas gyur 'gro don mdzad pa la thogs pa med pa bya ba grub pa'i ye shes dang /
yid gnas gyur pas shes bya'i yul dus gsum gyi chos thams cad pad+ma'i 'dab ma ltar gsal la ma 'dres par mkhyen pa ni sor rtog ye shes gnyis kyang /
nyon yid gnas gyur bzang ngan blang dor med pa mnyam pa nyid kyi ye shes su zlum pa'o //
de dag las chos dbyings stong pa nyid kyi ye shes ni chos sku rnam par mi rtog pa'i thugs /
mnyam nyid ye shes ni longs sku mnyam pa chen po'i thugs /
bya grub ye shes ni sprul sku 'gro ba sgrol ba'i thugs /
me long ye shes ni mngon byang ci yang sa ler mkhyen pa'i thugs /
sor rtog ye shes ni mi phyed rdo rje'i thugs so //
bzhi pa ni /
sku de rnams kyi yan lag gi chos su gyur pa rnam par dag pa'i zhing khams /
rgya tshad bral ba'i gzhal yas khang pa dang /
gsal zhing dag pa'i 'od zer /
khyad par 'phags pa'i gdan khri /
dgyes rgur rol pa'i rgyan gyi yon tan rnams rdzogs pa'o //
de la cung zad spro na /
chos sku'i zhing khams dbyings rang bzhin gyis rnam par dag pa /
longs sku'i zhing khams rang gsal lhun grub 'od kyi 'khor lo /
sprul sku'i zhing khams stong gsum mi mjed bye ba phrag brgya /
gzhal yas khang ni chos sku la chos dbyings spros pa dang bral ba /
longs sku la lhun grub dbyings kyi snang ba /
sprul sku la ye shes rin po che'i rang bzhin /
'od zer la'ang chos sku la ye shes lnga'i 'od zer /
longs sku la ye shes kyi rang gdangs 'od lnga ru 'bar ba /
sprul sku la sku'i gnas ba spu'i bu ga re re nas kyang 'od zer bye ba brgya stong phrag drug cu 'phro ba /
gdan khri ni chos sku la lta ba kha sbyor /
longs sku la shes rab kha sbyor /
sprul sku la thugs rje kha sbyor ro //
rgyan cha ni chos sku skye med rnam dag la rgyan gyi tha snyad mdzad pa dang /
longs sku la 'gag med rang gsal gyi rgyan thun mong ma yin pa'i mtshan dpe ste /
de la phyi nang gsang ba gsum gsum du dbyer yod cing /
gzhan yang longs sku rtags kyi rgyan bcur grags pa /
dbu rgyan /
snyan rgyan /
mgu chu /
do shal /
dpung rgyan /
phyag gdub gnyis /
zhabs gdub gnyis /
se mo do dang bcu'o //
sprul sku'i rgyan thun mong gi mtshan bzang so gnyis dang dpe byad brgyad cu ste /
de ni 'khor los sgyur ba'i rgyal po la'ang phyogs mthun tsam yod pas thun mong gi mtshan dper bshad do //
lnga pa ni /
las dang nyon mongs pa'i rnam par rtog pa dang nad gdon sogs zhi bar byed pa dang /
tshe bsod dpal 'byor rang rig pa'i ye shes kyi mngon rtogs thams cad rgyas par byed pa dang /
rlung sems snang bas bsdus pa'i 'khor 'das kyi chos thams cad rang dbang du mdzad pa dang /
zhi bas mi thul pa'i dgra bgegs log 'dren rnams thugs rje drag por khros pas tshar bcad pa dang /
gnas lugs ji lta ba mngon du gyur pas mdzad dang mdzad par bya ba gang yang mi dmigs pa'i ngang nas phyogs dang ris su chad pa med pa ni lhun gyis grub pa'i phrin las so //
de lta bu'i phrin las kyis gdul bya 'dul ba ni rtag khyab lhun grub kyi bdag nyid can te /
nam mkha' ji srid bar 'khor ba'i mtha' zad pa med cing 'khor ba ji srid ma stong bar sangs rgyas kyi phrin las rgyun chad mi mnga' bar rtag pa ste /
mngon rtogs rgyan las /
de bzhin 'khor ba ji srid 'di'i //
las ni rgyun mi chad par 'dod //
ces so //
rtag pa de'ang phyogs rer 'jug pa ma yin par ji snyed nam mkha'i khams kyis khyab pa de snyed kyi gdul bya sems can kyi khams la phyogs ris med par khyab pa ste /
rgyud bla mar /
de ltar nam mkha'i mtha' klas kyi //
'gro la rtag tu lhun grub par //
thogs med blo ldan de yis ni //
sems can don ni yang dag 'jug
/ces so //
gdul bya 'dul ba'i dus la babs pa na dbang po dang 'tshams par thams cad kyi don ma nor bar ji lta ba bzhin 'bad rtsol med par ngang gis 'byung ba lhun gyis grub pa ste /
rim gsum las /
'bras bu yon tan lhun grub pas //
yid bzhin nor bu ltar snang ba'o //
zhes so //
bzhi pa man ngag gi dgos 'brel bstan pa ni /
de ltar 
nas 
myur rdzogs byed /
ces gsungs te /
sngar rgyas par bstan pa de ltar sbyang gzhi bde bar gshegs pa'i snying po 'dam khrod na gnas pa'i nor bu bzhin du sems can thams cad kyi rgyud la gdod nas rang babs su bzhugs pa la /
sbyong byed thun mong dang thun mong ma yin pa rim pa gnyis kyis bsdus pa'i rnal 'byor chu dang 'dag rdzas lta bu'i lam gyis mtshams sbyar nas /
sbyang bya med snang gnyis 'dzin glo bur gyi dri ma rags pa 'dam rdzab lta bu sbyangs shing phra ba sa bon bag chags dang bcas pa'ang spangs te /
sbyangs pa'i 'bras bu gzhi la ji ltar yod pa'i yon tan mngon du gyur te yid bzhin gyi nor bu dri ma thams cad dang bral ba las 'dod rgu 'bad med du 'byung ba bzhin rang dang gzhan gyi don rtsol ba med par myur du rdzogs par byed pa'o //
de la dgos 'brel gyi ngo bo ni /
mtshon bya mtshon byed yod pa las dgos pa dang nying dgos shugs las grub pa'o //
nges tshig ni /
dgos sogs chos bzhi yod pa de dag phan tshun gcig la gcig ltos su 'brel zhing /
mthar thug 'bras bu bsgrub pa la'ang de dag med na mi 'byung gi 'brel par grub pa'o //
dbye na /
thugs thig las /
brjod 'brel dgos pa yang dgos dang //
rgyu rkyen yan lag bzhi ru bzung //
zhes pa ltar brjod bya /
rjod byed /
dgos pa /
nying dgos bzhi /
de la'ang grol lam dbang btsan du byas na /
sngar smos pa'i sbyang gzhi bde gshegs snying po ni mtshon bya rang bzhin gzhi'i rgyud de brjod bya /
sbyong byed lam gyi rim pa brdar btags yi ge dang bcas pa ni mtshon byed lam rkyen te rjod byed /
de la thos bsam byas pas brjod bya don spyi'i tshul du go ba ni dgos pa /
de ltar shes pa'i don bsgoms pas thun mong dang mchog gi dngos grub mngon du byed pa ni nyid dgos so //
thabs lam dbang btsan du byas na /
lhan skyes ye shes gdod nas rang la rang chas su bzhugs pa ni brjod bya /
de rtogs byed thabs kyi man ngag glegs bam dang bcas pa ni rjod byed /
de don nyams su blangs pas bde chen gyi ye shes khyad par can rgyud la skyes pa ni dgos pa /
de goms par byas pas mchog tu mi 'gyur ba'i bde chen ye shes mngon du byas pa ni nying dgos so //
'brel ba'i don kyang /
brjod bya rjod byed gnyis shes bya shes byed dang /
rjod byed dgos pa gnyis thabs las thabs byung dang /
dgos pa nying dgos gnyis de las de byung dang /
nying dgos dang brjod bya gnyis ngo bo bdag gcig gi 'brel bar grub pa yin no //
lnga pa 'khor la gdams shing bstan pa gtad pa la gnyis /
man ngag 'di shin tu zab par gdams pa dang /
'khor la gtad pa smon lam dang bcas pa'o //
dang po ni /
rgyu 'bras 
nas 
gshegs shul 'di :
zhes pa'i bar gyis bstan te /
de ltar ji skad bstan pa'i zhal gdams man ngag lam gyi rim pa khyad gzhi'i gzhung nyid ni /
rgyu lam du byed pa phar phyin gyi theg pa dang 'bras bu lam du byed pa gsang sngags rdo rje theg pa'i chos tshul rgya mtsho chen po'i yang bcud bdud rtsi'i gong bu lta bu /
khyad par du'ang rgyud la ma hA a nu man ngag a ti yo ga ste nang rgyud sde gsum gyi dgongs pa'i mthil du thug pa /
'chad pa'i tshul mdo sngags kyi chos sgo kun dang mthun la don zab cing 'dril la ma tshang ba med pa'i phyir kun las khyad par du 'phags pa theg rim kun gyi skyel sa gnad gcig tu 'dril ba ye shes snying po'i lam rim zab mo 'di la brten nas /
mig 'phrul gyi snang ba lta bur dka' ba med cing myur ba kho nar sangs rgyas kyi 'bras bu mngon du byed pa'i thabs bla na med par gyur pa yin la /
khyad chos yon tan gzhung 'di nyid skal pa dang ldan pa gang dag gis mthong ba tsam gyis byin rlabs kyi zil dang gzi brjid chen po rang shugs kyis 'bebs pa dang /
slob dpon gyis bshad pa'i tshig rna bar thos pa tsam gyis don spyi go zhing de la rtogs dpyod gyi bsam pas nyams myong dang rtogs pa'i ye shes klong nas brdol ba dang /
rnam par g.yeng ba spangs te zla ba drug tu 'di'i don rtse gcig tu bsgoms pas rdo rje mi phyed pa gsum gyi ye shes chen po rang bzhin gyis shar bar nges pa ste /
khyad par de ldan gyi gzhung 'di tshul ji ltar na /
ka dag chos sku kun tu bzang po dang lhun grub longs sku rdo rje sems dpa'/
zung 'jug sprul sku pad+ma 'byung gnas gsum po don dam gyi dbyings la tha dad du dbye ba byar med cing chos kyi dbyings su ro gcig par lhun gyis rdzogs pa'i phyir na /
brtag gnyis las /
'chad pa po nga chos kyang nga //
rang gi tshogs ldan nyan pa nga //
'jigs rten ston pa bsgrub bya nga //
'jig rten 'jig rten 'das pa nga //
zhes gsungs pa ltar tshad dang mu med pa'i rab 'byams rgyud sde rgya mtsho kun gyi 'phro gzhir gyur pas rgyud ston pa po dang de'i bstan pa zab gsang snying po'i don gyi rgyud lung rnams dang /
de'i zab gnad lag len tu dril pa'i man ngag nyid kyang tha dad rang mtshan du ma grub par ngo bo chos sku gcig gi rang snang nyid yin kyang /
rnam pa tsam du dzam bus mtshan pa'i gling bskal pa bzang po'i sangs rgyas rnams 'byung zhing 'di'i gdul bya rnams thar par drang ba'i slad du /
nub phyogs o rgyan d+ha na ko Sha'i mtsho gling du ngo mtshar pad+ma'i sdong po nas brdzus te byung ba dang /
o DI ya na'i yul sogs su rigs mchog gi mngal du skyes pa sogs gzhan snang 'char tshul gcig tu ma nges par tha dad pas mdzad pa'i cho 'phrul bcu gcig dang brgya rtsa la sogs ba cir yang ston pa'i skabs su bab pa de'i tshe na /
'phags yul shar phyogs bkra shis mA ra ta'i ka'i brag phug tu tshe lam gyi phyag rgya man+dar ba la rten byas te 'chi med tshe'i rig 'dzin bsgrubs pa'i dus bcom ldan 'das tshe dpag med mgon dngos su byon nas bskal pa ma stong gi bar du skye 'chi med pa rdo rje'i skur bzhugs pa'i dbang bskur zhing rgyud dang gdams ngag dpag tu med pa bstsal pa dang /
bal yul yang le shod bkra shis ba'i nags tshal byang chub dam pa'i gling du yang dag grub pa gcig pu'i rnal 'byor gyis phyag rgya chen po'i mchog sgrub ba'i tshe dpal chen he ru ka'i ye shes kyi skur rang byung chos nyid rdo rje'i rang sgras pad+ma saM b+ha ba bdag la dngos su bstsal pa'i rgyud dang gdams pa mtha' yas pa de dag kun gyi yang zhun bcud du dril ba'ang lam rim zab mo 'di kho na yin la /
sprul pa'i sku mchog dga' rab rdo rje /
ye shes sku can shrI siM haM/
klong dgu'i ye shes dpal chen po brgyad kyi go 'phang grub pa rdo rje'i rig 'dzin chen po rnam pa brgyad la sogs pa grub pa mchog gi sa la bzhugs pa rnams las thun mong khyad par gyi lam rim mtha' yas pa nos pa'i tshul bstan pa dang /
phan tshun du dam pa chos kyi bka'i 'gro ba chen po mdzad nas rtogs pa'i gdeng tshad dang lta dgongs kyi nyams myong zab mo bsdur nas gtan la phab pa'i gnad kyi mdo byang yang 'di las gzhan du med cing /
'phags yul nub phyogs gsang chen 'byung gnas o rgyan /
lho phyogs sangs rgyas 'byon pa'i gnas rgya gar /
byang phyogs thugs rje chen po'i gdul zhing bod yul la sogs pa dzam gling gi yul gru mtha' dbus sing+ga dang 'gro lding sogs gling phran rnams su /
bla ma gu ru rin po che nyid kyi sgrub thabs che chung mtha' yas pa rdzogs pa chen po pha ma gnyis 'brel gyi rgyud dang 'brel ba'i gdams zab /
thugs rje chen po zhi khro'i bskyed rdzogs grangs las 'das pa ste skal ldan gcig mi tshe gcig gis sangs rgyas kyi sar bgrod pa'i lam zab snying por dril ba de gsum dang /
sgrub sde chen po brgyad dkyil 'khor gcig tu sgrub pa dang bye brag so sor sgrub pa'i thabs la sogs pa zab cing rgya che ba'i chos kyi 'khor lo 'byams su klas pa bskor ba de dag kun gyi zab don gcig tu bsdus shing ma nor ba'i lam mchog kyang 'di nyid kho na yin no //
mdor bsdu na rjod byed tshig tshogs nyung yang brjod bya'i don ma tshang pa gang yang med par gnad du 'dril zhing /
rdo rje'i tshig gis ma bcings par zhal gdams rjen phyungs su bstan pas go sla ba /
mang nyung ran pas rgyun tu khyer bde ba /
lta sgom spyod pa yan lag bcas ma tshang ba med pas gzhung gzhan la ma ltos par /
dbang po dman pa nyan rang /
'bring po byang sems /
dbang mchog rdo rje theg pa dag gi rang lam yongs su rdzogs pa'i phyir na /
sde snod gsum dang theg dgu'i snying po mthar thug pa'i zhal gdams 'di las lhag pa gzhan gang du btsal yang ma mchis so //
rgyu mtshan de lta bu'i phyir bdag nyid gsung rdo rje pad+ma saM b+ha ba'i gsang chen thugs kyi thig le ye shes lnga ldan gyi rang 'od gsal ba'i dbyings las /
mi shigs nA da'i dwangs ma chos nyid rdo rje'i rang sgra'i rgyud kyi rgyal por rang byung ba /
'das pa dang da ltar dang ma byon pa'i dus gsum gyi sangs rgyas stobs bcu mnga' ba kun gshegs shing gshegs la gshegs par 'gyur ba'i shul lam chen po 'di ni /
zhes zab gnyan gces pa'i gdams pa la dngos po nges bzung du bstan pa'o //
gnyis pa ni /
mnga' bdag
nas
'grub par shog :
ces gsungs te /
mnga' bdag chos kyi rgyal po yab 'jam mgon khri srong lde'u btsan dang lha sras sku mched sngon gyi las 'phro dang smon lam dag pas gdams zab bdud rtsi sbyin pa'i snod dang ldan cing sprul pa'i lo tsA ba bai ro tsa na slob dpon chen po shrI sing ha las rdzogs pa chen po'i lta dgongs mthar phyin pa o rgyan bdag dang dgongs pa'i rtogs tshad mnyam pa dang /
thugs zin gyi gzungs ma dbyings phyug ye shes DA ki mtsho rgyal ma gu ru nyid la sgo gsum gus pa chen pos zhabs tog phul du phyin pas mnyes pa rnam gsum 'grub pa'i phyir /
chos rgyal yab sras dag pa'i snod ldan du gyur cing lo tsA chen po skal pa mchog dang ldan la ye shes mtsho rgyal rgyud lung nas 'byung ba'i mtshan nyid dang ldan pa ste /
dngos su smin pa gsum ldan lhan cig pa'i 'khor 'dus pa rnams dang /
brgyud nas go phye ba'i 'khor ma 'ongs pa'i gang zag snod ldan skal ldan mtshan ldan gyi tshogs rnams la gnyer du gtad pa yin pas /
btang snyoms ngang du yal bar ma dor bar gces tshad srog dang phongs tshad mig 'bras ltar btsa' bas rtag pa snying gi dbus su dran pa'i gzungs kyis ma brjed par zungs shig
/der ma zad gzhung 'di yi ger bkod nas yang dang yang du ltos la ji skad bstan pa'i lam 'dir zhugs pa dang 'di nyid gzhan la rgya cher bshad pa dang rang gis brtson pas 'di'i don nyams su longs nges par sgrubs shig
/ces zab mo'i bka'i gtad gnyer phyi tshig nan thag tu bsdams nas /
gong du bsngags pa brjod pa don dang ldan pa'i gdams pa khyad par can 'di la brten nas /
de ltar dang ma 'ongs pa na mtha' yas pa'i gdul bya dngos dang brgyud nas mthong thos dran reg gis 'brel bar gyur ba de kun gcig kyang ma lus par /
rang byung gdod ma'i sangs rgyas ye shes snying po'i 'bras bu dus gzhan du mi ltos pas tshe 'dir kho nar 'grub par shog cig
/ces smon lam du mdzad pa ste rdo rje'i gsung nam yang bslu ba med pas de ltar 'grub pa'ang yang dag nges pa'i tshad ma'o //
rtsa ba'i bzhi pa mjug gi don la gnyis /
gzhung yang dag par grub pa'i tshig gis mjug bsdu ba dang /
de ltar grub pa'i gzhung nyid sngon dang phyi mar dar ba'i tshul lo //
dang po ni /
ces thugs kyi mdzod nas dam par bzhugs so :
zhes gsungs te /
de skad ces dus gsum sangs rgyas thams cad kyi gsang gsum sgyu 'phrul drwa ba'i spyi gzugs gu ru rin po che'i thugs kyi dgongs pa'i snying po phyung /
gsang ba ye shes chen po'i mdzod brtol nas gsung yan lag drug cu dang ldan pa tshangs pa'i dbyangs kyi mdo sngags gdams pa zab rgu'i yang zhun du dril nas bka' bstsal pas thams cad dgyes pa chen po'i tshims pa'i mdongs gsol du /
ngo mtshar rmad du byung ba'i rdzu 'phrul gyi rnam par rol ba dang /
rnam par thar pa'i bkod pa mtha' yas pa 'dus pa'i tshogs kyi dbang po'i spyod yul du snang bar mdzad pa dang bcas te ston 'khor dgongs pa mnyam nyid du gyur nas gu ru nyid kyi sku gsung thugs mi zad pa rgyan gyi 'khor lor lhun gyis grub pa stug po bkod pa'i rgyan mchog dam par dus bzhir 'pho 'gyur mi mnga' bar bzhugs so //
sa ma ya :
zhes pa don mang por 'jug kyang 'dir gzhung zab pa'i phyir snod min la gsang ba dang /
rdo rje'i tshig mi 'gyur ba'i dam tshig gi rgya'o //
gnyis pa la gnyis /
sngon gyi skal ldan rnams kyis bzung tshul dang /
ma 'ongs 'gro ba rnams kyi don du gter du sbas pa'i tshul lo //
dang po la gsum /
bka'i bsdu ba ji ltar byas tshul /
des 'gro don 'byung tshul /
de nyams su blang tshul lo //
dang po ni /
de ltar bka' bstsal pa sogs nas /
gwa'ur 'chang ste gnas so :
zhes pa'i bar gyis rdo rje'i gsung mtha' dag gi bka'i sdud pa po ye shes mtsho rgyal gyis mi brjed pa'i gzungs kyis thugs su bzung ste bsam sgom gyis gtan la phab /
de tsam du ma bzhag par chos rgyal yab sras lo chen bai ro bcas lhan cig thos pa'i 'khor rnams dang dgongs pa bsdur gyi tshig don lhag chad med pa'i zhu tig mdzad nas mkha' 'gro'i brda yig tu bkod cing thugs dam du 'bral med bcangs bar bstan pa'o //
gnyis pa ni /
nam zhig gi tshe nas mi snang bar gyur to :
sa ma ya :
zhes pa'i bar gyis /
dag pa'i 'khor rnams mgrin gcig tu gdams pa 'dzin skyong spel gsum ji ltar bya ba zhus pa'i lan du gu ru rin po ches rnam thar mdor bsdus pas thog grangs /
spyir mdzad pa'i cho 'phrul mtha' yas pa dang bye brag gangs can bod kyi yul du sangs rgyas kyi mdzad pa bsam yas rab 'byams su bstan pa'i tshul dang /
khyad par bdud 'joms rdo rje drag po'i rtsal gyi skur bzhengs nas zab rgu'i gdams bcud ye shes snying po lam 'bras bu dang bcas pa'i chos skor ma 'ongs gdul bya'i don du zab mo don du sba bar gdams pa dang /
gter gnas 'chol ba'i khro rgyal rdo rje gro lod mchog gi skur bstan te gcig las du mar 'phrul ba'i tshul gyis dam srid gdug pa can btul ba'i gnas stag tshang ming can bcu gsum yod pa'i ya gyal mdo khams 'bri zla zal mo sgang gi rgyud sbas gnas chen po rdo rje zil khrom gyi 'dab zhol rong rme dkar mo stag tshang gi gnas kyi bzhugs tshul che brjod phan yon dang bcas pa /
der sku gsung thugs rten sogs ji ltar sba ba'i tshul /
gang la bcol gdams bya ba'i gter srung /
sbas pa'i gter de 'byin pa'i dus tshod /
'don pa'i skyes bu /
gdams pa'i snod ldan /
de la brten nas phrin las 'byung tshul /
skyes bu dam pa'i rnam thar ma nges pa skyong tshul /
lam rim 'bri klog 'chad nyan gyi phan yon /
zhar byung bod khams bde ba'i rim gro ji ltar sgrub pa'i tshul yon tan dang bcas pa gsal bar bstan mthar bka' bstsal pa la rjes su yi rang zhing dad gus chen pos mchod bstod phul te smon lam btab pas gu ru rin po ches mthun 'gyur bstsal cing bkra shis pa'i mtshan ltas rgya cher snang ba dang /
rig 'dzin mkha' 'gro dkar phyogs skyong ba rnams kyis bstan pa 'di nyid srung zhing skyong ba'i dam bca' phul ba bcas bstan to //
gsum pa ni /
de nas ji ltar nas gnas pa na :
zhes pa'i bar gyis dag pa'i 'khor de rnams kyis gzhung 'di la thos bsam sgom pa mthar phyin par mdzad nas tshig don cha tshang ba'i dpe rgyud gzhan la ma bstan par mgul du 'chang /
snyan brgyud dum dum khrigs ci rigs pa skal ldan gzhan la'ang bstan cing spel ba'i tshul bshad /
gnyis pa gter du sbas pa'i tshul la gnyis /
sbas tshul dngos dang /
zhar byung de bton nas 'gro don 'byung tshul lo //
dang po ni /
nam zhig gu ru rin po ches sogs nas /
man+t+ra gu h+ya sa ma ya :
zhes pa'i bar gyis /
ye shes DA ki'i rje mo mtsho rgyal mas gu ru srin po'i kha gnon du gshegs pa'i rjes bod khams mtha' dbus kun tu gter zhabs bsdams pa'i dus su sngags srung ral gcig mas rjes su bskul bas rkyen byas te /
gu rus lung bstan pa'i gnas su rdzu 'phrul gyis sbas shing zab mo'i rgya rim pa bcu gsum gyis btab nas gter srung bdud dang btsan gyi mgon po la gnyer du gtad cing rdo rje'i lung don 'grub pa'i smon lam mdzad pa na gu ru rin po che skad cig gis byon nas bden tshig dang rab tu gnas pa'i phrin las mdzad tshul rnams bstan to //
gnyis pa ni /
bkra shis pa'i sngags tshig gis thog drangs /
mkhas pa'i gtsug rgyan sogs kyis /
rdo rje'i lung don ltar 'gro 'dul grub pa'i rig 'dzin chen po lhan rgyas pas 'phral gyi kha byang dang sngon gnas rjes dran gyi gsal snang la brten /
zab mo'i gter rgya bkrol te sbas pa'i gter rnams sa steng du snang bar mdzad pas skal ldan skyes mchog rnams kyis 'dzin skyong spel te 'gro don mtha' rgyas su 'phel ba'i sgo mo gsar du phyes pa'i tshul smon lam dang bcas bstan pa'o //


//oM swa sti sid+d+haM/
gang zhig sangs rgyas snying po dri mar bcas pa rgyu dang 'bras bu'i bstan rim gyis //
legs sbyong cho ga gzhung lugs gcig tum tshang med ston shing rta chen po'i srol //
kun mkhyen ye shes rgya mtsho las 'khrungs byis blo'i yul 'das rdo rje'i tshig gi mdzod //
thar 'dod 'jug ngogs gcig pu 'dir zhugs mi gnas byang chub myur du mngon byed 'gyur //
blo dman sbrang bu'i bgrod pas mkha' lam bzhin //
dgongs don ji bzhin 'grel bar nus min kyang //
gsang bdag rig 'dzin bla mas rjes gnang zhing //
gzhan dag 'bad pas bskul phyir cung zad bkrol //
thos pa'i lang tshos rab dregs ston chen gyi //
don du 'gyur min thar pa don gnyer pa'i //
dad brtson blo dman rnams la snying gi dpyid //
ster byed yongs 'dus gsar pa'i skyed tshal lo //
ma rtogs log rtog blo yis phyogs bslad pas //
ma bkral log par bkral sogs nongs pa'i sprin //
gzhung bzang nyin byed sgrib rnams chos dbyings mkhar //
rtsa gsum thugs rje'i shugs kyis dengs mdzad gsol /
khengs pa'i blos min dad pa kho na yis //
sri zhu phul ba'i dge 'bras phra mo tsam //
gang mchis skye dgu'i rmongs pa'i mig sel cing //
dri bral ye shes spyan yangs thob phyir bsngo //
'gro kun rgyal bstan yongs rdzogs bka' srol 'dir //
thos bsam sgom pa'i skal ba mchog ldan cing //
rang lam mthar phyin bgrod gcig 'bras bu'i dpal //
myur du thob nas don gnyis lhun grub shog
/srid na mtshungs med nor bu dpag bsam shing //
nyi zla'i dkyil 'khor rgyas 'dra'i gzhung 'di yang //
mi nyams rab 'phel de 'dzin skyes mchog rnams //
sku tshe brtan cing bzhed don kun 'grub shog
/'dir 'brel yon tan ji ltar rdo rje'i lung gis bsngags pa bzhin //
bdag gzhan 'brel bcas dka' ba med thob theg mchog yid bzhin nor //
bshad sgrub rgyal mtshan rtse mor bkod las grub gnyis 'dod rgu'i char //
'jig rten gsum na khyab cing rtag 'bebs bkra shis khyab gyur cig
/ces thugs sgrub rnam pa bzhi'i rgyab chos zhal gdams lam rim ye shes snying po'i 'grel pa mdor bsdus su byas pa 'di'ang /
khyab bdag 'khor lo'i mgon po gter chen rig 'dzin bla ma lhan rgyas nas bka' lung gi rjes su gnang ba dang /
rgyal dbang thams cad mkhyen pa bcu bzhi pa'i thugs sras kaM tshang bstan pa'i gsal byed mtshur phu rje dpon mchog sprul rnam pa gnyis dang /
mkhyen ldan DA ki bde chen chos sgron nas kyang gser gyi me tog bcas ring nas bskul cing slad du gter sras rig 'dzin tshe dbang grags pa dang lhan cig gsung bskul gnang ba dang /
byang sems dge ba'i bshes gnyen tshwa nyag bla ma shes rab gtsor gyur mos ldan gzhan dag gis kyang nan bskyar mdzad pa la brten /
thams cad mkhyen gzigs 'jam mgon bla ma rin po ches bstsal pa'i sa bcad dang /
zhal gyi bdud rtsi dngos su thob pa yid yul gang mchis gtsor bzung /
'thad 'os kyi cha 'ga' zhig mkhas pa gzhan gyi legs bshad las kyang blangs te blun sgom spong ba pa'i gzugs brnyan pad+ma gar dbang blo gros mtha' yas sam /
'chi med bstan gnyis g.yung drung gling pa rtsal gyis shrI de bI ko Ti dpal spungs yang khrod tsa 'dra rin chen brag gi sgrub gnas su go sla 'dus gsal gyi tshul du bgyis pa bstan 'gror phan bde'i snang ba mi nub dar zhing rgyas pa'i rgyur gyur cig
!
/oM swasti /
'chi med mtshor 'khrungs rgyal bas skal bzang 'gror //
mdo sngags lam rim yongs rdzogs zhal gdams su //
bstsal pa'i gzhung bzang 'jam mgon bla ma yis //
rdo rje'i tshig don 'grel ba'i legs bshad gang //
lung rtogs mdzod 'dzin mchog sprul rin po che //
dkon mchog 'gyur med bstan pa'i rgyal mtshan gyis //
gcig las du mar 'char ba'i par gyi 'phrul //
tsi ke nor bu gling gi chos grwar bsgrubs //
de dge dung dang kun+da ltar dkar bas //
gzhi rgyud rigs sad yang dag lta ba rtogs //
lam rgyud sku bzhi ye shes mngon gyur shog
/ces par byang smon tshig tu chos smra ba'i ban+de blo gros rgya mtshos bris pa dge legs 'phel //
sarba dA ka l+yA NaM b+ha wan+tu ///
/
