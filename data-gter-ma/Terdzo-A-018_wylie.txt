@#//
snyan brgyud bdud rtsi'i mchog tig gi phrin las dang dbang bskur ba'i cho ga bltas chog tu bkod pa bde mchog bdud rtsi'i yang zhun zhes bya ba bzhugs so //
na mo gu ru ma hA shrI he ru ka ya /
'khrul rtog bdud tshogs chos dang don gyi rtsis //
dbyings su bcom zhing tha mal snang zhen bdud //
rtags dang dam tshig rtsi yis rgyas 'debs pa|
/che ba'i che mchog bla med bla mar 'dud //
rtags kyi bdud rtsi'i phrin las dang //
man ngag snod rung bya ba yi //
rim pa gzhan la phan pa'i btsas //
nang mthun rdo rje'i gsung nyid bsdeb //
snyan brgyud bdud rtsi'i mchog tig la nye bar mkho ba'i yan lag phrin las kyi byang bu dang /
dbang bskur ba'i las rim dgod pa la dang po phrin las kyi rim pa la gshom ni /
bsnyen sgrub dbang bskur rnams kyi skabs su so so la dgos pa'i dkyil 'khor dang yo byad tshang bar bkod /
bsnyen rkyang dang tshogs mchod lta bu'i phrin las dkyus tsam la rten ji ltar rigs pa'i spyan sngar stegs bu'i steng sman gtor rak+ta /
phyi mchod phreng tshar du bsham /
bgegs gtor /
tshogs kyi yo byad dang gtor 'bul sogs tshogs par bya'o //
phrin las dngos la gsum /
sbyor ba /
dngos gzhi /
rjes kyi bya ba'o //
dang po la bdun gyi thog mar tshig bdun sogs gsol 'debs kyis thog drangs te skyabs su 'gro ba ni /
bla ma dpal chen che mchog he ru ka'i dkyil 'khor mkha' khyab tu sad pa'i spyan sngar bdag gzhan 'gro kun sgo gsum 'jug pa gcig pas skyabs su 'gro bar mos la /
a :
skye ba med pa'i dbyings nyid las :
'gag med snang ba'i phyag rgyar bzhengs :
dpal chen che mchog he ru kar :
rang ngo shes pas skyabs su mchi :
lan gsum /
gnyis pa sems bskyed pa ni /
smon 'jug gi don yid la dran bzhin pas /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
gsum pa tshogs gsag pa ni /
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rangs :
dag pa mtha' bzhi'i dri ma med :
rdzogs pa'i byang chub sems bskyed do :
bde gshegs dbang phyug sems can la :
dgos pa gsum phyir lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
lan gsum /
dzaHhU~M baM hoHsa tshogs zhing rnams rang la thim par gyur par bsam /
bzhi pa bgegs bskrad pa ni /
bgegs gtor la chab bran la /
raM yaM khaM gis bsang sbyang /
stong pa'i ngang las /
b+h+rU~M las rang rang gi yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur :
oM AHhU~M ha hoHhrI:
lan gsum gyis brlab /
sarba b+hUta A kar+Sha ya dzaHsa bgegs bkug
/sarba big+h+nAn na maHsarba sogs nas khaM grih+Ne daM ba l+yA di swA hA/
nam mkha' mdzod kyi sngags rgya lan gsum gyis bsngo /
lnga pa bka' bsgo zhing mtshams gcad pa ni /
hU~M hU~M:
glo bur ltar snang 'khrul pa'i bgegs :
rang grol gnyug ma'i klong du dengs :
phyi nang gzhan gsum dbyer med pa :
rdo rje'i srung 'khor chen por grub :
badzra rak+Sha tiSh+Than+tu :
drug pa byin 'beb pa ni /
oM:
sngon gyi thugs dam chen po yis :
'gro rnams yongs su sgrol ba'i phyir :
dpal chen lha sngags ye shes kyis :
mchog thun grub pa'i byin chen phob :
oM ru lu ru lu hU~M b+h+yo hU~M:
dz+nyA na A be sha ya a :
bdun pa mchod rdzas byin brlab pa ni /
oM AHhU~M:
dbyings kyi snod du rig pa'i bcud :
'dod yon rgya mtsho'i sprin 'phro ba :
mchod pa'i phyag rgya chen po ni :
'phel 'grib bral ba'i rgyan du shar :
oM sarba pU dza a hU~M:
gnyis pa dngos gzhi'i las rim la'ang bdun las dang po dam tshig gi 'khor lo bskyed pa ni /
a :
snang srid gdod nas bdud rtsi lnga :
ma bcos ma bslad de bzhin nyid :
'gag med rtags kyi bdud rtsi ni :
kun snang byang chub sems su shar :
de las rgyu yi yi ge a :
bdud rtsi'i thig le dkyil du 'khyil :
a las 'phros pa'i 'od zer gyis :
snod bcud gzung 'dzin thams cad stong :
stong gsal 'dus ma byas pa'i ngang :
snod ni rigs yum lnga yi dbyings :
'byung ba rim brtsegs ri rab steng :
thar pa chen po'i gzhal med khang :
dur khrod rol pa'i bkod pa rdzogs :
de dbus pad zla nyi ma dang :
dregs pa khyo shug bsnol ba'i steng :
rang rig badzra he ru ka :
srid zhi'i spyi dpal che ba'i mchog :
mthing nag nam mkha' dwangs pa'i mdog :
zhal brgyad bcu drug phyag dang ldan :
g.yas brgyad rtog tshogs thams cad kun :
chos dang don gyi bdud rtsi'i dbyings :
'joms byed rdo rje rtse dgu ste :
g.yon pa rtags dang dam tshig gi :
rdzas kyi bdud rtsis tha mal gyi :
snang zhen sbyangs pa'i bdud rtsi'i bcud :
mtshan ldan b+han+d+ha'i snod du gtams :
dbyings yum kro d+hI sha rI ma :
kha T+wAM thod pa bsnams pas 'khril :
dpal dang dur khrod rol pa'i chas :
yon tan yongs rdzogs rgyan du gsol :
ye shes me phung 'bar ba'i dbus :
zhabs bzhi gyad kyi dor stabs kyis :
rdo rje pad+ma mnyam sbyor ba'i :
dga' bzhi bde ba chen por bzhugs :
mkha' gsang las spros byang chub sems :
thig le hU~M gi sgrar bcas pas :
ye shes brgyad kyi dpal chen po :
rigs kyi kha dog rnam par gsal :
kun kyang rdo rje dung khrag bsnams :
rang 'od yum 'khyud gzi byin 'bar /
ke seng sgo ma dbang phyug tshogs :
nyi ma dang ni 'od zer bzhin :
ma 'gags rang snang rol par gsal :
gnyis pa dbang bskur cing rgyas gdab pa ni /
sa ma ya ho :
sa ma ya satwaM:
a nu rA gA ya ho :
a nu rA gA ya mi :
dzaHhU~M baM ho :
pad+mar rdo rje ldan byas pa'i :
snyoms par zhugs pa'i bde ba ches :
gsang gsum rdo rje'i srog tu grub :
ye shes dbang bskur yongs su rdzogs :
oM AHhU~M:
hU~M oM trAM hrIHA:
gsum pa ye shes kyi dkyil 'khor gzhug pa sogs ni /
snyoms 'jug rang sgra gsang ba'i sngags :
a haM rdo rje'i glu chen pos :
rang bzhin mnyam pa chen po na :
rol pa'i lha tshogs spyan drangs gyur :
hU~M:
dbyings las ye shes rang shar ba'i :
dpal chen lha tshogs gnyis med gshegs :
dam ye ro mnyam ngang du bzhugs :
rang bzhin yongs shes phyag gis 'dud :
oM badzra ma hA shrI he ru ka ma hA kro d+hI shwa rI hU~M:
oM ru lu ru lu hU~M b+h+yo hU~M:
sarba sa ma ya dza :
dzaHhU~M baM ho :
sa ma ya tiSh+Than+tu :
a ti pU ho :
na ma d+hi :
bzhi pa mchod pa ni /
oM:
yul la dbang pos mtshams sbyar ba'i :
cir snang nyer spyod 'dod yon sprin :
sman raka gtor tshogs bsam mi khyab :
bde stong rol pa'i rgyan du mchod :
sarba pU dza sa ma ya ho :
lnga pa bstod pa ni /
hU~M:
chos dbyings skye ba med pa las :
rig pa ye shes longs spyod rdzogs :
gang 'dul sprul pa'i skur ston pa'i :
he ru ka la phyag 'tshal bstod :
drug pa gsal brtan dag gsum gyi ting nge 'dzin bsgom pa ni /
thugs ka'i mi shigs thig le la :
rtse gcig mnyam par bzhag pa las :
'od zer 'ja' tshon lta bu'i sprin :
snod bcud rgyud rnams kun la khyab :
gzhal med khang dang dpal chen lha :
ye shes srog dang ldan par blta :
gsal snang chu zla lta bu la :
yid mig rlung gsum mi g.yo gtad :
nga ni dpal chen he ru ka :
dngos yin snyam du nga rgyal brtan :
chos sku mnyam pa chen po'i gdangs :
gzugs kyi rnam par shar ba ste :
zhal brgyad ye shes chen po brgyad :
phyag ni bcu drug dga' ba nyid :
stong nyid brgyad    rgyu 'bras kyi dga' ba brgyad yul stong pa brgyad /ni rdo rje ste :
bde ba brgyad ni bdud rtsi'i thod :
zung 'jug shes rab ma dang 'khril :
dbu rer ye shes re re la :
rnam thar gsum gyi spyan dang ldan :
dbu skra gyen brdzes ye shes 'bar :
zhabs bzhi rdzu 'phrul rkang pa'i stabs :
srid zhi'i spyi dpal cher rngams khrir :
pad+ma nyi zla dregs pa'i steng :
'od gsal rtog pa'i me phung dbus :
theg dgu'i gar gyi rol pas 'gyings :
de ltar dag pa dran par bya :
zhes pa rnams ngag tu brjod min ji ltar yang re re bzhin bsgom don dran par bya /
bdun pa bskyed rim gyi yan lag bzlas pa'i rnal 'byor la zhi bar bsnyen pa ni /
khrag 'thung chen po'i thugs ka ru :
ye shes sems dpa' kun tu bzang :
mthing gsal bzang mo yum dang sbyor :
yab kyi thugs kar nyi gdan la :
yi ge 'bru gsum brtsegs mar gsal :
zhes pas gsal gdab /
rlung 'jug gnas dbyung gsum dang sbyar ba ni /
oM AHhU~M gi bzlas pa bya :
khro bo'i nye bsnyen ni /
hU~M mthar rdo rje'i sngags phreng las :
nam mkha' gang ba'i sku dang sngags :
'od zer 'khor 'das kun du khyab :
dus gsum rgyal ba'i thugs dam bskang :
ma mo mkha' 'gro las la bskul :
chos skyong dregs pa dam la gzir :
sde brgyad 'byung po spa bkong zhing :
'gro kun dpal chen go 'phang bkod :
srid zhi kun gyi dwangs bcud dbyig :
ye shes lnga ldan bdud rtsir bkug :
mi shigs sa bon hU~M la thim :
byin rlabs nus stobs gzi mdangs bskyed :
snod bcud rgyud rnams yongs dag pa :
chos kyi bdud rtsi mngon gyur nas :
don gyi ye shes rang shar gyur :
ces dmigs la /
oM badzra ma hA shrI he ru ka hU~M phaT:
ma hA kro d+hI shwa rI hU~M:
zhes sngags kyi skyon bcu spangs la bzla /
yongs rdzogs sgrub sngags ni /
oM ru lu ru lu hU~M b+h+yo hU~M:
las sbyor sgrub chen ni /
oM badzra a mr-ita hU~M hrIHThA:
zhes bzlas la stong tshigs spyi ltar 'bul /
grangs bsnyen dkyus tsam la 'bru gsum khri phrag
/nye bsnyen 'bum phrag bzhi /
sgrub sngags dang las sbyor 'bum phrag re re bzla bar gsungs so //
'di'i tshe sgrub sbyor na tshe 'brang sogs rten bkod la /
bdag nyid bdud rtsi'i he ru ka :
yab yum sbyor ba'i mkha' gsang nas :
bde chen sngags kyi rol mo yis :
'khor 'das dwangs bcud dbang med bsdus :
sgrub pa'i rdzas la thim pa yis :
byin brlabs gzi byin 'bar bar bsam :
oM badzra a mr-ita dz+nyA na A be sha ya hU~M hU~M hU~M:
zhes byin dbab /
bde stong rol pas byin brlabs mthus :
rang bzhin yongs grub bdud rtsi'i bcud :
mtshon byed rtags kyi 'chi med lha :
che mchog bdud rtsi 'khyil ba'i sku :
ljang ser zhal gcig phyag gnyis pa :
lcags kyu dang ni thod pa bsnams :
khro chags sgeg pa'i gzi byin 'bar :
dur khrod chas ldan yum dang sbyor :
las kyi pho nya'i sprin phung 'phro :
pad nyi dregs pa pho mo'i steng :
srid zhi kun gyi srog tu bzhengs :
rdo rje gsum gyi ngo bo nyid :
ye shes lnga yi dbang bskur rdzogs :
bde stong rol pa'i 'od dang sgras :
sangs rgyas thams cad spyan drangs gyur :
zhes lhar gsal /
spro na spyan 'dren nas mchod bstod bar las byang ltar bya|
bsdu na mi dgos /
bdag mdun lhar gsal thugs ka ru :
sna tshogs rdo rje'i lte ba'i dbus :
nyi zla kha sbyor hU~M gis mtshan :
de yi khog par nr-i dang a :
tha mar tshe yi sngags kyis bskor :
snyoms zhugs bde ba'i rba rlabs kyis :
thugs srog sngags las 'od zer 'phros :
bla tshe chad nyams yar pa dang :
srid zhi'i dwangs bcud dbang med bsdus :
tshe rten la thim gzi byin 'bar :
mi 'gyur rtag pa'i mchog brnyes bsam :
oM badzra ma hA shrI he ru ka a mr-ita kuN+Da lI A yur+dz+nyA na sarba sid+d+hi swA hA:
zhes bzlas pa ci nus bya zhing skabs su hU~M gi glu dbyangs len /
mda' dar g.yab la /
hU~M:
thugs dam chen po'i dkyil 'khor lha :
he ru ka dpal 'khor tshogs bcas :
bsnyen cing bzlas pas rgyud bskul na :
las la ma g.yel phrin las mdzod :
phyi nang mkha' 'gro'i tshogs rnams kyis :
sprul pa yang sprul glog ltar 'khyugs :
yum lnga'i rang bzhin snod kyi dpal :
rigs lnga'i ngo bo bcud kyi srog :
ye shes lnga ldan dag pa'i rgyud :
thams cad thig le gcig tu sdus :
snang srid gdod nas rnam dag pa :
'chi med bdud rtsi'i byin chen phob :
'pho ba med pa'i rdo rje'i tshe :
'gyur ba med pa gnyug ma'i srog :
skye ba med pa 'od gsal dbyings :
mi shigs rtag pa'i dngos grub stsol :
ces pho nya bskul /
'khor 'das tshe yi dwangs bcud kun :
bdud rtsi'i rgyun dang dbyer med drangs :
sna tshogs rdo rje'i rwa nas brgyud :
lte ba'i tshe rten rgyud gsum la :
thim pas byin rlabs gzi 'od 'bar :
cis kyang mi chod mi shigs pa'i :
rdo rje'i go cha brtan par gyur :
ces tshe 'gyur med du bcing ngo //
grol kha dngos grub blang ba ni dbang chog ltar byas pas rtsa gzhung nas gsungs pa'i lung bdun tshang ngo //
'dir srung ma'i gtor chog gtang /
thun mtshams tshogs mchod 'bul ba ni /
bza' bca' btung ba dam tshig gi rdzas rnams tshogs par byas la byin brlab pa ni /
raM yaM khaM:
dbyings rig zung 'jug me rlung chus :
tshogs rdzas dngos 'dzin bsregs gtor bkrus :
stong nyid b+han+d+har bde ba che'i :
tshogs kyi 'du ba rgya mtshor gyur :
oM AHhU~M:
lan gsum /
tshogs rten drang ba ni /
hU~M hU~M hU~M:
dag mnyam chos sku'i klong yangs nas :
kha sbyor rtsal 'chang he ru ka :
srid zhi'i spyi dpal che ba'i mchog :
tshur gshegs tshogs kyi 'du bar spyon :
shrI he ru ka badzra sa mA dza :
tshogs dang po mchod bshags bsgral stabs kyis 'bul ba ni /
oM AHhU~M:
dngos yid dam tshig rdzas kyis mchod :
nyams chag sdig ltung snying nas bshags :
gzung 'dzin 'khrul pa bsgral pa'i tshogs :
khrag 'thung chen po'i zhal du sbyor :
ga Na tsakra pU dza sa ma ya ho :
'dir spro na skong bshags spyi 'gro sbyar /
bar pa nang gi sreg blugs su rol ba ni /
oM AHhU~M:
phung po khams dang skye mched kun :
gdan gsum yongs rdzogs dkyil 'khor te :
bza' bca' btung ba'i longs spyod kun :
rdo rje'i dam tshig chen por rol :
a la la ho :
tha ma lhag ma byin rlabs spyi ltar byas la /
pheM pheM:
dpal gyi bka' sdod pho nya'i tshogs :
lhag ma'i longs spyod 'di bzhes la :
gzung 'dzin 'khrul pa zhi ba dang :
rig rtsal rgyas pa'i phrin las mdzod :
uts+tshiSh+Ta ba liM ta khA hi :
phyi rol du btang nas smon lam gdab /
de'i rjes 'brel chad mdo bya ba ni /
hU~M:
sngon tshe dpal chen che mchog gis :
chos nyid rang sgras gsang chen rgyud :
ston 'khor dgongs pa dbyer med du :
byin gyis brlabs shing gsungs pa'i tshe :
g.yar dam bzhes pa'i srung ma dang :
rjes 'jug rig 'dzin grub pa yis :
dam tshig gnyer du gtad pa kun :
dgra bgegs sha khrag gtor ma bzhes :
rnam bzhi'i las kun grub pa dang :
bstan pa dar ba'i phrin las sgrubs :
brtan ma skyong ba ni /
b+h+yo :
bod khams skyong ba'i brtan ma'i tshogs :
'dir gshegs bshal chu'i bdud rtsi bzhes :
gangs can mtha' dbus bde ba dang :
bshad sgrub bstan pa rgyas par mdzod :
ma ma hrIM hrIM ba liM ta khA hi :
gtor mnan bya ba ni /
gtor snod 'og tu dgra bgegs bkug la /
hU~M:
rnam thar gsum dang ldan pa'i dbyings :
glo bur 'khrul pa'i dam sri mnan :
rig pa ye shes bro brdungs pas :
'bar ba'i brtul zhugs yongs su rdzogs :
sa ma ya ho ho :
gsum pa rjes kyi las rim bdun las dang po gtang rag mchod bstod gong ltar bya /
gnyis pa dngos grub blang ba ni /
oM:
dbyings kyi ngang du 'khrul pa zhi :
rig pa'i rtsal las ye shes rgyas :
rlung sems dbang 'dus gzung 'dzin thul :
mchog dngos 'grub pa'i byin rlabs stsol :
ma hA pa ra ma sid+d+hi hU~M:
zhes sgrub rten yod na gnas gsum du gtugs pa dang bdud rtsi myang /
gsum pa nongs bshags ni /
ma rnyed yongs su ma tshang sogs dang yig brgya lan gsum brjod /
bzhi pa dbang dang sgrub chen sogs mdun bskyed yod pa'am /
med kyang tshogs mgron rnams ras bris dkyil 'khor gyis mtshon pa'i rten la dmigs te /
oM:
'dir ni rten dang sogs kyis brtan bzhugs bya /
rten med na /
oM/
khyed kyis sems can sogs kyis gshegs su gsol /
lnga pa bdag bskyed bsdu ba ni /
a a a :
lhar snang rig rtsal dbyings su thim :
dbyings rig 'du 'bral med pa'i ngang :
bde stong zung 'jug rtags kyi sku :
phyag rgya chen po'i rol par shar :
phaT phaT phaT:
ces lhar snang 'od gsal du bsdu zhing zung 'jug gi skur ldang /
drug pa bsngo smon ni /
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan rdo rje sems :
he ru ka dpal myur 'grub shog :
ces dang thun mong ma yin pa'i smon lam gzhan yang gdab /
bdun pa bkra shis brjod pa ni /
oM:
dbyings kyi ngo bo chos sku kun tu bzang :
rig pa rang snang che mchog longs spyod rdzogs :
dbyings rig zung 'jug rtsa brgyud bla ma yis :
mchog thun dge legs 'grub pa'i bkra shis shog :
ces me tog 'thor /
rol mo'i sgra snyan la ring bas dge legs su bya'o //
gnyis pa 'di nyid kyi smin byed cho gas slob ma rjes su bzung ba la sbyor dngos rjes gsum /
dang po sbyor ba gshom ni /
stegs bu'i steng du ras bris kyi dkyil 'khor bkram pa'am ma 'dzom na maN+Dal dbus su gtso bo tshom bu mthing nag 'khor brgyad kyis bskor bar bzhag
/de steng khri'u'i khar thod pa mtshan ldan a mr-itas bkang ba /
g.yas su sman gyi pho brang /
g.yon du mar me /
mdun sogs su sku tsaka
/sngags byang dang phreng ba /
dur khrod chas brgyad /
dkyil 'khor tsakli /
sha lnga /
bdud rtsi lnga /
rtsa brgyad stong sbyar rnams ril bu'am phye mar sbyar ba snod so sor bzhag pa /
btag btsags sbol zhing gzhal ba'i yo byad phabs rnams ri mor bris pa sogs gang bder phyogs bsdus /
rgyab tu snying po lnga chang gis sbrus pa'i tshe 'brang nang du bzla bya'i sngags kyi shog dril bcug pa'i g.yas g.yon du tshe ril tshe chang bcas bkod /
sman gtor rak+ta /
phyi mchod rnams spyi ltar /
las bum /
mda' dar /
tshogs dang gtor 'bul sogs phrin las la dgos pa'i rigs rnams tshogs par bya /
dbang don sgrub mchod ni /
gsol 'debs skyabs sems nas brtsam mchod bstod bar bdag mdun dbyer med du bskyed la las byang mthar chags su gtang /
bzlas pa'i dbur dzapa? khang phyes la bsnyen sngags nyung tsam dang /
nye bsnyen /
sgrub pa sgrub chen rnams ci mang bzla /
de nas tshe sgrub kyi byin 'beb sgom bzlas tshe 'gugs kyi bar du btang la mchod bstod 'bul /
chos srung gi gtor chog dang /
tshogs byin rlabs bsgral stabs yan gtang /
las bum du bdud rtsi 'khyil pa bskyed bzlas kyis byin brlab /
rig pa'i me tog dor la gnang ba nod do //
gnyis pa dngos gzhi dbang bskur ba'i thog mar slob ma rnams la khrus bya /
bgegs bskrad cing srung 'khor bsgom /
sems bskyed gsal gdab la mtshams sbyor gyi khyad par ni /
de'ang dus gsum du gshegs pa'i sangs rgyas sras dang bcas pa ma lus pa 'byung ba'i gnas sam skyed pa'i yab tu gyur pa /
srid zhi'i khyab bdag dpal gdod ma'i mgon po kun tu bzang po nyid spros bral chos kyi sku las ma g.yos bzhin du gdul bya'i 'gro ba shin tu gdul dka' ba rnams kyi gnyen po stobs kyi lha longs spyod yongs rdzogs 'bar ba chen po'i sku'i rnam par bzhengs pa /
khro bo'i dkyil 'khor ma lus pa'i spyi dpal che mchog he ru ka chen po nyid /
sangs rgyas thams cad kyi yon tan gcig bsdus 'chi med bdud rtsi'i 'khor lo'i mgon por snang ba'i rgyud lung gi skor zab cing rgya che ba bsam las 'das pa rnams las /
bdud rtsi yon tan gyi bka' babs grub pa'i slob dpon bi ma la mi tras snying po'i lam srol gsum du bsdu bar mdzad pa'i snying po'i snying po bdud rtsi'i lam gyis mchog gi dngos grub bde myur du bsgrub pa'i snying thig 'di ni /
dpal chen che mchog gi bka' babs mnga' bdag tshangs pa lha'i me tog gi rnam rol mkhas shing dngos grub brnyes pa thams cad kyi spyi rje /
sprul pa'i gter chen 7pad+ma 'od gsal mdo sngags gling pa la bka' gter chos sgo rab 'byams kyi bka' babs chen po bdun bzhugs pa'i nang tshan zab mo snyan du brgyud pa'i chos skor las byon pa ste /
de'ang mdo khams yon tan gnas lnga gcig 'dus rdzong shod bde gshegs 'dus pa'i pho brang chen por bzhugs pa'i skabs su dag pa'i snang ba 'byams klas pa'i ngang /
dur khrod chen po bsil ba'i tshal rang byung mchod rten bde byed brtsegs pa'i drung du bka' babs rig 'dzin chen po rnam pa dgus byin gyis brlabs shing /
rgyud dang sgrub sde'i gdams pa'i snying po rnams kun 'dus rig 'dzin pad+ma bde ba chen po ye shes sku'i rnam rol gcig nyid du mar 'char bas so sor bstsal pa las /
'dir 'chi med grub pa'i rig 'dzin bi ma la mi tras byin gyis brlabs shing rang byung pad+ma sam+b+ha was snyan brgyud du gdams pa yon tan bdud rtsi'i mchog tig gi smin byed bsgrub par bgyi ba la sogs kyis mtshams sbyar la maN+Dal 'bul du gzhug
/slob dpon dpal chen che mchog he ru ka dngos su gsal bar mos gus drag pos thal mo me tog dang bcas te gsol ba 'debs pa 'di'i rjes zlos mdzod /
ho :
gnam zhal yum gyi bde ba can :
kha sbyor chen po'i he ru kas :
gsang ba mchog gi dgyes pa na :
rdo rje'i slob ma 'jug par 'tshal :
lan gsum /
dpal chen che mchog he ru ka rang snang ye shes kyi dkyil 'khor 'khor lo rtsa gsum rgyal ba chos srung dang bcas pa mkha' khyab tu bzhugs pa la /
bdag sogs sems can thams cad deng nas byang chub ma thob kyi bar du rtse gcig gus pa chen pos skyabs su 'gro ba'i 'dun pas 'di'i rjes zlos /
a :
skye ba med pa'i ye shes las :
sogs las byang ltar lan gsum /
pha mar gyur pa'i mkha' mnyam gyi 'gro ba mtha' dag dpal he ru ka'i go 'phang mchog la 'god par bya /
de'i ched du gsang ba'i dkyil 'khor chen por smin byed zab mo'i sgor zhugs shing lam rim pa gnyis kyi rnal 'byor la brtson par bgyi'o snyam du sems bskyed pa 'di'i rjes zlos /
hU~M:
de bzhin nyid dbyings ma rtogs pa'i :
sogs lan gsum /
rgyud rnam par dag par bya ba'i slad du /
zhing mchog dam pa de dag gi spyan sngar tshogs gnyis gsag cing sdig sgrib sbyang ba dang dge rtsa yongs su spel bar byed pa'i don dang ting nge 'dzin rjes su dran pas rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal :
sogs lan gsum /
rgyud sdom pa dang ldan par bya ba'i slad du dam bca' rnam gsum brtan por gzung snyam pas 'di'i rjes zlos /
oM:
bde bar gshegs pa khyed ci 'dra :
de 'dra kho nar bdag gyur cig :
spyod pa rmad byung bsam yas pa :
'gro la phan phyir bdag gis spyad :
byang chub sems mchog dam pa dang :
sku gsung thugs kyi phyag rgya 'di :
srog gi phyir yang mi gtong na :
rdo rje rgyal pos byin rlabs mdzod :
dus ngan tha ma'i 'jig rten 'dir :
sangs rgyas mdzad dka' bdag gis bsgrub :
byang chub spyod dka' bdag gis spyod :
rdo rje rnal 'byor dkyil 'khor 'dir :
bdag cag bsam pa rdzogs gyur cig
/lan gsum /
dbang gi gzhi dgod cing ye shes pa'i byin rlabs dbab pa'i slad du khyed rang rnams lus ngag yid gsum gcun la dmigs pa 'di rtse gcig tu sgoms shig
/aHzhes brjod pa'i rkyen gyis gzung 'dzin gnyis bsdus kyi chos thams cad 'od gsal stong pa nyid kyi ngang las snod rnam par dag pa yum lnga'i rang bzhin gyi gzhal med khang pa'i dbus su pad zla nyi ma dregs pa khyo shug bsnol ba'i gdan gyi steng du /
bcud rnam par dag pa khyed rang gi rig pa'i ngo bo skad cig gis dpal chen che mchog he ru ka mthing nag nam mkha'i dwangs pa'i mdog can /
zhal brgyad dang ldan pas phyogs mtshams brgyad du gzigs pa phyag bcu drug gi g.yas pa brgyad kyis rdo rje rtse dgu pa dang /
g.yon pa brgyad kyis bdud rtsis gang ba'i thod pa bsnams pa /
dpal gyi chas bcu dang dur khrod kyi chas brgyad kyis brgyan pa /
yum kro d+hI shwa rI ma mthing ga kha T+wAM ga dang thod pa bsnams pas 'khril zhing zhabs gnyis gyad kyi 'dor stabs kyis ye shes kyi me phung 'bar ba'i klong du bde chen dga' bzhi mchog tu rgyas pa'i skur gsal ba'i snyoms 'jug bde ba'i sgra 'od dang /
slob dpon gyi thugs ka nas 'phros pa'i 'od zer gyi snang ba chos kyi dbyings kun tu khyab pa 'phros pas bsgoms pa dang 'dra ba'i ye shes sems dpa' dang rtsa gsum rgyal ba sras dang bcas pa rnams kyang /
dpal chen che mchog he ru ka'i sku gsung thugs kyi phyag rgya'i rnam par kha char bu yug 'tshubs pa ltar byon nas khyed rang rnams la thim pas byin gyis brlabs pa'i mos 'dun drag tu mdzod cig
/spos rol dang snying po'i sngags mthar /
dz+nyA na badzra A be sha ya a AH
btags pa brjod la dbab /
ye shes pa'i byin rlabs kyi rgyun byang chub ma thob kyi bar du brtan par byas par mos shig
/tiSh+Tha badzra /
zhes rgya gram mgor bzhag
/dbang dngos gzhi la bum pa gsang ba sher ye bzhi pa rnams dang /
mtha' rten rjes su gnang ba'i dbang rnams rim par bskur ba la /
dang po bum pa'i dbang gi slad du dmigs pa 'di ltar du mdzod /
slob dpon dpal he ru ka'i thugs ka nas 'phros pa'i 'od zer gyi snang bas dbang gi lha nam mkha' gang bar sad pa rnams kyis /
bkra shis pa'i rnam pa du ma dang ldan pas gsang ba'i bum pa dpal chen he ru ka'i rten dang brten pa yongs su rdzogs pa'i ngo bos dbang bskur bar mos shig
/bdud rtsi'i thod pa spyi bor bzhag la /
hU~M:
snod ni rang byung gzhal med khang :
bcud ni dpal chen he ru ka :
rgyud ni ye shes srog dang ldan :
rigs kyi bu la dbang bskur ro :
ka la sha ka pA la sid+d+hi a b+hi Shiny+tsa oM:
des bum pa'i dbang thob /
lus rtsa'i sgrib pa dag
/rtags kyi bdud rtsi dbyibs kyi rnal 'byor bsgom pa la dbang /
sku rdo rje sprul pa'i sku 'grub pa'i skal pa can du byas pa yin no //
gnyis pa gsang ba'i dbang gi slad du /
bla ma dpal chen po yab yum snyoms par zhugs pa'i bde chen byang chub sems kyi bdud rtsi'i rgyun pad+ma b+hany+dza'i bcud du bskyil pa khyed rang rnams kyi mgrin par myangs pas bde gsal rnam par mi rtog pa'i ye shes rgyud la skyes par mos shig
/thod pa'i bdud rtsi sbyin la /
A:
snod ni mtshan ldan ka pA la :
bcud ni thabs shes byang chub sems :
rgyud ni bde chen srog dang ldan :
rigs kyi bu la sbyin par bya :
b+ho d+hi tsit+ta a mr-ita sid+d+hi a b+hi Shiny+tsa A:
des gsang ba'i dbang thob /
ngag rlung gi sgrib pa dag
/rtags kyi bdud rtsi bde stong gi rnal 'byor bsgom pa la dbang /
gsung rdo rje longs spyod rdzogs pa'i sku 'grub pa'i skal pa can du byas pa yin no //
gsum pa shes rab ye shes kyi dbang gi slad du rnam med bde ba chen po'i ye shes rnam bcas phyag rgya'i gzugs su shar ba rigs can mchog gi mtshan nyid rdzogs pa'i pho nya gzhon nu ma gtad pa dang /
'du shes gsum ldan gyis snyoms par zhugs pas lugs 'byung dang lugs ldog gi dga' bzhi'i ye shes nyams su myang bar mos shig
/rig tsaka gtad la /
hU~M:
snod ni e yig b+ha ga'i dbyings :
bcud ni waM yig rdo rje sbyar :
rgyud ni dga' bzhi'i srog ldan pa'i :
brtul zhugs mchog gi gnas la rol :
karma mu dra ma hA su kha sid+d+hi a b+hi Shiny+tsa hU~M:
des shes rab ye shes kyi dbang thob /
yid thig le'i sgrib pa dag
/don gyi bdud rtsi pho nya'i rnal 'byor bsgom pa la dbang /
'bras bu thugs rdo rje chos sku 'grub pa'i skal pa can du byas pa yin no /
bzhi pa don dam ye shes kyi dbang bskur ba la /
sngar dpe la brten nas dga' bzhi'i ye shes nyams su myangs pa de nyid sgo gsum 'phrul 'khor gyi sbyor ba la brten nas spyi bor 'dzag med du brtan pa'i lhan skyes kyi bde ba chen po'i rang ngo mthong ba'i ngang du mnyam par zhog cig
/hU~M:
snod ni rtsa gsum 'khor lo bzhi :
bcud ni lugs ldog thig le'i 'gres :
rgyud ni lhan skyes srog ldan pa'i :
gdod ma'i gnas lugs rtogs par gyis :
dz+nyA na d+hA tu sid+d+hi a b+hi Shi+iny+tsa ho :
des bzhi pa tshig dbang rin po che thob /
sgo gsum cha mnyam gyi sgrib pa dag
/chos kyi bdud rtsi phyag rgya chen po'i rnal 'byor bsgom pa la dbang /
'bras bu ye shes rdo rje ngo bo nyid sku 'grub pa'i skal pa can du byas pa yin no //
gnyis pa mtha' rten rjes su gnang ba rim pa sbyin pa la /
dang po sku lha bsgom pa'i rjes su gnang ba'i slad du /
dkyil 'khor pa'i sku las ye shes kyi sku gnyis pa 'phros te khyed rang gi spyi bo nas zhugs lus la thim pas /
khyed rang gi phung khams skye mched lha sku phyag chen por gnas gyur /
cir snang lha'i 'khor lor 'char bar gyur par mos shig
/sku tsaka spyi bor bzhag la /
oM:
dbyings las ye shes rang shar ba'i :
yon tan bdud rtsi'i dkyil 'khor lha :
khrag 'thung chen po'i phyag rgyar rdzogs :
dpal chen sku yi dbang bskur ro :
kA ya a b+hi Shiny+tsa oM:
gnyis pa gsung sngags bzla ba'i rjes su gnang ba'i slad du /
dpal he ru ka'i mgrin pa nas sngags kyi phreng ba byung /
khyed rang gi mgrin pa nas zhugs te thim pas srog rtsol rlung gi rgyu ba thams cad rdo rje'i sngags su gnas gyur /
sgra grags thams cad mi shigs nA da'i rang sgrar 'char bar gyur pa'i mos pa mdzod /
sngags byang dang phreng ba mgrin par bzhag la /
A:
dus sbyor bcu gnyis gnas dag pa'i :
mi shigs rdo rje nA da'i sgra :
khrag 'thung 'dus pa'i gsang sngags kyis :
dpal chen gsung gi dbang bskur ro :
wA ka a b+hi Shiny+tsa A:
gsum pa thugs ting nge 'dzin bsgom pa'i rjes su gnang ba'i slad du /
dbyings kyi ngo bo shes rab dang rig pa'i rang bzhin thabs kyi ye shes zung du 'jug pa'i gnas lugs kyi ngang du mnyam par bzhag pas /
snod bcud thams cad gdod nas rnam par dag pa'i rang byung bdud rtsi chen por gnas gyur /
'khor 'das mnyam nyid kyi dgongs pa'i rtsal chen rdzogs par mos shig
/hU~M:
snod bcud gdod nas bdud rtsi lnga :
ma bcos ma bslad de bzhin gshegs :
dbyings rig zung 'jug dgongs pa yis :
dpal chen thugs kyi dbang bskur ro :
tsit+ta a b+hi Shiny+tsa hU~M:
zhes cung zad mnyam par 'jog tu bcug
/bzhi pa yon tan lhun gyis rdzogs pa'i rjes gnang gi slad du /
dur khrod rol pa'i chas chen rnams gnas so sor bgos shing mnga' gsol bas dpal chen 'bar ba'i byin rlabs nus stobs gzi brjid yongs su rdzogs par mos shig
/dur khrod chas brgyad gtad la /
swA:
dpal chen rnams dang spyod yul gcig :
dur khrod gsang mchog gnas la rol :
lhun grub yon tan yongs rdzogs phyir :
longs spyod chen pos dbang bskur ro :
gu Na a b+hi Shiny+tsa swA:
lnga pa phrin las 'gro ba 'dul ba'i slad du /
yongs rdzogs bdud rtsi'i dkyil 'khor dang /
dam rdzas kyi gtso bo sha lnga bdud rtsi lnga /
rtsa brgyad stong sbyar gyi sman /
btag btsag sbol ba'i yo byad /
yongs rdzogs sman gyi pho brang chen po /
bde drod 'bar ba'i mar me /
tshul bzhin bsgrubs pa'i ra sA yA na rnams kyi dbang bskur rim par byin pa'i mos 'dun mdzod cig
/dkyil 'khor gyi tsaka li gtad la /
hA:
gsang ba mchog gi b+ha ga'i dbyings :
de bzhin gshegs kun rtag tu bzhugs :
thar pa chen po'i dkyil 'khor gyis :
sgrub pa'i gzhi ru dbang bskur ro :
maN+Dal a b+hi Shiny+tsa hU~M:
sha lnga gtad la /
hA:
sgrub pa'i dam rdzas rmad byung ba :
de bzhin gshegs pa rigs lnga'i dngos :
bde chen 'bar ba'i stobs rdzogs phyir :
sha chen lnga yis dbang bskur ro :
ma hA bA la a b+hi Shiny+tsa hU~M:
bdud rtsi lnga gtad la /
hA:
rang byung byang chub mchog gi rgyun :
nyon mongs gdung ba kun sel zhing :
yang dag ye shes snang ba 'phel :
sgron ma lnga yis dbang bskur ro :
ma hA pany+tsa a b+hi Shiny+tsa hU~M:
rtsa brgyad yan lag stong sbyar gyi sman phye gtad la /
hA:
snang srid snod bcud dwangs ma kun :
rtsa ba brgyad la yan lag stong :
bla na med pa'i dam tshig mchog :
yongs rdzogs sman gyis dbang bskur ro :
ma hA su ra tA a b+hi Shiny+tsa hU~M:
btag btsag sbol ba'i chas dang phabs gtad la /
hA:
dga' mchog khyad par lhan skyes kyi :
ye shes btag btsag sbol ba dang :
phabs dang sbyar bas mtshan pa yi :
nye bar spyod pas dbang bskur ro :
ma hA tsAr+Ya a b+hi Shiny+tsa hU~M:
sman gyi pho brang mgor bzhag la /
hA:
rang byung b+han+d+ha snod kyi mchog :
dbu rgyan dar dpyang longs spyod che :
thabs shes zung 'jug rdor dril bcas :
bdud rtsi'i rgyan gyis dbang bskur ro :
ma hA A laM ka ra a b+hi Shiny+tsa hU~M:
mar me gtad la /
hA:
ma 'khrul dbyings kyi kong bu ru :
rig pa ye shes mar mes gtams :
bde drod rab tu 'bar ba'i dbyig :
rten 'brel rdzas kyis dbang bskur ro :
ma hA dIpa a b+hi Shiny+tsa hU~M:
chos sman sbyin la /
oM AHhU~M:
dkyil 'khor kun gyi he ru ka :
yum dang sbyor ba brgyad ldan pas :
dam ye dbyer med bdud rtsi'i mchog :
myong grol chen pos dbang bskur ro :
ma hA ra sA yA na a b+hi Shiny+tsa hU~M:
de rnams kyis yongs rdzogs bdud rtsi'i rjes su gnang ba thob /
rdzas kyi bdud rtsi myang grol sman gyi sgrub pa byed pa la dbang /
thabs mkhas pas 'gro ba mtha' yas pa 'dul ba'i phrin las kyis don gnyis lhun gyis grub pa'i skal pa can du byas pa yin no //
de nas mtshams sbyor spyi ltar byas la dbyangs dang bcas shis brjod rgyas par spel /
de dag rnams kyis yon tan bdud rtsi mchog tig gi smin byed rjes 'brel bcas tshang bar grub pa lags /
de'i grol byed khrid kyi rim pa zab mo zhu ba'i yon du maN+Dal phul /
de'ang rtsa ba'i gzhung las /
dbang thob dam ldan rnal 'byor pas :
zhes pa nas /
grol ba bzhi ldan mngon du 'gyur :
zhes pa'i bar gsal dag snyan pas dal bus brjod /
de rnams kyis sngon 'gro thun mong ma yin pas rgyud sbyang /
chos kyi bdud rtsi gnas lugs kyi lta ba gtan la dbab /
rtags kyi bdud rtsi snang ba lha dang gzhal yas su bsgoms nas yan lag sngags kyi gzer gdab /
don gyi bdud rtsi phung po lnga dang nyon mongs lnga lam du byed pa'i rnal 'byor gyi rim pa lnga bsgom /
rdzas kyi bdud rtsi tshul bzhin du bsgrubs pas he ru ka dang spyod yul mnyam pa'i dngos grub rnam gnyis la dbang 'byor ba'i rim pa bstan pa ste /
de lta bu'i don rnams nyams su blangs nas tshul bzhin du rgyud la sbyor bar mdzad 'tshal /
gsum pa rjes kyi bya ba ni /
de ltar dbang thob cing nyams su blangs pa'i yon tan kyang gzhung las /
gnas skabs snod bcud rgud pa zhi :
mthar thug rgyud grol ye shes lnga :
'chi med rtag pa'i bdud rtsi yis :
he ru ka dpal mngon du 'gyur :
ces gsungs pa thugs la gcags pa dang /
spyi dang khyad par lhag pas bsdus pa'i dam tshig gi gnas la spang blang tshul bzhin bgyi'o snyam pas 'di'i rjes zlos /
gtso bos ji ltar sogs lan gsum /
gtang rag maN+Dal phul /
lus 'bul /
dge bsngo byas pas grub /
slob dpon gyis tshogs la rol zhing lhag ma gtang /
chad brtan gtor mnan /
rjes gtang rag mchod bstod /
nongs bshags /
mdun bskyed gshegs bzhugs skabs bstun /
bdag bskyed bsdu ldang /
bsngo smon bkra shis las byang ltar ro //
'di la brten nas bdud rtsi sman gyi sgrub pa byed na dgongs gter 'phags ma'i snying thig gi cha lag bi ma'i bla sgrub las 'byung ba nyid cung zad kha bsgyur bas 'grub bo //
chos kyi bdud rtsis 'khor 'das mnyam nyid rtogs //
rtags kyi bdud rtsis snang srid lha ru shar //
don gyi bdud rtsis phung lnga sku lngar grub //
rdzas kyi bdud rtsis grol ba bzhi ldan shog
/ces yon tan bdud rtsi'i rgyud lung thams cad kyi yang bcud snying por dril ba dus gsum du 'byon par dka' ba'i mchog tig 'di nyid nyams su len pa'i skal bzang dang ldan pa byung na /
phan pa'i sems kyis pad+ma gar dbang blo gros mtha' yas kyis shrI de bI ko Ti'i snying po tsa 'dra rin chen brag gi sgrub gnas su bgyis pa dge legs 'phel //

//
