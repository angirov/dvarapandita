\u0f88
tshe sgrub bai ro'i thugs tig gsang ba'i rgya can bzhugs so :
bla ma yi dam mkha' 'gro gsum la phyag 'tshal lo :
slob dpon rin po che pad+ma 'byung gnas dpal bsam yas mchims phu bre gu'i ke'u tshang na bzhugs pa'i skabs :
lo tsA ba bai ro tsa na 'khor yug 'od gsal gyi ngang du mnyam par bzhag pa'i spyan sngar lang gro dkon mchog 'byung gnas kyis mchis te gser gyi maN+Dal phul nas tshe sgrub kyi gdams pa zab la 'dril ba zhig zhus pas 'di gnang ngo :
e ma skal ldan rigs kyi bu :
g.yung drung tshe nyid bsgrub 'dod na :
ma rdal mda' gang gru bzhi pa :
sman dang spos kyis chag chag gdab :
tshe yi pho brang zla gam dbus :
gta' chen bdud rtsi tshe 'brang dang :
dngos grub tshogs rdzas mchod pa bsham :
yul sa gzhi bdag dbang du bsdu :
gtor ma byin la bka' bsgo bcol :
bgegs bskrad mtshams gcad ting 'dzin gsal :
de nas rig 'dzin tshe yi lhar :
gus pas phyag 'tshal skyabs 'gro bya :
bswo A+o~M:
dkon mchog gsum gyi ngo bo nyid :
g.yung drung tshe yi lha tshogs la :
phyag 'tshal skyabs mchi gsol ba 'debs :
'gro ba'i don phyir 'chi med bsgrub :
a a a :
a ni bon nyid skye ba med :
a las A+o~M 'phros hU~M la thim :
sangs rgyas sems dpa' rig 'dzin dang :
snod bcud dwangs ma thams cad bsdus :
bdag mdun skad cig dran rdzogs su :
'chi med dran pa tshe dbang rtsal :
phyag g.yas g.yung drung thugs kar gtod :
g.yon pas mnyam gzhag tshe bum 'dzin :
'od ldan ye shes tsan d+ha lI:
pad+ma tshe bum bsnams pas 'khril :
gnyis ka dar dang rata nas brgyan :
me tog dmar po'i do shal 'phyang :
pad zla nyi ma'i dbus na bzhugs :
srog rtsa lcags kyi sbu gu'i dbus :
g.yung drung dmar gsal nr-i yis mtshan :
khog par a dkar 'od lnga 'phros :
de las 'od zer yar 'phros pas :
dbyings nas ye shes spyan drangs thim :
bswo A+o~M khod spungs rata na tshe nr-i dzaHb+h+rU~M:
sngags kyi zer dang gzi brjid kyis :
bla ma yi dam mkha' 'gro dang :
rig 'dzin drang srong tshe yi bdag :
'jig rten 'byung ba'i dwangs ma kun :
bdud rtsir bsdus nas tshangs bug brgyud :
dbu ma'i nang zhugs lus kun gang :
lus ni 'chi med gzha' tshon sku :
ngag ni gzhom med sngags kyi gsung :
yid ni 'pho med a yi thugs :
ma bcos ma bslad skye 'chi bral :
g.yung drung sku gsung thugs su gyur :
bzlas brjod bsnyen pa thun bzhir 'bul :
mchod cing bstod la gsol ba gdab :
mdun gyi bla ma rang la bstim :
rang sems skye med ngang du bzhag :
de tshe bon rnams thams cad kun :
sems snang yin te rmi lam 'dra :
sems nyid ci yang ma yin par :
cir yang 'char te gzha' tshon 'dra :
ngo bo stong pa bon gyi sku :
rang bzhin gsal ba rdzogs pa'i sku :
thugs rje'i rtsal snang sprul pa'i sku :
sku gsum ye nas rang la gnas :
mi 'gyur 'pho med brdal ba che :
'di ni rgyu rkyen las 'das phyir :
sa yis mi non chus mi zhig :
mes bsreg rlung gis gtor du med :
skye med gnas med 'gag pa med :
'chi 'pho thams cad rnam rtog ste :
rtog med gnyug ma'i don mthong nas :
goms pa klong du gyur pa na :
'chi med dran pa tshe 'dir 'grub :
gzhan la tshe dbang sbyin pa ni :
snod ldan nges par khrus nas dbyung :
mtshams bcad skyabs 'gro gsol 'debs bya :
tshe 'brang lhar gsal spyi bor bzhag :
gdung ba'i dbyangs kyis gsol ba gdab :
bswo A+o~M:
rang byung khyung lung dngul mkhar nas :
'chi med dran pa tshe dbang rtsal :
sngon gyi thugs dam rjes dgongs la :
rig 'dzin tshe yi dngos grub stsol :
sngags dang bcas pas rgyud bskul bas :
tshe bcud phyag gi bum par bsdus :
de las rgyun babs dbang bskur bsam :
tshe rdzas dngos grub zhal zas sbyin :
bswo A+o~M:
gta' chen bdud rtsi sman gyi mtsho :
ra sA yA naM tshe yi rdzas :
skal ldan bu la sbyin pa yis :
rtsa rlung byang sems 'phel bar shog :
bswo A+o~M:
dngos grub tshogs kyi longs spyod 'di :
tshe yi bdud rtsir byin brlabs nas :
skal ldan khyod la sbyin pa yis :
'chi med rig 'dzin 'grub par shog :
de nas tshe bstim rgyas gdab ni :
a :
spros pas snang srid khyab pa'i tshe :
bsdus pas thig le nyag gcig dbyings :
'chi med g.yung drung phyag rgyas gdab :
mi 'gyur mi shigs skye 'chi bral :
a a a :
bkra shis brjod cing me tog 'thor :
bswo A+o~M:
na mo :
'chi med dran pa yab sras sogs rtsa ba dang brgyud par bcas pa'i dbon sras bla ma rnams kyi thugs rje'i byin rlabs kyis :
rigs kyi bu 'di rnams tshe nyi zla dang mnyam par gyur cig :
srog g.yung drung ltar brtan par gyur cig :
nad med lang tsho'i mchog dang ldan par gyur cig :
longs spyod chu bo'i rgyun ltar ring bar gyur cig :
mthar thug rig rtsal 'chi med thig le chen po'i klong du grol bar gyur cig :
ces brjod dga' ston tshogs 'khor bya :
bdud rtsi sman gyi bcud len ni :
dbang po'i lag pa ram mnye ba :
cha mnyam bcud ldan 'o mar bsdu :
bur sbrang sbyar la ril bu ni :
lug ril tsam dril thod par blug :
lhar gsal tshe bcud bsdu zhing bstim :
sngags kyi sham bur 'di btags bsnyen :
A+o~M bruM AHbruM hU~M bruM hrIHbruM trAM bruM ra sA yA naM tshe bruM:
'bum phrag bzlas pas byin gyis brlab :
lha nyid 'od zhu ril bur bsam :
rags pa'i bza' btung spangs byas te :
zhag bdun brten pas bde drod 'phel :
gnyis kyis ngag nus phyogs med 'bar :
bdun gsum brten pas ye shes 'char :
zla ba gcig tu brten pa yis :
tshe ring nad med rgas pa bral :
de nas yun du brten pa yis :
sman gyi nus pa 'chang ba'i lha :
rig 'dzin tshe nyid nges par 'grub :
de tshe gegs sel bogs 'don du :
bla ma bsgom zhing gsol ba gdab :
lus gnad rlung sbyor rgyun mi gcad :
skabs su 'beb dang 'phrul 'khor bya :
chags med zhen med ri khrod 'grim :
blo bde'i mal du dngos grub rnyed :
ces gsungs so :
yang zhus pa :
'di lta bu'i zab don 'di da lta spel lam gter du sba :
zhes gsol pas :
bai ro bdag gi thugs thig 'di :
da lta spel ba'i dus min gyi :
rang nyams mthar dbyung smon lam bcas :
bon nyid dbyings su phyag rgyas thobs :
nam zhig khyod kyi skye ba'i mtha':
g.yung drung 'byung gnas rtsal dang 'phrad :
rang gzhan 'ga' yi don du 'gyur :
shin tu gsang bas dngos grub thob :
ces gsungs so :
u ya ak+thaM rgya :
brda rgya brda thim :
gtad rgya u ya :
mi shigs g.yung drung 'byung gnas rtsal gyi gsang gter zab mo shin tu gsang ngo :
