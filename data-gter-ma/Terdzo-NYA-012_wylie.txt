dkon mchog spyi 'dus kyi brgyud pa'i gsol 'debs yid bzhin gter sbyin bzhugs so //
gu ru pad+ma sid+d+hi hU~M hrIH
gdod nas byang chub spros bral bde ba che //
kun bzang 'od dpag med la gsol ba 'debs //
tshad med snying rje'i gter chen kun tu rgyas //
'phags mchog nam mkha' rgyal por gsol ba 'debs //
rgyal kun ye shes phrin las gcig bsdus pa //
sangs rgyas pad+ma 'byung gnas la gsol ba 'debs //
bde chen gnyug ma'i chos dbyings zhing gi bdag
/ye shes mtsho rgyal zhabs la gsol ba 'debs //
dri med 'od gsal rgyas pa'i rang gzugs nyid //
rig 'dzin 'ja' tshon snying por gsol ba 'debs //
thogs med zang thal brtul zhugs spyod pa'i dpal //
rig 'dzin bdud 'dul rdo rjer gsol ba 'debs //
rgyun mtha'i sar bzhugs byang sems 'gro ba'i mgon //
rig 'dzin klong gsal snying por gsol ba 'debs //
srid zhi'i spyi dpal kun bzang sgyu 'phrul gar //
pad+ma bde chen gling par gsol ba 'debs //
snyigs dus 'gro 'dul rgyal ba'i phrin las pa //
rig 'dzin tshe dbang nor bur gsol ba 'debs //
gangs can mgon po'i rnam 'phrul thams cad mkhyen //
bka' brgyud phrin las shing rtar gsol ba 'debs //
pad+ma'i rgyal tshab 'gro 'dul rig sngags 'chang //
rdo rje drag po rtsal la gsol ba 'debs //
lung bstan mchog gnyis sa bcu'i dbang phyug che //
pad+ma nyin byed dbang por gsol ba 'debs //
bai ro'i rnam 'phrul bka' babs lung mchog thob //
pad+ma gar dbang rtsal la gsol ba 'debs //
bdag rgyud smin grol mdzad pa'i bka' drin can //
dran chog rtsa ba'i bla mar gsol ba 'debs //
yi dam dkyil 'khor rgya mtsho'i gtso bo mchog
/gu ru zhi dang drag por gsol ba 'debs //
gnas gsum mkha' 'gro yongs kyi spyi dpal che //
DA ki sing ha mu khar gsol ba 'debs //
de ltar bla sgrub dkon mchog spyi 'dus kyi //
rtsa brgyud bla ma yi dam mkha' 'gro mar //
rtse gcig gsol ba btab mthus rnal 'byor bdag
/dus 'di nas brtsam skye ba ji srid du //
dad gus shes rab las 'bras yid ches ldan //
dam pas rjes bzung dbang khrid gdams pa rdzogs //
dam tshig rnam dag bskyed rdzogs yon tan rgyas //
mthong thos dran reg 'gro kun thar lam la //
'dren pa'i ded dpon bdag nyid 'gyur ba dang //
mthar thug rang don chos kyi skur grol nas //
gzhan don gzugs sku rgyun mi chad pa yis //
nam mkha'i mtha' klas 'gro ba 'dren byed pa //
mgon po 'od dpag med dang mtshungs par shog
/de ltar bla sgrub gsol 'debs yid bzhin gter sbyin zhes pa 'di'ang /
sa pho rta'i lo cho 'phrul zla ba'i dmar phyogs gang ba la /
bod yul dbus 'gyur bsam yas mi 'gyur lhun gyis grub pa'i gtsug lag khang dbus rig 'dzin tshe dbang nor bus rdo ring rje 'bangs dad pa can gyi ngor brjod pa dge'o ///
/
!
hrIH
ma bcos lhun grub ka dag rang byung las //
cir yang 'char ba'i rig rtsal sgyu 'phrul ni //
gsang sngags rnying ma'i bstan 'dzin bang ri ba //
o rgyan las 'phro gling par gsol ba 'debs //
dang po mdo rgyud man ngag legs par sbyangs //
bar du bskyed rdzogs dbyer med bsgrub pa tshugs //
yang dag don gyi rab 'byams bang ri ba //
rig 'dzin 'ja' tshon snying por gsol ba 'debs //
rgyal dbang pad+ma'i yang sprul dge sbyong tshul //
bskal dus snyigs ma'i 'gro ba'i dpal du shar //
bdag 'dzin ru tra 'joms pa'i bang ri ba //
sngags 'chang hU~M nag me 'bar la gsol ba 'debs //
de ltar gsol ba btab pa'i byin rlabs kyis //
gnas skabs mthar thug dngos grub char 'bebs shing //
mkhyen brtse nus ldan 'ja' lus 'od phung gyur //
bdag gzhan dkyil 'khor gcig tu 'grub par shog
/ces rig 'dzin 'ja' tshon snying po'i gsol 'debs 'di la nyin re tshar drug gam lnga'am gsum mam tshar re ma chag par 'don na ngan song gsum du mi 'gro
/kong po gtsang sbug tu rig 'dzin 'ja' tshon snying pos sbyar ba'o //
mang+ga laM//

//
