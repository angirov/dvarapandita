@#//
rdzogs pa chen po sde gsum las /
gsang skor yi dam khro bo'i dbang bskur bltas chog tu bkod pa ye shes klong yangs zhes bya ba bzhugs so //
na mo badzra satwa ya /
gdod nas rtsal rdzogs ye shes sku //
rang byung che ba'i mchog de la //
btud nas man ngag gsang skor gyi /
khro bo'i smin byed gsal dgod bya //
gter gsar rdzogs chen sde gsum las man ngag gi gsang skor yi dam khro bo'i dkyil 'khor du dbang bskur ba ni /
spyir gnas dus ston 'khor yo byad phun sum tshogs pa lnga dang ldan pas bsgrub par bya ba las /
bye brag dbang bskur ba'i yul ni /
rtsa ba las /
bde gshegs snying pos 'gro kun khyab :
ru dra ma gtogs bskur bar rung :
zhes gsungs pas dad mos kyi nyer len dang ldan na phyogs ris su ma chad pa'i skye 'gro rjes su gzung bar bya'o //
de la sbyor ba yo byad kyi shom ni /
ras bris sam maN+Dal dri bzang gi chus byugs par nas 'bras kyi tshom bu gtso 'khor dgu bkod pa'i khar bum pa mgul chings mthing kha so lnga'i rdzas ldan kha rgyan gyi gseb tu sku tsaka gzungs rdor dang bcas pa /
g.yas su rigs lnga /
rgyab tu rdo rje dang gsang dbang thod pa'i bdud rtsi /
rig ma'i gzugs brnyan /
g.yon du dril bu dang shel rdo me long /
mdun du zhi ba kun bzang rdor sems rigs gsum mgon po lnga dang /
dpal dgu bya khyung dkar nag rnams kyi tsaka li /
rgyab phyogs su dpal gtor gyi g.yas g.yon du sman raka
/chu gnyis nyer spyod g.yas skor du bshams shing /
gzhan yang sngags phreng /
phyag mtshan rdo rje /
dur khrod dang dpal chas /
mnga' gsol chas gdugs dang rgyal mtshan glegs bam phyag shing khri'u dung sogs /
brub khung ling+ga lcags phur /
dgang gzar blug
/zor gyi dmar gtor mtshe yungs kyis brgyan pa /
rgya gram thod pa sogs gnan chas /
zhwa nag ber nag thun rwa thor tshugs me long sogs sngags chas rnams kyang gang bder bkod /
de dag dngos su ma 'dzom na phur pa zor gtor ma gtogs gzhan rnams tsaka lis rung la /
bkra shis tshe gal /
srung ma'i gtor 'bul /
tshogs kyi yo byad /
dam chu /
mig dar me tog
/sngon gtor sogs tshogs par bya'o /

/de nas bdag nyid lha'i rnal 'byor la gnas pas gang du gzhug pa'i dkyil 'khor bsgrub par bya ste /
brgyud 'debs dang skyabs sems nas brtsam las byang mthar chags su gtang zhing /
dngos gzhi'i ting nge 'dzin gyi skabs snang srid rang byung gzhir bzhengs kyi dkyil 'khor du shes pas bdag mdun dbyer med du bsgrub cing /
bzlas pa ji tsam 'grub pa'i mthar stong tshigs dang srung ma'i gtor 'bul /
tshogs bsgral bstab yan grub pa dang /
spro na rig pa'i me tog dor /
ma grub na mnyam nyid rig pa klong yangs chen po'i dkyil 'khor du gdod nas 'jug par shes pa'i lta dgongs la gnas pas khyab cing /
gang ltar bla ma dang dkyil 'khor la yol ba gtang /
las bum rdor sems snying pos byin gyis brlab /
de nas dbang gi rim pa bya ba la gnyis /
'jug pa dang /
dbang dngos so //
dang po ni /
slob ma rnams la sgo drung du khrus bya /
bgegs gtor /
raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
sarba b+hUta A kar+ShA ya dzaH
sarba b+hUta i daM ba liM ta kha kha khA hi khA his bsngo /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
bcom ldan 'das bde gshegs sgrub pa bka' brgyad kyi lha tshogs rnams kyi bden pa dang /
bden pa chen po'i mthus /
deng 'dir slob bu rnams la dbang bskur zab mo bgyi ba la bar du gcod pa'i bgegs tshogs thams cad gtor ma 'dis tshims par gyis la 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
oM sum+b+ha ni sogs kyis bgegs bskrad /
badzra rak+Sha rak+Sha hU~M/
zhes brjod pas phyi rol thams cad rdo rje'i sa gzhi rwa gur bla bre dang bcas pa ye shes kyi me dpung mtha' med du 'phro bas mtshams bcad par gyur /
zhes mtshams bcad la yol ba'i phyi nas gsol ba gdab pa ni /
de nas khyed rang rnams thal mo me tog dang bcas te thar pa chen po'i grong khyer du gzhug par gsol ba 'debs pa 'di'i rjes zlos mdzod /
ho :
bde gshegs kun 'dus bla ma rje :
srid pa'i 'khor lor 'khyams pa'i 'gro :
ma lus bsgral bar mdzad pa dang :
khyad par bdag cag sgrol bar gsol :
zhes zhu /
snod brtag cing dam tshig gi gnas la spro ba dri bar bya ba yin te /
e ma bde gshegs dkyil 'khor 'dir :
tshul bzhin 'jug pa'i snod ldan dkon :
dam tshig thub na 'jug kyang rung :
zhugs na mchog thun dngos grub 'grub :
ces dris pa'i lan du 'di'i rjes zlos /
srid pa'i 'khor lor rnam skrag ste :
'jigs pa che las thar ba'i phyir :
dam tshig srog phyir mi gtang zhing :
ji ltar bka' bstsal bdag gis bgyi :
zhes zhu /
slob dpon gyis /
de ltar yin na he ru ka'i :
grong khyer 'di ru 'jug par rung :
sku gsung thugs kyi dngos grub ni :
tshe 'dir 'grub pas spro ba skyed :
ces gdams la yol ba bsal zhing slob dpon gyi mdun du 'khod du gzhug
/maN+Dal bkye bsdu dang sems bskyed gsal gdab la /
de'ang ston pa bla na med pa gzhi snying po don gyi sangs rgyas /
bde bar gshegs pa thams cad kyi bdag nyid /
'khor 'das ma lus pa'i spyi dpal /
thog ma'i mgon po kun tu bzang po rang byung gi he ru ka chen pos rang snang gi dkyil 'khor spros shing rgyal ba rnams kyi dgongs par brgyud de chos nyid kyi rang sgrar snang /
rig 'dzin byang chub sems dpa' rnams kyi rig pa'i brdar brgyud de glegs bam la yi ger bris /
ye shes kyi mkha' 'gro ma rnams la gtad rgyas brgyud de gnyer du gtad cing gter du sbas /
grub thob rnal 'byor pa rnams la byin rlabs su brgyud de dngos grub tu babs /
gang zag skal pa can rnams kyi snyan khungs su brgyud de bod yul du rje 'bangs mi dgu sogs la bka' babs pa'i bde gshegs sgrub pa bka' brgyad kyi chos skor spyi dang bye brag pa mtha' yas pa zhig snga 'gyur bka' gter rnams su byon pa'i nang nas /
brgyud pa nye zhing mkha' 'gro'i kha rlangs ma yal ba sngar grags pa rnams las kyang don zab snying por 'dril ba'i tshul gyis khyad par du 'phags pa 'di ni /
rtsod bral dus babs kyi gter ston chen po 7o rgyan mchog gyur bde chen gling pa la bka' 'dus chos kyi rgya mtsho'i zab chos rgyud dang lung dang man ngag dang 'brel ba'i sgrub lugs mtha' yas pa zhig bzhugs pa las /
man ngag gi bcud bsdus bka' brgyad rdzong 'phrang ma 'di ni mdo khams gnas chen nyer lnga'i ya gyal /
yon tan gsung gi gnas mchog smad shod 'dzom nang pad+ma shel phug nas /
o rgyan sangs rgyas gnyis pa dang lo chen bai ro tsa na'i thugs dam snying po /
sngon chad sa'i steng du ma grags pa'i dam chos rdzogs pa chen po sde gsum gyi bla dpe spyan drangs par mdzad pa las /
man ngag sde gsang skor gyi yi dam khro bor sgrub pa'i rtsa ba ste /
de lta bu'i smin byed zab mo bgyi ba la slob dpon gyis bgyi bar 'os pa rnams grub nas /
khyed rang rnams kyi ngo skal dkyil 'khor du 'jug pa'i chos rnams zhu ba'i yon du maN+Dal 'bul 'tshal /
de nas /
oM AHhU~M gis mig dar /
A khaM bI ra hU~M gis me tog sbyin /
bla ma dang dkyil 'khor gyi gtso bo tha mi dad pa'i spyan sngar phyag dang bcas te gsol ba 'debs pa 'di'i rjes zlos /
ho :
bde bar gshegs pa bla ma rje :
dngos grub kun bdag yi dam lha :
mkha' 'gro'i gtso bo dgongs su gsol :
bdag cag dkyil 'khor chen po 'dir :
myur du gzhug par mdzad du gsol :
gsum /
gnang ba sbyin pa ni 'di la gsan pas khyab ste /
dpal chen po yi gnas 'di ru :
su yin 'jug pa'i skal med pas :
theg pa'i thabs tshul shes pa dang :
rgyud dag bsod nams ldan pa rnams :
'jug par rung bar rgyal bas bshad :
de bas rgyud dag tshogs gsag mdzod :
gsang ba mchog gi dkyil 'khor ye shes klong dgu'i rang bzhin rnam pa thams cad pa la phyogs dus kyi skyabs yul thams cad gdod nas rang chas su rdzogs pa la dbyings rig gnyis su med pa'i tshul gyis skyabs su 'gro ba dang /
rang byung rang gsal gyi ngang du sems bskyed pa dang /
gnas lugs don dam lta ba mjal ba'i gsag sbyong gi dgongs spyod lhun 'byams chen po'i ngang du 'di rnams kyi rjes zlos /
dbyings nyid rnam dag rdzogs sangs rgyas :
rig pa lhun grub dam pa'i chos :
dbyings rig gnyis med tshogs mchog la :
ye nas dag par skyabs su mchi :

e ma ho rang rig byang chub sems :
ma rtogs 'khrul par gyur pa kun :
gnyis su med par bsgral ba'i phyir :
rang byung rang gsal sems bskyed do :
nam mkha' lta bu'i bde gshegs la :
gsal ba chen por phyag 'tshal lo :
rig pa'i ngang du mchod par 'bul :
rgyun chad med pa'i klong du bshags :
rtag cing sgrib med yi rang ngo :
yin min med par chos 'khor bskor :
myong ba can du bzhugs su gsol :
nges pa can gyi mchog thob shog :
dam tshig bsgrag pa ni slob dpon gyis /
dpal chen klong dgu'i dkyil 'khor du :
ngas ni yang dag khyod gzhug gi :
bla med rgyud las gang gsungs pa'i :
dam tshig thams cad thub par srungs :
zhes bsgos pa la /
spyi dang khyad par gyi dam tshig rnams srog bzhin du bsrung snyam pas 'di'i rjes zlos /
bde bar gshegs pa khyed ci 'dra :
de 'dra kho nar bdag gyur cig :
sprul sku'i ston pas bshad pa yi :
so so thar dang byang chub sems :
longs sku'i ston pas bshad pa yi :
rigs lnga'i sdom pa ma lus gzung :
khyad par he ru ka dpal gyis :
nyi shu lnga dang bye brag tu :
sku gsung thugs kyi dam tshig rnams :
ji ltar bstan pa bdag gis bsrung :
srog gi phyir yang mi gtong na :
bde gshegs rigs mchog bstsal du gsol :
zhes khas blang du gzhug
/dam la gzhag pa ni /
rdo rje phreng ba mgo bor bzhag la /
nga ni sangs rgyas kun bdag nyid :
he ru ka dpal bla na med :
dpal chen che mchog nga yin gyis :
nga la brnyas par ma byed cig :
rdo rje phreng ba snying gar bzhag la /
nga ni bla ma kun tu bzang :
khyod kyis bka' yang mi gcog cing :
bde gshegs rigs kyis bshad pa'i chos :
bshad kyis the tshom ma za zhig :
dam chu bdud rtsi sbyin la /
'di ni ngo bo dam tshig chu :
ye shes bskyed phyir sbyin pa yin :
dam bsrungs dngos grub 'dis thob byed :
ma bsrung lcags kyi sdig par 'gyur :
srog gcod dmyal ba chen por ltung :
dam srung rdo rje'i chu 'di 'thungs :
de ltar byin pa'i dam tshig rdo rje'i chu snying la bstims te mi 'da' rdo rje'i bro bor ba 'di'i rjes zlos /
oM badzra sa ma ya i dan na ra kan :
de nas dbang gi gzhi sgrub par byed pa ye shes pa dbab pa la dmigs pa 'di bzhin du mdzod cig
/khyed rang rnams dpal chen por gsal ba'i snying gar nyi ma'i gdan la hU~M:
slob dpon gyi thugs ka nas 'od zer 'phros :
rang bzhin gyi dbyings nas ye shes pa'i tshogs spyan drangs te khyed rang rnams kyi sgo gsum la thim par gyur /
bsnyen sngags sham du /
dz+nyA na A we sha ya a A:
zhes drag tu brjod cing rol mo bya /
ye shes pa brtan par gyur cig
/tiSh+Tha badzra /
tshom bu 'du byas la slob dpon gyis /
dpal chen po yi pho brang du :
rig pa'i me tog 'dres med dor :
sngon nas las 'phro gang yod pa'i :
ye shes lha la 'bab par 'gyur :
khyed rang rnams la sngar byin pa'i me tog de nyid ye shes kyi dkyil 'khor du dor ba'i mos pas 'di'i rjes zlos /
ho :
bde gshegs kun 'dus dkyil 'khor 'dir :
snying po'i ye shes brtag bya'i phyir :
rig pa'i me tog 'di 'bul gyis :
las 'phro'i dbang gis bzhes su gsol :
puSh+pe pra tIts+tsha ho :
zhes 'dor du gzhug
/rten dang brten par bcas pa'i dkyil 'khor gtso dang 'khor du snang ba thams cad kyang kun khyab chos kyi dbyings kyi ye shes kun bzang che mchog he ru ka'i rang bzhin kho nar yin pas /
khyed rang rnams kyi gsang ba'i mtshan che mchog 'dus pa rtsal zhes bya ba yin no //
de ltar phul pa'i me tog de nyid kyang rigs kyi rtags su byin gyis brlabs te rdo rje'i cod pan du bcings par mos shig
/hU~M:
mi gnas ye shes dkyil 'khor du :
rig pa'i me tog phul pa 'di :
byin rlabs bsam mi khyab par zungs :
dngos grub thams cad 'dis thob shog :
puSh+pe gr-ih+Na satwaM i maM satwa ma hA bA la :
zhes me tog spyi bor gzhag
/sgrib pas ldongs pa'i mig dbye bar gsol ba 'debs pa 'di'i rjes zlos /
ho :
bskal sngon sgrib pa'i ma rig mig :
thabs mkhas rgyal po he ru kas :
myur ba nyid du dbye ba dang :
ye shes dkyil 'khor bstan du gsol :
lhan skyes ma rig pa'i sgrib g.yogs ye shes rig pa'i thur mas bsal bar mos shig
/gser thur thogs la /
sngon gyi rgyal ba thams cad kyis :
'gro ba'i mig ni dbye bar mdzad :
sangs rgyas sa la bkod pa bzhin :
deng 'dir he ru ka bdag gis :
ma rig mig ni dbye bar bya :
tsak+ShuHpra be sha ya phaT:
ces mig dar bsal /
ho :
ltos shig skal pa can rnams ltos :
bde gshegs kun 'dus dkyil 'khor 'di :
skad cig mthong ba tsam gyis kyang :
sgrib pa dag ste ye shes mthong :
ho :
dpal chen po'i pho brang dgu dang ye shes kyi bum pa dbyer med pa'i nang du :
bde gshegs kun 'dus tshom bu dgu yi tshul du bzhugs pa 'di ni mtshan ma rdzas dang ting 'dzin sprul pa'i dkyil 'khor dbyer med yin cing :
'di mtshon byed de :
mtshon bya don gyi dkyil 'khor rang gi sems nyid ye shes klong dgur rdzogs pa'i rang bzhin du ngo shes par gyis shig :
ces lha ngo bstan /
de dag gis dkyil 'khor phyi nang gi 'jug pa song nas mngon par dbang bskur ba zhu ba'i slad du maN+Dal phul /
gnyis pa dbang dngos la gnyis /
dngos gzhi rdo rje slob ma dang slob dpon gyi dbang /
mtha' rten drag po sgrol ba'i dbang ngo //
dang po ni /
de la thog mar gsol ba gdab pa 'di'i rjes zlos mdzod /
ho :
ye shes dgu yi dkyil 'khor 'dir :
zhugs kyang smin par mdzad du gsol :
smin kyang grol ba mthar phyin zhing :
mi gnas klong du skyel bar mdzod :
lan gsum /
rdo rje slob mar dbang bskur ba bum gsang sher ye tshig gi dbang bzhi rnams rim par 'byung ba'i /
thog mar bum dbang 'khor dang bcas pa la sangs rgyas rigs lnga'i ngo bo rig pa'i dbang lnga /
rjes 'brel sku gsung thugs yon tan phrin las kyi rjes gnang sbyin pa rnams su yod pa las /
dang po chu'i dbang gi slad du /
bum pa rang byung gi gzhal yas khang du ye shes klong dgu'i lha tshogs rnams bzhugs pa'i sku las byang chub sems kyi chu rgyun byung bas sgrib pa'i 'ching ba gtor zhing ye shes kyi bcud blugs par mos shig
/hU~M:
dbyings kyi bum par rig pa'i bcud :
zung 'jug ye shes klong dgu'i lha :
gnyis med mnyam sbyor bdud rtsi mchog :
ye shes chu yi dbang bskur ro :
ka la shaHa b+hi Shiny+tsa hU~M:
ye shes rdo rje'i cod pan dbu la bcings pas rigs thams cad kyi rgyal srid la mnga' dbang sgyur bar mos shig
/rin chen 'bar ba'i prog zhu 'di :
rgyal ba kun dang mnyam pa yi :
go 'phang bla med bsgrub bya'i phyir :
dbang bskur cod pan chen po 'o :
rat+na mu ku Ta a b+hi Shiny+tsa trAM:
mi 'gyur rdo rje rtse lnga phyag g.yas su gtad pas thabs bde ba chen po mchog tu mi 'gyur ba'i bdag nyid chen por grub par mos shig
/sangs rgyas rigs lnga'i ye shes lngas :
dug lnga rnam par gzhom pa'i phyir :
mi 'gyur rdo rje bla na med :
sangs rgyas rdo rje'i dbang bskur ro :
badzra d+hA ra a d+hi pa ti badzra a b+hi Shiny+tsa hrI:
las kyi dril bu phyag g.yon du gtad pas shes rab stong nyid gzhom med chos kyi sgras 'gro khams sad par byed pa'i mthu thob par mos shig
/yan lag drug cu'i dbyangs ldan gsung :
rjes su 'gro ba'i shes rab mchog :
ma rig sad pa dril bu che :
karma g+haN+De a b+hi Shiny+tsa A:
ming gi dbang bskur bas rdo rje'i mtshan gyis sa gsum du grags pa'i dbang thob par mos shig
/dus gsum sangs rgyas thams cad kyi :
rdo rje'i ming ni bla na med :
sa gsum kun tu grags pa yi :
he ru ka dpal zhes bya 'o :
oM sarba ta thA ga ta shrI he ru ka d+hA ra yA mi a b+hi Shiny+tsa oM:
de dag gis ma rig las gyur pa'i sgrib pa lnga dag
/rig pa ye shes lnga'i sa bon gsos btab pas rig pa'i dbang zhes bya'o //
de nas sku phyag rgya'i dbang bskur ba la mdun bskyed dkyil 'khor dgu rdzogs gtso 'khor rnams kyi sku las ye shes kyi snang brnyan gnyis pa 'phros te khyed rang rnams kyi gnas rnams su thim par mos shig
/dpal dgu'i tsakli so sos dbang bskur te /
hU~M:
chos sku zhi ba'i ngang las ma g.yos kyang :
chos dbyings ye shes longs spyod rdzogs pa'i sku :
bla na med pa che mchog he ru ka :
yab yum 'khor dang bcas pas dbang bskur ro :
oM badzra kro d+ha ma hA shrI he ru ka hU~M phaT:
sarba sa ma ya a b+hi Shiny+tsa hU~M:
hU~M:
chos sku zhi ba'i ngang las ma\u0f8e
me long ye shes longs spyod rdzogs\u0f8e
bla na med pa'i yang dag he ru ka :
yab yum 'khor dang bcas pas dbang\u0f8e
oM ru lu ru lu hU~M b+h+yo hU~M:
sarba sa ma ya a b+hi Shiny+tsa hU~M:
hU~M:
chos sku zhi ba'i ngang las ma\u0f8e
mnyam nyid ye shes longs spyod rdzogs\u0f8e
bla na med pa'i 'jam dpal gshin rje gshed :
yab yum 'khor dang bcas pas dbang\u0f8e
oM a kro te ka ya mAn+ta ka ha na ma tha b+hany+dza hU~M phaT:
sarba\u0f8e
hU~M:
chos sku zhi ba'i ngang las ma\u0f8e
sor rtog ye shes longs spyod rdzogs\u0f8e
bla na med pa'i dpal chen rta mchog rgyal :
yab yum 'khor dang bcas pas dbang\u0f8e
oM pad+mAn+ta kr-ita badzra kro d+ha ha ya grI wa hU~M phaT:
sarba\u0f8e
hU~M:
chos sku zhi ba'i ngang las ma\u0f8e
nan tan ye shes longs spyod rdzogs\u0f8e
bla na med pa'i rdo rje gzhon nu che :
yab yum 'khor dang bcas pas dbang\u0f8e
oM badzra kI li kI la ya sarba big+h+nAn baM hU~M phaT:
sarba\u0f8e
hU~M:
chos sku zhi ba'i ngang las ma\u0f8e
klong gyur ye shes longs spyod rdzogs\u0f8e
bla na med pa'i ye shes he ru ka :
yab yum 'khor dang bcas pas dbang\u0f8e
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi nI ru lu ru lu hU~M b+h+yo hU~M phaT:
sarba\u0f8e
hU~M:
chos sku zhi ba'i ngang las ma\u0f8e
phyag chen ye shes longs spyod rdzogs\u0f8e
bla med rig 'dzin mi yi thod pa rtsal :
yab yum 'khor dang bcas pas dbang\u0f8e
oM badzra ma hA gu ru sarba sid+d+hi hU~M phaT:
sarba\u0f8e
hU~M:
chos sku zhi ba'i ngang las ma\u0f8e
dbyings grol ye shes longs spyod rdzogs\u0f8e
bla na med pa'i dregs pa 'dul byed che :
yab yum 'khor dang bcas pas dbang\u0f8e
oM badzra tsaN+Da sarba duSh+TAn hU~M phaT:
sarba\u0f8e
hU~M:
chos sku zhi ba'i ngang las ma\u0f8e
mtha' grol ye shes longs spyod rdzogs\u0f8e
bla na med pa'i dpal chen stobs dang ldan :
yab yum 'khor dang bcas pas dbang\u0f8e
oM badzra sarba duSh+TAn hU~M phaT:
sarba sa ma ya a b+hi Shiny+tsa hU~M:
rnam rgyal bum pa thogs te /
hU~M:
snod bcud yongs rdzogs bka' sdod bum pa ru :
ma mo nyer brgyad gtsor gyur bye ba 'bum :
bsam gyis mi khyab yongs rdzogs dbang bskur bas :
phrin las sna tshogs lhun gyis 'grub par shog :
oM badzra sarba yak+Sha hU~M sa ma ya hU~M phaT:
sarba a b+hi Shiny+tsa hU~M:
gsung bzlas pa'i lung gi slad du dkyil 'khor lha tshogs rnams kyi thugs ka nas sngags kyi phreng ba gnyis pa 'phros te zhal nas thon /
khyed rang rnams kyi zhal du zhugs /
thugs srog hU~M yig gi mthar 'khod pa'i mos pas sngags 'di rnams kyi rjes zlos /
zhi khro spyi sngags dang drag sngags me phung ma lan gsum gsum rjes zlos byar gzhug
/mthar sngags phreng lag tu gtad la /
he ru ka pa'i gsung dang mnyam :
bzlas brjod sngags kyi nus pa rnams :
nus ldan mi nyams 'phel ba yi :
gsung gi dbang mchog rdzogs par shog :
oM badzra kro d+ha sarba wA ka a b+hi Shiny+tsa A:
thugs phyag mtshan rdo rjes dbang bskur bas dbyings rig gnyis su med pa'i dgongs pa rang gsal ngang gis rdzogs par mos shig
/dbyings kyi stong cha thugs kyi ngang :
phyag mtshan rig pa lu gu rgyud :
dbyings rig dbyer med gsal stong thugs :
ma bcos lhug par dbang bskur ro :
oM badzra kro d+ha sarba tsit+ta a b+hi Shiny+tsa hU~M:
ye shes sems dpa' rigs lnga'i sku gnas lngar thim pas rdo rje dbyings kyi dbang chen rab 'byams rdzogs par mos shig
/kun tu bzang po rdo rje sems :
'jam dpal gzhon nu spyan ras gzigs :
gsang ba'i bdag po rdo rje 'dzin :
sems dpa' lnga yi dbang bskur ro :
oM sa man+ta b+ha dra badzra satwa many+dzu shrI Ar+ya a wa lo ki shwa ra badzra d+hA ra a b+hi Shiny+tsa hU~M:
yon tan dam rdzas dang dpal chas kyis dbang bskur bas che ba'i yon tan ma btsal lhun gyis rdzogs par mos shig
/sman raka gtor gsum gtad la /
dbyings rig dbyer med gtor ma dang :
'khor 'das yongs grol rak+ta che :
ye shes lnga rdzogs bdud rtsi'i dbang :
bskur bas bsnyen sgrub mthar phyin shog :
ba liM ta rak+ta pany+tsa a mr-i ta a b+hi Shiny+tsa hU~M:
dpal chas byin la /
hU~M:
ye shes klong nas shar ba'i dpal gyi chas :
ko rlon zhing chen stag sham sbrul chun dang :
thod skam thod rlon rdo rje'i go khrab bcas :
khrag zhag thal chen rdo rje'i khyung gshog sogs :
yon tan yongs rdzogs chas kyi dbang bskur ro :
oM badzra kro d+ha sarba gu Na a b+hi Shiny+tsa hU~M:
phrin las sprul pa'i bya khyung gi dbang bskur bas rnam bzhi'i las rab 'byams thogs med du 'grub pa'i mthu thob par mos shig
/gdug pa klu 'dul bya khyung dkar nag gnyis :
sprul pa'i khra thabs mang po las la 'gyed :
log rtog 'dul phyir dpal chen khyung gi dbang :
las sbyor lhun gyis grub phyir dbang bskur ro :
khroM ga ru Da karma a b+hi Shiny+tsa hU~M:
ho :
bkra shis bum pa 'khor dang bcas pa'i dbang bskur pas :
slob ma thams cad lha ru 'gyur zhing lha thams cad snang stong gi ye shes su rtogs par gyur cig :
ces me tog 'thor /
de'ang dbyings dang rig pa zung du 'jug pa ni mtshon bya don gyi bum pa /
rang byung rdo rje lus kyi dkyil 'khor ni mtshon byed rtags kyi bum pa /
chos sku spros bral gyi rtags su bum pa zlum po /
longs spyod yongs rdzogs kyi rtags su bum rgyan sna tshogs /
sprul skus 'gro don mdzad pa'i rtags su bdud rtsi'i chu rgyun yan lag mtha' rten yongs rdzogs dang bcas pa ni mtshon pa brda'i bum pa ste /
brda don zung du 'brel ba'i bum dbang gis lus sgrib dag cing /
snang stong dkyil 'khor gyi 'khor lo bsgom pa dang /
chu zla lta bu'i sprul pa'i sku 'thob par 'gyur ba'i nus pa rgyud la bzhag pa yin no //
thod pa'i bdud rtsi sbyin la /
hU~M:
dbyings kyi b+han+d+ha yangs pa ru :
rig pa bde stong lha tshogs sbyor :
zung 'jug bde chen bdud rtsi'i dbang :
bde chen yongs su bskyed phyir bskur :
bo d+hi tsit+ta a b+hi Shiny+tsa hU~M:
ho :
bde ba chen po byang chub sems kyi bdud rtsis dbang bskur pas phung khams thams cad lhar dag ste bde gsal ye shes mngon du 'bar bar gyur cig :
de'ang gsal ba dang stong pa zung du 'jug pa ni mtshon bya don gyi byang sems /
rang byung A li kA li'i 'du 'phro ni mtshon byed rtags kyi byang sems /
bla ma yab yum gyi byang sems sangs rgyas thams cad zhu ba'i ngo bo bde skyong gi snod du bskyil ba mtshon pa brda'i byang sems te /
brda don zung du 'brel ba'i gsang dbang gis ngag sgrib dag cing /
gsal stong bdag byin brlab kyi rim pa bsgom pa dang /
sgra brnyan lta bu'i longs sku 'thob par 'gyur ba'i nus pa rgyud la bzhag pa yin no //
rig ma'i gzugs brnyan nam dril bu gtad la /
hU~M:
bkra shis mtshan ldan gzungs ma 'di :
bsten na bde ba chen po rtogs :
'di spangs sangs rgyas thob 'dod min :
bde chen ngal med rtag tu rol :
ma hA su kha a b+hi Shiny+tsa hU~M:
ho :
bde skyed yum gyi dbang bskur pas rtog tshogs thams cad bde ba chen por dag ste :
bde chen ye shes klong du 'bar bar gyur cig :
de'ang bde ba dang stong pa zung du 'jug pa ni mtshon bya don gyi snyoms 'jug
/rang byung a haM kha sbyor gyi zhu bde ni mtshon byed rtags kyi snyoms 'jug
/'du shes gsum ldan gyi mnyam par sbyor ba'i dga' ba bcu drug gi mthar lhan skyes dpe'i ye shes nyams su myong ba mtshon pa brda'i snyoms 'jug ste /
brda don zung du 'brel ba'i shes rab ye shes kyi dbang gis yid sgrib dag cing /
bde stong pho nya'i lam bsgom pa dang /
nam mkha' lta bu'i chos kyi sku 'thob par 'gyur ba'i nus pa rgyud la bzhag pa yin no //
shel rdo thogs la /
hU~M:
sems nyid ma bcos ka nas dag :
stong gsal rang byung ye shes rtsal :
lhun gyis grub pa me long bzhin :
rig rtsal mchog gi dbang thob shog :
d+harma d+hA tu a b+hi Shiny+tsa A:
ho :
rdo rje sems dpa'i me long gi dbang bskur pas :
mi gnas ye shes kyi rtogs pa mngon du 'gyur bar gyur cig :
de'ang rig stong zung du 'jug pa ni mtshon bya don gyi tshig dbang /
'di ltar snang ba thams cad snang dus nyid nas bden par ma grub pa mtshon byed rtags kyi tshig dbang /
shel la yul rkyen gyis kha dog sna tshogs su snang yang stong pa'i dbyings su ro gcig pa ni mtshon pa brda'i tshig dbang ste /
brda don zung du 'brel ba'i dbang bzhi pas ye shes kyi dri ma dag cing /
rig stong ka dag khregs chod kyi don bsgom pa dang /
kun khyab ngo bo nyid sku 'thob par 'gyur ba'i nus pa rgyud la bzhag pa yin no //
me long dang rma bya'i sgro mdongs bstan la /
hU~M:
dbyings kyi rang bzhin me long la :
rma bya'i mdongs ltar ci yang 'char :
rig rtsal zung 'jug rtsal gyi dbang :
yang dag par ni rtogs par shog :
d+harma dz+nyA na a b+hi Shiny+tsa hU~M:
ho :
rigs kyi bu la thod rgal gyi dbang bskur pas :
dbyings ye zung du 'jug pa'i rtogs pa mngon du 'gyur bar gyur cig :
de'ang dbyings rnam dag gi sgron ma me long dwangs pa dang 'dra ba la /
rgyang zhags chu'i sgron ma'i gnad gtems pas /
thig le stong pa'i sgron ma rma bya'i mdongs sgro lta bu'i nang du rig pa rdo rje lu gu rgyud skur smin cing /
shes rab rang byung gi sgron ma khong nas shar te gzhon nu bum pa sku yi zhing du mngon par byang chub par 'gyur ba rig pa rtsal gyi dbang zhes bya ste /
glo bur gyi dri ma mtha' dag dag cing snang stong thod rgal lhun grub kyi don bsgom pa dang /
mi 'gyur rdo rje'i sku thob par 'gyur ba'i nus pa rgyud la bzhag pa yin no //
des slob ma'i dbang bskur ba yongs su rdzogs nas /
rdo rje slob dpon gyi go 'phang mchog tu dbang bskur ba'i phyir du /
khyed rang rnams sangs rgyas thams cad kyi gsang ba yongs su rdzogs pa dpal chen he ru ka'i bdag nyid du gyur pa rdo rje rin po che 'khor 'das zil gnon gyi khri brtsegs la 'khod pa'i steng du gdugs dkar po dbub /
g.yas g.yon rgyal mtshan dang ba dan bsgreng /
phyag tu rgyud lung man ngag gi glegs bam dang /
phyag shing chos dung dkar po rnams gtad /
bkra shis pa'i lha mo rnams kyis mchod pa'i bye brag 'bul zhing rol mo'i sgra sgrog
/rgyal ba sras dang bcas pas me tog 'thor zhing mnga' gsol ba'i mos pa mdzod cig
/de dag dngos su bya ba'am bris pa'i gzugs brnyan gtad cing dpon slob gnyis kas dmigs pas gsal gdab la /
hU~M:
gzhan snang zil gyis gnon pa'i khri steng du :
slob ma dpal chen rang gi rig par rtogs :
bkra shis gdugs dang rgyal mtshan rol mo'i sgra :
rgyal bas me tog 'thor bas mnga' gsol zhing :
'gro don mdzad pa'i glegs bam phyag shing dang :
chos kyi dung chen rnams kyis mnga' dbul lo :
zhes dang rten snying brjod cing me tog 'thor ro //
gnyis pa mtha' rten sgrol dbang ni /
de dag gis sgo gsum ye shes su smin par byed pa dbang gi dngos gzhi song nas /
mtha' rten drag po mngon spyod kyi phrin las rab 'byams sgrub par rjes su gnang ba ni /
rig stong 'od gsal chen po'i dbyings su ma rig 'khrul pa'i mtshan 'dzin thams cad rtsad nas bcad de rtogs pas bdag bsgral ba'i phrin las mthar phyin pa na /
kun rdzob snang tshul tsam du thugs rjes gzhan bsgral ba'i gang 'dul las kyi sbyor ba thogs pa med par 'grub pa yin pas /
gtso bor 'gyu stong skye med du bsad pa'i rtsal snang snying rjes gdug pa can dbyings su bsgral ba gsad pa'i las dang /
sreg pa hom gyi las dang /
'phang ba zor gyi las dang /
ldang med gnan pa'i las la rang dbang thob par mos te rdo rje'i tshig don dang mthun pa'i lta dgongs gsal 'debs par zhu /
brub khung ling+ga yod na dang /
med na lcags phur kho na gtad la /
hU~M:
rnam thar gsum gyi e dbyings su :
dug gsum ru dra bkug nas ni :
sku gsum phur pas gdab pa yis :
'od gsal dbyings bsgral dbang thob shog :
karma kI li kI la ya a b+hi Shiny+tsa hU~M:
dgang gzar blug gtad la /
hU~M:
rnam rtog mtshan 'dzin 'khrul pa kun :
ye shes klong du bsreg pa'i phyir :
thabs shes dbyer med gzar bu'i dbang :
mnyam rdzogs chen por thob par shog :
dz+wa la raM a b+hi Shiny+tsa hU~M:
zor gtor sbyin la /
hU~M:
mnyam nyid dbyings nas rig pa bzhengs :
ye shes dpag med dmag dpung 'khrigs :
ma rungs log rtog zlog par mdzad :
la bzla zor gyi dbang bskur ro :
mA ra ya b+h+yo b+h+yo zlog zlog a b+hi Shiny+tsa hU~M:
zor gtor re zhig bzhag
/gnan chas mtshon byed ri rab sogs gtad la /
hU~M:
mnyam nyid g.yo ba med pa'i dbyings :
rtog pa phra rags thams cad mnan :
gnyis su med par thim gyur pas :
log rtog gnan pa'i dbang bskur ro :
oM laM hU~M laM satwaM b+ha ya nan :
srid pa spyi blugs kyi zhwa dang mthing nag ber chen la sogs pa rnams byin te mnga' gsol bas /
rig sngags 'chang ba yongs kyi 'khor los sgyur ba'i rgyal thabs chen po la dbang sgyur bar mos shig
/zhwa nag ber nag rwa srung rak+sha'i phreng ba ral pa me long sogs dngos sam gzugs brnyan gtad la /
hU~M:
snang srid zil gyis gnon pa'i phyir :
bcu gsum chas ldan drag po'i zhwa :
ber nag rdzas snod phreng ba dang :
ral pa'i thor tshugs me long sogs :
rgyud las gsungs pa'i chas rnams kyis :
sngags 'chang rgyal por mnga' gsol lo :
sarba a b+hi Shiny+tsa hU~M:
chas dngos su yod na slob bu'i gtso bos gyon te zor gtor thogs la 'chams stabs sgyur cing /
dpon slob kun gyis drag sngags so lnga pa'i dzapa? dbyangs brjod bzhin du gnod byed kyi phyogs su 'phen du gzhug go
/de nas zhal zas bza' btung sna tshogs sbyin la /
bkra shis tshe dang gal la sogs pa byin pas mi 'gyur ba'i tshe /
mi nyams pa'i bsod nams /
rgud pa med pa'i lang tsho dang snyan grags la sogs pa srid dang zhi ba'i dpal 'byor phun sum tshogs pa la mnga' dbang 'byor par mos shig
/hrI:
mi 'gyur mi shigs tshe yi dbang :
bde stong dbyer med gal gyi dbang :
thabs shes bza' btung sna tshogs pa'i :
bkra shis zhal zas dbang bskur ro :
sarba sid+d+hi a b+hi Shiny+tsa hrI:
zhes longs spyad du gzhug cing /
bkra shis kyi tshigs su gcad pa gang 'os brjod la me tog 'thor /
de ltar na bka' brgyad man ngag yang rtse snying po'i lugs su sgrub pa'i thabs ngo mtshar rmad du byung ba rdzong 'phrang shel phug ma'i dbang bskur legs par grub pa yin pas zhes sogs kyis mtshams sbyar la dam tshig khas blangs /
gtang rag dang maN+Dal sogs spyi ltar bya zhing /
tshogs la rol zhing lhag ma gtang ba sogs cho ga'i rjes rim kyang las byang nyid chad lhag med par mthar dbyung bas grub bo //
bka' brgyad sgrub thabs mang na yang //
man ngag snying po 'di 'dra dkon //
nang gi rnal 'byor la gnas shing //
sgrub po spros med snying gi dpyid //
gter chen bla ma'i phyag bzhes bzhin //
chad lhag med par bklag chog tu //
bkod pa'i dge bas bdag sogs kun //
klong dgu'i ye shes mngon gyur shog
/ces pa'ang zab chos 'di dag gi snod rung du dbugs dbyung thob cing sprul pa'i gter chen dngos kyis rjes su bzung ba /
pad+ma gar dbang phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas su sbyar pa dge legs 'phel ///
/
