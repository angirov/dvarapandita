drag po bde gshegs 'dus pa'i dregs pa'i srog dbang yod /
badzra gu ru kro d+hA ya na maH
bde gshegs 'dus pa'i dregs pa'i srog dbang bskur ba'i phyag len ni :
rab so so'i bla rdo srid pa'i gter khyim nas 'byung ba ltar bya :
'bring so so'i tsakli so so'i sa bon can dang :
spyi'i bla rdo pha waM long bu :
tha ma so so'i sa bon shog gu la bris pa :
de gsum gang rung tshon skud sna lngas bcings la :
b+han+d+ha mtshan ngan nang du bcug la pad gtor gu ru'i tsakli can gyi zhabs su bcug :
ma mgon sde brgyad spu gri'i gtor ma rgyas par bshams nas :
drag po'i dbang sgrub tshar rjes :
ma mgon sde brgyad spu gri dang bcas pa'i bskyed chog spyan 'dren mchod bstod rgyas par bya :
gong du yang sAts+tsha chu gtor dang :
dkon mchog mchod pa sbyin gtong bya :
skabs 'dir drag po'i skong bshags ci mang dang :
bka' srung dang spu gri'i skong gso rgyas par btang :
tshogs 'khor rgyas par bya :
de nas slob ma rnams la drag po'i dbang rgyas par bskur nas :
skabs 'dir yang sde brgyad rnams bla rdor bkug gzhug drag tu byas nas bstims te :
de nas dam brdar chang ril gyi gtor ma gzhung ltar bsngo :
de nas dbang bskur bar bya ste :
da ni dam tshig dang ldan pa'i rdo rje'i slob ma sngags 'chang ba'i rnal 'byor pa khyed la :
dbang drag pad+ma'i sgo nas snang srid lha 'dre'i srog dbang gnyan po bskur ba la gsum ste :
skur byed bla ma'i mtshan nyid dang :
bskur gnas slob ma'i mtshan nyid dang :
bskur bya cho ga'i mtshan nyid do :
dang po skur byed bla ma'i mtshan nyid ni :
byang chub kyi sems dang ldan zhing thugs rje che ba :
smin lam gyi dbang rdzogs shing :
grol lam gyi gdams ngag dang ldan pa :
khyad par du dbang drag pad+ma'i sgrub pa la dus rtags grangs gsum gyi bsnyen pa rdzogs pa :
lta sgom gyi gdings dang ldan zhing zhum pa med pa'i brtul zhugs dang ldan pa de ni skur byed bla ma'i mtshan nyid yin :
bskur gnas slob ma'i mtshan nyid ni :
dad pa che zhing gtong phod dang ldan pa :
brtson 'grus che zhing snying rus dang ldan pa :
dam tshig gtsang zhing mos gus dang ldan pa :
de lta bu ni bskur gnas slob ma'i mtshan nyid do :
de lta bu'i mtshan nyid dang mi ldan pa'i dpon slob dbang bskur lo dang :
thob lo tsam gyis chog par 'dod pa la ni slar bar chad 'ong bas shin tu nyen che'o :
de ltar dpon slob tshad ldan yin yang dbang 'di gnyan che bas :
sngon 'gro sAts+tsha gdab pa dang :
dkon mchog mchod cing 'gro ba la sbyin pa gtong ba dang :
skong bshags bya zhing gsol ba gdab pa rnams bya dgos par gsungs :
lar 'di ni shin tu gnyan pas dpon slob nus pa che na che tshug gi lhong dang cho 'phrul 'byung :
nus pa med na yang nyam chung gis rje rgyal po la do bsdo ba ltar sde brgyad kyi bar chad 'ong ste :
snang srid lha 'dre'i srog dbang gu ru pad+mas jo mo mtsho rgyal la gdams pa'o :
dbang 'di shin tu gnyan pas gar thod thod du bskur na bar chad 'ong bas shin tu nyen che'o :
snod ldan gcig brgyud min pa la ma spel cig :
spel na bka' srung ma mgon sde brgyad kyis bka' yi bya ra gyis shig :
ces gsungs pa dang :
drag po'i lo rgyus las kyang :
gu ru'i zhal nas :
phyi ma'i dus su mnga' bdag gi skye ba tha ma :
bdag gi byin gyis brlabs pa'i sras gcig gis :
thugs gter 'di'i zhal phye nas :
sems can nam mkha' dang mnyam pa la phan thogs par 'dug ste :
de'i dus su chos 'di bsdam zhing ma spel bar gcig brgyud du nyams su blang ba gal che :
spel drags na snang srid kyi lha ma srin sde brgyad 'khrugs nas :
'khu zhing ldog nas bar chad sna tshogs 'ong ba'i nyen yod pas :
shin tu bsdams pa gal che gsungs te :
bka'i rgya bsdams so :
zhes gsungs pa yang srog dbang 'di gnyan drags pa la dgongs pa yin no :
khyad par du 'di sde brgyad dang bka' srung gter srung mtha' dag gi dbang yin pas :
mthu che ba'i rten 'brel du bla ma la dbang yon mtshon cha 'bul ba dang :
ma mgon sde brgyad kyis nor bsgrub na dngos grub 'byung ba'i rten 'brel rin po che 'bul ba rten 'brel gyi gnad che ba yin :
des na maN+Dal phul :
sa gzhi spos sogs /
da nged kyis sde brgyad kyi bla rdo de dag rim pa bzhin du khyed rang la gtad pa'i tshe :
khyed rang dbang drag pad+ma'i nga rgyal gyis langs la rang gi rkang zhabs g.yon par zhog cig :
hU~M:
dkar po lha yi bla rdo 'di :
sngon gyi bskal pa dang po la :
slob dpon pad+ma 'byung gnas kyis :
lha rnams dam la btags pa'i bla rdo yin :
bar du sngags 'chang bdag gis blangs :
da lta skal ldan khyod la gtad :
dkar po lha yi srog la dbang thob shog :
oM AHhU~M sarba b+hU ta tsit+ta a b+hi Shiny+tsa hU~M:
hU~M:
'chi bdag gshin rje'i bla rdo 'di :
sngon gyi bskal pa dang po la :
slob dpon pad+ma 'byung gnas kyis :
gshin rje dam la btags pa'i bla rdo yin :
bar du sngags 'chang bdag gis blangs :
da lta skal ldan khyod la gtad :
khram thogs gshin rje'i srog la dbang thob shog :
oM AHhU~M sarba b+hU ta tsit+ta a b+hi Shiny+tsa hU~M:
hU~M:
snang srid ma mo'i bla rdo 'di :
sngon gyi bskal pa dang po la :
slob dpon pad+ma 'byung gnas kyis :
ma mo dam la btags pa'i bla rdo yin :
bar du sngags 'chang bdag gis blangs :
da lta skal ldan khyod la gtad :
snang srid ma mo'i srog la dbang thob shog :
oM AHhU~M sarba b+hU ta tsit+ta a b+hi Shiny+tsa hU~M:
hU~M:
nag po bdud kyi bla rdo 'di :
sngon gyi bskal pa dang po la :
slob dpon pad+ma 'byung gnas kyis :
bdud rnams dam la btags pa'i bla rdo yin :
bar du sngags 'chang bdag gis blangs :
da lta skal ldan khyod la gtad :
nag po bdud kyi srog la dbang thob shog :
oM AHhU~M sarba b+hU ta tsit+ta a b+hi Shiny+tsa hU~M:
hU~M:
dmar po btsan gyi bla rdo 'di :
sngon gyi bskal pa dang po la :
slob dpon pad+ma 'byung gnas kyis :
btsan rnams dam la btags pa'i bla rdo yin :
bar du sngags 'chang bdag gis blangs :
da lta skal ldan khyod la gtad :
dmar po btsan gyi srog la dbang thob shog :
oM AHhU~M sarba b+hU ta tsit+ta a b+hi Shiny+tsa hU~M:
hU~M:
srog bdag rgyal po'i bla rdo 'di :
sngon gyi bskal pa dang po la :
slob dpon pad+ma 'byung gnas kyis :
rgyal po dam la btags pa'i bla rdo yin :
bar du sngags 'chang bdag gis blangs :
da lta skal ldan khyod la gtad :
srog bdag rgyal po'i srog la dbang thob shog :
oM AHhU~M sarba b+hU ta tsit+ta a b+hi Shiny+tsa hU~M:
hU~M:
gter bdag gnod sbyin bla rdo 'di :
sngon gyi bskal pa dang po la :
slob dpon pad+ma 'byung gnas kyis :
gnod sbyin dam la btags pa'i bla rdo yin :
bar du sngags 'chang bdag gis blangs :
da lta skal ldan khyod la gtad :
gter srung gnod sbyin srog la dbang thob shog :
oM AHhU~M sarba b+hU ta tsit+ta a b+hi Shiny+tsa hU~M:
hU~M:
sa bdag klu gnyan bla rdo 'di :
sngon gyi bskal pa dang po la :
slob dpon pad+ma 'byung gnas kyis :
klu rnams dam la btags pa'i bla rdo yin :
bar du sngags 'chang bdag gis blangs :
da lta skal ldan khyod la gtad :
sa bdag klu yi srog la dbang thob shog :
oM AHhU~M sarba b+hU ta tsit+ta a b+hi Shiny+tsa hU~M:
de ltar lha ma srin sde brgyad bla rdo 'di :
sngon slob dpon pad+mas dregs pa can thams cad dam la btags pa'i bla rdo yin pas grub thob brgyud pa'i bla ma dam pa rnams la rim par gtad :
da lta bdag gis khyod la gtad pa yin pas :
snang srid kyi lha ma srin sde brgyad thams cad dbang du bsdu ba :
zil gyis gnon pa :
tshar bcad pa dang :
dgug pa dang :
bskrad pa dang :
dbye ba dang :
bsad pa dang :
mnan pa dang :
rdul du brlag par byed pa'i dbang thob par gyur cig :
ces gnang ba byin nas :
de nas bla rdo de dag thod pa mtshan ngan du bcug la :
tshon skud sna lngas rgya gram du bcings te :
slar gtor ma'i zhabs su gzhug go :
rjes chog tshar nas bla rdo'i thod pa de mchod rten nam :
gtsug lag khang zhabs su mnan par bya'o :
zhes gsungs te dpon slob nus pa can gyis mnan pa spyi ltar rta bro sogs byas te mnan na /
sngon slob dpon gyis mnan pa'i kha gso ba'i rten 'brel du 'gyur bas bod khams spyi la yang rten 'brel legs te /
nus ldan min pas ni phan mi nus steng du rang la 'khu ldog 'ong bas /
rat+na lugs ltar slar gtor ma bsngo /
bdud rtsis mchod bstod bskul pa byas la /
bla rdo bka' srung gtor ma gtsang sar bskyal nas so sor gshegs gsol dang /
'byung po gang dag 'dir ni lhags gyur te //
zhes sogs brjod na legs sam snyam mo //
zhes pa'ang a rA gas bkod pa la nyes 'gal mchis na sde brgyad bka' srung la bshags shing /
dge bas bstan srung gi phrin las thams cad 'grub par gyur cig
/mang+ga laM///
/
