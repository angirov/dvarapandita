@#//
zhing skyong dur khrod bdag mo'i thugs dam skong ba'i mdos chog nam mkha' mdzod ces bya ba bzhugs so //
na mo badzra d+hA ra ya /
don dam 'gyur med bde chen b+ha ra he //
zhing skyong ma mor rnam rol ngan ne ma //
dgyes skong brtan g.yo'i bkod pa 'dod dgu'i gzugs //
gsal por 'char byed me long 'di na spel //
de la sngon du yo byad bsham bkod dang /
dngos gzhi cho ga'i rim pa gnyis las /
dang po ni /
'di'i rjes su gnang ba thob cing dam tshig la gnas pa'i sngags pas /
nyams chag skong ba'am 'gal rkyen zlog pa sogs dgos pa khyad par ba dag gi don du dben zhing dag pa'i gnas su /
'bru sna'i ngar phye'am sa spyin po'i 'dam la rin po che dang 'bru sna dri bzang sogs bsres /
byin rlabs tshul bzhin byas la ri rab bang rim gling bzhi gling phran lcags ri dang bcas pas bskor /
rang mdog gi tshon gyis bsgyur ba'i rtser 'bru nag khrag gis sbrus pa'i bshos bu gru gsum pa gcig la sku rten tsakli btsugs /
de'i g.yas g.yon du zhing gi dbyug pa dang nal bu'i snying gzugs gsal shing la btsugs pa /
zur bzhir khyi nag po /
spyang ki sngon mo /
wa dmar po /
dred mo kham nag ste pho nya bzhi'i gzugs dang /
sngags byang 'dod don gyi spel tshig can dang /
gtso mo'i thun rdzas /
mda' 'phang rgyang bu shing byang ral gri rgyal mtshan sogs bkod pa'i steng nas tshon skud kyi gdugs dang nam mkha' ru mtshon ba dan sogs kyis brgyan /
bang rim gsum la rim pa bzhin /
nam mkha' rgyang bu mda' 'phang pho gdong mo gdong yul mkhar rnams bris pa'i shing byang bre /
ru mtshon rgyal mtshan rnams sogs skong tshig nas 'byung ba'i phyi nang gsang ba bla med kyi mchod skong gi rdzas rnams bris 'bur gang rnyed tshang ba rnams dang /
seng ge stag gzig dom dred spyang ki gcan gzan che dgu'i tshogs /
bang rim bzhi par /
ngar glud changs bu mtheb kyu rnams dang /
rta drel bong bu mdzo g.yag sha ba ra lug nya sram sogs bkod /
bang rim gyi rtsa bar rin chen 'bru sman sha sna snying sna gos snam dar zab stag ras la rdzas lung rdzas sogs dkor nor 'byor tshad kyis bkang /
phyi'i lcags ri la nam rgyang mda' 'phang rgyal mtshan sogs ji ltar mdzes pas bskor ba gzhi gdan bzang por 'bru gcal du bkram pa'i khar bzhag
/mdos kyi phyogs bzhir bshos bu khrag gis byug pa re re /
re re'i g.yas su chang la gser g.yu chang phud sbyar ba'i phor bu re re /
g.yon du khrag sna sman gyis bran pa'i phor bu re re /
zur bzhir mar me re re /
mtha' mchod pas bskor /
spyi dang bye brag gi gtor ma sogs nye bar mkho ba'i yo byad thams cad tshogs par bsham //
gnyis pa dngos gzhi cho ga'i rim pa la /
bdag mdun mchod bstod spyir thugs dam skong ba rnams phrin las dngos grub rol mtshor bshad pa bzhin khol du phyungs te sngon du 'gro bas /
bye brag mdos kyis skong ba la dgu las /
de nas byin gyis brlab pa ni /
raM yaM khaM/
rang gi thugs ka nas raM yaM khaM 'phros ye shes kyi me rlung chur gyur pas mdos kyi ma dag pa'i dngos 'dzin thams cad bsregs gtor bkrus te stong par gyur /
stong pa'i ngang las rin po che sna tshogs las grub pa'i ri rab gling bzhi gling phran gser ri rol mtsho mu khyud dang bcas pa phyi nang gsang ba'i mthun rdzas longs spyod dkor nor bsam gyis mi khyab pas nam mkha' gang bar gyur /
oM na maHsarba ta thA sogs /
badzra s+pha ra Na khaM gis spel lo //
'dir skong mdos kyi dbang du byas kyi rten mdos sogs gzhan du na bskyed chog mi 'dra ba'i khyad par yod pa shes par bya'o //
gnyis pa spyan 'dren pa ni /
b+h+yo /
dkyil 'khor kun gyi srung ma'i gtso //
dam nyams las kyi shan pa mo //
rnal 'byor bdag gi ma gcig ma //
mdos la spyan 'dren gshegs su gsol //
dur khrod chen po gsang lung nas //
ma mo gnod sbyin mdzes ldan ma //
gsang sngags bka' yi srung ma byed //
bstan srung chen mo gshegs su gsol //
'jig rten khams kyi lha mo khyod //
'phrul gyi lha mor mtshan gsol nas //
nor dang dkor gyi srung ma mdzad //
dkor bdag chen mo gshegs su gsol //
pho nya las mkhan sha za'i tshogs //
ma mo mkha' 'gro dregs pa can //
'khor bcas mdos la spyan 'dren na //
las la ma g.yel da tshur byon //
zhes dang /
gzhan yang /
b+h+yo /
chos dbyings ngang las snying rjes khros pa'i yum //
zhing skyong ma mo dur khrod gnas nyul ma //
dam tshig gnas 'dir rnam bkra'i spyan gzigs dang //
lhab lhub dar gyi g.yab mos spyan 'dren gshegs //
tshil chen bsregs gsur dri zhim bdug pa'i sprin //
'dod dgu'i char 'beb ro brgya'i bza' btung gi
/mgron du dad pa'i gdung dbyangs snyan brjid sgra //
rkang gling rol mos mtshon par 'bod kyis gshegs //
sngon tshe nyid kyis dam bcas ji bzhin du //
rgyal ba'i bstan dang rig 'dzin bdag cag gi
/'dod pa'i dngos grub re ba bzhin stsol ba'i //
phrin las ma g.yel las la rings par byon //
oM ma ma ra li pra ma ya kA li ye dzaHdzaH
ma hA sh+ma shA naM pa ti sa pa ri wA ra badzra sa mA dzaH
zhes spyan drangs /
gsum pa bzhugs su gsol ba ni /
b+h+yo /
sha za khrag 'thung ma mo'i gtso //
'khor bcas mthun pa'i rten 'di la //
dgyes shing brtan par bzhugs nas kyang //
bcol ba'i las rnams 'grub par mdzod //
badzra sa ma ya A sa na tiSh+Than+tu /
zhes mgron thams cad stan la bzhugs par bsam /
bzhi pa dam bsgrag cing bka' bsgo ba ni /
b+h+yo /
ma gcig lha mo thugs rje can //
bos pa'i tshe na snyan ma sra //
g.yab pa'i tshe na spyan ma rtul //
sgrub pa'i tshe na gong ma g.yel //
rbad pa'i tshe na mthu ma chung //
bskul ba'i tshe na bang ma bul //
rje bor bsten na dbang ma che //
bran du bskul na rgyud ma ngan //
grogs por bsten na gzhung ma ngan //
ma ltar bsten na snying ma ring //
rtsa brgyud bla ma'i bka' ma gcog
/phyi rabs sngags 'chang sun ma phyung //
rnal 'byor bdag gi yid ma gcad //
dam tshig gnyan las ma 'da' bar //
'dod pa'i las 'bras mchis par mdzod //
lnga pa mchod pa 'bul ba ni /
b+h+yo /
zhing skyong dur khrod ma mo'i gtso //
'khor bcas thugs kyi rjes 'gro ba'i //
ngo mtshar mchod pa'i sprin gyi dpyid //
nam mkha'i khams kun gang bar 'bul //
dbyibs legs mdangs mtshar me tog la //
dri zhim bdug pa sprin du gtibs //
mar me gzi 'bar nyin mor byed //
dri chab lha yi chu bo bskyil //
zhal zas ro brgya bdud rtsi'i dpal //
snyan 'jebs yid 'gugs rol mo'i sgra
/rin chen bdun dang 'dod yon lnga //
bkra shis rtags rdzas 'chi med sman //
dmar chen khrag mtsho gtor ma'i ri //
lha mi'i dkor nor mchod pa'i rdzas //
phyi nang gsang mchod thams cad pa //
mi zad nam mkha'i mdzod du 'bul //
oM ma hA sh+ma shA naM pa ti sa pa ri wA ra puSh+pe sogs /
ma hA pU dza hoH
zhes mchod /
drug pa khyad par mdos kyis thugs dam bskang ba ni /
hU~M/
chos dbyings bden pa'i byin rlabs dang //
phyag rgya sngags dang ting nge 'dzin //
rten 'brel rdzas dang mos pa'i mthus //
thugs dam gnyan po bdag gis bskang //
stong gsal nam mkha'i e dbyings su //
rlung me chu sa'i dkyil 'khor steng //
ri rab rin chen bzhi'i rang bzhin //
gling bzhi gling phran ri mtshos bskor //
rtse mor rngam brjid gzhal yas khang //
thod pa sna tshogs brtsigs pa'i mkhar //
dbyibs legs bkod mdzes rgyan gyis brgyan //
lha dang lha min 'byor pas gtams //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
steng na mthing nag rdo rje'i gur //
dpag bsam shing dang ru mtshon tog
/gzugs dang 'dod khams lha rnams kyi //
ngo mtshar bkod pa mtha' yas kyis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
rmang gzhir ri mtsho gling rnams na //
mi dang sha za klu yi tshogs //
rang rang 'byor pa'i longs spyod bcas //
srid gsum rab 'byams 'jig rten gyis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
dpa' brjid za 'og rgyal mtshan dang //
rin chen rgyang bu rnam par bkra
/mthing nag mdzes pa'i nam mkha' ste //
rnal 'byor lus ngag yid kyi glud //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
dbyibs legs bkod mdzes yul mkhar khyim //
dpa' brjid pho glud stag chas can //
gzugs mdzes rgyan mdzes mo yi glud //
rnam par bkra ba'i mda' 'phang gis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
glang chen mi dang stag gzig gi
/g.yang gzhi brjid pa drag po'i gos //
rnam par bkra ba'i za 'og dang //
'jam 'khril lhab lhub na bza' yis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
thod pa'i dbu rgyan do shal dang //
sbrul chun rus pa'i phyag rgya lnga //
sna tshogs rin chen phreng ba sogs //
mdzes shing brjid pa'i rgyan rnams kyis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
sra brtan rdo rje'i go cha dang //
rno ngar ral gri ru mtshon mdung //
gri gug shak+ti dgra satwa beng //
srid pa'i khram ris mtshon cha yis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
dbang po lnga dang don snying lnga //
sha chen bshos bu rak+ta'i mtsho //
gsur chen spos dang zhun chen me //
dkar mngar bdud rtsi'i zas mchog gis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
'bru bcud gser sbyar 'chi med sman //
dmar chol dkar skyems bza' dang bca'//
btung myong 'dod pa'i longs spyod zas //
ro bcud nus par ldan rnams kyis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
mkha' lding bya rog 'ug pa khra //
rma bya ne tso shang shang rgod //
ngang pa khrung khrung byi 'u sogs //
'dab chags 'phur dgu'i tshogs rnams kyis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
seng ge stag gzig dom dred khyi //
'phar ba wa spyang gcan gzan tshogs //
sha ba dgo ba gtsod dang gnyan //
gla ba ri bong rkyang sogs kyis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
glang chen rta dang ma he dang //
'brong g.yag lug dang tsa ra drel //
mdzo rtol bong bu la sogs pa //
srid pa'i srog chags thams cad kyis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
rin chen 'bru sman nor gyi dbyig
/bza' btung gos rgyan longs spyod rkyen //
srid pa'i dkor cha ma tshang med //
tshogs pa'i nam mkha' mdzod chen pos //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
phyi nang gsang ba bla med pa'i //
mthun pa'i rten rdzas thams cad dang /
khyad par srog 'khor bla rdo sogs //
mi 'bral dam tshig chen po yis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
hU~M/
ka dag de bzhin nyid kyi dbyings //
lhun grub ye shes sgyu ma'i rtsal //
cir snang bde chen thig le'i klong //
'khor gsum dmigs pa med pa yis //
zhing skyong ma mo 'khor bcas kyi //
thugs dam gnyan po skong gyur cig
/rnal 'byor 'gal rkyen bar chad sol //
mthun rkyen dngos grub bdag la stsol //
ces skong ba bya'o //
bdun pa bshags pa bya ba ni /
hU~M/
dur khrod skyong ba ma mo'i gtso //
'khor bcas bdag la dgongs su gsol //
bdag ni ma rig rmongs dbang gis //
dam rdzas ma tshang mchod gtor 'gyangs //
sgrub las g.yel zhing le los nongs //
gsang ba spel zhing nyams dang 'dres //
de sogs thugs dang 'gal ba rnams //
do nub mdos kyis bskang zhing bshags //
lta ba nyams pa mdos kyis bskang //
sgom pa nyams pa mdos kyis bskang //
spyod pa nyams pa mdos kyis bskang //
srid pa'i mdos kyis thugs dam bskang //
mdos kyis ma tshangs gang yang med //
bdag cag rgyu sbyor 'khor bcas kyi //
'gal rkyen bar chad thams cad sol //
mthun rkyen 'dod pa mtha' dag sgrubs //
bla med byang chub thob par shog
/ces dang yi ge brgya pas nongs pa bshags /
brgyad pa dgos pa khyad par ba'i slad du las kyi gnyer gtad pa ni /
hU~M:
dur khrod lha mo chen mo khyod :
sku ni mi brdzu dgu ru brdzu :
chibs su dred mo kham nag 'chib :
mdog nag zhal gdangs spyan bgrad ma :
ral pa bsigs pas sa gzhi khebs :
phyag g.yas zhing chen rgyal mtshan 'phyar :
g.yon pa nal bu'i don snying za :
gnad nas drag tu bskul ba'i tshe :
gcan gzan bzhi po pho nyar 'gyed :
mar srang gcig gi rjes gcod ma :
rtsa phad gang gi phyir 'brang ma :
nor la ngan zhing dkor la dad :
las la myur ba'i ma mo khyod :
dur khrod rgyu ba'i mi bsrun gzugs :
srid pa'i ma mo cho 'phrul can :
gling bzhi bskor zhing mi lpags gyon :
dam nyams dgra yi srog gcod ma :
dkor nor khab dang skud pa tsam :
ma bzhag drag pos yud kyis longs :
rnal 'byor bdag cag dpon slob rnams :
gar bzhugs gnas dang dgon pa'i rigs :
bcol lo gtad do khyod kyis srungs :
snga dgra byas pa'i rtsa ba chod :
phyis dgra sems pa drungs nas phyungs :
da lta'i dgra bo rdul du rlogs :
rdo rje mthu yi zhags nag de :
bstan pa bshigs pa'i ske la thobs :
dgra byed pha khu yin yang sgrol :
dam nyams slob ma yin yang sod :
dur khrod zhing skyong DA ki'i gtso :
snang srid dbang du sdus mdzod la :
bdag cag chos mdzad sgrub pa po'i :
chos kyi mthun rkyen rtag tu sbyor :
mi mthun bdud kyi zang zing rnams :
skad cig ma gtang thugs rje can :
dkor bdag chen mo khyod nyid kyis :
bcol pa'i phrin las sgrub pa'i dus :
dgra bo'i yul dang sgo drung du :
kun gyis thos pa'i 'o dod bos :
ltas ngan zad mi shes pa ston :
dgra bo'i yul khams stongs su chugs :
rgyal ba'i bstan pa bsrung ba'i phyir :
rnal 'byor che ba 'thon par mdzod :
ces bskul zhing phrin las gsol lo //
dgu pa rjes kyi bya ba ni 'dzugs mdos kyi skong ba yin na gtang rag mchod bstod nongs bshags brtan bzhugs sogs phrin las kyi gzhung bzhin dang /
glo bur ba'i skong gso lta bu la phyogs gang 'os sar rol mo dang bcas pas bskyal zhing phrin las bcol /
slar nang du log nas shis brjod sogs rjes kyi cho ga rnams bya'o //
de ltar mdos kyi cho ga 'di byas pas thugs dam bskang ba dang nad gdon zhi ba sogs phrin las mtha' dag 'grub par 'gyur ro //
zhing skyong dur khrod lha mo'i thugs dam skong ba'i mdos chog nam mkha'i mdzod ces bya ba 'di ni dge slong blo gsal rgya mtshos bskul ba las snyom las pa 'gyur med rdo rjes gter gzhung sgrub thabs kyi tshig rnams gung bsgrigs skong ba sogs gsar du sbyar nas yi ger bsdebs pa'o ///
/
