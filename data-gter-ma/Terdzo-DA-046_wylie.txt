@#//
grub chen karma pak+shi zhal gzigs ma'i bla sgrub kyi dbang chog gi mtshams sbyor ngo mtshar snang ba zhes bya ba bzhugs so //
na mo gu ru karma ka d+hArma gu ra be /
'jig rten dbang phyug grub pa mchog gi tshul //
pad 'byung mda' bsnun zhabs dang dbyer med pa //
de dang ye shes sku yis rjes bzung ba //
nus ldan rdo rjer 'dud do byin gyis rlobs //
bla sgrub zhal gzigs ma'i dbang gis skal ldan rjes su 'dzin pa la /
sbyor ba stegs bu'i steng du maN+Dal pad+ma 'dab brgyad bris pa'i steng khri'ur rin po che'i snod du dpal gtor dmar po brjid ldan la zur gsum bdun gyis bskor ba rgyan ldan dar gdugs phub pa bkod /
g.yas su rnam bum mgul chings dmar po bcud ldan kha rgyan dang bcas pa /
g.yon du las bum /
maN+Dal mdun sku gzugs gtso bor gyur pa'i tsaka li tshang ba /
mdun ngos su sman raka gtor gsum /
phyi mchod phreng tshar du bsham mo //
dngos gzhir thog mar sgrub mchod ni /
zhal gzigs ma'i las byang gi skyabs sems nas brtsam tshig ris gcig gis bdag mdun gyi dkyil 'khor gnyis su bsgoms la ye shes pa so sor bstim /
mchod bstod bya /
bsnyen dmigs gsal btab nas /
gtso 'khor gyi 'gros bstun bzlas pa ci 'grub byas pa'i mthar ting nge 'dzin gyi dbang len /
las bum rta sngags kyis byin brlabs /
dbang dngos ni /
slob ma rnams la khrus bya /
gral du 'khod de me tog bkye bsdu dang sems bskyed gsal btab la /
de'ang 'phags mchog spyan ras gzigs dbang phyug nyid kyis gangs can bod kyi ljongs 'dir /
gang la gang 'dul gyi sprul pa'i rnam rol rgyun mi 'chad par ston cing 'khor ba dong nas sprugs  par mdzad pa las /
mtshan yongs su grags pa rgyal dbang karma pa zhes sangs rgyas gnyis pa'i tshul du sprul te dzam gling bstan 'gro'i dpal mgon rim par byon pa rnams kyi nang nas sku phreng gnyis pa dpal chen po chos kyi bla ma'am /
hor gyi rgyal pos nyams sad pa'i phyir khrims chen bco brgyad kyis co dris pa la ngo mtshar rdzu 'phrul de snyed bstan pas mos pa skyes te ti shrir bskur ba'i mtshan grub chen karma pak+shi zhes nyi zla ltar grags pa sangs rgyas thams cad kyi phrin las pa /
gter lung rnams su dbang chen grub pa ngan lam rgyal ba mchog dbyangs kyi skye bar gsungs shing /
'phags yul du grub pa'i dbang phyug sa ra ha la sogs pa'i sku'i bkod par yang bstan pa dang /
rgyal dbang pad+ma 'byung gnas dang yang tha dad med par zhal gyis bzhes pa /
mtshan thos pa tsam gyis 'khor ba dang ngan song gi 'jigs pa las skyob par nges pa de nyid kyi sgrub thabs zab mo 'di ni /
lha sras mu khri btsad po'i yang srid chos rgyal rin chen phun tshogs kyi rnam rol /
zol med kyi grub pa'i dbang phyug chen po /
dpal he ru ka rdo rje gro bo lod dang rnam dbyer med pa /
sprul pa'i gter ston rig 'dzin mi 'gyur rdo rje drag po nus ldan rtsal gyis ye shes kyi mgon po rdo rje ber can sgrub pa'i skabs su /
karma pak+shi nyid dbus rgyal ba rgya mtsho'i gtso bor mdzad de thugs rje chen po rgya mtsho lnga'i dkyil 'khor gyi rnam par dngos su snang bas gdams pa dang rjes su gdams pa bstsal nas byin gyis brlabs pas /
grub pa chen po'i go 'phang mngon du mdzad pa nas rim par brgyud pa'i byin rlabs kyi gzi byin khyad par du 'phags pa'i dbang bskur bsgrub pa la sogs kyis mtshams sbyar nas maN+Dal 'bul du gzhug
/de nas thog mar rgyud dag par bya ba'i slad du thun mong gi 'jug sgo dang mthun par skyabs sems bgyi ba la 'dun pa 'di bzhin du mdzod /
bla ma dang mdun rten phyogs dus kyi dkon mchog rtsa gsum chos srung dang bcas pa ma lus shing lus pa med pa gcig tu bsdus pa'i ngo bo bla ma 'jig rten dbang phyug rgya mtsho lnga'i bdag nyid can du bzhugs pa la /
bdag gzhan nam mkha' dang mnyam pa'i sems can mtha' dag deng nas byang chub snying po'i bar skyabs su mchi'o snyam pa dang /
mar gyur 'gro ba nam mkha' dang mnyam pa thams cad srid pa'i rgya mtsho las bsgral zhing sangs rgyas kyi sa la 'god pa'i slad du lam zab mo bla ma sgrub pa'i dkyil 'khor du 'jug par bgyi'o snyam pa'i blos 'di'i rjes zlos /
na mo :
sangs rgyas chos dang dge 'dun la :
sogs las byang ltar lan gsum /
de nas dbang gi ye shes rgyud la skyed pa'i gzhi rten snod bcud dag pa rab 'byams bla ma'i dkyil 'khor dam tshig par gsal ba la /
rang bzhin gyi dbyings na bzhugs pa'i ye shes pa spyan drangs te bstim pa yin pas /
khyed rang rnams sgo gsum gyi gnad gcun /
thugs gzhan du ma yengs par snang stong bla ma'i dkyil 'khor chen por bsgom pa dang ye shes pa drang bstim gyi ting nge 'dzin rnams tshig ris dang mthun par gsal 'debs par zhu /
hU~M hU~M hU~M:
nam mkha' yangs pa'i sogs nas spyan 'dren rdzogs kyi bar btang /
sbyar spos bdug
/rol mo'i sgra dang 'beb sngags drag tu brjod /
ye shes pa'i byin rlabs kyi rgyun sgo gsum la mi nyams brtan par byas pa'i mos pa mdzod /
tiSh+Tha badzra /
zhes spyi bor rdo rje rgya gram du bzhag
/de nas dbang dngos gzhi dbang rab bla ma'i lam gyis grol ba la de dang mthun pa'i brda dbang bskur ba ste /
de'ang bum dbang dang rjes su 'brel ba'i sku gsung thugs yon tan phrin las kyi dbang lnga /
dbang gong ma gsum spyod pa dang bcas pa'i brda dbang /
yongs rdzogs gtor dbang /
brtan byed rgyas gdab bcas bcu gcig tu yod pa las /
dang po sku'i dbang ni /
snang stong ro mnyam lha'i 'khor lor mtshon pa'i bum pas dbang bskur bas bla ma ye shes kyi dkyil 'khor pa rnams kyi sku mi zad pa rgyan gyi 'khor lo dang gnyis su med pa'i dbang thob par mos shig
/rnam bum gyis dbang bskur la /
hU~M:
snang ba snod kyi sogs /
gnyis pa gsung gi dbang ni /
grags stong dbyer med rdo rje'i rang sgrar mtshon pa'i hU~M yig gi dbang bskur bas bla ma ye shes kyi dkyil 'khor pa rnams kyi gsung mi zad pa rgyan gyi 'khor lo dang gnyis su med pa'i dbang thob par mos shig
/hU~M gsum mgrin par bzhag la /
hU~M:
grags stong ma 'gags sogs /
gsum pa thugs kyi dbang ni /
rig stong zung 'jug ye shes rnam lnga'i rang rtsal mtshon pa'i phyag mtshan gyi dbang bskur bas bla ma ye shes kyi dkyil 'khor pa rnams kyi thugs mi zad pa rgyan gyi 'khor lo dang gnyis su med pa'i dbang thob par mos shig
/rdo rje dang phur bu snying gar bzhag la /
hU~M:
ye shes lnga yi sogs /
bzhi pa yon tan gyi dbang ni /
'bad rtsol med pa 'dod rgu kun gyi 'byung gnas su mtshon pa'i rin po che'i dbang bskur bas bla ma ye shes kyi dkyil 'khor pa rnams kyi yon tan mi zad pa rgyan gyi 'khor lo dang gnyis su med pa'i dbang thob par mos shig
/rin po che lte bar bzhag la /
hU~M:
rang sems yid bzhin sogs /
lnga pa phrin las kyi dbang ni /
chags thogs med par phyogs las rnam par rgyal bar mtshon pa'i rgyal mtshan gyi dbang bskur bas bla ma ye shes kyi dkyil 'khor pa rnams kyi phrin las mi zad pa rgyan gyi 'khor lo dang gnyis su med pa'i dbang thob par mos shig
/rgyal mtshan gsang bar bzhag la /
hU~M:
kun khyab ye shes sogs /
de rnams kyis phyi bum pa'i dbang thob /
lus kyi sgrib pa dag
/snang stong bla ma'i dkyil 'khor bsgom pa la dbang /
'bras bu sku rdo rje 'grub pa'i skal pa can du byas pa yin no //
drug pa gsang ba'i dbang gi don du /
rtsol bcas kyi bde ba'i thabs la brten nas rtsol bral rang byung ye shes kyi thig le chen po mngon du 'char ba'i brda la brten nas gsang dbang gi ye shes gsal stong rnam par mi rtog pa rgyud la skyes pa'i mos pa mdzod /
thig le bstan cing lag tu gtad /
hU~M:
bde ba'i nyams kyi sogs /
des nang gsang ba'i dbang thob /
ngag gi sgrib pa dag
/bdag byin brlab kyi rim pa dang rdo rje'i bzlas pa la dbang /
'bras bu gsung rdo rje 'grub pa'i skal pa can du byas pa yin no //
bdun pa sher dbang gi don du /
'di ltar snang ba thams cad yab /
stong pa thams cad yum /
zung 'jug bde ba chen po rigs 'dus bla ma'i sku gzugs kyi brda dbang bskur bas shes rab dpe'i ye shes kyi ngo bo bde stong 'pho 'gyur med pa rgyud la skyes par mos shig
/sku tsaka spyi bo dang snying gar bzhag la /
hU~M:
snang ba yab la sogs /
des gsang ba shes rab ye shes kyi dbang thob /
yid kyi sgrib pa dag
/bde stong phyag rgya'i rnal 'byor bsgom pa la dbang /
'bras bu thugs rdo rje 'grub pa'i skal pa can du byas pa yin no //
brgyad pa tshig dbang gi slad du /
dar gyi cod pan rlung skyod kyi brdas mtshon te /
'di ltar snang ba ma 'gag pa sems kyi rang mdangs /
stong pa mi dmigs pa sems kyi ngo bo /
gnyis med zung 'jug sems kyi gnas lugs /
de las rtsal mdangs kyi cho 'phrul sna tshogs su 'char ba thams cad kyang rang bzhin gyis skye ba med pas shar grol dus mnyam snang srid phyag rgya chen po nyid du rtogs par gyis shig
/dar gyi cod pan bstan la /
hU~M:
ma 'gag mi dmigs sogs /
des yang gsang tshig gi dbang thob /
sgo gsum cha snyoms kyi sgrib pa dag
/rtsol bral rang byung ye shes bsgom pa la dbang /
'bras bu ye shes rdo rje 'grub pa'i skal pa can du byas pa yin no //
dgu pa spyod pa'i brtul zhugs sbyin pa la /
me tog phreng ba'i brda la brten nas /
deng phyin chad 'khor 'das gang la'ang re dogs dang gnyis su 'dzin pa'i mtha' spongs la dug lnga rang grol chags med zhen med kyi spyod pas don gnyis mthar phyin par mdzod cig
/me tog phreng ba gtad la /
hU~M:
snang srid stong pa'i sogs /
bcu pa mtha' rten byin rlabs yongs rdzogs gtor ma'i dbang bskur ba la dmigs pa 'di bzhin mdzod /
gtor snod chos 'byung thar pa chen po'i pho brang du gtor ma bla ma 'jig rten dbang phyug rgya mtsho lnga'i dkyil 'khor mngon sum du bzhugs pa la mos gus drag tu byas pas /
de rnams las byin rlabs 'od zer dang bdud rtsi'i rgyun dpag tu med pa byung ste khyed rang rnams la thim pas sdig sgrib nad gdon ma lus pa dag
/dbang bzhi'i ye shes rtsal rdzogs su thob /
sku gsung thugs kyi byin rlabs mtha' dag rgyud la gcig car du zhugs par mos mdzod /
gtor chen thogs la /
hU~M:
dam rdzas gtor chen sogs nas 
gnas gyur cig :
'dir bka' bsgo brgyud pa'i gsung rgyun las 'byung ba ltar spro na /
chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro bdud 'dul rgyal mo /
grub chen karma pak+shi /
ras chung rdo rje grags pa /
dbang chen dpa' bo rta mgrin /
yum mchog rdo rje phag mo /
rig 'dzin mi 'gyur rdo rje drag po nus ldan rtsal /
bka' babs chos bdag skyes bu la sogs pa rtsa ba dang brgyud par bcas pa'i dpal ldan bla ma dam pa rnams dang /
dpal ma hA kA la rdo rje ber nag can /
lha mo rang byung rgyal mo /
dam can rdo rje legs pa la sogs te rgyal ba rgya mtsho /
grub thob rgya mtsho /
dpa' bo rgya mtsho /
dpa' mo rgya mtsho /
dam can rgya mtsho'i dkyil 'khor nam mkha'i mtha' dang mnyam pa rnams kyis rdo rje'i slob ma 'di la sku gsung thugs yon tan phrin las mi zad pa rgyan gyi 'khor los byin gyis brlab tu gsol /
sngon gyi las dang 'phral gyi rkyen las byung ba'i nad gdon bar chad mi mthun pa'i phyogs thams cad zhi bar mdzad du gsol /
sdig sgrib bag chags chos min gyi rnam par rtog pa thams cad rtsad nas chod par mdzad du gsol /
tshe bsod dpal 'byor nyams rtogs ye shes rab tu rgyas pa dang mchog thun mong gi dngos grub ma lus pa myur du thob par mdzad du gsol /
gzhung gsal sngags brjod /
gtor ma slob ma'i gnas gsum du bzhag
/gtor ma'i lha tshogs 'od du zhu nas khyed rang rnams la thim pas khyed rang rnams kyi lus ngag yid gsum dang rgya mtsho lnga'i lha tshogs rnams kyi gsang ba gsum dbyer med par gyur nas dbang don gyi ye shes mthar thug pa skyes pa la /
rten 'brel bcu gnyis lugs ldog tu dag par mtshon pa'i sna tshogs rdo rje'i rgyas gdab pas nam yang mi nyams brtan par byas pa'i mos pa mdzod /
rgya gram spyi bor bzhag la /
hU~M:
skal ldan skyes bu sogs dang /
me tog 'thor la shis pa brjod /
de dag gi sgo nas rig 'dzin mi 'gyur rdo rje'i dag snang karma pak+shi zhal gzigs ma'i dbang bskur legs par grub pa yin pas sogs kyis mtshams sbyar la dam tshig khas blang /
gtang rag maN+Dal /
lus 'bul /
dge bsngo bcas bya /
rjes rim mchod bstod sogs ni mdzad srol mi 'dug pas /
las byang ltar mdun bskyed rang la bsdu /
bdag bskyed 'od gsal du bsdu zhing de las dag pa'i 'khor lo gsum du ldangs la bsngo smon byas pas 'grub bo //
'dir 'brel dpal chen chos kyi bla ma yi //
thugs rjes zin nas 'khrul snang skad cig sangs //
rgya mtsho lnga yi sku dang ye shes su //
mngon par byang chub don gnyis lhun grub shog
/'di'ang rin thang bral ba'i rin po che'i gter gyi mdzod chen gang ba'i cha rkyen du 'chi med bstan gnyis g.yu drung gling pas rdzong shod bde gshegs 'dus pa'i pho brang chen por sbyar ba dge legs 'phel ///
/
