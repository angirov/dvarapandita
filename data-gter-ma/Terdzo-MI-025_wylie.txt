@#//
lha brag gter byon las khyung gi 'phrin las gnam lcags rdo rje'i thog mda' zhes bya ba bzhugs so //
nag phyogs gdon bgegs steng du rdo rje'i rwa //
srid pa'i rtse mor gdengs pa bya khyung gi
/sgrub thabs phrin las rim pa spel ba la //
chos bdag gter srung dgyes pa'i gnang ba stsol //
de la 'dir lha brag gter byon gyi rgyal sras khyung chen yongs rdzogs dang /
las khyung gnyis las /
las khyung gi 'phrin las ngag 'don sngon 'gro'i rim pa la /
skyabs sems ni /
thugs rje'i dbang gis 'gro don mdzad :
bla ma rnams la skyabs su mchi :
rang las ye shes shar ba'i sku :
yi dam lha la skyabs su mchi :
dam tshig rnam par dag pa'i sku :
mkha' 'gro'i tshogs la skyabs su mchi :
sngon nas bsags pa'i sdig sgrib bshags :
'gro don sangs rgyas 'thob bya snyam :
smon pa'i byang chub sems bskyed do :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
lan gsum brjod /
tshogs gsag ni /
rdo rje slob dpon sangs rgyas dpal //
zhes sogs brjod /
srung 'khor ni /
hU~M/
rang nyid las kyi khyung chen gsal ba yi //
thugs las sprul pa'i pho nya dpag med 'phros //
gnod byed mthar bskrad rdo rje'i gur khang dang //
ye shes me yis bar mtshams med par gtams //
sum+b+ha dang /
oM badzra rak+Sha rak+Sha hU~M phaT/
byin dbab pa ni /
hU~M:
dus gsum sangs rgyas thams cad kyi :
thugs las sprul pa'i pho nya ni :
las kyi khyung nag 'jigs pa yi :
sku gsung thugs kyi byin chen phob //
chig dril sngags oM drung drung /
dur dur /
chem chem /
khaM khaM/
sod sod /
rbad rbad swA hA/
zhes pa'i mthar /
karma ga ru DaHsa ma ya A be sha ya a AH
sman rag gtor gsum mchod pa brlab pa ni /
A+o~M hU~M swA AHhA:
hrIHma :
oM badzra yak+sha kro d+ha hU~M:
oM AHhU~M:
rak+ta man+d+ha la hU~M:
a d+hU pu A g+ha hU~M:
dngos gzhi'i rim pa la lha bskyed pa ni /
swa b+hA was sbyang /
chos kun ka nas dag pa stong pa'i dbyings //
paM las pad+ma raM las nyi ma dang //
klu rgyal mang po gdan du bting ba'i steng //
rang sems rig pa'i ngo bo khroM mthing nag
/de las 'od 'phros rtsa gsum lha tshogs mchod //
sems can don byas tshur 'dus yongs gyur las //
bdag nyid las kyi bya khyung gnag cing 'tsher //
dbu dgu rdo rje'i rwa bar nor bus brgyan //
dbu skra smin ma dmar ser rab tu 'bar //
nyi zla ltar 'khyil spyan mig phyogs bcur gzigs //
zhal nas hU~M dang kring krong sgra chen sgrog
/phyag gnyis klu phran mang po bzung nas za //
sku lus gnam lcags me yi tshwa tshwa 'phro //
ye shes gnam lcags ral gri'i sgro gshog brkyang //
mchu dang phyag zhabs sder mo ma lus pa //
spu gri ltar rno lcags kyu bzhin du bkug
/bskal pa'i me dpung 'bar ba'i dbus bzhugs pa'i //
dpral bar A+o~M dkar mgrin par AHdmar po //
thugs kar hU~M yig sngon pos mtshan pa yi //
phyogs las rnam par rgyal ba'i sku ru gyur //
spyan 'dren ni /
khroM:
phyogs bcu nam mkha' yangs pa'i dkyil 'khor nas :
las kyi bya khyung nag po snyan gson cig :
sa bdag klu gnyan 'dul phyir spyan 'dren gyis :
rings pa'i tshul gyis gnas 'dir gshegs su gsol :
khroM karma ga ru DaHsa ma ya dza dza :
bzhugs gsol ni /
khroM:
rab 'jigs drag po 'bar ba'i gzhal yas 'dir :
sa bdag klu gnyan ma lus bsgral ba'i phyir :
las kyi bya khyung nag po 'khor bcas rnams :
gnyis med brtan par bzhugs la 'phrin las mdzod :
sa ma ya A be sha ya a A:
mchod pa ni /
khroM:
dri med yid 'ong gtsang mar sbyar pa yi :
mchod yon me tog bdug spos snang gsal dang :
dri chab zhal zas snyan pa'i rol mo 'bul :
gzugs sgra dri ro reg bya chos la sogs :
bdud rtsi sman dang rak+ta ba liM rgyan :
sa bdag klu gnyan sha khrag rus la sogs :
phyi nang gsang ba'i mchod pa bzhes su gsol :
khroM karma ga ru DaHma hA sarba pU dza khA hi :
ma hA pany+tsa a mr-ita khA hi /
ma hA ba liM ta /
ma hA mAM sa /
ma hA rak+ta /
ma hA tsit+ta /
ma hA b+ha su ta /
ma hA go ro tsa na /
ma hA kiM ni ri ti khA hi /
bstod pa ni /
bde gshegs kun gyi mthu stobs ma lus pa //
las kyi bya khyung nag po'i skur bstan nas //
sa bdag klu gnyan gdon bgegs 'byung po'i tshogs //
brlag mdzad mthu stobs dbang po khyod la bstod //
man ngag ltar chig dril gyi dzapa? oM drung drung /
dur dur /
chem chem /
khaM khaM/
sod sod /
rbad rbad swA hA/
zhes bzla /
de nas drag tu bskul ba ni /
hU~M:
dus gsum sangs rgyas thams cad kyi :
thugs las sprul pa'i pho nya ni :
las kyi khyung nag 'jigs pa la :
khyung ru mi mngon dbyings su gsigs :
nyi zla 'bar ba'i spyan mig can :
lcags kyu 'bar ba'i mchu sder can :
spyi gtsug nor bu 'bar bas brgyan :
sgrub pa po la dngos grub stsol :
sku lus gnam lcags 'bar ba la :
gnam lcags ral gri'i gshog sgro 'debs :
nyi zla 'bar ba'i spyan mig gis :
log 'dren thams cad skrag par mdzad :
lcags kyu 'bar ba'i mchu sder gyis :
gdug pa can rnams 'joms par mdzad :
klu rgyal mang po gdan du bting :
klu bran mang po zas su za :
hU~M phaT kriM krong sgra sgrog cing :
klu rnams 'dul la phyag 'tshal lo :
phul ba'i mchod gtor 'di bzhes la :
bcol ba'i phrin las grub par mdzod :
ces gtor bskul gzhung ltar bya /
mjug chog gi rim pa la /
tshogs mchod ni /
thugs sgrub 'bring po'i tshogs mchod la lha sngags kha bsgyur nas bya /
yi ge brgya pas lhag chad kha bskang /
nongs pa bzod par gsol /
snod bcud 'od gsal du bsdus te /
de'i ngang la ka dag rig pa'i klong du cung zad mnyam par bzhag
/smon lam shis brjod ni /
dge 'dis 'gro kun sa bdag klu gnyan gyi //
dug dbal myong dang myang 'gyur sdug bsngal kun //
byang ste rang rig dag pa'i ye shes khyung //
mngon sum rang ngo 'phrod nas grol bar shog
/lus la snang stong lha sku'i bkra shis shog
/ngag la grags stong sngags kyi bkra shis shog
/sems la rig stong ting 'dzin bkra shis shog
/rtag tu bde stong ye shes bkra shis shog
/ces smon lam shis brjod rgyas bsdus ci rigs pa skabs sbyar nas bya'o //
gang zhig bsgrubs pas phyogs las rnam rgyal ba //
bya khyung phrin las gnam lcags rdo rje'i thog
/lha brag gter gyi dgongs don 'khrul med las //
rang bzos bslad pa'i zog chos 'di na med //
la la mi shes bzhin du rtsom 'dod blos //
mun pa'i mda' ltar snga 'gyur sgrub 'phrin la //
gsar ma'i rgyas 'gebs byed rnams rang gzhan gyi //
don du mi 'gyur snag shog gron du zad //
sngags rlom rigs kyi snyems pa tsam min par //
smin grol gdams par sgro 'dogs yongs bcad mthus //
smra ba'i mgrin pa bteg nas bkod pa'i dges //
mchog thun dngos grub rnam gnyis 'grub gyur cig
/ces lha brag gter byon las khyung gi 'phrin las gnam lcags rdo rje'i thog mda' 'di ni ngag dbang shes rab kyis bsnyen mtshams byed khar nan gyis bskul ba la brten nas /
cung zad kha 'gengs dgos pa rnams gter tsheg med cing /
phal cher gter gzhung mkha' 'gro'i kha rlangs nyams pa med pa kho nas brgyan te //
kun bzang thugs rje'i zlos gar zur chen chos dbyings rang grol gyi bka' drin la brten pas chos tshul 'di la goms pa za hor gyi ban d+hes bkod pa'i yi ge pa ni chang khyim blo bzang dngos grub bo //
sarba mang+ga laM///
/
@#//
lha brag gter byon las kyi bya khyung nag po'i byin rlabs kyi cho ga bar chad kun sel zhes bya ba bzhugs so //
oM swasti sid+d+haM/
rig 'dzin chen po dngos grub rgyal mtshan gyi gter byon las kyi bya khyung nag po'i sgo nas slob ma la byin rlabs bya bar 'dod na /
stegs kyi khar many+dzi'i steng du gtor ma dpal gtor brjid ldan 'khor rang 'dra brgyad kyis bskor ba la rtsi dmar byugs /
sku tsaka yod na 'dzug
/mthar mchod gtor dang /
nye logs ci rigs par las bum sogs dgos pa'i yo byad rnams 'du bya /
bdag mdun dbyer med kyi bskyed bzlas sngon du 'gro bas /
slob ma rnams khrus bya /
bgegs bskrad /
srung 'khor bsgom /
sems bskyed gsal gdab nas /
de la 'dir klu dang sa bdag gi gnyen po rdo rje khyung gi skor la gsar rnying bka' gter gyi lugs srol mi 'dra ba du ma zhig mchis pa las /
da lam sprul pa'i gter ston chen po rig 'dzin rgod kyi ldem 'phru can gyis zang zang lha brag nas spyan drangs pa'i bka' brgyad drag po rang byung rang shar gyi cha lag rgyal sras khyung chen yongs rdzogs dang /
gsang mtshan thugs kyi sgrub pa'i las tshogs las kyi khyung nag po gnyis kyi phyi ma 'di'i sgo nas byin rlabs gtor dbang gi rim pa zab mo bsgrub pa la /
slob dpon gyi bya ba rnams grub nas /
slob mas bya ba'i rim pa sbyor dngos rjes gsum las /
sbyor ba'i rim pa la /
thog mar byin rlabs dbang bskur zab mo zhu ba'i yon du maN+Dal zhig phul mdzod /
gsol ba 'debs pa 'di'i rjes zlos mdzod /
dus gsum sangs rgyas thams cad kyi :
thugs las sprul pa'i pho nya ni :
las kyi bya khyung 'jigs pa yi :
sku gsung thugs kyi byin rlabs stsol :
rgyud dag par bya ba'i slad du /
mdun gyi nam mkhar bla ma dang gnyis su med pa'i rtsa gsum chos srung rgya mtsho'i tshogs dang bcas pa mngon sum lta bur bzhugs pa'i spyan sngar skyabs su 'gro ba dang /
sems bskyed pa 'di'i rjes zlos mdzod /
brgyud pa'i rtsa ba bla ma rje :
dngos grub stsol ba'i yi dam lha :
legs par byin rlob mkha' 'gro ma :
rtsa ba gsum la skyabs su mchi :
sems bskyed 'gro ba kun don du :
sprul pa'i khyung chen bsgrubs nas ni :
gang la gang 'dul phrin las kyis :
'gro don byed par sems bskyed do :
dngos gzhi la sku gsung thugs kyi byin rlabs dang /
gtor ma'i dbang bskur ba rnams su yod pa las /
dang po sku'i byin rlabs kyi slad du dmigs pa 'di bzhin mdzod /
las sngags kyis bsang /
swa b+hA bas sbyang /
slob ma rnams kyi phung khams skye mched kyis mtshon pa'i ma dag pa'i snang ba thams cad mi dmigs te stong pa nyid du gyur /
stong pa'i ngang las /
khyed rang rnams kyi sems nyid khroM mthing nag gcig tu gsal ba de yongs su gyur pa las /
khyed rang rnams las kyi bya khyung nag po mgo dgu pa :
phyag gnyis pa :
klu rgyal mang po gdan du bting ba :
klu phran mang po zas su za ba :
sku lus las gnam lcags kyi me 'bar ba :
ye shes 'bar ba'i gshog pa can :
nyi zla 'bar ba'i spyan mig can :
lcags kyu 'bar ba'i mchu sder can du :
gsal ba'i spyi bor oM dkar po /
mgrin par AHdmar po /
thugs kar hU~M sngon pos mtshan pa /
de ltar du gsal ba'i thugs ka'i sa bon las 'od zer 'phros pas /
phyogs bcu'i sangs rgyas dang byang chub sems dpa' thams cad kyi sku'i byin rlabs ma lus pa sprul pa'i khyung nag chen po'i sku'i rnam pa bsam gyis mi khyab pa /
steng nas kha char 'bab pa lta bu /
'og nas sa rlangs thon pa lta bu /
bar nas bu yug 'tshub pa lta bu /
nam mkha' sa gzhi bar snang thams cad yom yom shig shig byon nas /
khyed rang rnams kyi gzhi lus lhar gsal ba la dbyer med du thim pas lus kyi nad gdon sdig sgrib thams cad dag cing /
rdo rje khyung gi sku'i byin rlabs ma lus pa rgyud la zhugs pa'i mos pa mdzod /
oM drung drung /
dur dur /
chem chem /
khaM khaM/
sod sod /
rbad rbad swA hA/   dpe phal cher la med /
kA ya a b+hi Shiny+tsa oM/
spos rol bya /
gsung gi byin rlabs kyi slad du /
khyed rang rnams las kyi bya khyung nag por gsal bzhin pa'i gnas gsum yig 'bru gsum gyis mtshan pa las 'od zer 'phros pas /
phyogs bcu'i sangs rgyas dang byang chub sems dpa' thams cad kyi gsung gi byin rlabs ma lus pa sprul pa'i khyung nag chen po'i gzungs sngags kyi rnam pa bsam gyis mi khyab par spyan drangs nas /
ngag sngags su gsal ba la thim pas ngag gi nad gdon sdig sgrib dag
/rdo rje khyung gi gsung gi byin rlabs ma lus pa rgyud la zhugs pa'i mos pa mdzod /
sngags mthar /
wA ka a b+hi Shiny+tsa AHdang spos rol bya /
slar yang thugs kyi byin rlabs kyi slad du /
khyed rang rnams las kyi bya khyung nag por gsal bzhin pa'i gnas gsum yig 'bru gsum gyis mtshan pa las 'od zer 'phros pas /
phyogs bcu'i sangs rgyas dang byang chub sems dpa' thams cad kyi thugs kyi byin rlabs ma lus pa sprul pa'i khyung nag chen po'i thugs sa bon gyi rnam pa bsam gyis mi khyab par spyan drangs nas /
yid ye shes su gsal ba la dbyer med du thim pas yid kyi nad gdon sdig sgrib thams cad dag
/rdo rje khyung gi thugs kyi byin rlabs ma lus pa rgyud la zhugs pa'i mos pa mdzod /
sngags mthar /
tsit+ta a b+hi Shiny+tsa hU~M dang spos rol bya /
mtha' rten gtor ma la brten nas dbang bskur ba ni /
gtor ma 'di nyid sprul pa'i bya khyung chen por gsal btab nas ye shes pa bstims /
mchod bstod bzlas pas mnyes par byas pa yin pas /
rdo rje khyung gi ye shes kyi sku dngos yin snyam pa'i mos gus drag po dung ba zhig mdzad pa la brten nas /
rang rang so so'i spyi bor byon nas khyung nag gi sku tshon gang ba dpag tu med pa mar me gnyis mched kyi tshul du byung /
khyed rang rnams lhar gsal ba'i tshangs bug nas zhugs /
lus kyi nang thams cad bang ba 'brus khengs pa ltar sprul pa'i khyung nag gi skus mer gyis khengs pas nad gdon sdig sgrib gnod byed kyi tshogs thams cad gzhob thul gyis lhag med du song /
lus sems la bde stong gi ye shes bsam gyis mi khyab pa skyes /
sprul pa'i bya khyung chen po'i sku gsung thugs yon tan phrin las dang dbyer med du byin gyis brlabs pa yin snyam du thugs mos mdzod /
spro na brgyud pa'i bshar 'debs dang /
bsdu na /
rtsa ba dang brgyud par bcas pa'i dpal ldan bla ma dam pa rnams dang /
yi dam dkyil 'khor gyi lha tshogs /
gnas gsum gyi dpa' bo mkha' 'gro chos skyong srung ma'i tshogs rnams dang /
khyad par ye shes sprul pa'i khyung chen nag po'i lha tshogs 'khor dang bcas pa thams cad kyis /
rdo rje'i slob ma 'di rnams kyi lus ngag yig gsum la sku gsung thugs kyi dbang bskur zhing byin gyis brlab par mdzad du gsol /
de ltar byin gyis brlabs pa la brten nas steng gdon gza' dang rgyu skar /
'og gdon klu dang sa bdag
/bar gdon 'byung po rgyal btsan la sogs pa 'gal rkyen nad gdon bar chad thams cad zhi ba dang /
mthun rkyen tshe dang bsod nams dang /
dpal dang 'byor pa /
mthu dang nus pa /
nyams dang rtogs pa'i yon tan thams cad gong nas gong du 'phel zhing rgyas par byin gyis brlab tu gsol /
sngags mthar /
ba lin+ta a b+hi Shiny+tsa oM AHhU~M/
mthar gtor ma'i lha 'od du mer gyis zhu nas khyed rang la thim pas byang chub bar du 'bral ba med par byin gyis brlabs pa'i mos pa mdzod /
ces dang sngags kyi mthar dzaHhU~M baM hoH
zhes brjod /
rjes dam tshig khas blang ba sogs spyi ltar byas la /
slob ma rnams rang gnas su gtang /
slob dpon gyis bdag bskyed la mchod bstod bzod gsol nyer bsdu bsngo smon shis brjod sogs spyi ltar bya'o //
zhes pa'ang yig rnying mdzad byang mi gsal ba zhig la mtshams sbyor sogs kyi gsal byed rnams bla ma'i phyag bzhes ltar sbyar te /
mkhas shing dngos grub brnyes pa'i sgrol ston 'jam pa'i dbyangs chos kyi rgyal mtshan las tshul 'di'i bka' drin nos pa'i tshe mkhyen brtse'i dbang pos zin bris su btab pa dge legs su gyur cig /
!
//'di'i byin rlabs tshar grangs byed na /
thog mar gtor dbang gi rjes bar rgyas par bya /
de nas /
slar yang khyed rang rnams las kyi bya khyung nag por gsal bzhin pa'i gnas gsum yig 'bru gsum gyis mtshan pa las 'od zer 'phros pas /
phyogs bcu'i sangs rgyas dang byang chub sems dpa' thams cad kyi sku gsung thugs kyi byin rlabs ma lus pa sprul pa'i khyung nag chen po'i sku phyag rgya /
gsung sngags phreng /
thugs sa bon gyi rnam pa bsam gyis mi khyab par spyan drangs nas sgo gsum du thim pas lus ngag yid gsum gyi nad gdon sdig sgrib thams cad dag
rdo rje khyung gi sku gsung thugs kyi byin rlabs ma lus pa rgyud la zhugs pa'i mos pa mdzod /
sngags oM drung drung /
dur dur /
chem chem /
khaM khaM/
sod sod /
rbad rbad swA hA'i mthar /
kA ya wA ka tsit+ta a b+hi Shiny+tsa oM AHhU~M/
zhes brjod cing spos rol bya /
de brtan par bya ba'i slad du /
gtor ma lhar gsal ba rang rang gi spyi bor byon pa las rdo rje khyung gi sku dpag tu med pa 'phros /
lus kyi nang thams cad gang /
nad gdon sdig sgrib thams cad lhag med du bsregs shing sbyangs /
sku gsung thugs yon tan phrin las dang bcas pas rgyud byin gyis brlabs pa'i mos pa mdzod /
spro na gsol 'debs dang /
bsdu na sngags mthar ba liM ta a b+hi Shiny+tsa oM AHhU~M/
zhes btags pas dbang bskur /
shis brjod gang rung shwa lo ka re bya /
grangs rdzogs pa'i tshe /
mthar gtor ma'i lha 'od du mer gyis zhu sogs dkyus ltar ro //
sarba mang+ga laM b+ha ba tu ///
/
