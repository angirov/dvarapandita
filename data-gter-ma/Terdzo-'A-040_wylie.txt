@#//
thugs rje chen po ngan song rang grol gyi dbang bskur cho ga 'grigs chags su bkod pa zla ba rgyas pa'i 'dzum zer zhes bya ba bzhugs so //
na mo gu ru ma Ni pad+ma d+hA rA ya /
zla gzhon bye ba'i mdangs kyis mi bsgrun cing //
rab dkar thugs rje bdud rtsi'i bsil rgyun gyis //
'gro drug snying gi tsha gdung sel mdzad pa //
'phags mchog spyan ras yangs pas rtag gzigs gsol //
gsar rnying gdams ngag rgya mtsho las //
bod kyi yab chos bdud rtsi'i thigs //
'di nyid kho na gnad zab phyir //
ljongs 'di'i skye dgu'i skal par longs //
thugs rje chen po ngan song rang grol gyi sgo nas slob ma rjes su bzung ba ni /
gnas khang gtsang mar sku gsung thugs kyi rten bkram pa'i spyan sngar stegs bu gtsang ma la /
dkyil 'khor sgo khyams rta babs khor yug sogs zhi ba spyi mthun las /
lte ba dkar po'i mthar pad+ma 'dab bzhi phyogs mdog mthing ser dmar ljang dang /
de rgyab 'dab ma bcu gnyis mdzes tshon la mu khyud 'od zer lnga ldan gyis bskor ba'i rdul tshon nam ras bris gang 'byor bya /
ma 'byor na maN+Dal la 'bras dkar gyi tshom bu dbus su gtso 'khor lnga dang /
mtha' skor du bcu gnyis /
de mthar phyogs bzhir sgo bzhi dang /
bar khyams su thub pa drug dang /
sangs rgyas stong gi mtshon byed dang bcas gang shong tsam bkod pa'i steng lding khri'i khar bum pa dkar po ba dkar mo'i 'o ma dang bum rdzas nyer lngas sum gnyis bkang pa mgul chings dkar po /
kha rgyan gyi gseb tu seng ldeng gi phur bu sor bzhi pa la rta sngags bris pa dpal rta mgrin gyis bar chad srung bar dmigs la bcugs te bzhugs /
de'i shar du gtso 'khor gyi sku brnyan tshang ma'i tsakli dang me long /
lhor dbu rgyan rigs lnga /
nub tu thod pa bdud rtsis gang ba'i kha gcod me long sin+d+hu ras byugs chos 'byung bris pa'i steng du gsang dbang gi rdzas byang sems dkar dmar cu gang gur gum ka ra bu ram rnams sbyar ba'i ril bu slob ma'i grangs mnyam dang /
byang du rdo rje dril bu /
mtshams rnams su yi ge drug ma'i 'bru tha dad bris pa'i tsaka li dang shel phreng /
chos dbyug sba dkar tshigs gsum /
rjes gnang gi yo byad gdugs dang dung dkar 'khor lo spyi blugs /
chos bka' 'di nyid kyi po ti sogs bzhag
/shar sgor las bum mgul chings dmar po can gyi kha rgyan la rta mgrin gyi sku'am hrIHdmar bris pa'i bum nang du dri bzang gi chu la yungs dkar btab pas bkang la bshams shing /
dkyil 'khor gyi mdun du zlum gtor dkar po kha zas bzang dgus brgyan pa dang gter srung gtor ma /
chu gnyis nyer spyod phreng tshar du bsham /
rgyal mtshan 'phan sogs dkyil 'khor yo byad yod na bag dro mdzes brjid dang ldan par bkod /
phrin las la mkho ba'i sngon gtor tshogs kyi yo byad sogs kyang 'du bya la /
de nas dbang don bdag mdun sgrub pa ni /
sngon 'gro dkar gtor /
skyabs sems nas brtsam /
las byang ltar mthar chags su gtang zhing /
blo rab kyis snang srid dkyil 'khor gcig rdzogs su bsgom par gsungs pas bdag mdun gyi spros pa mi dgos la /
rtogs pa klong du ma gyur pa'i dbang po tha mas rnam pa 'char bde ba'i phyir bdag mdun bum gsum so sor dkyil 'khor cha gsum tshig ris gcig gis bsgom /
de tsam yang mi gsal na /
bdag bskyed nam mkha'i rgyal po gtso rkyang /
mdun bskyed dkyil 'khor yongs rdzogs /
bum bskyed bsnyen pa'i mthar skad cig gis mos bskyed gsal 'debs spyi ltar byas kyang chog
/gang ltar bskyed chog spyan 'dren mchod bstod kyi bar song nas /
spro bsdu gsal btab la gzungs ring dang yig drug ci nus bzla /
bum par sngar gsal ma thebs na skabs 'dir gzungs thag blangs la bzlas dmigs bya /
las bum nang du pad nyi'i steng :
rta mgrin dmar po be con dang :
tho ba gdengs shing dur khrod chas :
zhabs gnyis 'dor thabs dbu yi gtsug
/rta zhal dam ye dbyer med gsal :
bzlas pas rgyud bskul bdud rtsi'i rgyun :
babs pas bum pa gang bar gyur :
oM ma hA kro d+ha hU~M/
oM ha ya grI ba hU~M/
oM pad+mAn+ta kr-ita hU~M hrIHhrIHhrIHhU~M hU~M hU~M phaT phaT phaT/
ces ci nus bzla /
mthar sngags bzlas pa'i yungs dkar blugs la /
khro bo chen pos dkyil 'khor gyi bya ba ma rdzogs kyi bar du rkyen phyi nang gi bar chad thams cad srungs shig
/ces phrin las bcol /
dbang rdzas gzhan rnams la dmigs te /
rang gi thugs ka nas 'od zer 'phros /
phyogs bcu'i rgyal ba sras dang bcas pa'i thugs rje dang byin rlabs thams cad 'od zer kha dog lnga'i rnam par spyan drangs cod pan la sogs pa'i dbang rdzas rnams la thim par gyur par dmigs nas yig drug ci nus bzla /
ka pA la'i bdud rtsi ye shes kyi bdud rtsi'i rang bzhin zag pa med pa'i bde ba skyed nus pa'i sman gyi bcud len 'chi med kyi rang bzhin du gyur par mos la /
oM a mr-ita kuN+Da lI hU~M/
zhes brgya rtsa brgyad bzla /
me long gi dam rdzas bdud rtsi dkar dmar bde ba chen po'i rang bzhin du gyur /
oM AHhU~M hrIH
zhes brgya rtsa bzlas la yig 'bru bzhi'i rnam par mos la byin brlab /
de nas las byang ltar mchod bstod gtor 'bul rnams dang /
srung ma'i gtor 'bul sger du spro na'ang 'dir bya /
nus shing spro na slob ma'i bya ba dngos gzhi mtha' dag bdag 'jug tu blang /
mi nus na /
mdun bskyed kyi gnas gsum nas 'od zer dkar dmar mthing gsum bdag la thim pa tsam gyis 'gyur med sku
/'gag med gsung /
'khrul med thugs kyi byin rlabs nus pa thams cad rang la thim ste mkhyen rtogs yon tan thams cad mngon du gyur par mos pa'am /
yang na /
las byang ltar dngos grub len chog brjod la bum pa sogs gnas gsum du gtugs /
de nas slob ma la dbang bskur ba la gsum /
sngon 'gro
/dngos gzhi /
rjes so //
dang po la lnga yod pa'i thog mar khrus bya ba ni /
las rdor gyis sgo drung du /
ji ltar bltams pa sogs brjod la las bum gyis khrus bya /
gnyis pa bgegs bskrad pa ni /
nang du 'jug pa dang /
bgegs gtor byin rlabs bka' bsgo mtshams gcod las byang ltar bya ba las /
deng 'dir dkyil 'khor bsgrub pas zhes par /
deng 'dir dbang bskur bsgrub pas zhes kha bsgyur /
gsum pa gsol ba gdab pa ni /
maN+Dal bkye bsdu dang sems bskyed gsal btab la /
gang gsan par bya ba'i chos ni /
'phags pa spyan ras gzigs ngan song rang grol gyi dkyil 'khor chen por dbang bskur ba yin te /
de la 'phags mchog 'di ni sangs rgyas sras dang bcas pa gang las 'khrungs pa'i rtsa ba byang chub kyi sems snying rje chen po gcig tu bsdus pa'i rang gzugs yin pas /
rnam thar yongs su rdzogs pa sangs rgyas rdo rje'i ljags kyis bskal pa brgyar yang cha shas tsam brjod par mi nus par gsungs kyang tshur mthong gdul bya phyogs re ba'i snang tshul gyi dbang du byas na /
bde ba can gyi zhing khams su rgyal sras sa bcu pa'i tshul bzung nas bsam gyis mi khyab pa'i rnam thar rgya mtsho la dbang bsgyur zhing gang la gang 'dul gyi phrin las rab 'byams kyis /
phyogs bcu'i 'jig rten khams su gnas pa'i 'gro ba rigs drug gi sems can thams cad thugs rje chen pos bsgral te 'khor ba dong nas sprugs pa'i mdzad pa nam yang rgyun chad mi mnga' ba la /
khyad par rgyal bas zhabs kyis ma gcags pa'i gangs can mun pa'i ljongs 'di ston pa thugs rje can mya ngan las 'das pa'i tshul bstan pa'i skabs su /
'phags pa nyid la byin gyis brlabs shing bka' bsgos pa ltar gdul bya'i zhing du bdag gir bzhes te thog mar mi dang nor gyi sa bon bskrun /
rim gyis bstan pa'i gzhi ma khyim bdag
/bstan pa skyong ba'i rgyal blon /
bstan 'dzin gyi mkhas grub bshes gnyen rnal 'byor pho mo mtha' yas pa snyigs ma'i mthar yang rgyun chad med par sprul pa dang /
rgyud byin gyis brlabs shing 'phags yul las kyang lhag pa'i rgyal bstan nyin mor brdal ba'i zhing du mdzad pa las /
lha tho ri snyan shal gyis bstan pa'i dbu brnyes pa'i rjes thog tu 'phags pa nyid mi rje srong btsan sgam po'i skur bstan nas bod khams su dge ba bcu'i khrims bcas /
mtha' dbus kyi gtsug lag khang brgya rtsa brgyad bzhengs /
dam pa'i chos bsgyur pa'i srol btod /
spyan ras gzigs kyi gdams skor mtha' yas pa gsungs nas skal ldan rnams rnam grol gyi go 'phang la bkod /
gdams skor phal cher dang bka' chems rnams ma 'ongs pa'i don du gter du sbas /
gdung rabs lnga na 'jam dbyangs sprul pa'i dbon sras 'byung bar lung bstan pa'i chos rgyal khri srong lde'u btsan gyis 'phags yul nas 'od dpag med dngos o rgyan gyi slob dpon chen po'i gtsos paN chen brgya rtsa brgyad spyan drangs /
mkhan slob chos gsum zhal 'dzoms nas sangs rgyas kyi bstan pa nam langs pa'i rjes su nyi ma shar ba ltar mtha' dbus med par dar zhing rgyas par mdzad pa'i skabs shig
/lha sa'i gtsug lag khang du jo bo bcu gcig zhal dang sprul pa'i chos rgyal tha mi dad pas slob dpon chen po pad+ma 'byung gnas la gdams pa 'di nyid kyi bka' gtad nas ma 'ongs snyigs mtha'i sems can gyi don du zab mo'i gter du gzhug par gyis shig pa'i zhal gdams gtad rgya nan chags gnang ba ltar /
slob dpon gyis kyang rgyal po'i gsungs bzhin chos bka' rtsa ba yan lag ma bu cha lag tshang bar shog ser la bkod nas phyag rgyas btab pa dang /
bram ze skye ba bdun pa'i sku sha'i ril bu la gu ru nyid kyis ma Ni'i sgrub pa mdzad pa'i dam rdzas /
'chi med tshe chu bum chung dang bcas pa rnams lhan cig
/dbus ri nag po'i mar sna /
shar phyogs kong yul gyi sa'i lte ba /
bod srin mo gan rkyal 'dra ba'i gru mo gnon phyir /
sprul pa'i chos rgyal nyid kyis bzhengs pa'i gtsug lag bu chu lha khang du grags par jo bo bcu gcig zhal gyi sku brnyan gyi drung du gter du gtams nas /
nyang ban ting 'dzin bzang po'i smon lam gyi mthu las sprul pa'i skyes chen gyis 'thon te dus mtha'i 'gro ba ngan song gi gting rdo rnams 'dren nus par bden stobs smon lam gyis mtshams sbyar bar mdzad pa ltar /
byang sems nam mkha'i snying po dang nyang ban sha'i spyan ldan sogs kyi thugs rje'i rol gar rig 'dzin grub thob yongs kyi gtsug rgyan o rgyan las 'phro gling pas spyan drangs te /
lung nas bstan pa'i chos bdag skyes chen rnams kyis thog drangs pa'i skal ldan rnams smin grol gyi lam la bkod cing /
'god par 'gyur ba ste /
lung byang las /
thugs rje chen po'i chos 'di yi :
chos bdag byang chub sems dpa' bcu :
mkha' spyod gnas su nges par skye :
'gro ba mang po de ru khrid :
skal ldan rigs bdag brgyad po ni :
ma nges 'khrul zhig rang grol 'gyur :
gzhan yang chos 'di'i dbang skal ni :
brgya dang nyer gcig grub thob 'gyur :
stong dang nyer lnga phyir mi ldog :
khri dang 'bum ni sa gnas thob :
bye ba phrag ni 'khor ba grol :
dung phyur tsam ni las 'brel thob :
byang sems dkyil 'khor gcig tu 'dres :
ta la'i gzhal med gsal stong khang :
ye grol chen po'i 'od gang 'khyil :
snang sems dbyer med 'ja' 'od 'gyur :
zhes bslu med rdo rje'i gsung gi nges pas /
dkyil 'khor 'dir zhugs pa'ang 'brel thob dung phyur gyi nang du nges par 'du ba yin pas dad spro skyed la dbang bskur zhu ba'i yon du dmigs te maN+Dal 'bul bar zhu /
zhes maN+Dal 'bul gzhug
/ji skad du /
chos rnams thams cad rkyen bzhin te :
'dun pa'i rtse la rab tu gnas :
zhes pa ltar 'dun pa dang snang ba dag dgos pas /
bdag rdo rje slob dpon la 'phags pa thugs rje chen po'i sku'i bkod pa'i sgyu 'phrul du mos par mdzod la /
thal mo sbyar zhing dad gus kyi shugs bskyed pa'i ngos nas dkyil 'khor du 'jug par gsol ba gdab pa 'di'i rjes zlos mdzad par zhu /
slob dpon dgongs su gsol :
bdag ming 'di zhes bgyi ba la thugs rje chen po'i dkyil 'khor du dbang bskur du gsol :
lan gsum /
slob dpon gyis /
rigs kyi bu khyod thugs rje chen po yi dam du bzung bar 'dod pa de legs so :
de ltar na dus de ring nas bzung ste skyabs su 'gro zhing sdom pa bzung ba dang byang chub kyi mchog tu sems bskyed pa rnams gyis shig :
ces gnang ba sbyin /
bzhi pa skyabs sems sdom bzung ni /
bla ma dang dkyil 'khor ba dbyer med pa 'phags mchog thugs rje chen po gtso 'khor sprul pa dang bcas pa rnams phyi ltar na dkon mchog rin po che rnam pa gsum gyi ngo bo /
nang ltar na bla ma yi dam mkha' 'gro gsum gyi rang bzhin /
gsang ba ltar na chos sku longs sku sprul sku gsum gyi thugs rje'i rnam rol du bzhugs pa'i spyan sngar /
ma gyur sems can thams cad 'khor ba sdug bsngal gyi rgya mtsho las sgrol ba kho na don du gnyer ba'i blos skyabs sems sdom bzung gi cho ga 'di dag lan gsum du rjes zlos mdzod /
sangs rgyas byang chub sems dpa' dang :
thugs rje chen po'i lha tshogs dang :
slob dpon bdag la dgongs su gsol :
bdag ming 'di zhes bya ba yis :
dus tshod 'di nas bzung nas ni :
byang chub snying por mchis kyi bar :
sangs rgyas chos dang dge 'dun gsum :
bla ma yi dam mkha' 'gro rnams :
gus pas yang dag bzung bar bgyi :
so so thar dang byang chub sems :
rig 'dzin nang gi sdom pa gsum :
bdag gis brtan por bzung bar bgyi :
sems can kun gyi don bsgrub phyir :
smon pa'i sems dang 'jug pa'i sems :
don dam sems mchog bskyed par bgyi :
bde gshegs sku yi rigs mchog dang :
rdo rje'i rigs dang rin chen rigs :
pad+ma'i rigs dang las kyi rigs :
rigs 'dus thugs rje chen po yi :
dam tshig rjes su bzung bar bgyi :
sku gsung thugs kyi byin rlabs dang :
dbang bskur mchog de bdag la stsol :
lan gsum /
de dag gis phyi nang gsang ba'i skyabs 'gro dang /
smon 'jug gi sems bskyed /
so thar byang sems gsang sngags kyi sdom pa spyi dang rigs lnga'i dam tshig khyad par ba rnams legs par bzung grub pa lags pas deng phyin chad de dag gi bslab bya rnams la tshul bzhin du slob dgos pa lags /
lnga pa byin dbab pa ni /
de rnams kyis khyed cag gi rgyud la dbang gi ye shes skye ba'i yul dang snod du rung bar sgrub pa'i thabs kyi rim pa yin la /
dbang gi dngos gzhi'i rtsa ba ye shes pa dbab pa la khyed rang rnams sgo gsum rtse gcig tu gcun la dmigs pa 'di bzhin du mdzod /
stong pa'i ngang las sa phyogs dag pa'i zhing khams chen por gyur pa'i dbus su khyed rang gang du gnas pa'i go sar pad+ma dkar po dang zla ba'i gdan gyi steng du /
khyed rang rnams kyi rig pa'i ngo bo hrIHyig dkar po las 'od zer 'phros /
rgyal ba rnams mchod /
sems can gyi las sgrib sdug bsngal bsal /
tshur 'dus hrIHla thim nas yongs su gyur pa las /
khyed rang rnams 'phags pa spyan ras gzigs nam mkha'i rgyal po sku mdog gangs la nyi ma shar ba'i mdangs bzhin dkar la 'tsher ba /
zhal bcu gcig las 'og ma gsum dkar zhing mdzes pa /
de'i steng zhal gsum ser zhing bzhad pa /
de'i steng gnyis dmar la khro 'dzum /
de steng gnyis mthing nag khros pa /
de'i rtse mor 'od dpag med pa sprul sku'i zhal dmar ser 'dzum mdangs can gyis mtshan par gsal /
rtsa ba'i phyag bcu'i thog ma gnyis thugs kar thal sbyar /
de 'og phyag g.yas g.yon shel phreng pad dkar /
de 'og gnyis 'khor lo spyi blugs /
de 'og gnyis mchog sbyin dang rin chen /
de 'og gnyis sangs rgyas sprul pa'i sku dang thabs shes kyi mda' gzhu bsnams pa /
de'i yan lag gi phyag so brgyad kyi g.yas pa bcu dgu pos rim pa ltar /
rin po che /
zhags pa /
lhung bzed /
ral gri
/rdo rje /
rgya gram /
nor bu me shel /
gzhu /
lcug ma /
rnga yab /
phub /
bum pa /
dgra satwa /
phreng ba /
pad sngon /
spyi blugs /
nyi ma /
pad+ma dkar po /
snye ma rnams dang /
g.yon gyi bcu dgus /
sprin dkar /
spyi blugs /
gser gyi pad+ma /
ral gri
/dung dkar /
thod dbyug
/phreng ba /
dril bu /
rdo rje /
lcags kyu /
mkhar gsil /
sprul pa'i sku gzugs /
gzhal yas khang /
glegs bam /
'khor lo /
sku gzugs /
shing thog
/pad+ma dmar po /
rin chen zur brgyad pa rnams 'dzin pa /
nying lag gi phyag stong rtsa gnyis ni mchog sbyin gyi phyag rgya mdzad pa'i mthil na ye shes kyi spyan re res mtshan pa can /
zhabs gnyis mnyam pa'i stabs kyis bzhengs shing /
ri dwags kyi pags pas nu ma g.yon bkab pa /
phyag zhabs rnams la sbrul gyis dkris nas rin po che'i rgyan sna tshogs kyis mdzes par brgyan cing /
dar dmar mthing gi sham thabs dang /
dar zab kha dog sna tshogs pa'i stod g.yogs dang ska rags dar dpyang 'phur ba /
'ja' 'od lnga ldan gyi klong na sku snang la rang bzhin med par gsal ba'i spyi bor 'khor lo dkar po oM gyis mtshan pa /
mgrin par pad+ma dmar po AHyis mtshan pa /
thugs kar rdo rje sngon po hU~M gis mtshan pa /
de'i 'og tu pad+ma 'dab ma drug pa'i lte bar hrIHyig dkar po dang 'dab ma rnams la yi ge drug ma'i 'bru re re dang bcas pa gsal thob cig
/bdag mdun gyi thugs ka'i 'od zer dang /
khyed rang rnams kyi gnas gsum 'bru gsum hrIHdang bcas pa rnams las kyang tshad med pa rnam pa bzhi dang dad pa'i 'od zer dpag tu med pa 'phros pas /
'phags mchog thugs rje chen po 'khor dang bcas pa'i thugs dam gyi rgyud bskul te /
phyogs bcu'i sangs rgyas byang sems kyi 'khor tshogs dpag tu med pa dang bcas pa nam mkha'i dbyings gang bar byon nas khyed rang rnams la mtsho la kha ba babs pa ltar rgyun mi chad par thim pa'i mos pa rtse gcig tu mdzod cig
/'beb pa'i spos dud dang rol mo'i sgra sbyar la /
oM AHhU~M hrI:
oM ma Ni pad+me hU~M:
thugs rje chen po 'dir gshegs shig :
mi pham mgon po 'dir gshegs shig :
spyan ras gzigs dbang 'dir gshegs shig :
'jig rten dbang phyug 'dir gshegs shig :
rje 'gro ba'i skyabs la byon tsa na :
sku gsal le gzi brjid ma chung zhig :
gsung ma Ni'i sgra dbyangs ma chung zhig :
thugs zhi ba'i byin rlabs ma chung zhig :
rje 'gro ba'i mgon po byon tsam na :
dgongs pa mkha' ltar yangs pa la :
grwa tshogs kyi skar tshogs shigs se shig :
byin rlabs kyi sprin dpung thibs se thib :
thugs rje'i nyi 'od ta la la :
nyams kyi 'ja' tshon wa la la :
bden pa'i 'brug sgra 'u ru ru :
snying rje'i glog dmar chems se chem :
gzi brjid kyi ser chen sha ra ra :
byams pa'i char chen si li li :
nga rgyal gyi tha rgod zhing sa la :
nyams kyi chu bo brengs se breng :
dug lnga yi me chen 'bar ba yi :
sdug bsngal gyi tshad pa nya la la :
kun gzhi'i zhing sa gshin po la :
gdams ngag gi sa bon tho ro ro :
thos bsam gyi rol nag brengs se breng :
byang chub kyi myu gu rongs se rong :
sku gsum gyi 'bras bu sha ra ra :
thugs rje chen po sprul pa'i sku :
'gro ba'i don la thugs rjes gzigs :
'dir byon mos ldan byin gyis rlobs :
mos pas rje yi mtshan brjod na :
rje 'gro ba'i mgon po spyan ras gzigs :
phongs pa rnams la thugs rjes gzigs :
sdug bsngal gyi tshad pa bsal du gsol :
rgyal ba'i gsung gis bslus pa med :
rje yi thugs rjes mi gzigs sam :
zhi ba'i thugs rjes 'dir gshegs shig :
bde gshegs dgongs pa'i byin rlabs kyis :
'gro ba'i sdug bsngal zhi bar mdzod :
oM ma Ni pad+me hU~M:
lo ke shwa ra sa pa ri wA ra e A ral+li hrIM hrIM pheM pheM:
dzaHhU~M baM ho :
zhes yang yang brjod la byin dbab /
pheb pa'i rtags byung nas rdo rje rgya gram spyi bor bzhag cing me tog 'thor la /
de ltar dbab pa'i ye shes pa'i rgyun byang chub ma thob kyi bar sgo gsum la brtan par byas par mos shig
/kA ya bA ka tsit+ta sa ma ya tiSh+Tha badzra swA hA/
zhes brjod do //
gnyis pa dngos gzhi la drug
/bum dbang gis lus /
gsang dbang gis ngag
/sher dbang gis yid smin par bya ba dang /
phyi lha dbang lus /
nang chos dbang ngag
/gsang ba rig pa'i rtsal dbang sems la bskur ba'o //
de dag gis dbang gi gzhi 'god pa grub nas dngos gzhi'i dbang bskur zhu ba'i yon du zhing khams 'bul bar zhu /
zhes maN+Dal phul /
dbang bskur dngos la rnam pa drug tu yod pa'i dang po phyi bum pa'i dbang gis lus smin par bya ba la /
mtshon byed rtags kyi bum pa ni lus dbang rgyal ba'i dkyil 'khor /
mtshon bya don gyi bum pa ni sems nyid thig le nyag gcig yin la /
skabs 'dir ni mtshon pa brda'i bum pa ste /
de'ang bum pa zlum por byung ba ni chos sku spros dang bral ba'i brda dang /
bum rgyan sna tshogs ldan pa ni longs sku mtshan dpe rdzogs pa dang /
bum chu rdzas dang bcas pa ni sprul skus 'gro don mdzad par mtshon pa yin te /
de lta bu'i bum pa mtshan nyid dang ldan pa 'di nyid 'phags pa spyan ras gzigs kyi lha tshogs ma lus pa'i pho brang du lhun gyis grub pa'i byin rlabs kyi za ma tog tu gyur pa 'di khyed cag rnams kyi spyi bor bzhag pa tsam gyis /
lha tshogs rnams kyi sku las ye shes kyi bdud rtsi'i chu rgyun babs pas khyod kyi tshangs bug tu zhugs nas lus thams cad mer gyis gang zhing /
las dang nyon mongs kyi sgrib pa mtha' dag byang zhing 'phags pa'i sku gsung thugs dang dbyer med du gyur pa'i mos pa dang nges shes skyed par zhu /
rnam bum thogs la /
hrI:
bkra shis bum pa lha yi gzhal yas khang :
thugs rje chen po'i lha tshogs bzhugs pa'i gnas :
gnyis su med pa byang chub sems kyi chus :
skal ldan rigs kyi bu la dbang bskur bas :
lus ngag yid gsum bag chags sgrib byang nas :
lha yi sku gsung thugs su 'grub par shog :
oM ma Ni pad+me hU~M:
kA ya bA ka tsit+ta sid+d+hi a b+hi Shiny+tsa A:
zhes bum pa mgor bzhag la bum chu sbyin /
de'i rjes 'brel du gtso bo'i sku las rang 'dra ba'i sku zhig byon te khyed rang rnams kyi lus la thim pa'i mos pa mdzod cig
/hrI:
bde gshegs 'dus pa lha yi dbang :
de ring khyod la bskur bar bya :
rigs 'dus thugs rje chen po yi :
sku gsung thugs kyi dbang thob shog :
oM ma Ni pad+me hU~M:
ma hA kA ru Ni ka kA ya a b+hi Shiny+tsa mAM:
zhes spyi gtsug tu bskur zhing /
me tog 'thor la /
spyan ras gzigs dbang thugs rje'i sku :
sangs rgyas kun 'dus dbang mchog 'di :
de ring khyod la bskur ba yis :
thugs rje mchog gi bkra shis shog :
de ltar lha dbang lus la bskur pas tha mal gyi lus ngag yid gsum dag nas /
rgyal ba'i sku gsung thugs su 'grub pa'i nges shes mdzod cig
/de'i rjes 'brel du khams gsum 'khor ba'i gzhi rtsa bcad nas dug lnga ye shes lnga'i ngo bor grol bar bya phyir thun mong rig pa'i dbang lnga bskur ba la /
dbang rdzas rnams ngo bo thugs rje chen po rang bzhin rgyal ba rigs lnga po rnams dbang rdzas lnga'i tshul gyis dbang bskur ba'i mos pa mdzod /
slar rnam bum dpral bar bzhag cing khrus byas la /
ji ltar bltams pa tsam gyis ni :
lha rnams kyis ni khrus gsol ltar :
lha yi chu ni dag pa yis :
de bzhin bdag gis khrus gsol lo :
oM ma Ni pad+me hU~M:
badzra ka lA sha a b+hi Shiny+tsa hU~M:
hU~M:
rdo rje rigs kyi dbang bskur bas :
zhe sdang rnam par dag pa yi :
me long ye shes dbang thob nas :
thogs pa med pa'i bkra shis shog :
shis brjod rnams la me tog 'thor ba 'gre'o //
de ltar bum pas dbang bskur pas kun gzhi'i rnam shes gnas su dag nas me long lta bu'i ye shes rgyud la skyes /
dbang rtags su sangs rgyas mi bskyod pa dpral ba'i steng du bzhugs par mos shig
/dbu rgyan rna ltag g.yas par bzhag la /
oM ma Ni pad+me hU~M:
rat+na mu kuT a b+hi Shiny+tsa mAM:
hU~M:
rin chen rigs kyi dbang bskur bas :
nga rgyal rnam par dag pa yi :
mnyam nyid ye shes dbang thob nas :
yon tan rdzogs pa'i bkra shis shog :
rigs lnga'i dbu rgyan gyis dbang bskur pas /
nyon yid rnam shes gnas su dag nas /
mnyam pa nyid kyi ye shes rgyud la skyes /
bcom ldan 'das rin chen 'byung ldan rna ba g.yas pa'i steng du bzhugs par mos shig
/rdo rje ltag par bzhag la /
oM ma Ni pad+me hU~M:
badzra satwa a b+hi Shiny+tsa hU~M:
hU~M:
pad+ma rigs kyi dbang bskur bas :
'dod chags rnam par dag pa yi :
sor rtog ye shes dbang thob nas :
shes rab mchog gi bkra shis shog :
rdo rjes dbang bskur pas yid kyi rnam shes gnas su dag nas /
so sor rtog pa'i ye shes rgyud la skyes /
sangs rgyas snang ba mtha' yas ltag pa'i steng du bzhugs par mos shig
/dril bu rna ltag g.yon par bzhag la /
oM ma Ni pad+me hU~M:
d+harma badzra a b+hi Shiny+tsa A:
hU~M:
las kyi rigs kyi dbang bskur bas :
phrag dog rnam par dag pa yi :
bya grub ye shes dbang thob nas :
phrin las 'grub pa'i bkra shis shog :
dril bus dbang bskur pas sgo lnga'i rnam shes gnas su dag nas /
bya ba grub pa'i ye shes rgyud la skyes /
sangs rgyas don yod grub pa rna ltag g.yon gyi steng du bzhugs par mos shig
/me tog cod pan spyi bo'i gtsug tu bzhag ste /
oM ma Ni pad+me hU~M:
bud+d+ha nAm a b+hi Shiny+tsa mAM:
kye /
'gro 'dul thugs rje'i dbang phyug ces bya'o //
zhes gsang mtshan btags /
hU~M:
bde gshegs rigs kyi dbang bskur bas :
gti mug rnam par dag pa yi :
chos dbyings ye shes dbang thob nas :
ting 'dzin mchog gi bkra shis shog :
cod pan ming gi dbang bskur pas kun gzhi'i rnam shes gnas su dag nas /
chos kyi dbyings kyi ye shes rgyud la skyes /
sangs rgyas rnam par snang mdzad spyi bor bzhugs par mos shig
/dbang de rnams kyis ma rig pa lnga dag
/ye shes lnga rgyud la skyes /
rigs lnga lam du byed pas rig pa'i dbang zhes bya ba'o //
de ltar bum dbang gis lus smin pas lus sgrib dag cing lus lhar bsgom pa la dbang /
mthar thug gi 'bras bu sprul pa'i sku 'thob par 'gyur ba yin no //
gnyis pa gsang dbang ni /
me long sin+d+hu ra'i dkyil 'khor bdud rtsi'i ril bu dang bcas pa thogs nas /
nang gsang ba'i dbang gis ngag smin par bya ba la /
mtshon byed brda'i gsang dbang thabs shes byang chub sems kyi rdzas mchog bdud rtsi'i ril bus khyed rang rnams kyi lus kyi gnas bzhir reg cing lce thog tu byin pa la brten nas /
'thob bya'i don gyi dbang ni /
rdo rje slob dpon gyi sku'i gnas bzhi nas 'od 'phros khyed kyi gnas bzhir phog pas /
rtsa 'dab 'khor lo bzhi byin gyis brlabs shing rgyal ba'i sku bzhi 'grub pa'i sa bon rgyud la thebs pa'i mos pa mdzod cig
/hU~M:
byang sems dkar dmar thabs dang shes rab kyi :
bcud chen bdud rtsi'i ro mchog bde ba skyed :
yab yum gnyis med snyoms 'jug byang sems 'dis :
skal ldan rigs kyi bu la dbang bskur bas :
ljags la bdud rtsi'i ro mchog myang gyur nas :
lus ngag yid kyi bde ba skye bar shog :
oM ma Ni pad+me hU~M:
bo d+hi tsit+ta ma hA su kha a b+hi Shiny+tsa A:
zhes brjod de /
bla mas mtheb srin gyis ril bu re blangs la /
slob ma re re bzhin gyi spyi mgrin snying lter dbang bskur nas ril bu zar gzhug la /
de ltar ril bu'i ro zhim par myang ba ni bde ba /
zhim zhing bde ba'i tshor ba 'gag med kyi rang bzhin ni gsal ba /
gsal zhing tshor mkhan dngos po la a 'thas su ma grub pa'i ngo bo ni mi rtog pa /
bde gsal mi rtog gsum yang rig thog tu dbyer med pas na zung 'jug gi ye shes te de ltar ngo shes par mdzod cig
/des zab mo gsang ba'i dbang thob pas ngag smin /
ngag sgrib dag cing sngags bzla ba la dbang /
'bras bu longs spyod rdzogs pa'i sku 'thob par 'gyur ba yin no //
gsum pa sher dbang ni /
thod pa'i bdud rtsi thogs la /
gsang ba shes rab ye shes kyi dbang gis yid smin par byed pa la /
dkyil 'khor lha tshogs yab yum mnyam sbyor gyi bde ba'i ye shes bdud rtsi'i tshul du khyed rang rnams kyi rgyud la bstims pas lhan skyes kyi bde ba nyams su myong bar mos shig
/hU~M:
thabs shes dbyer med bde ba'i bcud :
phyag rgya bzhi ldan chos kyi dbyings :
dga' bzhi'i ye shes khyad par che :
zag med bde chen dbang thob shog :
oM ma Ni pad+me hU~M:
bo d+hi tsit+ta pra dz+nyA dz+nyA na a b+hi Shiny+tsa A:
zhes thod pa snying gar gtug cing bdud rtsi hub gsum 'thung du gzhug
/thabs de la brten nas khyed rang gi rtsa khams dpa' bo mkha' 'gro'i rang bzhin du ye nas lhun gyis grub par bzhugs pa rnams /
phyag rgya bzhi ldan gyis snyoms 'jug mdzad pas byang chub kyi sems 'khor lo bzhir rim gyis babs te dga' ba bzhi lugs 'byung lugs bzlog spel mar nyams su myong bar mos shig
/de ltar shes rab ye shes kyi dbang gis rgyud smin pas /
nyon mongs pa'i sgrib pa dag cing thabs lam zab mo bsgom pa la dbang /
'bras bu bde ba chen po'i sku 'thob par 'gyur ba yin no //
bzhi pa phyi lha dbang lus la skur ba ni /
shin tu bsdu na lha dbang gong du song bas kyang 'thus /
phyi sgrub kho na la skabs 'dir de tsam bskur yang chog mod /
'ja' tshon rang lugs chos bka' rdzogs shing tsaka li 'dzom pa'i dbang du byas te gter gzhung lha dbang tshang bar bkod pa la /
thog mar phyi sgrub kyi tsaka li rnams rim par thogs la /
khyed rang rnams kyi sgo gsum dkyil 'khor gsum ldan du sgrub par byed pa'i slad du thog mar phyi lha dbang lus la bskur nas lus lha ru byin gyis rlob pa yin pas dmigs pa 'di ltar du mdzod /
dkyil 'khor gyi lha tshogs rnams so so'i sku las rang 'dra'i sku gnyis pa 'phros te khyed rang so so la thim pa tsam gyis phung khams skye mched thams cad 'phags pa thugs rje'i bdag po gtso 'khor gyi ngo bor gyur pa'i nges shes skyed mdzod cig
/hrI:
skal ldan rigs kyi bu khyod la :
lha mchog gtso bos dbang bskur bas :
nyon mongs bag chags dngos 'dzin bral :
ye shes rdo rje'i sku thob shog :
oM ma Ni pad+me hU~M:
dzaHhU~M baM ho :
a b+hi Shiny+tsa hU~M:
hrI:
rgyal yum yi ge drug ma mkha' dbyings ltar :
sras mchog nor bu 'dzin pa rig mdangs 'od :
sras mo rig sngags 'dzin ma stong gsal che :
sangs rgyas snang ba mtha' yas rigs 'dus gtso :
yab yum sras dang bcas pa'i dbang thob shog :
oM ma Ni pad+me hU~M:
bud+d+ha d+harma sang+g+hA ya bo d+hi satwa a b+hi Shiny+tsa hU~M:
hrI:
dkyil 'khor yongs kyi gtso bo rigs drug pha :
lha tshogs kun gyi gtso mo rigs drug ma :
rgyal ba rigs drug yab yum sku skyod la :
khams gsum rgyud drug bag chags sdug bsngal byang :
rigs kun mnyam nyid rdo rje'i sku thob shog :
oM ma Ni pad+me hU~M:
oM b+h+rU~M trAM hrIHAHhU~M:
mUM lAM mAM pAM tAM hU~M:
sarba a b+hi Shiny+tsa hU~M:
hrI:
don dam sems la 'khor 'das gnyis med kyang :
ma rtogs dbang gis chags sdang gzung 'dzin byung :
ma rig dug lngas rigs drug 'khyams pa la :
bcom ldan thub drug byin rlabs dus la babs :
sdug bsngal lam drug sdom pa'i dbang thob shog :
oM ma Ni pad+me hU~M:
kreM breM kruM k+ShaM sruM ye sarba na ra ka ga te ye :
a b+hi Shiny+tsa hU~M:
hrI:
thog med dus nas byang chub thugs bskyed de :
tshogs gnyis yongs rdzogs dgongs pa mthar phyin pas :
'gro ba'i don mdzad yang nas yang du byon :
dus gsum sems can las dbang 'khyams pa la :
bskal bzang sangs rgyas stong rtsa'i dbang thob shog :
oM ma Ni pad+me hU~M:
sarba bud+d+ha a b+hi Shiny+tsa hU~M:
hrI:
bdag gzhan ma rig nyon mongs bar chad bsal :
brtul zhugs nus pa'i dag snang dngos grub ster :
lus dang grib ma bzhin du skyob mdzad pa'i :
dpal mgon pho rgyud mo rgyud srung ma'i tshogs :
dad ldan bu yi bar chad zhi bar mdzod :
oM ma Ni pad+me hU~M:
dzaHhU~M baM ho :
a b+hi Shiny+tsa hU~M:
de nas nang sgrub gtso bo rtsa phyag brgyad pa'i sku rten gyi bskur tshig ni gong ma ltar bya ba'am bsdu na /
gtso 'khor lhan cig pa'i tshig 'dir yang tshang bas na rim pa bzhin bskur bar bya ste /
hrI:
dkyil 'khor ma lus rigs 'dus spyan ras gzigs :
'jam dbyangs mi g.yo sgrol ma dzam+b+ha la :
'chad rtsod rtsom pa'i byin rlabs thugs rjes ni :
bdag sogs 'gro la dbang skur byin gyis rlobs :
mchog dang thun mong dngos grub bstsal du gsol :
oM ma Ni pad+me hU~M:
sarba d+harma a b+hi Shiny+tsa hU~M:
hrI:
'gro mgon dus gsum sangs rgyas mar me mdzad :
shAka thub byams pa pad+ma thod phreng rtsal :
mkhyen brtse nus ldan 'gro ba'i skyabs gnas rnams :
mi mngon dbyings nas sgyu mar skur bzhengs la :
dus gsum sangs rgyas dbang mchog thob par shog :
oM ma Ni pad+me hU~M:
sarba d+harma e ka a b+hi Shiny+tsa hU~M:
hrI:
dkyil 'khor sgo bzhir lcags kyu zhags pa dang :
lcags sgrog dril bu sgo ma bzhi po ni :
rigs drug lam dgag thar pa'i gnas su 'dren :
zhi rgyas dbang drag phrin las mnga' mdzad pa'i :
sgo ma chen mo bzhi yi dbang thob shog :
dzaHhU~M baM ho :
a b+hi Shiny+tsa hU~M:
gsang sgrub gtso bo'i bskur tshig phyi sgrub ltar bya /
'khor la /
hrI:
rnam snang dkar po phyag na shel bum 'dzin :
'chi med rdo rje tshe yis rab bkang nas :
bu yi spyi bo'i gtsug tu dbang bskur bas :
'gyur med sku yi dngos grub thob par shog :
oM kA ya a b+hi Shiny+tsa hU~M:
hrI:
snang mtha' dmar po bye ru'i bum pa 'dzin :
'chi med rdo rje tshe yis rab bkang nas :
bu yi mgrin pa'i gnas su dbang bskur bas :
'gag med gsung gi dngos grub thob par shog :
oM hrIHa b+hi Shiny+tsa hU~M:
hrI:
mi bskyod mthing ga phyag na mthing bum 'dzin :
'chi med rdo rje tshe yis rab bkang nas :
bu yi snying ga'i gnas su dbang bskur bas :
'khrul med thugs kyi dngos grub thob par shog :
oM hU~M a b+hi Shiny+tsa hU~M:
hrI:
rin 'byung ser po phyag na gser bum 'dzin :
'chi med rdo rje tshe yis rab bkang nas :
bu yi lte ba'i gnas su dbang bskur bas :
yon tan re ba skong ba'i dbang thob shog :
oM trAM a b+hi Shiny+tsa hU~M:
hrI:
don grub ljang gu phyag na g.yu bum 'dzin :
'chi med rdo rje tshe yis rab bkang nas :
bu yi gsang ba'i gnas su dbang bskur bas :
phrin las thogs pa med pa'i dbang thob shog :
oM AHa b+hi Shiny+tsa hU~M:
oM ma Ni pad+me hU~M:
oM hU~M trAM hrIHA:
badzra A yu She hU~M nr-i dzaHhU~M baM ho :
a b+hi Shiny+tsa hU~M:
hrI:
ma dag phung po lnga po dag pa'i chu :
'phags pa rigs lnga yab yum dbang bskur bas :
dug lnga ye shes lnga yi ngo bor smin :
rgyal ba'i sku gsung thugs yon phrin las kyis :
deng 'dir bu la dngos grub rnam gnyis stsol :
oM ma Ni pad+me hU~M:
badzra rat+na pad+ma karma bud+d+ha DA ki nI sid+d+hi swA hA:
dzaHhU~M baM ho :
a b+hi Shiny+tsa hU~M:
hrI:
sngon chad rang sems rang dbang ma thob pas :
khams gsum rgyud drug 'khyams shing las 'bras smin :
deng 'dir dbang chen 'bar ba rigs bzhi yi :
sku bzhi ye shes lnga yi 'od zer 'phros :
'khor 'das rang dbang 'du ba'i dbang thob shog :
oM ma Ni pad+me hU~M:
oM hrIHpad+mAn+ta kr-ita badzra kro d+ha ha ya grI wa hu lu hu lu hU~M phaT:
dzaHhU~M baM ho :
a b+hi Shiny+tsa hU~M:
hrI:
sngon chad ma rig dbang gis lus mang blangs :
mngal dang sgong dang drod gsher brdzus te skyes :
gzung 'dzin las lus sdug bsngal myong bas na :
sgo ma bzhi yi thugs rje'i phyag rgya bzhis :
deng nas skye gnas bzhi po'i sgo chod cig :
dzaHhU~M baM ho a b+hi Shiny+tsa A:
'dir de bzhin nyid sgrub /
phyag bzhi pa /
phyag gnyis pa /
rta mgrin /
gsang ye rnams kyang gtso bo'i bskur tshig kha bsgyur nas bskur bar gsungs pa ltar spro na bya chog cing dkyus su 'di tsam mo //
de ltar lha sku phyag rgya'i dbang thob pas gnas skabs su bar chad 'gal rkyen mtha' dag zhi zhing srung ba dang /
yi dam lha'i bskyed rim bsgom pa gang la yang rang byan tshud nas 'grub sla zhing byin rlabs myur du 'jug par 'gyur la /
mthar thug lus mir snang rung sems yi dam lhar smin te rnam par smin pa'i rig 'dzin gyi sa thob nas 'gro ba'i don rgya cher spyod par 'gyur ba yin no //
lnga pa nang chos dbang ngag la skur ba la rgyas bsdus gnyis las /
dang po ni yig drug so so'i tsaka li thogs te /
nang sngags dbang ngag la bskur nas ngag sngags su byin gyis rlabs pa yin pas dmigs pa 'di bzhin du mdzod /
khyed rang rnams thugs rje chen por gsal ba'i thugs kar pad+ma dkar po 'dab ma drug pa lte bar hrIHyig dkar pos mtshan pa gcig gsal ba la /
slob dpon gtso bor gsal ba'i thugs ka nas yi ge drug pa'i sngags phreng shel dkar gyi phreng ba lta bu 'phros /
khyed rang rnams kyi snying ga'i pad 'dab steng du 'khod pa las 'od zer phyogs thams cad du 'phros pas /
rgyal ba'i thugs rje nus pa mtha' dag bsdus nas khyed rang rnams la thim /
khams gsum rigs drug gi sems can thams cad la 'od zer phog pa tsam gyis thams cad thugs rje chen po'i skur gyur te /
stong khams thams cad yig drug gi sngags sgras 'ur dir du gyur pa'i mos pa mdzod /
oM ma Ni pad+me hU~M:
sangs rgyas kun gyis bsngags gyur pa'i :
dam chos ma lus bsdus pa'i bcud :
'gro ba kun gyi dpal du shar :
yi ge drug pa'i dbang zhig bskur :
sangs rgyas kun gyi snying po'i dbang :
de ring khyod la bskur bar bgyi :
sangs rgyas thams cad bsdus nas ni :
rig sngags rgyal po'i dbang 'di bskur :
oM ni sbyin pa'i pha rol phyin :
ser sna med pa'i bcom ldan 'das :
sangs rgyas kun 'dus chos kyi sku :
dbang skur byin gyis brlab tu gsol :
ma ni bzod pa'i pha rol phyin /
khro ba med pa'i bcom ldan 'das :
bde ba chen po'i longs spyod rdzogs :
dbang skur byin gyis\u0f8e
Ni ni tshul khrims pha rol phyin :
nyon mongs skyon bral bcom ldan 'das :
sku gsum lhun grub sprul pa'i sku :
dbang skur byin gyis\u0f8e
pad ni bsam gtan pha rol phyin :
rnam g.yeng med pa'i bcom ldan 'das :
shes bya thams cad mkhyen pa'i sku :
dbang skur byin gyis\u0f8e
me ni brtson 'grus pha rol phyin :
le lo med pa'i bcom ldan 'das :
mkhyen brtses 'gro ba khyab pa'i gsung :
dbang skur byin gyis\u0f8e
hU~M ni shes rab pha rol phyin :
phrin las kun 'dus bcom ldan 'das :
mthu stobs gcig tu bsdus pa'i thugs :
dbang skur byin gyis\u0f8e
gsung yi ge drug pa rdo rje'i sgra :
sangs rgyas kun gyis byin brlabs pas :
chos kyi snying po bla na med :
dbang skur byin gyis brlab tu gsol :
oM ma Ni pad+me hU~M:
zhes pa'i 'dzab dbyangs dang bcas sngags byang mgrin par bzhag
/gnyis pa bsdus pa ni yig drug gcig bsdus thogs la /
hrIH
yi ge 'bru drug sprul sku cho 'phrul drug :
'gro drug skye sgo gcod cing sgrib pa sbyong :
thugs rje chen po'i yang snying yi ge drug :
skal ldan rigs kyi bu la dbang bskur bas :
ngag gi sgrib pa bag chags kun byang nas :
thugs rje chen po'i gsung dang dbyer med shog :
oM AHhU~M hrI:
oM ma Ni pad+me hU~M:
rgyas bsdus gnyis kar mthar shel phreng lag tu gtad la yig drug lan bdun bzlas su bcug pa ni bzlas lung 'bogs pa'o //
phan yon bshad pa ni /
oM ni ye shes lnga dang ldan :
ma ni thugs rje kun la khyab :
Ni yis 'gro ba 'dren par byed :
pad kyis sdug bsngal thams cad zhi :
me yis sdig sgrib sreg par byed :
hU~M gis yon tan thams cad sdud :
yi ge drug pa'i byin rlabs kyis :
khams gsum sems can thams cad ni :
thar pa'i lam la 'khod par 'gyur :
rgyal ba kun gyis byin brlabs pa :
yang snying 'dus pa'i snying po 'di :
phan bde kun gyi 'byung gnas yin :
dngos grub kun gyi rtsa ba yin :
mtho ris bgrod pa'i skas ka yin :
ngan song bkag pa'i sgo mo yin :
'khor ba sgrol ba'i gru rdzing yin :
mun pa sel ba'i sgron me yin :
dug lnga 'joms pa'i dpa' bo yin :
sdig sgrib sreg pa'i me dpungayin :
sdug bsngal brdung ba'i tho ba yin :
mdo rgyud bstan bcos du ma dang :
thos bsam sgom gsum thams cad kyi :
snying po gcig tu bsdus pa'i bcud :
gcig chog rgyal po rin po che :
yi ge drug pa 'di zlos shig :
ces sprul pa'i rgyal po dang gu ru dbyer med pa'i rdo rje'i gsung thugs la nges pas yi ge drug ma'i bzlas pa la brtson par zhu /
de ltar sngags kyi dbang thob pas gnas skabs ngag byin gyis brlabs pas bzlas brjod gang byas 'bum 'gyur du 'phel bas mthu nus myur du 'byung ba dang /
mthar thug sangs rgyas rnams kyi gsung dbyangs yan lag drug cu chos sgo bsam gyis mi khyab pa'i bdag nyid can du 'gyur ba yin no //
drug pa gsang ba rtsal dbang sems la skur ba ni /
chos dbyug sba dkar tshigs gsum pa thogs la /
gsang ba rtsal dbang sems la bskur nas nyon mongs pa ye shes su ngo sprod pa la sba dkar tshigs pa gsum pa'i brdas mtshon pa yin pas brda'i don 'di bzhin du go bar gyis shig
/de'ang chos nyid byang chub sems kyi rtags su kha dog dkar po /
ma bcos rang byung gi rtags su gcig pur skyes pa /
sku gsum rang shar gyi rtags su tshigs pa gsum dang ldan pa ste /
dpe 'di ji lta bar rang gi sems gdod ma nas rnam par dag cing 'pho 'gyur med pa /
sus kyang ma byas shing rang byung ba /
sku gsum ye shes lnga sogs sangs rgyas kyi yon tan thams cad rang chas su tshang zhing rdzogs pa yin te /
de nyid gang yin na da lta'i shes pa rjen pa bcos slad ma byas pa'i rang ngo 'di nyid yin te /
'di'i rang ngo rig ma rig gi khyad par las 'khor 'das so mtshams gyes pa yin no //
sems nyid rang dbang thob pa las gzhan pa'i dbang bskur du med do //
bskur du med pa'i dbang mchog 'di ni rig pa rtsal gyi dbang dam pa yin pas ngo shes paramadzod cig
/ces brjod cing chos dbyug slob ma'i snying gar gtad la /
rang byung chos sku skye ba med pa las :
sna tshogs 'char ba rig pa'i rtsal yin te :
dbang po tshogs drug yul drug dbyings na gsal :
nyon mongs drug ni sku drug ye shes drug :
rang shar rang grol chos nyid rol pa'i ngang :
skal ldan rigs kyi bu la dbang bskur bas :
rig pa rtsal gyi dbang mchog thob par shog :
oM AHhU~M hrI:
oM ma Ni pad+me hU~M:
tsit+ta a b+hi Shiny+tsa hU~M:
kye /
rigs kyi bu rnams ma yengs par nyon cig
/sems nyid byang chub sems kyi ngo bo la nyon mongs pa drug spang du med do :
ye shes drug dang sku drug rang byung du shar zhing rang byung du grol ba yin no :
'di ltar dbang thams cad kyi mes po rig pa rtsal gyi dbang thob pas ni dbang thams cad dus gcig la thob pa yin no :
dbang yang dag pa de gang la bya zhe na :
de yang sangs rgyas dang sems can ni rig ma rig las byung ste :
ma rig na 'khor ba ngan song yin zhing :
rig na sangs rgyas yin phyir :
rang rig pa byang chub kyi sems ni :
nangs rtogs na nangs sangs rgyas :
nub rtogs na nub sangs rgyas :
byang chub kyi sems 'di nyid kyi rang ngo la ni sangs rgyas pa ltar snang yang sangs rgyas kyi ngo bo nyid kyang ma grub :
ngan song du 'gro ba ltar snang yang ngan song gi ngo bo nyid kyang ma grub ste :
bde sdug ji ltar snang yang byang chub kyi sems thig le nyag gcig la bri ba dang gang ba med do :
'o na de lta bu'i dbang de slob dpon gang gis slob ma gang la bskur na :
bla ma rang sems su rtogs pa gcig gis :
slob ma ye shes kyi cha la gtogs pa la bskur te :
snang srid thams cad byang chub kyi sems thig le nyag gcig gi gzugs brnyan rang byung gi dkyil 'khor yin te :
de lta bu'i dkyil 'khor mthong bar 'dod pa ni gdong g.yogs grol ba yin no :
rang rig pa byang chub sems kyi thig le nyag gcig stong gsal chen po mthong ba ni mig phye ba'o :
rang rig pa chos kyi skur yid ches pa ni dkyil 'khor gyi lha tshogs mjal ba'o :
de'i ngang las rang sems chos kyi sku las mi 'gyur ba ni dkyil 'khor du zhugs pa'o :
rang rig chos skur brtan pa thob cing mngon du gyur pa ni dbang dang dngos grub thob pa yin no :
de ltar rig pa rtsal gyi dbang thob pas /
lus ngag yid gsum tha dad du 'dzin pa'i sgrib pa dang shes sgrib dag
/'bras bu chos kyi sku thob /
lam gyi mchog phyag rgya chen po bsgom pa'i skal pa can du gyur pa yin no //
gsum pa rjes kyi rim pa la gsum /
rjes gnang /
ngo sprod /
dam tshig bzung ba la sogs pa'o //
dang po rang don du rjes su gnang ba ni /
rigs kyi bu khyed rnams kyis dus da nas bzung ste mthar thug bla med byang chub ma thob kyi bar dus nam du'ang :
lus lha'i dkyil 'khor /
ngag sngags kyi 'khor lo /
sems chos nyid kyi rol pa las skad cig kyang mi 'bral ba la 'bad par gyis shig
/des ni tshe 'dir rdzogs pa'i byang chub kyi go 'phang 'grub nges pa yin no :
gnyis pa gzhan don rjes gnang ni /
slob ma gzhan don nus pa la gdan khri bsham pa sogs lag len ltar bya /
spyi la yid kyis dmigs shing /
gdugs sogs tshig dang bstun cing gtad la /
khyed rang rnams rin po che'i khri pad zla'i gdan la dkyil 'khor gtso mchog thugs rje chen po'i gzugs kyis 'khod pa'i steng du gdugs phub /
phyag tu chos dung sogs gtad /
mchod pa'i bye brag gis mtha' bskor te mnga' gsol bar mos shig
/khyab bdag chen po rin chen gdugs :
'gro ba'i sdug bsngal skyob par gyis :
chos kyi dung ni bla med mchog :
dri med kun tu gang bar gyis :
'khor los bsgyur ba stobs po che :
chos kyi 'khor lo bskor bar gyis :
snying rje chen po blo yi mchog :
bdud rtsi'i chu rgyun dbab par gyis :
dpal ldan sangs rgyas pad+ma skyes :
nyon mongs skyon gyis ma gos gyis :
ji srid 'khor ba ma stongs bar :
sems can don kun sgrub par gyis :
rdo rje 'dzin pa slob dpon gyi dbang dam pa thob par gyur cig :
ces bskur zhing me tog 'thor /
chos bka' yongs rdzogs kyi glegs bam na bzas dril ba lag tu gtad la /
rigs kyi bu khyod kyis /
'phags mchog thugs rje chen po'i chos 'di mkha' mnyam sems can thams cad kyi don du blo stobs bskyed nas sgrubs shig :
shod cig :
ston cig :
'gro don rgya chen po gyis shig :
ces dang dbyangs gsal rten snying brjod do //
gnyis pa dbang gi ngo sprod ni /
rgyas par spro na gter gzhung nyid blangs la 'dir mthar chags su bklag
/skabs 'dir yig tshogs la 'jigs nas ma bris /
mi spro na chad pa'i skyon yang med do //
gsum pa dam tshig bzung ba ni /
mthar me tog 'thor la shis brjod rgyas par bya /
de ltar na de dag rnams kyi sgo nas sprul pa'i skyes mchog o rgyan las 'gro gling pa'i zab gter gangs can ljongs kyi lha skal yab chos khyad par du gyur pa /
thugs rje chen po rgyal po lugs ngan song rang grol gyi dkyil 'khor du dbang bskur ba thob pa yin pas byang chub sems dpa'i spyod pas gzhan don rlabs po che sgrub pa sogs spyi dang khyad par gyi dam tshig la tshul bzhin du slob par khas blang ba 'di'i rjes zlos /
gtso bos ji ltar sogs /
gtang rag maN+Dal /
lus 'bul /
dge bsngo spyi ltar byas la slob ma gyes /
slob dpon gyis tshogs mchod byin dbab nas shis brjod bar byas pas 'grub bo //
stong nyid mkha' la snying rje'i 'dzum zer bzhad //
'khor ba ngan song sdug bsngal gsum gyi mun //
'phags mchog dgongs pa'i klong du rang grol nas //
srid zhi mnyam nyid thig le gcig gyur shog
/ces grub dbang rgod phug pa chen po'i gsung rab tshig tshogs mang bas dbang bskur mkhan po tshar skyen 'dod pa rnams kyis ngal gsor bzhugs su gsol bar snang bas /
rang mnyam la khyer bder dmigs nas pad+ma gar gyi dbang phyug phrin las 'gro 'dul rtsal gyis 'phags pa'i bzhugs gnas dpal ri glang chen 'gying 'dra'i nags khrod du bgyis pa dge legs 'phel //

//
