@#//
yang dag snying po'i las byang nyung gsal bzhugs so //
oM swasti /
bla ma dpal chen he ru ka
/dkyil 'khor lha la gus btud nas //
yang dag snying po'i las byang khrigs //
nyung gsal 'jug bde 'dir gsal bya //
de la sngon 'gro dngos gzhi rjes gsum las /
dang po la yo byad kyi gshom dang /
cho ga'i sngon 'gro gnyis las /
dang po ni /
gnas khang mdzes par brgyan /
dam tshig gi bris sku bkram pa'i mdun du /
dpal gtor sha khrag gis brgyan pa sman phud rak+ta nyer spyod lnga sogs mchod rdzas /
tshogs rdzas rol mo nye bar mkho ba'i yo byad rnams tshang ma bshams la /
gnyis pa cho ga'i sngon 'gro ni /
skyabs sems yan lag bdun pa bgegs gtor rnams sngon du btang nas /
mtshams gcod nas bzung /
sngon 'gro thun mong gi las bdun ni /
bka' brgyad gsang rdzogs kyi las byang bzhin bya ste /
'dir kha skong dgos pa rnams der kha 'phangs pa'i phyir ro //
gnyis pa dngos gzhi la rten dang brten pa bskyed cing dbang bskur ba dang /
las kyi rim pa'i rnal 'byor la 'jug pa gnyis las /
dang po la'ang gnyis kyi /
dang po rten dang brten pa bskyed pa ni /
hU~M:
spros pa med pa'i chos kyi dbyings :
rang bzhin kun snang ye shes 'od :
hU~M las rgyu yi ting nge 'dzin :
de las dbang chen gzhal yas khang :
ma hA su kha hU~M:
tsit+ta s+pha ra Na phaT:
badzra tsit+ta hU~M:
e yaM raM suM keM raM b+h+rU~M:
gru gsum mthing nag 'bar ba'i nam mkha' la :
'thor byed rlung nag tshogs ni rgya gram gtams :
chags pa rak+ta'i rgya mtsho rba klong 'khyil :
zhing chen gtams pa'i sa gzhi mtha' dbus brdal :
keng rus chen po brtsegs pa'i ri rab 'bar :
ye shes 'bar ba'i me 'od kun tu 'phro :
b+h+rU~M bi shwa bi shud+d+he tsakra maN+Da la hU~M:
zla gam smug nag dur khrod gzhal yas khang :
mtshan nyid yongs rdzogs lte bar pad+ma dang :
nyi zla'i gdan la lha chen pho mo dag :
brdzis pa'i khyu mchog gdan dang phyogs mtshams su :
nyi zla zhing chen gdan dang bcas pa 'o :
de dbus hU~M babs rdo rje rtse lngar gyur :
'od zer gong bu 'bar ba dpal chen po :
mthing nag zhal gsum phyag drug g.yas zhal dkar :
g.yon dmar dbus mthing zhal gdangs mche gtsigs rngam :
phyag drug g.yas kyi dang po rdo rje yis :
g.yon gyi dang po'i thod khrag dkrug pa 'o :
g.yas kyi bar pa kha T+wAM tha ma rnga :
g.yon par rgyu zhags tha ma khyung khra 'gyed :
zhabs bzhi g.yon brkyang stabs kyis gdan la rol :
thod skam dbu rgyan thod rlon do shal 'phyang :
glang chen ko rlon zhing lpags stod g.yogs shing :
stag lpags sham thabs sbrul lngas yan lag brgyan :
thal chen khrag zhag dur khrod mtshan mas spras :
kro d+hI shwa rI mthing nag kha T+wAM 'khyud :
b+han dmar stob cing zhabs gnyis yab la 'khril :
dur khrod chas can gar dgus rol pa'i sku :
ye shes me dpung 'bar ba'i dbus na bzhugs :
oM badzra he ru ka hU~M phaT:
badzra kro d+hI shwa rI satwaM:
ye shes dam tshig chen po yis :
pad+mar rdo rje ldan byas nas :
gnyis su med pa'i brda mtshon te :
byang chub sems sprin spros pa las :
ha brgyad sgrar bcas phyogs mtshams kyi :
zla gam gdan la 'khod pa ni :
gau rI b+han dmar zhing dbyug sngo :
tsau rI mda' gzhu 'gengs dmar ser :
pra mo chu srin rgyal mtshan 'phyar :
bai tA byis za rdor 'phyar nag :
puk+ka dmar ser byis rgyu 'dren :
g+hasma dung dmar dkrug 'thung ljang :
sma sha mthing nag byis snying za :
tsan+d+ha ser skya mchog lus 'bral :
kun kyang dur khrod chas kyis brgyan :
zhing gi gdan la brkyang bskum rol :
nang ltar zhal gsum phyag drug ni :
yum dang khro mo brgyad du rdzogs :
gsang ba ming don dpal chen po'i :
sku la rdzogs par snang ba dang :
de bzhin bdag gi tshogs brgyad kyang :
lha mo brgyad de dpal chen po :
yongs rdzogs don gyi lha dgu nyid :
ces gsal btab nas nga rgyal bya /
gnyis pa dbang bskur zhing byin gyis rlabs pa ni /
spyi bo'i gnas lngar sa bon lnga //
gnas las 'od 'phros dug lnga nyid //
phung po sangs rgyas rigs lngar bsgyur //
dbang rtags rigs lngas dbu la brgyan //
hU~M oM swA AMHhA/
gnas gsum 'bru gsum gnas pa las //
'od 'phros sgo gsum zhen rtog sbyangs //
sku gsung thugs kyi byin bsdus nas //
rdo rje gsum gyi ngo bor gyur //
oM AHhU~M kA ya wA ka tsit+ta a b+hi Shiny+tsa hU~M/
zhes nga rgyal bya /
gnyis pa las kyi rim pa'i ting nge 'dzin la drug las /
dang po spyan drang ba ni /
snying ga'i hU~M gi 'od zer gyis //
chos nyid skye ba med pa las //
gzugs sku ye shes 'khor lo'i sprin //
nam mkha' gang bar sad par bsam //
se gol bsnol ba dpung mgor brdab cing /
oM badzra sa mA dzaH
dmigs med mkha' ltar dag cing khyab pa'i sku :
spyan 'dren gshegs su gsol bar mi dmigs kyang :
thugs rje'i ngang nyid chos skur dag pa la :
ye shes sgyu mar rol cing gshegs su gsol :
A+oM ru lu ru lu hU~M b+h+yo hU~M:
e h+ye hi A na ya dzaHhU~M baM ho :
zhes mdun gyi nam mkhar byon par bsam /
gnyis pa bzhugs su gsol ba ni /
hU~M:
sems can don phyir nan tan mchog bskyed cing :
ye shes thugs rjes bdag la dgongs nas kyang :
mi gnyis don phyir dngos grub mchog gi gnas :
bdag la gsal zhing brtan par bzhugs su gsol :
tiSh+Tha badzra hU~M:
zhes dam tshig pa la gnyis med du thim par gyur /
gsum pa phyag bya ba ni /
bdag med phyogs bral don dam thugs chud cing :
byams dang snying rjes dgra zin mi mnga' yang :
gdug pa 'dul phyir dus las mi 'da' ba'i :
'jigs byed khro bo'i tshogs la phyag 'tshal lo :
a ti pU ho :
pra tIts+tsha ho :
zhes phyag byas pas bdag gi sgo gsum dang dpal chen po'i sku gsung thugs dbyer med du bsam mo //
bzhi pa mchod pa la brgyad las /
dang po phyag rgya gar ni /
g.yas pa thabs kyi rang bzhin la :
g.yon pa shes rab yum gyi ngang :
thabs dang shes rab ldan gyur pa :
sbyor bas phyag rgya 'byung ba'i rgyu :
'bru rnams bsnol te rtse sprad pa :
bde ba chen po 'byin pa'i rgya :
bsgul bskyod thams cad phyag rgya yin :
zhes phyag rgya ye shes kyi 'khor lo gsal gdab bo //
gnyis pa kun bzang ni /
bde bar gshegs so bcom ldan 'das :
rgyal ba rgya mtsho'i ye shes kyis :
srid pa'i rgya mtsho mtha' yas kun :
kun bzang mchod sprin mchog tu rol :
A+oM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA:
zhes spyod yul gyi dngos po thams cad kun tu bzang po'i rol par 'bul lo //
gsum pa thun mong nyer spyod ni /
ar+g+haM me tog bdug spos dang :
mar me dri chab bshos dang sgra :
phyi nang gsang bar sbyar ba rnams :
bdag dang mnyam pa'i tshogs la 'bul :
A+oM pa na peM:
pe nu su ra te :
ti pu pa ra mu :
sarba ta thA ga ta sid+d+hi hu :
sa ma yo ta mu :
sarba ma hA su kha sid+d+hi hu :
zhes mchod sprin spros te /
oM AHhU~M rak+ta tsit+ta sho d+ha ya swA hA:
A+oM shrI badzra rA ga d+hU pe d+hU:
de bzhin du /
puSh+pe pu :
A lo ke hrI:
gan+d+he gan :
shrI badzra rA ga nai wid+yA kha kha khA hi khA hi :
zhes 'bul lo //
bzhi pa sman mchod ni /
hU~M:
rang byung gdod nas rnam par dag :
rtsa brgyad stong la sbyar ba'i sman :
rigs lnga dam tshig lnga yi dngos :
ye shes lnga rdzogs grub pa'i rdzas :
dpal chen khrag 'thung lha dgu la :
rnam dag bdud rtsi dam rdzas mnyes mchod 'bul :
thugs rjes brtser dgongs dbang dang dngos grub stsol :
na maHsarba ta thA ga ta ar+g+haM pra tIts+tsha swA hA:
kha raM kha raM kha raM khA hi :
zhes mtheb srin nyi zla'i gwa 'us 'bul lo //
lce yi dam tshig rdo rje la :
rdo rje can gyis hU~M bsgoms te :
mthe bong dang ni srin lag rtses :
myong bas byang chub thob par gyur :
na maHsarba ta thA ga ta kA ya sid+d+hi A+oM:
wA ka sid+d+hi A:
tsit+ta sid+d+hi hU~M:
zhes dngos grub blang /
lnga pa gtor mchod ni /
dri med rnam dag nam mkha'i rang bzhin la :
log rtog mtshan ma mang po sprin phung bzhin :
ye shes 'od zer 'od kyis rab gsal phyir :
dag pa'i don du rtogs nas mchod par bzhes :
A+oM AHhU~M su ra te u pe b+h+yaHka ma la mA le badzra a mr-ita ha ra Na pra tIts+tsha ho :
khA hi khA hi :
zhes gtor ma 'dod yon gyi sprin phung du 'bul lo //
drug pa gsang nan ni /
rmad du byung ba'i gtor ma dang :
'dod pa'i yon tan rnam lnga po :
chos dbyings skye ba med dbyings las :
ji ltar dmigs pa bzhin du 'bul :
A+oM AHhU~M ba liM ta khA hi :
zhes bdud rtsi gtor ma la bran pas gsang bsnan gyi mchod pa'o //
bdun pa sgra mchod ni /
brdab dang brdung dang 'bud pa yi :
sbir dang sil snyan la sogs pa'i :
sgra yi dngos por snang ba yang :
yod pa ma yin shin tu grags :
sgra yis shin tu tshims gyur kyang :
sgra nyid rang bzhin gang yang med :
sgra byung ye shes mchod par 'bul :
A+oM shrI badzra rA ga gI tI hrI:
zhes rol mo 'bul /
brgyad pa rgyal srid bdun ni /
zhing 'dir rin chen sna bdun gyis :
mkhas pa dag gis yongs bkang nas :
dngos grub 'bras bu 'dod pa'i phyir :
shes rab can gyis mchod par bya :
A+oM rat+na tsakra saM b+ha wa At+ma ko\u0f85 haM:
zhes rin chen bdun gyis mchod par bya'o //
lnga pa bstod pa ni /
hU~M:
bdag med phyogs bral don dam thugs chud cing :
byams dang snying rjes dgra zin mi mnga' yang :
gdug pa 'dul phyir dus las mi 'da' ba'i :
'jigs byed he ru ka la phyag 'tshal bstod :
khro mo dbang phyug sku la nyer gnas shing :
thabs dang shes rab 'brel ba'i dkyil 'khor 'dir :
mkha' 'gro mi bzad 'bar ba'i sprin 'phro ba :
gdug pa 'dul mdzad yum la phyag 'tshal bstod :
nam mkha'i lus can gar yang thogs med cing :
'dod dgur bsgyur ba'i gzugs can 'phrul mo che :
ma sring byams pa'i tshul gyis grogs mdzad ma :
phyi nang mkha' 'gro'i tshogs la phyag 'tshal bstod :
ces pa'am /
khro bstod ho drug ma byas kyang chog ste yon tan khyad par can dran pa'i sgo nas so //
drug pa dzapa? bzla ba ni /
bsnyen yig tu shes par bya'o //
gsum pa rjes kyi cho ga la /
tshogs mchod bya ba /
brtan ma skyong ba /
nyer bsdu bya ba'o //
dang po tshogs la lnga las /
dang po byin rlabs ni /
yo byad bshams la /
a mr-itas bsang /
raM yaM khaM/
rang gi thugs ka nas raM yaM khaM 'phros ye shes kyi me rlung chur gyur pas dngos 'dzin nyes skyon thams cad bsregs gtor bkrus nas stong par gyur /
stong pa'i ngang las tshogs rdzas trAM las rin po che'i phung por gyur /
A+oM AHhU~M/
'dod yon lnga'i lha mo mkha' khyab tu spro bas longs spyod kyi gter du gyur /
'bru gsum lan gsum gyis byin gyis brlab /
gnyis pa tshogs zhing 'dren pa ni /
dmigs med mkha' ltar dag cing khyab pa'i sku :
spyan 'dren gshegs su gsol bar mi dmigs kyang :
thugs rje'i ngang nyid chos skur dag pa la :
ye shes sgyu mar rol cing gshegs su gsol :
zhes pa'i mthar dzaHhU~M baM ho :
shrI he ru ka dr-i sh+ya ho :
sa ma ya ho :
sa ma ya satwaM:
badzra A ral+li ho :
hrIM hrIM:
zhes spyan drang /
gsum pa mchod pa la spyi dang bye brag gi mchod pa gnyis las /
dang po ni /
bla med mchog gi mchod pa dam pa 'di :
ye shes lnga yi 'od zer rnam par 'phro :
'dod pa'i yon tan lnga yis rab brgyan te :
thugs dam bzhin las ci bder bzhes su gsol :
zhes mchod /
gnyis pa bye brag gi mchod pa ni /
hU~M:
sgeg pa dpa' ba 'jigs su rung ba dang :
dgod dang gshe dang rngam par ston pa dang :
snying rje rngams dang zhi ba la sogs pa :
sku yi dngos po shin tu bsgyur ba yin :
gar yang sgrub pa rnal 'byor las :
gar gyi dbang phyug gtso bo che :
zla ba la sogs snying po can :
mAM sa la sogs ro mchog gsol :
me tog la sogs tsan+dan dri :
bzang rgu 'bul lo bzhes su gsol :
mi mo rnams kyi reg bya'i mchog :
byin gyis rlobs shig rnal 'byor pa :
sgrub pa'i rdzas 'di thams cad la :
hU~M dang phaT kyis ldan par mdzod :
ces g.yas zhal la dmigs nas mchod /
gsum pa bar pa bshags pa ni /
bdag cag ma rig lus dang ngag sems kyis :
bag med tshul gyis dam las 'gal gyur te :
lus kyis sdig byas sdig pa dngos su bgyis :
ngag gis tshig smras phra ma ngan du brjod :
sems kyis blo nor log par bsams la sogs :
'dod khro gti mug dbang gis nongs bgyis pa :
bkram pa'i lha tshogs khyed la bzod par gsol :
yig brgya bzla zhing g.yon zhal la dmigs pas bshags pa bya'o //
bzhi pa tha ma bsgral stob ni /
ling+ga bcas pa'am med na tshogs zan la dgug gzhug byas la /
e yi tshogs kyi dkyil 'khor mchog :
'bar ba gtum chen rngams pa la :
khros pa'i yid kyis mchod sbyin bya :
sangs rgyas bsod nams sku yang 'jig :
bdud rtsi lnga 'am zas lnga la :
mtshan ma ming du bcas pa bya :
bkug nas rdo rje phur bus gdab :
rdul du byas la tshogs la 'bul :
A+oM ru lu ru lu hU~M b+h+yo hU~M sarba duSh+TAM mA ra ya rbad :
ces bsgral /
hU~M:
dgra bgegs bsgral ba'i sha khrag rus :
don snying nang rol bcas pa rnams :
ye shes bdud rtsir byin brlabs nas :
bzhes shig rol cig dgyes par mdzod :
mAM sa rak+ta kiM ni ri ti khA hi :
zhes dbus zhal la bstab bo //
de nas tshogs rdzas rnams brda dang brda'i 'bul len gyis dam tshig bsre ba sngon du 'gro bas tshogs la rol /
lnga pa lhag ma rnams bsdus kha phrus bdud rtsir spel la /
hU~M:
mkha' 'gro ging dang dbang phyug ma :
ma bdun sring bzhi 'bar ma brgyad :
pho nya la sogs lhag sdud tshogs :
dpal gyi pham phab 'di gsol la :
bcol pa'i phrin las sgrub par mdzod :
ya hi gats+tshas mgron gshegs shing gtor ma phyir dor /
gnyis pa brtan ma skyong ba ni /
gtor ma 'bru gsum gyis bdud rtsir spel la /
hU~M:
khas blangs bod khams skyong ba brtan ma'i tshogs :
kha rag ma sogs bcu gnyis 'khor bcas la :
sngon tshe ji ltar dam bcol bzhin :
bka' yi gtor ma 'di longs la :
byams pa'i grogs mdzod phrin las sgrubs :
ces gtor ma gtsang sar gshegs /
gtor gzhong la bro brdung ngo //
gsum pa nyer bsdu bya ba ni /
thun mtshams la 'jug pa'am nyal ba na /
mchod bstod bzod gsol yod med gang bde byas nas /
hU~M hU~M hU~M/
zhes pas dkyil 'khor gyi 'khor lo thugs srog hU~M gi nA da'i bar bsdus nas stong nyid spros bral gyis rtag mtha' bsal /
nyal ba las ldang ba'am spyod lam la 'jug pa na /
phaT phaT phaT/
ces pas dpal chen po'i skur langs nas chad mtha' bsal /
dge ba bsngo zhing bkra shis kyis mtha' brgyan nas snang grags rig gsum lha sngags chos nyid du shes pas spyod lam thams cad don yod par bya'o //
tshul 'di la chog khrigs khrom shog byed pa nyung zhing bsnyen sgrub kyi las la 'di tsam gyis chog pa'i phyir ngag 'don snying por bsdus nas mkhyen ldan ngag dbang pad+ma'i bzhed pa ltar bsnyen yig dang 'brel ba'i dbang du byas nas 'gyur med rdo rjes bkod pa'o //

//
