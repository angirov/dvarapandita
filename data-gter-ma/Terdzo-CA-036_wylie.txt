legs ldan bdud 'joms rdo rjes chu bo ri nas gdan drangs pa'i bla ma sku gsum gyi ngag 'don skor bzhugs /
skyabs 'gro ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
na mo :
bla ma bde gshegs 'dus pa'i gsung :
rtsa ba gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
na mo :
bla ma bde gshegs 'dus pa'i thugs :
sku gsum bla ma'i rang bzhin la :
bdag dang 'gro drug sems can rnams :
byang chub bar du skyabs su mchi :
sems bskyed ni /
sems bskyed 'gro ba kun don du :
dkon mchog gsum po bsgrubs nas ni :
gang la gang 'dul phrin las kyis :
'gro don byed par sems bskyed do :
sems bskyed 'gro ba kun don du :
rtsa ba gsum po bsgrubs nas ni :
gang la gang 'dul phrin las kyis :
'gro don byed par sems bskyed do :
sems bskyed 'gro ba kun don du :
sku gsum bla ma bsgrubs nas ni :
gang la gang 'dul phrin las kyis :
'gro don byed par sems bskyed do :
yan lag bcu pa ni /
dkon mchog gsum po gshegs su gsol :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag 'gal 'khrul ci mchis bshags :
gsang sngags sgrub la rjes yi rang :
smin grol gsang sngags chos 'khor bskor :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
rtsa ba gsum po gshegs su gsol :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag 'gal 'khrul ci mchis bshags :
gsang sngags sgrub la rjes yi rang :
smin grol gsang sngags chos 'khor bskor :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
sku gsum bla ma gshegs su gsol :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag 'gal 'khrul ci mchis bshags :
gsang sngags sgrub la rjes yi rang :
smin grol gsang sngags chos 'khor bskor :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
maN+Dal ni /
na mo :
bkod pa mdzes ldan rin chen maN+Dal mchog :
ri rab gling bzhi gling phran nyi zlas spras :
rin chen 'dod lnga kun bzang mchod sprin gtibs :
dkon mchog gsum dang rtsa gsum sku gsum mchod :
bdag sogs 'gro ba ma lus bskyab tu gsol :
tshogs rdzogs sgrib byang sku gsum myur thob shog :
sgrib sbyong ni /
skyabs yul sku gsung thugs nyid kyi :
gnas gsum 'bru gsum 'od zer 'phros :
phyogs bcu'i rgyal ba sras bcas mchod :
'od zer tshur 'dus bdag lus phog :
sgo gsum las nyon ma lus sbyangs :
phar 'phros rigs drug sems can gyi :
sdig sgrib sbyangs nas sa la bkod :
slar yang tshur 'dus bdag lus thim :
rgyal ba'i sku gsung thugs dbang thob :
oM AHhU~M:
zhes ci nus bzla /
bla ma'i rnal 'byor ni /
bla ma sangs rgyas chos sku la :
gsol ba 'debs so byin gyis rlobs :
snang srid rgyal ba'i sku nyid du :
da lta nyid du 'char bar shog :
bla ma yi dam longs sku la :
gsol ba 'debs so byin gyis rlobs :
sgra grags rgyal ba'i gsung nyid du :
da lta nyid du rtogs par shog :
bla ma mkha' 'gro sprul sku la :
gsol ba 'debs so byin gyis rlobs :
dran rtog rgyal ba'i thugs nyid du :
da lta nyid du rtogs par shog :
!
brgyud 'debs dge slong pad phrin pa rang nyid kyis sbyar ba ni /
srid zhi'i khams kun gdod ma'i zhing //
bya rtsol bral ba dngos po'i gshis //
'dus ma byas pa chos kyi sku //
mtha' yas zhabs la gsol ba 'debs //
lhun grub longs sku'i tshul 'dzin pa //
stong nyid snying rje'i rnam rol mchog
/'gro ba'i mun sel yid bzhin nor //
pad dkar 'dzin la gsol ba 'debs //
ma lus rgyal ba'i phrin las pa //
brtul zhugs mngon gyur he ru ka
/dus gsum sgrib med mkhyen gyur pa'i //
pad 'byung zhabs la gsol ba 'debs //
gang gi gsang mchog gdams pa'i mdzod //
'dzin pa'i snod ldan las 'phro can //
thugs sras 'gro ba'i skyabs mgon mchog
/dag pa'i 'khor lngar gsol ba 'debs //
zhen log mthar phyin mdzad pa yis //
dka' spyad sgrub la rtse gcig gzhol //
rnal 'byor dbang phyug legs ldan rje //
bdud 'joms zhabs la gsol ba 'debs //
mgon de'i bka' gter gdams pa yi //
snod du gyur pa 'jam dpal dbyangs //
mkhyen brtse'i dbang phyug ces grags pa'i //
mkhas dbang rje la gsol ba 'debs //
gsang chen bla na med pa yi //
bstan pa'i sgron me rdo rje 'chang //
dbang phyug rab brtan phan bde'i gter //
dam pa mchog la gsol ba 'debs //
rab 'byams 'khor lo'i mgon po ba //
bdag sogs 'gro ba'i bsod nams dpal //
rdo rje 'dzin pa mchog ldan la //
mi phyed dad pas gsol ba 'debs //
'od gsal rdo rje snying po yi //
bshad sgrub rgyal mtshan 'dzin mdzad pa'i //
mkhas grub chos dbyings rang grol la //
gdung shugs drag pos gsol ba 'debs //
bslab gsum rin chen tshul khrims ldan //
stong nyid chos sku'i gnas lugs skyong //
rjes thob snying rje'i rnam rol can //
pad phrin zhabs la gsol ba 'debs //
snang srid 'khor 'das srid zhi kun //
zab med 'od gsal chos kyi sku //
cir snang dag pa rab 'byams su //
da lta nyid du 'char bar shog
/'di bzung byang chub ma thob par //
rdo rje theg pa'i nye lam la //
thos bsam sgom pa mthar phyin nas //
'gro ba'i ded dpon byed par shog
/ces pa 'di yang brgyud pa'i kha skong gi tshul du bgyid par yun ring mo zhig nas bsams kyang g.yeng bas phyi bshol du lus pa las /
phyis rab 'byams pa bstan pa rab rgyas kyis bskul zhing rang nyid kyang lhag bsam rnam par dag pa'i sgo nas /
pad+ma'i bsti gnas yang rdzong drag sngags phug gi gnas su lha rigs kyi rnal 'byor pad+ma phrin las kyis sbyar ba dge
/dngos gzhi'i nyams len ni /
'di ltar mig gi yul du snang ba yi :
phyi nang snod bcud snang ba thams cad kun :
snang yang bden 'dzin med pa'i ngang la zhog :
gzung 'dzin dag pa gsal stong lha yi sku :
'dod chags rang grol bla mar gsol ba 'debs :
gzugs stong pa'o :
stong pa nyid gzugs so :
gzugs las kyang stong pa nyid gzhan ma yin :
stong pa nyid las kyang gzugs gzhan ma yin no :
'di ltar rna ba'i yul du grags pa yi :
snyan dang mi snyan grags pa'i sgra rnams kun :
grags stong bsam mno bral ba'i ngang la zhog :
grags stong skye 'gag med pa rgyal ba'i gsung :
grags stong rgyal ba'i gsung la gsol ba 'debs :
sgra stong pa'o :
stong pa nyid sgra'o :
sgra las kyang stong pa nyid gzhan ma yin :
stong pa nyid las kyang sgra gzhan ma yin no :
'di ltar yid kyi yul du 'gyu ba yi :
nyon mongs dug lnga'i rtog pa ci shar yang :
sngon bsu rjes dpyod blo yis bcos mi gzhug :
'gyu ba rang sar bzhag pas chos skur grol :
rig pa rang grol bla mar gsol ba 'debs :
sems stong pa'o :
stong pa nyid sems so :
sems las kyang stong pa nyid gzhan ma yin :
stong pa nyid las kyang sems gzhan ma yin no :
'di'i lung gi brgyud pa ni /
rig 'dzin pad+ma phrin las yan khrid yig ltar la /
des bya btang su d+hI ar+tha /
des lha rigs ngag dbang kun dga' legs pa'i 'byung gnas la'o //
dge legs 'phel ///
/
