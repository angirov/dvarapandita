@#//
thugs rje chen po yi ge drug pa'i gsol 'debs sgrub thabs dang 'brel ba'i rig gtad cho ga mchog dman snying gi bdud rtsi zhes bya ba bzhugs so //
na mo gu ru lo ke shwa ra ya /
gang gi mtshan dang rig sngags kyis //
'khor ba dong sprugs gangs can mgon //
mi phyed dad pas gtsug bkod de //
rig gtad cho ga rnam gsal bya //
mchog dman kun la nyams len bde zhing byin rlabs kyi tshan kha khyad par du 'phags pa'i gsol 'debs kyi sgrub thabs grol ba bzhi ldan 'di'i rig pa gtad pa'i rjes gnang la rgyas bsdus gnyis phyag bzhes su mdzad pa las /
rgyas par spro na /
stegs bu'i dbus su pad+ma 'dab ma drug pa /
de'i lte bar thugs rje chen po'i sku
/g.yas su sngags byang /
g.yon du me long /
'dab ma drug la yi ge drug re re bris pa'i tsakli
/mdun sogs gang bder bum pa bcud ldan /
nyer spyod kyi mchod pa ci 'byor bcas bsham /
bdag mdun so sor gsal btab la bzlas pa gsol 'debs bar bya /
de'ang brjod tshig gcig gis bsgom pa'am tha dad du bsgrubs kyang legs /
de nas mdun gyi lha'i sku las bdud rtsi 'od zer dang bcas pa byung /
bum pa'i gzungs chab la thim pas byin gyis brlabs par bsam la yig drug ci rigs pa zla ba rnams slob dpon gyi bya ba'o //
slob ma la bya ba /
khrus /
sngon gtor srung 'khor bcas spyi ltar ram /
sgo drung du chab kyis kha bshal ba tsam bya /
gral la 'khod nas sems bskyed sogs gsal btab la /
de'ang phyogs dus rgyal ba sras dang bcas pa'i snying rje chen po'i rang gzugs su bstan nas srid pa'i rgya mtsho gting nas sprugs pa'i phrin las rgyun chad mi mnga' zhing rgyal ba rgya mtsho'i yab tu gyur pa /
khyad par gdong dmar sha za bod yul mun pa'i gling 'dir thugs rje'i nyi 'od lhag par brdal bas thar pa'i lam mkhan gcig pur gyur pa /
'phags pa spyan ras gzigs dbang phyug yi ge drug pa'i gsol 'debs kyi sgrub thabs snga na med pa'i grol ba bzhi ldan gyi ngo mtshar can 'di ni /
grub chen thang stong rgyal po dang thugs rgyud gcig pa mnga' ris stod kyi gu ge rong du byung ba'i sbas pa'i rnal 'byor pa grub mchog tshul khrims bzang po zhes mi yul du dgung lo brgya dang sum cu bzhugs kyang /
sku la bgres rgud kyi skyon med cing mthar sku 'od kyi phung por thim pa de nyid la 'phags pa thugs rje chen pos mngon sum du bstsal pa'i rdo rje'i gsung byin rlabs kyi tshan kha dang ldan pa ste /
de lta bu'i zab chos khyad par can 'di'ang /
'phags pa 'jig rten dbang phyug dang tha dad med pa'i grol ba bzhi'i phrin las mnga' ba /
mkhas shing dngos grub brnyes pa thams cad kyi rgyal po /
rigs dang dkyil 'khor kun gyi khyab bdag 7'jam dbyangs mkhyen brtse'i dbang po la mnga' ris grub chen nyid kyis dngos su bstsal ba ste /
de nyid kyi rig pa gtad pa'i rjes su gnang ba bsgrub pa la zhes sogs kyis mtshams sbyar la maN+Dal 'bul du gzhug
/phyag snyim pa me tog dang bcas pa'i thal mo sbyor la gsol ba 'debs pa 'di'i rjes zlos mdzod /
kye /
gangs ri'i mgon po spyan ras gzigs //
bdag gsol 'debs bu la brtse bas dgongs //
rgyud byin gyis brlab par mdzad du gsol //
lha thugs rje chen por gsol ba 'debs //
oM ma Ni pad+me hU~M/
lan gsum /
bdag sogs mar gyur nam mkha'i mtha' dang mnyam pa'i sems can thams cad bla ma spyan ras gzigs dbang phyug la /
sgo gsum rtse gcig gus pas dus rtag par skyabs su mchi'o snyam du skyabs 'gro'i sdom pas gzhi bting ba dang /
sems can thams cad sangs rgyas kyi sa la bkod pa'i phyir 'phags pa spyan ras gzigs kyi go 'phang bsgrub par bya'o snyam du byang chub mchog tu sems bskyed pa dang /
sems can thams cad bde ba dang ldan 'dod kyi byams pa /
sdug bsngal dang bral 'dod kyi snying rje /
bde dang mi 'bral ba'i dga' ba /
phyogs ris med pa'i btang snyoms te tshad med bzhi'i sgom rim gsal thob la 'di'i rjes zlos /
mgon spyan ras gzigs la skyabs su mchi //
ma 'gro drug don du byang sems bskyed //
byams snying rje dga' ba btang snyoms bsgom //
lha thugs rje chen por gsol ba 'debs //
oM ma Ni pad+me hU~M/
lan gsum /
de nas thog mar sku'i rig pa gtad pa'i rjes su gnang ba yin pas /
khyed rang rnams brjod tshig dang mthun par spyan ras gzigs kyi sku rten dang brten par bcas pa gsal 'debs bzhin pa'i ngang /
tshig 'di rnams kyang rjes zlos mdzod cig
/chos thams cad stong pa nyid kyi ngang //
gnas yul kun ri bo po ta la'i //
zhing gzhal yas khang bcas gsal la rdzogs //
lha thugs rje chen por gsol ba 'debs //
oM ma Ni pad+me hU~M/
de dbus su rang nyid spyan ras gzigs //
sku dkar gsal 'od zer 'bum phrag 'phro //
mtshan dpe byad zhi 'dzum sgeg pa'i nyams //
lha thugs rje chen por\u0f8e
oM ma Ni pad+me hU~M/
zhal chos sku thig le gcig tu 'khyil //
spyan thabs shes snying rjes zim bur gzigs //
phyag tshad med bzhi ldan 'jam zhing mnyen //
lha thugs rje chen por\u0f8e
oM ma Ni pad+me hU~M/
rtsa phyag gnyis thugs kar thal mo sbyar //
g.yas 'og mas shel gyi phreng ba dang //
g.yon 'og mas pad+ma dkar po bsnams //
lha thugs rje chen por\u0f8e
oM ma Ni pad+me hU~M/
skra mthon mthing thor tshugs spyi bor bcings //
lhag ma rnams lcang lo'i tshul du 'phyang //
spyi gtsug tu nor bu 'bar bas mtshan //
lha thugs rje chen por\u0f8e
oM ma Ni pad+me hU~M/
dar sna tshogs cod pan na bzas bklubs //
rgyan rin chen du mas kun nas mdzes //
ri dwags kyi pags pas nu g.yon bkab //
lha thugs rje chen por\u0f8e
oM ma Ni pad+me hU~M/
sku ba spu'i khung bu re re bzhin //
ji snyed kyi zhing khams rab 'byams rdzogs //
de snyed kyi sangs rgyas byang sems bzhugs //
lha thugs rje chen por\u0f8e
oM ma Ni pad+me hU~M/
gsung phyi nang snod bcud sgra skad kun //
sngags yi ge drug tu byin brlabs pas //
mthong thos dang dran reg grol bar mdzad //
lha thugs rje chen por\u0f8e
oM ma Ni pad+me hU~M/
thugs stong nyid ngang las ma g.yos bzhin //
gdangs dmigs med snying rje chen po yis //
ma 'gro drug kun la bu ltar dgongs //
lha thugs rje chen por\u0f8e
oM ma Ni pad+me hU~M/
gdan pad dkar zla ba rgyas pa'i steng //
zhabs rdo rje'i skyil mo krung gis bzhugs //
phyogs kun tu 'od kyi snang bas khyab //
lha thugs rje chen por\u0f8e
oM ma Ni pad+me hU~M/
gnas gsum du oM dkar AHdmar po //
hU~M mthing ga'i yi ge gsal la 'tsher //
don rdo rje gsum gyi ngo bor rdzogs //
lha thugs rje chen por\u0f8e
oM ma Ni pad+me hU~M/
thugs dwangs ma'i srog las 'od zer 'phros //
ye shes kyi sems dpa' char ltar babs //
dam tshig gi phyag rgyar dbyer med thim //
lha thugs rje chen por gsol ba 'debs //
oM ma Ni pad+me hU~M/
slob dpon gyis dril gsil dang /
spos bdug la yig drug 'ur 'don mang du bya /
bum dbang bskur la /
slar 'od 'phros dbang lha spyan drangs nas //
dbang bskur zhing sgrib dag yon tan rdzogs //
dpal snang ba mtha' yas dbu la brgyan //
lha thugs rje chen por\u0f8e
oM ma Ni pad+me hU~M/
de rnams kyis yan lag bzhi rdzogs pa'i bskyed rim mtshan nyid ldan pa song nas rjes 'brel du phyag mchod bstod pa rnams kyang so so'i bsgom bya gsal thob la rjes zlos /
spyir 'gro drug kun la bu ltar brtse //
sgos gangs can 'gro la lhag par dgongs //
mgon spyan ras gzigs la phyag 'tshal lo //
lha thugs rje chen por\u0f8e
oM ma Ni pad+me hU~M/
rgyu dngos su bshams pas mtshon byas te //
rkyen ting nge 'dzin gyis rnam sprul pa'i //
zag med kyi mchod sprin rgya mtsho 'bul //
lha thugs rje chen por\u0f8e
oM ma Ni pad+me hU~M/
thabs shes rab mchog la mnga' brnyes shing //
dpal ye shes yon tan bsam mi khyab //
mgon spyan ras gzigs la gus pas bstod //
lha thugs rje chen por\u0f8e
oM ma Ni pad+me hU~M/
des sku lha bsgom pa la dbang ba yin pas deng nas 'phags pa'i sku snang stong chu zla lta bu bsgom pa la rtag tu brtson par gyis shig
/gnyis pa gsung gi rig pa gtad pa'i rjes su gnang ba yin pas /
khyed rang rnams lhar gsal ba'i thugs kar thugs srog sngags phreng bcas gsal 'debs pa dang /
spro bsdu dang pos byin rlabs bsdu ba /
bar pas rigs drug gnas sbyong /
tha mas dag snang lam khyer gyi ting nge 'dzin rim par gsal 'debs bzhin pas 'di'i rjes zlos /
thugs pad dkar 'dab drug lte bar hrIH
'dab ma rnams yi ge drug pas mtshan //
sngags rang sgra sgrog cing 'od zer 'bar //
lha thugs rje chen por\u0f8e
oM ma Ni pad+me hU~M/
ngag bzlas pa'i rkyen gyis bskul ba las //
hrIHyig gi 'od kyis 'phags pa mchod //
byin rlabs kun tshur 'dus bdag la thim //
lha thugs rje chen por\u0f8e
oM ma Ni pad+me hU~M/
'dir yig drug brgya rtsa 'ur 'don bya /
de nas oM sogs yig drug tsakli so sor spyi bor bzhag la /
oM dkar po lha yi yul du 'phros //
rgyud nga rgyal 'pho ltung sdug bsngal sbyangs //
don mnyam nyid ye shes mngon du gyur //
lha thugs rje chen por\u0f8e
oM ma Ni pad+me hU~M/
ma ljang gu lha min yul du 'phros //
rgyud phrag dog 'thab rtsod sdug bsngal sbyangs //
don bya grub ye shes mngon du gyur //
lha thugs rje chen por\u0f8e
oM ma Ni pad+me hU~M/
Ni ser po mi yi yul du 'phros //
rgyud the tshom brel phongs sdug bsngal sbyangs //
don rang byung ye shes mngon du gyur //
lha thugs rje chen por\u0f8e
oM ma Ni pad+me hU~M/
pad mthing ga dud 'gro'i yul du 'phros //
rgyud gti mug blun rmongs sdug sbyangs //
don chos dbyings ye shes mngon du gyur //
lha thugs rje chen por\u0f8e
oM ma Ni pad+me hU~M/
me dmar po yi dwags yul 'phros //
rgyud 'dod chags bkres skom sdug sbyangs //
don sor rtog ye shes mngon du gyur //
lha thugs rje chen por\u0f8e
oM ma Ni pad+me hU~M/
hU~M mthing nag dmyal ba'i yul du 'phros //
rgyud zhe sdang tsha grang sdug bsngal sbyangs //
don me long ye shes mngon du gyur //
lha thugs rje chen por gsol ba 'debs //
oM ma Ni pad+me hU~M/
sku dang sngags byang me long rnams gnas gsum du bzhag la /
khams gsum gyi gzugs snang spyan ras gzigs //
sgra grags kun sngags kyi rang sgrar 'ur //
dran rtog gi gzung 'dzin 'od gsal ngang //
lha thugs rje chen por\u0f8e
oM ma Ni pad+me hU~M/
des gsung snying po bzla ba la dbang ba yin pas /
rig sngags kyi rgyal mo yi ge drug ma'i bzlas pa chu bo'i rgyun lta bur mi chad par gyis shig
/gsum pa thugs kyi rig pa gtad pa'i rjes su gnang ba yin pas /
tshig don sgom la mnyam par 'jog bzhin pas rjes zlos mdzod /
snang grags kun 'od gsal dbyings su thim //
gzhi ma bcos gnyug ma phyag rgya che //
lam byar med 'phags pa'i rang zhal blta //
lha thugs rje chen por\u0f8e
oM ma Ni pad+me hU~M/
zhes dal gcig bzhag
/mkha' khyab kyi stong nyid nam mkha'i ngang //
slar 'phags pa'i sku ru lam gyis ldangs //
byams snying rjes 'gro ba'i don la spyod //
lha thugs rje chen por\u0f8e
oM ma Ni pad+me hU~M/
des sems chos nyid kyi gnas lugs bsgom pa la dbang ba yin pas //
deng nas ma bcos gnyug ma phyag rgya chen po'i ngang du mnyam par 'jog pa dang ma bral bar gyis shig
/de nas me tog 'thor la /
skyabs dkon mchog gsum gyi ngo bo nyid //
mgon spyan ras gzigs dbang byin rlabs kyis //
phyogs dus kun bkra shis bde legs shog
/lha thugs rje chen por\u0f8e
oM ma Ni pad+me hU~M/
zhes dang gzhan yang bkra shis rgyas par brjod pas mnga' dbul /
de lta bu'i dge ba'i rtsa ba bsngo zhing smon lam 'debs pa 'di'i rjes zlos /
bdag sgom bzlas 'di yis mtshon byas te //
dus gsum du bsags pa'i dge ba'i mthus //
ma 'gro drug 'khor ba dong sprugs shog
/lha thugs rje chen por\u0f8e
oM ma Ni pad+me hU~M/
nam tshe 'di'i snang ba 'phos ma thag
/nub bde can zhing du skyes nas kyang //
byang chub kyi go 'phang myur thob shog
/lha thugs rje chen por gsol ba 'debs //
oM ma Ni pad+me hU~M/
des yi ge drug pa gsol 'debs kyi tshul du sgrub pa'i rig gtad rgyas pa thob pa yin pas /
rtsa ba rdo rje'i gsung las /
nyin re bzhin ma chag par byas na 'chi 'phos ma thag bde ba can gyi zhing du skye bar gdon mi za'o //
zhes gsungs pa lags pas 'phags pa spyan ras gzigs yi dam gyi lhar 'dzin cing 'di'i sgom bzlas ma chag par bya snyam pas rjes zlos /
gtso bos ji ltar sogs dam tshig khas blang /
gtang rag maN+Dal phyin chad spyi ltar bya /
slob dpon gyis rjes chog mchod bstod /
nongs bshags /
mdun bskyed brtan bzhugs /
bdag bskyed bsdu ldang /
bsngo shis sogs mthar dbyung ngo //
de ni rig gtad rjes gnang gzhan dang sgo bstun te cung zad rgyas par bya ba'i tshul yin /
bsdu na grub chen rang gi phyag bzhes ltar /
skyabs sems nas bkra shis kyi bar slob dpon gyi ngag nas brjod rim bzhin slob mas rjes zlos dang dmigs pa spod sgom byas pas grub pa yin la /
rgyas bsdus gang ltar yang mtshams rnams su yig drug ci rigs 'ur 'don lhan cig bya ba yin no //
'brel bcas las nyon dri bral nas //
'phags pa'i zhing khams nyams dga' ba //
pad+ma bkod par brdzus te skyes //
rgyal las lung bstan mchog thob shog
/ces rang gzhan la phan par 'dod pa'i lhag bsam gyis nye bar drangs te /
7kun mkhyen bla ma 'jig rten gsum gyi mgon po nyid kyi zhal lung ji ltar gnang ba bzhin /
pad+ma gar dbang blo gros mtha' yas kyis rdzong chen lnga 'dus sgrub chen rnam dgu'i pho brang gi bye brag gsung mchog 'chi med pad+ma'i rdzong du sbyar ba dge legs 'phel //

//
