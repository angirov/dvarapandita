@#//
lho brag gtam shul btsan 'gro'i lung phran gyi bye brag 'jod sa gser gangs ri'i 'dabs sbas phug mkha' 'gro mchod rten dkar chung gter 'byung bzhugs so //
na mo gu ru pad+ma sid+d+hi hU~M hrIH
ngo mtshar rang bzhin gyis grub man shel nang //
gdos bcas ma grub lnga ldan 'ja' bkra ba //
phal gyis blta byar ma grub nyi ma'i 'od //
bslang bar mkhas pas phyi rol gsal bar bstan //
sngon mthus smon lam gyis grub gsang gter nang //
kun gyi spyod yul ma yin zab mo'i chos //
skal med 'byin par ma nus DA ki zab mo'i brda //
bstan par byed pos mngon phyungs 'di na ko
/bdag cag gi skyabs gnas bslu ba med pa o rgyan gyi gu ru rin po che pad+ma'i bka' drin gyis /
dus mthar byang phyogs sa skyong DA ka'i rigs skyes dbang po'i sde bdag rang lo zhe gcig pa'i skabs yar 'brog brgyud mnga' bdag rin po che nyang nyi ma 'od zer gyi 'khrungs yul mjal bar ched gtad du phyin pa'i yar lam /
gu ru rin po che chos kyi dbang phyug gi gdung dbon des lam snar bgyis /
'khor bcas bgrod bzhin pa las g.yon phyogs gad brag gi ngos la mdzub mo btsugs /
phug pa pha gi na mchod rten byin rlabs can zhig yod zer byung bas yid spro ba zhig byung /
de nub mnga' bdag 'khrungs gnas kyi gong tsam dgon dkar zhes pa'i ri khrod der nyal ba'i tho rangs bud med sha mdog dkar ba la nyams bag dang skra sil bur spungs pa thibs se ba gos dkar phu dung ma'i steng lcam tshe yang dkar po gyon pa gcig gam du sleb pa 'dra zhig la mthong ba tsam gyis lus bde bas khyab bzhin pa'i ring der /
mo na re /
de nyid phug pa de na mkha' 'gro'i gsang gter zab mo zhig yod pa lags te zer ba dang /
lag mthil g.yon pa de deng bstan byung bas shel gyi me long sbyor ba lta bu nag lhang nge zhig gi nang du /
dbyibs tshig 'bru yi ger kyang yod pa de 'dra ba kun lam lam gsal ba zhig byung /
de khas rang la srin mtheb bdud rtsi 'thor ba ltar byas byung bas me long lta bu de yang khra bun bun bdag gi lus la thim song /
bde ba chen po de kho na'i ring la lus 'phar g.yo byas pa'i rkyen lta bus gnyid dang po'i 'phro sad pa dang 'dra ba lus bde ba tsha chi li li byed 'dug
/gter lag tu sleb pa dang khyad mi 'dug snyam yid dga' ba'i ring nas /
bde ba cher skyes mi bzod pa ltar 'dug pas /
seng ge rnam grol zhig byas rtsa 'dab zhig brgyab pas kyang /
lus cung zad 'bol thib 'dra ba la bde ba lhang lhang gnon mi tshugs pa tsam byung ba rjes ci zab tu bskyang /
gan rkyal du 'gyel bsdad pas /
gnyid 'dra ba sing nge ba'i ring la gter gyi gnas srung klu dang btsan de yang skye bo'i cha lugs byas /
bdag cag la bcol ba'i nor god pa med par 'phrod yod do //
da dung yang 'khor la brda sbyor ro //
gnas 'di bsrung bar sdod pas gar yang 'gro ma khom pas bsangs brngan gtsang ma'i 'thor phud re ster dgos zer zhing song ba'i snga ma de'i skyibs la sbal pa khra 'ji re ba 'jigs su rung ba zhig khum khum phub khur ba 'dra ba zhig 'dug pa de la rting ma des ngo phyir log byas mig btsum pa'i brda 'dra ba zhig sbal rgyab de la mdzub mo btsugs phyir song /
de nas byed tshul kun khong du chud kyang 'don dus gsang stabs su 'gro ma thub dogs ci drag gam snyam pa'i ring /
dbon po sogs phal che bas rmi lam ci 'dra byung 'dri ba dang /
de ring phar lam phug pa nas gter 'don pa'i rogs la nga yang 'gro zer ba sogs rtsed mor lab pa 'dra ba mang bar byung ba kun la /
mdang 'di na 'bri khung a phyi gnas zer ba bden 'dug de khas grogs byed pa'i ltas byung /
gter da lam 'don rgyu med zer ba gleng zhing /
phyir lam 'gro ba'i rta gdong la rang gi slob ma tshe bsam 'ur po na re /
mdang nga'i rmi lam du zhabs drung gi thugs ka nas skra dkar po 'dra ba zhig 'then pas nar nar byung ba rmis /
de ring gter 'don zer de la yang rten 'brel kha lta bzang ba lags /
de ring gter rang 'don rgyu med zer lab /
de'i skabs 'khor kun phal cher yod /
de ka'i 'og tsam lam 'khyogs mtshams sleb khar la la sngon la bskyang /
la la rting du bsdad /
shin tu dben pa'i nged rta mi drug tsam las ma byung /
rta mi gzhan tsho 'og la btang /
nged tshe bsam pa gnyis kyis 'phred la mgyogs par phyin phug pa'i nang du bslebs nas bltas pas rtsam pa phung phung spungs pa nas cung zad re blangs mchod zos /
kho la yang byin pas /
rtsam pa 'di nged rang tshos gra pa kun la brgyab pa der 'dug
/sngon la 'gro mi su med /
'di ya mtshan zer /
de nas phug nang nas tshad gzhal bltas pas /
phug pa'i phyi gad brag ngos kyi rdo la gter mtshan gyi yi ge a de gsal 'dug pa'i thad ka nas kho la pha gi na ci 'dug dris pas /
a de khos kyang mthong song /
de nas kho la gter khungs 'brur bcug
/ngas bskor ba byed bzhin mi byung dogs bya ra byed kyin yod dus /
kho yang blo tshab tshub 'dra zhig 'dug
/nga rang yang dga' yal le ba la 'jigs zhum zhum byung nas gter lhongs yin par shes /
spyir gces pa'i zhal gdams nang gi gnad de dran /
gu ru la gsol 'debs bgyis /
khyad par dag snang gi gsal gdab pas lus bde bas khyab 'gro ba de rang bogs che bar byung /
tshad du slebs pa tsam la kho na re /
da rdo zhig gis 'gags 'gro sa mi 'dug zer /
khos res lag pas myul /
res gris krog kyin 'dug kyang rnyed ma song bar /
da nga yis bya yi byas lag pa brkyang cung zad cig brus pas lag pa phar thal /
ltong de nas char pa 'dra zhig la lag pa'i ma khrig mgul du 'jam mul grang lhang lon pa byung /
am phrag tu bcug grub mtshams la /
sgor rta rdzi skyabs pa'i chu khur sleb byung /
sman dang 'bru spos gter tshab bcug gsang sgo bsdam pa phyi ma de lam tsam byas phyir yong bas nged gnyis ka'i lus kun sbas skyas dkar po 'dug gter bton nam zer /
dam rdzas ril bu nyung ngu zhig min pa mi 'dug byas /
de nub btsan 'gro gnas gzhir bsdad /
yang tho rangs kyi char gter bdag gnyis sngar gyi cha byad du byas /
gus 'dud tshul du bgyid bzhin par nged kyis grogs de bzhin byas mod /
mdzod kyi sgo phyi ma la da dung gso rogs byed dgos /
lung pa 'di'i lo thog la khyad che bar yong /
chos sgo ma bye bar du gsang dam du 'chang zer ba sogs bslab bya ltar byas byung ba rnams dag snang mtsho rgyal byin rlabs dang sgo mthun par 'dug
/gzhan gyis ji ltar 'dug zer 'dri mi kun la dam rdzas tsam yin zer ba dang /
zhib brjod rang byed mi kun la yang shog ser phran bu tsam 'dug byas nas /
slar yang gter sgo phyi ma de bsdam par gnas gzhi dkon gnyer pa btang /
phyi 'brang sogs med par 'jam la byin rlabs che bar byung /
zhal 'byed par spro ba'i ring khyad yod kyang /
ka pA la'i rten 'brel zhig 'dzom dgos pas 'phral rang du stabs ma 'grigs /
ngo bo rten 'brel rang 'grigs zhig dgos kyang /
gnas skabs de gar yang thabs kyis myur ba'i bskul mar 'gro'am snyam 'phros byung /
mi 'ga' zhig la ka pA la zhig ster mi byung bar bstun phab chog rgyu yin zer ba des kyang cung zad 'gyang ba'i gzhir song 'dug
/de nas yang 'phyong rgyas su 'bebs pa'i rting bskul chos srung gis byed pa zhig byung ba dang sgo mthun par mi'i dbang po sku mched kyis ka pA la'i rigs mang po ltad mo gnang byung yang sngar gyi tshig rkyen du 'dug pas 'phros tsam yang thod 'dod song dogs ma zhus /
de rjes sku 'bring pas sde pa chos pa'i thod sgam rnams bton rgyu yod gsungs pa'i gsung 'phros yang yang byung bas /
de nas gang 'gab cig re zhig slong mo zhus /
gnang byung na der bstun gter chos phab /
chos sgo dbye rtsis dmigs bsal rang ni ma zhus /
de ka'i ring thugs dal du 'gyangs /
de nas 'bri gung brgyud long po lha lung du gsang ba yongs rdzogs sgrub chen skabs /
'dzab grogs dam tshig pa de'i dbu thod gad phyis kha mnyam phal cher lag gtad nas byas /
dri bzang po de rnams dang de ka'i rten 'brel gyis khams kyang dwangs /
khyad par gter skor zhal phye ba'i rmi lam byung ba bzhin /
mtshan ldan thod pa'i nang du zhal phye bas ril bu lud pa ltar ka pA la'i nang du song /
bgrangs pas lnga 'dug
/de dgongs chos dbang rin po che'i gter chos bka' babs shin tu dkon pa 'dra ba'i dpe dang /
gu ru zhal gzigs kyi bris thang lha bzo bi shwa ma'i 'khrul med de yang lag tu son /
dang po ka pA la'i rten 'brel du ngos bzung /
de rjes ka pA la shar shar ster mi rim pas byung ba kun kyang tshags byas /
de nas chos yon du kA pA la 'bul mi zhig ma byung bar ma phab /
kong po brgyud spo bo ka nam rdzong du dpon gsang sngags bstan 'dzin sogs dad 'dus rnams kyis gter gsar 'bebs dgos pa'i nan tan sogs la brten /
gtso bor rang nyid kyang 'bebs spro ba dang dus mtshungs par der sdad /
lha bzo bla ma zhig gis kyang thod pa gsar bcad gcig yod 'dug pa de ster zer khas blangs mtshams kho bos kyang shog ser 'bebs par rtsom res kyis char shin tu che ba'i ring zhig la yang nam mkha' dwangs par yod pa sogs dag snang dang ltas kyang legs par byung bas cha tshang du byed rtsis dbang bskur la 'jug khar lha bzo gsar bcad de la ser sna skyes /
thod tshal 'dra ba'i rnying pa zhig byin pas de ka'i rten 'brel ltar kho bos kyang chos bka' yongs rdzogs ma bshad /
slar bzang sna bya khyung khar dbang rgyas tsam zhig bskur dus kyang chos zhu'i a nu rnams 'dzing zhing 'dug pa yang mkha' 'gro 'khrugs pa'i ltas su rig bka' rgyas gdams /
de rjes ngom sa sgang sogs su ltas dang bstun /
thod pa'i 'bul bskul khrom la byas pas ya mtshan can ster mi mang du byung /
khyad par DA ki ma rnams 'du ba'i rten gyi bla rdo lta bu 'di 'bul mi ni phyugs skyong gi rdzi bo yin zer ban btsun zhig gi mchan khung nang nas bton /
nas kyis bkang ba zhig gtad byung ba la bzang lan gyi dar mdud sprod pa rtsad bcad pas ngo ma 'phrod par kun la gsal zhing kho bos 'thung snod du rtsis dang bcas bdag gir bzung phyin 'phrod sbyor kyang che /
phyis yul chos kyis ma phog pa gcig dang 'phrad pa'i rkyen las rtsa sgo gsal dus zhig gi dag snang shar bar ming la yang dpa' bo thod pa rin chen 'byung gnas /
zhes gsol /
chos sgo 'byed pa'i rten 'brel dang spyi lung gi skabs las bshad pa'i rgyas pa'i dus kyi dngos grub kyi rten gyi thod pa yang 'di yin par snang ba byung yang da bar ma smras /
mdor na chos 'di'i yon du sngon byung dang sgo mthun par ka pA la byed pa gnad kyi rten 'brel zab la phan yon che ba'o /
!
/rtsa ba'i lo rgyus bzhugs so :
dpal ldan sangs rgyas pad+ma skyes :
kun mkhyen ye shes mdzod 'dzin pa :
sangs rgyas kun gyi sprul pa'i sku :
dpal chen gu ru rje la 'dud :
spre'u 'i lo zla dus rgyal po :
bkra shis yar ngo'i tshes bcu la :
mon kha sna ring seng ge rdzong :
brag dkar dbus ma'i phug pa ru :
bsam yas mchims phu'i yang dben nas :
rdzu 'phrul bya bzhin mkha' la byon :
de tshe blo dman mtsho rgyal bdag :
phyi bzhin 'brang ba'i mthu med dgongs :
mkha' spyod b+han+d+ha bdud rtsis gang :
'di thungs gsol ba thob cig gsungs :
bka' bzhin bsgrubs pas lhan cig brtol :
phrin las sgrub pa'i sbas yul de :
kho mo'i gnas su gnang ba thob :
rdzong gsum ljongs bzhi 'jug pa'i sgo :
zhib mo'i lung bstan thems su mnan :




dgong gi nyi ma'i zer mdangs la :
mkha' 'gro dpa' bo bsam mi khyab :
tshogs kyi 'khor lo'i longs spyod rdzas :
bza' btung rol mo dang bcas pa :
sprin bzhin gtibs nas bya bzhin babs :
glu gar rol rtsed mchod pa 'bul :
rgyal por 'bangs kyis bkur ba bzhin :
mchod nas lho nub phyogs su dengs :
ngo mtshar dad pas mchi ma phyung :
bdag tu 'dzin pa'i sgyu lus la :
ltos med rtse gcig bran du 'bul :
mkha' spyod b+han+d+ha mtshan ldan du :
bdud rtsi lnga sbyar phyag tu gtad :
bdag gi skyabs mgon gu ru khyed :
dus gsum sangs rgyas dgongs pa'i mdzod :
zab mo'i chos kyi gter lags kyang :
bdag la khyad par thugs brtse bas :
tshe gcig sangs rgyas thob pa'i chos :
nyams len gnad cig bstan du gsol :
ces zhus sku la gnyis med 'khril :
yul du 'dzin pa'i rtog pa rnams :
mkha' la sprin dengs ji bzhin du :
kun mkhyen rgyal po bla ma rjes :
phyi nang dbang rdzogs gcig tu bskur :
rgyal ba'i dgongs pa gcig tu lon :
tha snyad rtog pa'i drwa ba chod :
thugs rje tshad med gu ru rje :
kun mkhyen gu rus bka' bstsal pa :
nyon cig dad ldan mtsho rgyal ma :
de ring dus mchog tshes bcu la :
yid 'ong gnas su skal pa bzang :
yang thig snying po don gsum yang :
da lta dus dang spyod pa bzang :
khyod kyis nyams len mthar thon la :
ma 'ongs don du gter du zab :
sngon las smon lam 'bras bu dang :
khyad par da lta'i las 'brel gyis :
rje btsun mnga' bdag rgyal po nyid :
zab mo'i gter la spyod pa'i tshe :
mtsho rgyal byin brlabs ma jo'i gzugs :
sangs rgyas rigs kyi rtags 'dzin des :
gsang gter kha gsos gnas der bsgrub :
'di spyod skyes bu las ldan ni :
mtsho rgyal smon lam byin brlabs bu :
sbas pa'i rgyal po sprul pa'i gzugs :
phrin las dbang drag las mthar phyin :
byang chub sems ldan 'brug lo pa :
rtags drug bzung nas 'gro don byed :
des 'don rang gzhan smin grol 'gyur :
de phyir 'jod rtse gangs ri'i zhol :
sbas phug mkha' 'gro'i mchod rten zab :
bka' bzhin phyag rgya ru sprod btab :
rdzu 'phrul lam bzhud mchims phur byon :
bya yi zla ba'i tshes bcu la :
mnga' bdag rje dang blo dman bdag :
mchims bzung rdo rje spre 'u chung :
gsum 'dzom tshogs kyi 'khor lo bskor :
so sor gdams pa'i bka' gtad bstsal :
rgyal pos dge gong gsang phug bsgrubs :
spre'u chung gzho stod ti gror bsgrubs :
kho mos gu ru'i drung du bsgrubs :
grub nas rang rang gnang ba thob :
mnga' bdag 'gro don sprul pa 'gyed :
spre'u chung ngag gi bden pa 'grub :
phyi mo mnga' bdag rje la gtad :
gnam skas thugs gter dwangs mar sbas :
mtsho rgyal dad ldan gu ru dang :
skad cig 'bral med smon lam thebs :
gsang gter 'di 'don las can bu :
rjes 'jug sgrub pa'i skal ldan rnams :
nyams rtogs bskyed cing byin gyis rlob :
dngos nyams rmi lam brda ston 'gyur :
bu yig glegs bam gu ru rjes :
byin brlabs phur bu thugs phreng rnams :
mkha' spyod b+han+d+ha'i nang du btsal :
sna ring dbus ma'i sgrub phug nang :
lho nub 
mtshams su gter du bsdams :
gu ru'i phyag rjes mi 'gyur rgya :
bdud po me dbal can la gtad :









sa ma ya :
rgya rgya rgya :
sbas rgya :
gtad rgya :
zab rgya :
gsang gter zab pa gnad kyi rgya :
mi 'gyur rdo rjes gtams pa'i brag :
gangs dkar lha yi gtsug tor rtse :
srin mo sbar rjes can gyi brag :
dbus na DA ki sbas pa'i phug :
mkha' 'gros spyan drangs shel dkar gyi :
mchod rten snying po can la zab :
gsang sgo a yig dmar por bstan :
nang sgo sbar rjes can la gtad :
phyi sgo phug pa'i nang la bstan :
DA kis mi snang gab pa'i sgo :
las can mig gi spyod yul yin :
zab pa'i rtags su yid ches bskyed :
yengs la ma dga' snying la chongs :
bka' la ras chod thog rdzis spongs :
'gro phan mtha' skyed skyo sun skyungs :
phyi mo 'dod pas 'chang mi rung :
bdud rtsi la sbyar ril bu sgrubs :
'gro don khrag rlangs lung bzhin spyad :
sgyid lug mi bya 'gro don 'bad :
dad ldan phra mo rigs 'dus la :
sna res 'brel bzhag dad ldan bus :
sna grangs chos sgo phye dus su :
lnga bdun bcu gcig bcu gsum dang :
bco lnga de bzhin nyer lnga'i bar :
nges par thabs shes 'dzom par bya :
yongs rdzogs byin la bka' rgyas btab :
dus mthar bstan pa nyams pa gso :
kun gyis bde chen lam sna zin :
'gro ba'i ded dpon byed par 'gyur :
yang tig rtsa ba rnam pa gsum :
snying po'i dwangs ma sgrub pa'i thabs :
don bsdus shog dril rnam gsum du :
bkod nas thabs shes rgya nang bcug :
rtsa gsum sgrub pa'i dam rdzas dang :
lhan cig khrag rlangs gsang gter rgya :
gsang rgya :
rkyaHmyaHaHmyaH
trag rak+sha yaka mo thun b+h+yo :
sa ma ya :
rgya rgya rgya :
lha btsan klu mos bya ra gyis :
lo rgyus sbas don gsal byed 'di :
thabs shes lcags kyi khrag rlangs rgya :
gter rkun 'dod can snying khrag rngubs :
las 'phro rdzu 'phrul stobs ltar rgyu :
DA ki'i lung ston phyi srung bskul :
mkha' 'gro phrin las yongs grub rtsal :
gsang gter 'di 'phrad skal bar shog :
zhes pa 'di nyid lho brag gangs ri'i 'dabs /
sa gser yul gyi mkha' 'gro gsang phug dri med shel gyi mchod rten dkar chung gi gsang gter nas /
rig sngags 'chang ba dpal bkra shis stobs rgyal dbang po'i sdes spyan drangs pa'o //
!
tshe 'dzin dag snang ma bzhugs so :
e ma ho :
las can skal pa bzang po snod ldan bu :
'khor ba'i rgya mtsho che las bsgral 'dod na :
rtsod dus snyigs ma lnga bdo'i dus 'di ru :
'dod khro gti mug dbang gis bsags pa'i las :
nyon mongs rang gar spyod pa'i phyir ma 'brang :
spangs nas bde chen thar pa bsgrub pa'i gegs :
thogs med nyi zla'i 'gros dang chu bo'i rgyun :
'phrul gyi me long b+han+d+ha'i bdud rtsis mchod :
go la a+d+h+nyi d+har d+hika pa ma ta ya -ithi :
mkha' spyod dbang phyug yon tan rgya mtsho la //
sgrub chen bcad rgya mtshams kyi zla ba'i tshes //
phyogs dus rgyal bas byin brlabs thun dang por //
mthong thos brdar brgyud 'di ni ka nam du'o //
!
rten 'brel sa gnad lung byang bzhugs so :




phyi ru sbas pa gnad kyi don :
lo zla zhag dus sgrub pa kun :
rten 'brel gnad kyi them tshig ma :
byin rlabs grub rtags mang du bzhag :
sku gsung thugs rten grangs med bzhengs :
'byung ba dbang bsdus rdzu 'phrul bstan :
dag dang ma dag gdul bya'i ngor :
ngo mtshar mthong snang sna tshogs yod :
thams cad 'brel tshad don dang ldan :
nga nyid mi brjed dran rten bzhag :
de dag gang dang gang du bsgrub :
bar chod mi 'byung dgos pa yod :
khyad par 'di sgrub gnas la gsum :
thun mong khyad par gsang ba'i gnas :
thun mong 'dzam gling rgya bod na :
nga yis byin brlabs gnas rnams kun :
dpa' bo mkha' 'gros bdag bzung bas :
snyan pa'i sgra bsgrags yongs su grags :
ri bo'i rtse nas chu klung bar :
nges med dad ldan rnams kyis mchod :
de dag rnams su 'di nyid bsgrub :
snying po'i khrag rlangs gsum sgrub gnas :
bla ma'i sgrub gnas mchims phu dang :
yi dam sgrub gnas seng ge rdzong :
mkha' 'gro'i sgrub gnas ti sgro brag :
de yang mchims phu'i sbas phug dang :
mon kha sna ring rdzong dbus la :
ti sgro'i sbas pa me 'bar brag :
bye brag bsgrub par bya ba'i gnas :
yang gsang gnas su byin rlabs gnad :
khrag rlangs snyan brgyud sa ma ya :
mchims phu dge gong g.yas g.yon na :
thabs shes tshul du sbas phug gnyis :
a ma hU~M gis zab rgyas gdab :
bu mo lug lo grogs su khrid :
'brel ldan 'khor bcas btsal bas rnyed :
kha char byung na dkar gsur thongs :
rnyed tshe ngo mtshar ltas kyang 'byung :
ti sgro'i pho ri tshogs khang gi :
rdul grags rtse la zab gter yod :
mo ri rdul stag khas sngon na :
byin rlabs chu mig rnam bzhi yod :
gsum gab gcig sbas tha ma de :
skyer phung bre gu gcig 'og yod :
de 'thung tshe ring dngos grub yod :
sna ring phug pa dbang drag dbyibs :
dbus na da la sa stegs dang :
phug na gu ru'i chos khri yod :
kha gsos yi dam bsgrub par bsngags :
gsang gnas DA ki'i mchod rten drung :
bsnyen sgrub bya ba gnad yin te :
sbas phug shel gyi mchod rten dang :
mchims phu'i byin rlabs rdo'i mchod rten :
ti sgro'i pho ri mo ri la :
phrin las mchod rten re re yod :
mon kha sna ring yul gyi dbus :
sha 'ug stag sgo'i phug pa'i byang :
mkhon mthing ba zo'i mchod rten dang :
lcags phur can gyi brag la gcig :
mang yul mtshams kyi mchod rten dang :
zar bu mchod rten nag chung dang :
dge ri'i lho ngos sbrul sna mnan :
e yi thang snar pho 'dre mnan :
tsa ri'i pho brang sgo bzhi la :
byin rlabs mchod rten re re yod :
mtsho dkar do la klu 'dul gyi :
rang byung mchod rten rtse gsum yod :
spu ri'i shar phyogs mchod rten zab :
thang lha'i shar mgul mchod rten ni :
byang 'brog kun la gces pa yin :
yang rdzong phu yi mchod rten dang :
shel brag sbas pa ma'i kha gnon :
khams yul srin mo'i spyi bo gnon :
zhi byed mchod rten dkar po yin :
tsha ba'i mtsho sbug mchod rten ni :
dbang gi las 'grub dmar po yin :
de sogs tsha ba'i sgang la bdun :
smad yul nag gle'i gru gsum dkyil :
phra men 'dul ba'i mchod rten de :
drag po'i las grub nag po yin :
de sogs smar khams sgang la bdun :
rin chen 'od 'phro'i mchod rten de :
rgyas byed bsod nams spel ba'i rten :
stong lo rin chen spungs 'dra'i mdun :
thang chen za 'og bting 'dra'i dkyil :
de sogs spo 'bor sgang la bdun :
de ltar sbas pa'i mchod rten rnams :
phyi rabs bod du zab rgyas gdab :
dus mthar skal ldan skyes bu yis :
ngos bzung brda bstan 'gro don byed :
gtsug lag khang dang sgrub gnas rnams :
phal cher 'dod log mang po yis :
rkyen byas gnas kyi nus pa nyams :
'dod pas bdag bzung 'gro don 'gegs :
rgya 'dre dkor bdag dam sris bzung :
sbas yul rnams su bgrod ma nus :
DA ki'i sbas gnas bstan pa'i dus :
sgrub gnas zab khyad snying gi khrag :
dwangs ma'i rlangs 'di yi ger thob :
skal ldan 'gro kun spyod phyir spos :
gdams rdzogs nyams len ma gtogs pa :
kun la gsang bsgrags bka' chad 'byung :
chos bdag skyes bu'i rten 'brel dang :
dus mtshungs gnas kyi brda sbyor spel :
mkha' 'gro lnga dang shugs 'gro mas :
byin brlabs rtsa ba'i bu dgu dang :
gdams rdzogs rdzas gtad bzhi bcu dgu :
legs par brtags la bka' rgyas btab :
kun la sna re'i 'brel pa sbyin :
thabs mkhas 'gro ba'i don brtson bya :
'brel tshad don ldan zab gnad yin :
mkha' spyod grub pa'i rdzu 'phrul la :
brten nas khrag rlangs 'di bstan phyir :
kun las khyad 'phags ngo mtshar che :
dpa' bo mkha' 'gro'i rdzu 'phrul gyis :
byin brlabs gnad kyi rten 'brel 'dzom :
gzhan bas 'di nyid sgrub thag nye :
pad+ma nga yi snying khrag gi :
dwangs ma'i rlangs 'phyang rtsa ba gsum :
snying por bsgril ba'i mdo don gyi :
rmad byung sgrub thabs zab mo yin :
mkha' 'gro'i sprul pa mtsho rgyal mas :
mkha' spyod b+han+d+ha'i chos yon phul :
rten 'brel gnad kyi 'di sgrub kun :
grub rtags ston pa mang du 'byung :
dpa' bo mkha' 'gros tshogs mchod phul :
'di sgrub phongs par ga la srid :
dad ldan rje 'bangs grogs gsum gyis :
nyams blangs bka' brgyud mtha' rgyas 'gyur :
sgrub thabs dbu las ji ltar bshad pa zur du bris pa /
'jod sa gser gangs ri'i 'dabs sbas phug shel dkar mchod rten dkar chung gi gsang gter nas mkha' 'gro phrin las yongs grub rtsal gyis spyan drangs pa'o //
!
ma rgyud snying po don gsum gyi bla ma phyi ltar gsol 'debs kyi sgo nas bsnyen pa bzhugs so :
gu ru'i thugs kyi khrag rlangs kyi :
phyi ltar gsol 'debs bsnyen pa'i thabs :
byin rlabs rin chen rgyud dag la :
mig phor gang gi zhing khams tshad :
khyon du rdzogs pa gu ru'i sku :
dus bzang yar ngo'i tshes bcu la :
gus pas bris sam 'bur dod bzhengs :
bsnyen sgrub dkyil 'khor gtor steng bkod :
bskyed bstim 'dzab bzlas tshogs 'khor dbul :
rten 'brel snying pos rab gnas bya :
zhi khro bde gshegs kun 'dus pa :
gu ru dngos su mos 'dun bskyed :
thugs kar dmigs pa rtse gcig gtad :
snang yul gsal ba de ji bzhin :
rnam smin bag chags sgyu lus kyi :
spyi bo'i gtsug tu o rgyan rje :
ma hA gu ru thod phreng rtsal :
dkar gsal zhal gcig phyag gnyis kyis :
gser gyi rdo rje rtse lnga dang :
bdud rtsi rin chen thod pa bsnams :
na bza' dar nag gsang gos dang :
ber smug man tri'i chos gos dmar :
snyan zhu sgro dar me long brgyan :
gri khug g.yon par kha TAM ga :
nyi zla pad steng 'od khyim bzhugs :
sku gsung thugs la oM AHhU~M:
dkar dmar mthing 'od 'bar bar bsgom :
gdung shugs bskyed la 'di skad du :
e ma ho :
'gro ba'i dpal mgon thugs rje can :
sku gsum sangs rgyas bla ma mchog :
rdo rje thod phreng rtsal nyid la :
mos gus gdung bas gsol ba 'debs :
bdag dang sems can thams cad kyi :
las kyi sdig sgrib nyes byas kun :
byang zhing dag par mdzad du gsol :
sku gsung thugs kyi byin gyis rlobs :
zhes pa bung ba tshang tshol ltar :
snyan pa'i dbyangs kyis gsol ba btab :
phyag g.yon thod pa'i bdud rtsi khol :
'o ma'i rgyun ltar skya nar gyis :
spyi gtsug tshangs pa'i bu gar babs :
lus ngag yid gsum sdig sgrib kun :
sen bar ba spu'i bu ga dang :
rkang pa'i mthil nas nag 'dur song :
shel sgong lta bur gsal ba'i lus :
khog pa bdud rtsis skya mer khengs :
rang rgyud byin gyis brlabs par bsgom :
ma bcos ngang la mnyam par gzhag :
thun mtshams dam rdzas ril bu myang :
nyams chag skong zhing dbang rdzogs 'gyur :
zhag bdun bsgrubs pas zhal mthong 'grub :
khrag rlangs me ri 'bar ba'i rgya :
tsit+ta sa ma ya rgya :
'jod sa gser gangs ri'i 'dabs sbas phug shel dkar mchod rten dkar chung gi gsang gter nas mkha' 'gro phrin las yongs grub rtsal gyis spyan drangs pa'o //
!
ma rgyud khrag rlangs snying po don gsum gyi bla ma nang ltar phyag gi sgo nas nye bar bsnyen pa bzhugs :
gu ru'i thugs kyi khrag rlangs kyi :
phyi sgrub sku dang lhan cig tu :
bla dpe sor tshad dgu pa 'am :
shog dril gsum la rdzogs par bzhengs :
de nyid mchod pa'i yul du bkod :
nang sgrub phyag gis nye bar bsnyen :
dmigs pa'i rten gyi thod phreng rtsal :
rjes chags dmar ba'i mdangs ldan par :
'dun pas bsgyur cing lta stangs gtad :
de las de 'dra mang du 'phel :
rang gi spyi gtsug mgrin par byon :
mkha' la gza' skar bkra ba bzhin :
mig yul snang tshad gu ru'i sku :
wal wal bsgom zhing 'gyu rtog bskyang :
thol skyes lha shar gu ru rje :
ma bcos ma yengs der gsal bas :
lta zhing 'jog pa thun du bcad :
'dzin med rab 'byams zhing khams la :
dang ba'i yid kyis gus phyag 'tshal :
oM AHhU~M hrIHgu ru na mo :
kun tu bzang po thugs rjes kun tu khyab la phyag 'tshal lo :
dkon mchog gsum po kun gyi skyabs gnas yul la phyag 'tshal lo :
pad+ma 'byung gnas sprul pa phyogs bcur 'gyed la phyag 'tshal lo :
rigs gsum mgon po bar chad kun nas sel la\u0f8e
mkha' 'gro ma tshogs dngos grub char ltar 'bebs la\u0f8e
chos skyong srung ma gnod byed dgra bgegs 'dul la\u0f8e
rang lus grangs med sprul byas la :
dub par gyur tshe gong bzhin du :
gsal stong ngang la mnyam par gzhag :
thun mtshams snang yul rang la bstim :
ril bu mid la dngos grub zhu :
gsung rten glegs bam lus la bcang :
gsang sgrub zhag bdun 'di bas gzhan :
lo zlar 'bad las khyad par 'phags :
khrag rlangs me ri 'bar ba'i rgya :
tsit+ta sa ma ya :
rgya rgya rgya :
'jod sa gser gangs ri'i 'dabs sbas phug shel dkar mchod rten dkar chung gi gsang gter nas mkha' 'gro phrin las yongs grub rtsal gyis spyan drangs pa'o //
!
ma rgyud khrag rlangs snying po don gsum gyi bla ma gsang ba ltar 'dzab kyi sgo nas sgrub thabs bzhugs so :
gu ru'i thugs kyi khrag rlangs kyi :
gsang ba 'dzab kyi sgrub pa ni :
phyi nang rten dang lhan cig tu :
thugs kyi khrag rlangs 'khor lo lnga :
bla dpe'i nang du rim par bkod :
rnal 'byor rang byung gsang ba'i khrag :
mtshan ldan gzungs ma'i pad+ma'i khrag :
phyi rol 'byung ba dwangs ma'i khrag :
sgrub pa'i dam rdzas bdud rtsir bcas :
rten la mchod phyir byug pa dbul :
gu ru dbang gi mdog ldan sku :
dngos su mos la gus phyag 'tshal :
dkyil 'khor dbus nas spyi gtsug gnon :
gsol btab bdud rtsi'i chu rgyun gyis :
snying gi pad+mo kha bye ba'i :
dbus su skad cig nyid la byon :
sku gsung thugs nas 'od zer gyis :
lus ngag yid gsum sdig sgrib sbyangs :
dag pa gsum ldan ngang nyid las :
thugs rlangs snying po zhag bdun bzla :
oM AHhU~M badzra gu ru pad+ma sid+d+hi hU~M 'du :
rang las byung ba'i 'dod yon gyi :
lha dang lha mos mchod par bsam :
ril bu brten cing za tshogs rol :
rten la khrus gsol dngos grub blang :
nang du btung bas sdig sgrib sbyong :
smin phrag byugs pas nyams grib thub :
tsakra'i 'gro don phrin las spel :
sku gsung thugs kyi sgrub thabs gsum :
nyams rtags tshad la phebs par bsgrub :
nges shes nang nas skye bar 'gyur :
rang gis ma bsgrubs gzhan la spel :
byin gyis mi brlab bka' chad 'byung :
mkha' 'gro'i byin rlabs lung bstan thob :
dus mthar 'gro don phrin las 'grub :
ngom la ma rngams dam par chongs :
khrag rlangs me ri 'bar ba'i rgya :
tsit+ta sa ma ya :
rgya rgya rgya :
'jod sa gser gangs ri'i 'dabs sbas phug shel dkar mchod rten dkar chung gi gsang gter nas mkha' 'gro phrin las yongs grub rtsal gyis spyan drangs pa'o //
!
ma rgyud khrag rlangs snying po don gsum gyi bla ma de kho na nyid du dril te sgrub thabs bzhugs so :
gu ru'i thugs kyi khrag rlangs kyi :
bla ma yongs rdzogs chig dril du :
'di nyid kho nar sgrub thabs rdzas :
phyi nang gsang bar bshad bzhin dang :
khyad par me long mig phor tshad :
dung gser tsan+dan g.yu rnams la :
rdo rje rin chen pad+ma dang :
ral gri'i gzugs rnams khu bas bri :
rin chen 'bru sman snying po dri :
lnga ldan dar sna'i thum bur bcas :
mtshan ldan thod pa'i nang du bkod :
dug dbyung kha sbyor rlung bzung zhing :
de rjes skad cig dkrong bskyed de :
mtsho steng pad sdong zla ba dang :
nyi ma'i gdan la bdag nyid ni :
gu ru pad+ma 'byung gnas bsgom :
mdog dkar sha rgyas lang tsho can :
skyon gyis ma gos rang byung sku :
zhal gcig snyan zhu gzi brjid ldan :
rtse la bya rgyal rgod sgros brgyan :
theg chen a ti'i dgongs pa ston :
chos gos gser gyi ha lo ris :
'gro kun dbang sdud thar lam 'dren :
rdo rje sdigs mdzub mkha' la phyar :
skye med don rtogs log 'dren gzir :
thod pa rin chen bdud rtsis gtams :
sgrub la dgos 'dod char ltar 'bebs :
rdo rje skyil krung rdzogs sangs rgyas :
'chi med tshe yi dngos grub stsol :
zhal 'dzum spyan mig drag por gzigs :
gang 'dul phrin las sna tshogs 'gyed :
dus gsum sangs rgyas thams cad kyi :
rgyal tshab sprul sku 'gro ba'i mgon :
dbang bskur rdo rje thod phreng rtsal :
sku gsung thugs srog hU~M yig las :
'od 'phros lho nub o rgyan nas :
rang 'dra'i ye shes spyan drangs bstims :
'byung 'jug gnas gsum byed pa ltar :
bdag gzhan 'gro don dgongs pa bskyang :
chu bo'i rgyun ltar gsang sngags bzla :
oM AHhU~M hU~M hU~M 'du dza lhan :
a nr-i su tri lhan :
grangs med zhag bdun dag tu 'grub :
khrag rlangs me ri 'bar ba'i rgya :
tsit+ta sa ma ya :
rgya rgya rgya :
'jod sa gser gangs ri'i 'dabs sbas phug shes dkar mchod rten dkar chung gi gsang gter nas mkha' 'gro phrin las yongs grub rtsal gyis spyan drangs pa'o //
!
mchod pa'i las rim bzhugs :
gu ru rje btsun sprul pa'i sku :
bde gshegs kun 'dus phur pa'i lha :
las kyi dbang chen mkha' 'gro ma :
snying po gsum la skyabs su mchi :
'gro don byang chub sems bskyed nas :
rtsa ba gsum gyi dkyil 'khor bsgrub :
snying khrag dwangs ma rnam gsum la :
skyabs song mchod pa'i las rim bzung :
gsang ba'i rnga chung cang te 'u :
dril bu g.yer kha rkang chen dung :
bya rgod dar ma'i dpung rkang la :
dmar ser ba men rwa sham sbyar :
mkha' 'gro 'gying glu'i dbyangs la bskyon :
dang po gnas rdzas bdag byin brlab :
oM chos dbyings 'gyur med rdo rje'i sku :
AHrang byung sangs rgyas pad+ma'i bka':
hU~M rig pa rtsa gsum kun tu bzang :
hoHdbyer med ngang du phyag 'tshal lo :
sid+d+hi pha la bdag skal bzang :
ma zla gam dmar po rak+ta'i klong :
las kyi mkha' 'gro dbang mo che :
ma tshogs 'bum sde'i 'khor dang bcas :
'dir gshegs byin phob dbang skur cig :
hU~M:
gru gsum mthing nag 'bar ba'i dbus :
dpal chen badzra ku mA ra :
khros pa chen po 'khor dang bcas :
'dir gshegs byin phob dbang skur cig :
AHrnga yab gling phran srin po'i yul :
zangs mdog dpal ri'i gzhal yas nas :
dpal chen thugs sprul gu ru pad+ma :
dpa' bo mkha' 'gro'i 'khor dang bcas :
'dir gshegs byin phob dbang skur cig :
mon kha sna ring seng ge rdzong :
mkha' 'gro rdzu 'phrul phug pa nas :
jo mo mkhar chen bza' mtsho rgyal :
bka' nyan ma mo shugs sgrol ma :
'dir gshegs byin phob dbang skur cig :
bla ma'i byin rlabs yid bzhin nor :
bde chen thig le kyi li li :
yi dam dngos grub rmad byung che :
sgra dang dbyangs su 'u ru ru :
mthu rtsal mkha' 'gros bar chod sol :
'ja' dang 'od du ya la la :
dag pa 'phrul gyi gzhal yas khang :
lnga ldan tshom bur shigs se shig :
'dir gshegs byin phob dbang skur cig :
'jig rten phung khams rnam dag dal :
dbang drag rgya mdud gzhal yas khang :
pho brang dbus kyi lte ba ru :
pad+ma nyi zla ru dra'i steng :
dpal chen rdo rje gzhon nu'i sku :
mthing nag rab khros zhal gcig pa :
phyag gnyis ri rab phur pa bsgril :
lto ba rgya mdud chu srin kha :
sku smad zur gsum phur pa'i dbal :
thod skam rin chen sbrul gyis brgyan :
chas rdzogs rdo rje rin chen gshog :
ye shes me ri 'bar ba'i dbus :
rang byung rig pa'i dbyings las shar :
thugs kar las kyi dbang mo che :
dbyings kyi ma mo gsang ba'i yum :
nag mo g.yu smin dung gi so :
rdo rje thod pa yungs kar thun :
sku la dngul gyi la 'u can :
khams gsum zil gnon 'od zer 'phro :
bde chen tshangs pa'i bu ga'i steng :
gu ru pad+ma 'byung gnas nyid :
sku mdog dkar dmar zhi ma khro :
rdo rje bdud rtsi'i thod pa bsnams :
snyan zhu ber phod chos gos gsol :
nyi zla pad+ma'i gdan la bzhugs :
rdo rje rin chen pad+ma las :
ging chen bzhi dang mnyam par sbyor :
sgo bzhir rta phag seng spyang gdong :
phyi rol rgyal chen bzhi yis srung :
rin chen ri bo dpag bsam shing :
'dod 'jo'i ba dang ma rmos lo :
gter bum gsang ba'i lha rnams sngo :
mchog thun dngos grub 'byung ba'i zhing :
phyi nang gsang ba de kho na :
nyi shu rtsa lnga'i gtso dang 'khor :
rang byung lhun grub ngo bo nyid :
rtsa ba gsum gyi lha ru shar :
hU~M:
rdo rje khros pas zhe sdang gcod :
mtshon gang thig le 'bar ba'i 'od :
nam mkha'i dkyil nas thigs pa shar :
srog gi go ru shar ba de :
snying gi dkyil du bsgom par bya :
dzaHrdo rje gzhon nu'i rig 'dzin rnams :
srog la dbang bskur ye shes sems :
srid pa rdo rje phur pa'i lha :
phrin las mkha' 'gro grub par mdzod :
oM:
thabs kyis spyod pa'i 'gro don du :
ma tshogs yum dang gnyis med pas :
kun bzang mchod sprin bde ba che :
phyogs bcu nam mkha'i mthar spros nas :
'dzad med gter gyi mchod par 'bul :
ma traM ru tra pra we sha mA ra ya rbad :
snying rjes bsgral bar bya ba'i zhing :
'od zer spro bsdu'i sbyor ba ni :
'bad rtsol med par 'gro don byed :
'dzab bzlas mchod pa chu bo'i rgyun :
dwangs ma gsum gyis thugs dam bskang :
'gro kun don mdzad o rgyan rje :
dpal chen sprul pa thod phreng rtsal :
gang 'dul skur ston rin po che :
yid bzhin re 'dod skong la bstod :
dIp+ta tsakra phur pa'i lha :
mthing nag gcer bu ral ga can :
'bar ba'i phreng ba 'khrigs pa'i 'od :
badzra ku mA ra la bstod :
nyag gcig thig le chos kyi sku :
spros bral kun tu bzang mo'i mkha':
mtshan lnga thugs rjes 'gro don mdzad :
las kyi dbang mo che la bstod :
snang srid snod bcud rnam dag la :
tshom bur bcas pa'i dkyil 'khor ni :
ma 'dres gsal ba'i 'od po che :
kun bzang yangs pa'i klong la bstod :
dbang bskur tshogs mchod 'don pa bsgyur :
bskang bstod las kyi rim pa zab bo :
tsit+ta sa ma ya :
rgya rgya rgya :
!
bsnyen sgrub rtags mthong drod tshad bzhugs so :
bsnyen sgrub rtags mthong drod tshad thob :
rang ngam dad ldan slob bu nyid :
smin byed byin rlabs snying gi khrag :
dbang bskur dwangs ma thig le'i rgya :
dang por spyi 'byams gsum bsgril dbang :
rgyas par bskur ba'i thabs bstan pa :
mtshan ldan thod pa bdud rtsi'i gang :
phyag 'tshal dbang gi yon du 'bul :
gus pas gsol ba 'di skad gdab :
dpal chen sprul pa gu ru rje :
mtha' med 'khor ba'i rgya mtsho nas :
bdag cag thugs rjes drang du gsol :
rig rtsal don gyi dbang bskur zhu :
zhes zhu gnang ba sbyin pa ni :
sngon chad lam log 'khor bar 'khyams :
theg mchog zab mo 'dir 'jug na :
bu khyod rtsol sems ma chung bar :
rtsa gsum lha la gsol ba thob :
e ma ho :
'gro ba'i dpal mgon thugs rje can :
sku gsum sangs rgyas bla ma mchog :
gu ru pad+ma 'byung gnas la :
mos gus gdung bas gsol ba 'debs :
dpal chen khrag 'thung dkyil 'khor gtso :
dIp+ta tsakra phur pa'i lha :
yi dam rdo rje gzhon nu la :
mos gus gdung bas gsol ba 'debs :
dbyings kyi yum chen bdud 'dul ma :
phrin las drag po'i skur sprul pa :
mkha' 'gro las kyi dbang chen la :
mos gus gdung bas gsol ba 'debs :
las rim bzhin du byin dbab dang :
bskyed bstim cho ga rdzogs par bya :
dpal ldan slob ma'i snod brtags la :
phyi nang gsang ba'i dkyil 'khor rnams :
thugs rlangs khrag yig bzhin du bstan :
dang por gtor ma spyi bor bzhag :
hrI:
dus gsum dus med ston pa'i mchog :
gu ru pad+ma 'byung gnas ni :
spyi gtsug 'bral ba med par sgoms :
gu ru ma Ni rat+na a b+hi Shiny+tsa oM:
phyi nang gsang ba'i mngon rtogs bstan :
hrI:
dus gsum dus med ston pa'i mchog :
gu ru pad+ma 'byung gnas kyi :
snying po sngags 'di 'dzab tu zlos :
gu ru maN+Da la a b+hi Shiny+tsa A:
snying po sngags kyi 'dzab lung 'bog :
hrI:
dus gsum dus med ston pa'i mchog :
thugs kyi gsang chen rtogs 'dod na :
sbas pa gsum gyi dkyil 'khor ltos :
gu ru badzra tsit+ta a b+hi Shiny+tsa hU~M:
rtsa gsum sgrub pa'i dam rdzas sbyin :
s+ya mya y+ya :
gnyis pa phur bu snying khar gtad :
hU~M:
khrag 'thung dkyil 'khor 'dus pa'i gtso :
yi dam rdo rje gzhon nu'i sku :
rang lus dbyer med gsal bar bsgom :
gu gul rdzas kyis gzi mdangs bskyed :
hU~M/
khrag 'thung dkyil 'khor kun 'dus pa'i :
snying po sngags 'di 'dzab tu zlos :
oM badzra ku mA ra kI li kI la ya sarba big+h+nAn baM hU~M phaT:
rak+ta'i byug pas dgyes pa bskyed :
hU~M:
khrag 'thung dkyil 'khor 'dus pa'i gtso :
yi dam rdo rje gzhon nu'i thugs :
rtse gcig phur pa'i don 'di sgoms :
sha rI raM gyis thugs dam bskul :
tsit+ta s+ya mya y+ya :
bsgril te dgra bgegs gzugs la gdab :
gsum pa phreng ba mgul du gtad :
mUM:
kun tu bzang mo bdud 'dul yum :
mkha' 'gro las kyi dbang mo che :
snang ba sku yi dkyil 'khor yin :
rtag tu sgoms shig rigs kyi bu :
rak+tar sku yi dkyil 'khor bstan :
mUM:
kun tu bzang mo bdud 'dul yum :
mkha' 'gro las kyi dbang mo che :
grags pa gsung gi snying po yin :
srog 'di chu bo'i rgyun bzhin zlos :
ma ru lu pa tra b+h+yo :
mUM:
kun tu bzang mo bdud 'dul yum :
mkha' 'gro las kyi dbang mo che :
dran rig thugs kyi ngo bo yin :
dag pa 'phrul gyi me long ltos :
s+ya mya y+ya :
lus gnad bcas la brda sprod bya :
ston pa gser gyi ri bo bzhin :
mnyam gzhag brtan pas bde ba bzung :
zhe sdang las gyur mtshon bskal gyi :
gnod pa thams cad zhi gyur cig :
dpag bsam shing gi lha mo bzhin :
rtsa gsum ma yo drang por srong :
gti mug las gyur nad rims kyi :
gdug pa thams cad zhi gyur cig :
so 'phreng 'dod 'jo'i ba mo bzhin :
haM yig las babs bdud rtsi myang :
chos gter gdung 'dzin pu tra yi :
dngos grub dam pa thob gyur cig :
nor rgyun ma rmos lo tog bzhin :
snying po don spyod 'dod chags las :
gyur pa mu ge'i 'jigs pa 'joms :
'dod yon longs spyod rgyas gyur cig :
kun 'byung gter chen bum pa ltar :
kha sbyor rlung gi lam la bsgom :
'chi med tshe dbang thob gyur cig :
gtang rag dga' ston tshogs 'khor bya :
!
phra yig dbang dang las khrigs bzhugs so :
phra yig dbang dang las khrigs kyi :
bkol pa 'di dang mi ldan na :
skal ldan 'gro don mi nus te :
shing rta'i 'phang lo chag dang mtshungs :
de bas 'di la gces par zungs :
gdong g.yogs me tog phreng ba thogs :
dkyil 'khor steng gi nam mkha' la :
mig lta mthong snang kha dog 'dri :
langs la dkyil 'khor shar sgo nas :
thal mo sbyar la gsol ba gdab :
rgya mdud e khrom dkyil 'khor du :
bdag nyid dad pas me tog 'bul :
sngon nas 'brel ba'i smon lam gyis :
bzhes nas byin gyis brlab par mdzod :
ces brjod bskor ba byas la dor :
tsit+ta sa ma ya :
rgya rgya rgya :
rigs brtags lung bstan snying po la :
las sngags sham bur sid+d+hi sbyar :
spyi bor bstims byas gsol ba gdab :
e ma ho :
rdo rje slob dpon chen po dgongs :
khyod zhabs pad+mo'i bka' drin gyis :
gsang ba'i dkyil 'khor mthong 'dod pas :
de ltar byin gyis rlob par 'tshal :
zhu lan mig dbye'i phyag rgya yis :
ho :
skal bar ldan nam rigs kyi bu :
ma rig ldongs pa'i chu bur mig :
ye shes spyan ldan ngas phye yis :
spro bas dkyil 'khor snying po ltos :
dz+nyA na tsak+Shu pra be sha ya phaT:
ho :
phyi ltar snod kyi 'jig rten te :
nang ltar phung khams lha yi gnas :
gsang ba kun bzang yum gyi mkha':
rgya mdud sum brtsegs e khrom dbus :
zla gam sgo gcig rin po che :
b+han+d+ha 'bar ba'i gzhal yas khang :
gu ru rdo rje thod phreng rtsal :
dIp+ta tsakra phur pa'i lha :
mkha' 'gro las kyi dbang mo che :
don 'dus snying po rtsa ba gsum :
snyigs dus 'gro don lha tshogs bdun :
gtso 'khor tshul du nyi shu lnga :
dkyil 'khor lha yi rnam pa kun :
snying gi khrag rlangs yin phyir sbas :
tsit+ta sa ma ya :
rgya rgya rgya :
dug lnga rnam dag ye shes rdzas :
bde chen snod mchog ka pA la :
tshe lam gsang ba'i mtshan ldan gyi :
bcud bsdu tsaN+Da lI sgoms shig :
rdo rje lus ldan skal ldan snod :
gsol 'debs yum gyi gsang khrid bstan :
tsit+ta sa ma ya :
rgya rgya rgya :
thabs kyi spyod pas 'gro don du :
byams dang snying rjes gang 'dul ba :
sangs rgyas phrin las rdzogs bya'i phyir :
dbang dang dngos grub 'dir stsol cig :
badzra kI li kI la ya :
oM AHhU~M swA hA:
a b+hi Shiny+tsa hU~M:
tsit+ta sa ma ya :
rgya rgya rgya :
rdzas rgod gu gul nag po 'dis :
dpal chen sku yi gzi mdangs bskyed :
dam can bran rnams las la 'khol :
bdug pa rdzas kyi dbang bskur ro :
tsit+ta sa ma ya :
rgya rgya rgya :
rang byung mtshan ldan rak+ta 'dis :
'gro la rjes chags thugs dam bskul :
bka' sdod ma tshogs dbang du sdud :
byug byed rdzas kyi dbang bskur ro :
tsit+ta sa ma ya :
rgya rgya rgya :
nyungs kar rgyal po sha rI raM:
mthu stobs byin rlabs drag po'i mtshon :
gdon bgegs ma lus thal bar rlog :
brab byed rdzas kyi dbang bskur ro :
tsit+ta sa ma ya :
rgya rgya rgya :
bi to gsang ba'i tan+t+ra las :
dkyil 'khor yongs rdzogs gcig dril rdzas :
gnam lcags rang byung phur pa'i dbal :
stod ni drag po'i shing la bya :
bsgril zhing dgra bgegs gzugs la btab :
rtse gsum rten dang ka pA la :
snod mchog bzang po 'bral med du :
rtag par skal ldan bu yis zungs :
dam tshig snying byang bzhin du srungs :
ye shes lnga ldan hU~M sngon po :
'od zer sngags kyi phreng bas bskor :
thugs kyi sems dpa' kI la ya :
bka' rtags phyag rgya'i dbang bskur ro :
tsit+ta sa ma ya :
rgya rgya rgya :
!
sku'i 'khor lo bzhugs :
gu ru'i thugs kyi khrag rlangs kyi :
sku yi 'khor lo 'di kho na'o :
lhag ma gzhi dang bcas pa yi :
btags grol gsang yig rnam pa lnga :
tshad ni mig phor gang du bskor :
yi ge 'dra min lhag chad spang :
mtha' ma me ri 'bar bas bskor :
bsnyen sgrub mnga' dbul byin gyis brlab :
snyigs dus 'gro rnams smin grol bkod :
kun tu bzang po dgongs pa'i klong :
bdag 'dra pad+mas gter du btsal :
mkha' 'gro las can bu la gtod :
tsit+ta sa ma ya :
rgya rgya rgya :
gu ru'i thugs kyi khrag rlangs kyi :
gsung gi 'khor lo 'di kho na'o :
lhag ma gzhi dang bcas pa rnams :
gser gyis bris btags bsod nams che :
'das tshe 'ja' 'od ring bsrel 'byung :
dri chen gyis bris rigs rgyud 'phel :
sin+d+hu ra yi khu bas bris :
btags pas mkha' 'gro dbang bsdus 'grub :
tsit+ta sa ma ya :
rgya rgya rgya :
gu ru'i thugs kyi khrag rlangs kyi :
thugs kyi 'khor lo 'di kho na'o :
lhag ma gzhi dang bcas pa rnams :
dngul gyis bris btags stong nyid rtogs :
thig le dkar dmar bsres pas bris :
phyir zlog sde brgyad gnod pa zlog :
rin chen lngas bris phung por btags :
bsregs sbyang sdig sgrib kun byang 'gyur :
tsit+ta sa ma ya :
rgya rgya rgya :
gu ru'i thugs kyi khrag rlangs kyi :
yon tan 'khor lo 'di kho na'o :
lhag ma gzhi dang bcas pa rnams :
bris mthong 'chang ba'i skal ldan de :
tshe ring nad med bde skyid ldan :
'chi khar gnad gcod mi 'byung zhing :
ngan song gsum gyi sgra mi thos :
gnas ngan skye ba'i rgyun gcod 'gyur :
tsit+ta sa ma ya :
rgya rgya rgya :
gu ru'i thugs kyi khrag rlangs kyi :
phrin las 'khor lo 'di kho na'o :
lhag ma gzhi dang bcas pa rnams :
gser zangs dngul sbyangs sin+d+hu ra :
rgya snag dag ni go rim bzhin :
bris bcangs yon tan kun thob phyir :
bla dpe dag dang lhan cig 'chang :
gzhan don spyi gtsug snying khar btags :
gdams gnad yongs rdzogs bu min gsang :
'gro don las 'brel kun la spel :
tsit+ta sa ma ya :
rgya rgya rgya :
btags grol gsang yig rnam pa lnga :
bla mas byin brlabs mkha' 'gro'i sras :
skal ldan de dang 'phrad par shog :
rgya :
!
dran chog gnad kyi gdams pa bzhugs :
gu ru'i thugs kyi khrag rlangs kyi :
dran chog gnad kyi gdams pa bstan :
phyi rtog drag po lhang shar tshe :
phyi sgrub bzhin du gu ru la :
gsol btab sgrib sbyang 'di ltar bsgom :
bdag med bdag bzung sgyu lus 'di :
rmi lam bde sdug 'dzin zhen bzhin :
a 'thas bag chags rtsa ba bcad :
skye rga na dang 'chi tshul kun :
rang rgyud thog bkal bdar sha bcad :
rnam pa bsam zhing ngo bor blta :
bar do'i yid lus rnam rtog gis :
'chi khar rang gis rang la blta :
btang snyoms dbyings su gu ru rje :
mos 'dun gsal 'tsher a dkar bsgom :
'dzin cing zhen pa'i nga bdag kyang :
ngo bo bdag med a dkar gsal :
a las a 'phros gsal 'tsher rgyas :
mkha' la 'ja' bzhin dbyings su thim :
rlung thub tshad du a zhes bgrang :
de yi ngang du lhan gyis bzhag :
nyin par bsgoms pas mtshan snang zin :
bar dor skad cig dran gsal thebs :
sprul pas 'gro ba'i don byed 'gyur :
zhag bdun nyams blangs skye med rtogs :
mtsho rgyal gsang ba'i gter du sbos :
gsum las ma mang gcig la chad ta re :
sa ma ya tig snying khrag rgya :
dge'o :
gu ru'i thugs kyi khrag rlangs kyi :
bcud len tshe stobs 'phel ba'i thabs :
cong zhi sa rdul ma 'dres pa :
rtsa ba'i rdzas yin yon tan ldan :
dbang lag grogs bsdebs khu ba 'phel :
brag zhun sbyar bas gzi mdangs rgyas :
a ru gser mdog 'byung 'khrugs sel :
a wa dang sbyar mig 'grib sel :
lug ru dang sbyar 'dod spyod nus :
rkyang dang grogs bsdebs khams dang sbyar :
sngags btab bsgrubs nas brten par bya :
khu ba 'o mas sman nus bskyed :
dka' thub dus su chu gtsang phul :
rtsa khams bsgrubs pa'i ril bu dang :
lhan cig zos pas dam can 'du :
zab pa mkha' 'gro'i gsang tshig rdzas :
gu ru'i thugs kyi khrag rlangs kyi :
bar do'i gdams khrid thob pa 'am :
gzhan yang dus mthar gyur pa la :
'pho ba'i gdams pas drang ba'i thabs :
gang yin mgo bo shar du bstan :
glo g.yas 'og bcug rna ba g.yon :
bu gar kha gtad gsol btab bsgrags :
a zhes lan gsum ku sgras btab :
spyi bo'i gtsug skra thengs gsum 'then :
'phos rtags mngon sum tshad la phebs :
rjes nas smon lam rnam dag gdab :
rtsol med gdams pa 'di'i grogs su :
kun 'dus btags grol bsdebs pas zab :
tsit+ta sa ma ya :
tig snying khrag rgya :
