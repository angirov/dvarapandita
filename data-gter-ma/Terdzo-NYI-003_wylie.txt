@#//
gter mgon zhal bzhi pa'i drag po'i gtor ma'i las rim rdo rje'i thog mda' zhes bya ba bzhugs so //
na mo ma hA kA la ya /
legs ldan nag po zhal bzhi pa'i gtor ma'i las kyi rim pa la /
sbyor ba yo byad kyi gshom /
dngos gzhi sgrub pa'i thabs /
rjes las kyi mtha' sdud dang gsum mo //
dang po ni /
drag po'i las dang rjes su mthun pa'i mtshan nyid can gyi gnas sam /
rgyun gyi sgrub khang la sogs te gang yang rung ba'i steng logs rnams mdzes par brgyan /
yi dam chos skyong gi bris sku sogs rten bshams pa'i mdun du stegs mtho ba la bla ma yi dam spyi dang /
chos skyong nyid kyi gtor ma gzhi bdag gtor ma'i bar phreng tshar mchod pa dang bcas pa bsham /
de'i mdun du gdug pa'i sa sna gsum gyi stegs bu rgyar mda' gang las mi chung ba gru bzhir brtsigs pa'i dbus su brub khung mdzub gang pa rgya dpangs mnyam par brus pa'i kha khyer me dang rtsang gis bskor /
dug khrag dang ro sol gyis byugs pa'am /
yang na de dang mnyam pa'i gzhi la rdzas des byugs pa'i dbus su brub khung bzhag
/de'i nang du dug shog la dmigs bya'i ling+ga ming rus can zag rdzas kyis sbags pa zan ling gi snying gar bcug pa tshon skud sngo dmar gyis bcings te bcug
/steng du many+dza'i khar lcags snod du sran rjen gtso bor gyur pa'i 'bru sna'i phye dug khrag gis sbrus pa'i bshos bu gru gsum thog mde'u lta bu 'khor bzhi dang khrag kong mtheb kyus bskor zhing /
dug khrag dang ro sol gyis dmar nag tu byugs pa rtsang dang sha dum yungs dkar rgyu rlon gyi lda ldis brgyan pa'i rtser mda' dar nag po sku rten can btsugs pa bkod /
de'i g.yas su thod ngan gyi nang du yungs dkar nag
/ke tshe shang tshe /
rbab rdo /
lcags phye la sogs pa'i skam thun /
g.yon du dug sna khrag snas bzhur pa'i rlon thun /
mthar dbang po'i me tog sogs drag po'i mchod pas bskor ba'am phreng tshar du bsham /
mdun du thun gtor gru gsum sha khrag sogs kha zas sna tshogs kyis brgyan pa /
khrag dang chang gis bkang ba'i zhal bu /
gzhan yang rten rdzas spyan gzigs rnga rol sogs nye bar mkho ba'i yo byad mtha' dag mthong brgyud bzhin tshogs par bya'o //
gnyis pa dngos gzhi sgrub thabs ni /
bla ma zhi drag lta bu'i bdag bskyed kyi rnal 'byor bzlas pa dang bcas pa sngon du 'gro bas /
mchod rdzas byin gyis brlab pa nas gzung dkyus kyi bzlas pa'i bar las byang las bzhi rnam rol bzhin song nas /
khyad par drag po'i las la bskul ba'i bzlas pa ni /
rang gi thugs ka nas 'od zer me lce'i phreng ba lta bu 'phros /
mdun gyi mgon po'i thugs rgyud bskul /
de nyid khros 'khrugs rngams par bzhengs nas sprul pa'i pho nya mtshon cha can bu yug 'tshubs pa ltar spros pas dgra bgegs gsod gcod kyi las mdzad par bsam la /
oM ma hA kA la bi kA la tri yaM dza :
kA li de bI hU~M b+h+yo hU~M:
nA ga rak+sha ya ma rA dza rA hu la rak+sha trig nan :
e hur thums dza :
gnod byed byad ma mA ra ya rbad :
srog la dza :
snying la rbad :
rtsa la breng shag :
dza khram ya phaT:
ces drag tu bzla zhing zhar byung thun rdzas la yang mthu bskyed /
de nas thun gtor la rak+ta bran /
pho nya rnams kyis dmigs bya bkug par bsam la dgug gzhug bya /
bdud rtsis bran nas 'bru gsum gyis bdud rtsir sbar ba rtsa sngags la gtor sngags btags pa lan bdun nam gsum sogs kyis yid ches par bsngos la /
hU~M:
dpal chen mthu stobs dbang phyug 'khor bcas la :
zhes sogs kyi mthar drag rol yun ring ba dang bcas pas gta' gtor stobs la yang gcig bsham /
las bzhi rnam rol du bshad pa bzhin skong rdzas byin rlabs nas las kyi gnyer gtad pa'i bar song nas /
thugs dam bskul ba ni /
gtor ma la sman raka bran te /
hU~M b+h+yo :
dmigs med chos kyi dbyings kyi pho brang nas :
dus gsum rgyal ba'i phrin las gcig bsdus pa :
dpal chen khro rgyal dregs 'dul nag po che //
'bar ba'i dbyings nas bskul lo sku bzhengs shig :
sangs rgyas bstan pa skyong phyir sku bzhengs shig :
log lta'i dgra bgegs 'dul phyir sku\u0f8e
dus ngan mtha' dmag bzlog phyir sku\u0f8e
byad ma rbod gtong bzlog phyir sku\u0f8e
dpal chen rdo rje srin po sku\u0f8e
mthu chen drag po zhal bzhi sku\u0f8e
yum mchog re ti chen mo sku\u0f8e
stobs ldan las mkhan sde bzhi sku\u0f8e
sprul dang yang sprul bka' nyan sku bzhengs shig :
bzhengs shig bzhengs shig rang rang gnas nas bzhengs :
drag po'i phrin las myur du sgrub par mdzod :
ces bskul /
gser skyems spyi ltar phul nas sngar gyi brub khung gi ling+ga la dmigs bya bskyed chog byas te /
bdag mdun thugs ka'i sngags phreng las :
las byed pho nya grangs med spros :
gnod byed thams cad 'ub kyis bsdus :
mdun gyi rU pa nyid la bstim :
zhes pa'i dmigs pa dang sbyar te /
bden stobs brjod pa sngon du 'gro bas dgug gzhug gi mthar drag sngags kyis sna drangs pa'i gnod byed che ge aM ku sha dza :
dzaHhU~M baM ho :
zhes pas nan tan du dgug cing /
slar yang /
hU~M:
khro bo chen po'i byin rlabs kyis :
log 'dren bar gcod dgra bgegs rnams :
yud tsam gyis ni 'dir khug la :
mngon spyod tshul bzhin bsgral ba dang :
lus ngag rdul du bshig nas kyang :
sdug bsngal nyams su myong bar mdzod :
gang zhig dkon mchog gsum smod dang :
bla ma la brnyas sems can 'tshe :
bdag gis bsgo ba kun khug la :
ling ga 'di la myur du chug :
badzra aM ku sha dza :
badzra pA sha hU~M:
badzra s+pho Ta baM:
badzra g+hAN+De ho :
zhes pas yid ches par bkug la gu gul sogs dbye rdzas kyis bdug cing lha dang dbye /
de nas sngar gyi drag bzlas kyi dmigs gnad gsal la drag sngags dpung tshugs su bzla zhing thun la yang sngags la /
thun rdzas rnams dregs pa lha srin sde brgyad 'dus pa'i dmag tshogs nad mtshon dug gi thog ser drag po dmigs bya'i khar gzir zhing bsdigs pas gzugs bye ma'i mkhar chus bshigs pa ltar rdul du bcom nas mthar rnam shes kyi ngo bo nr-i dud kha mar me 'chi kha'i 'od lta bu de yang nag skem gyis bsad par bsam la /
hU~M:
khrag 'thung khros pa drag po'i mtshon :
gtum drag pho nya 'bar ba'i thun :
rno myur shugs drag rdo rje'i me :
mi bzad mtshon cha'i 'phrul 'khor ni :
gnam sa 'khrugs pa'i thog ser bzhin :
dgra bgegs gzugs phung rten la yA:
rdul phran bzhin du brlag par mdzod :
dus la bab bo sa ma ya :
zhes sngar gyi drag sngags bzla bzhin par skam thun gyis brab /
rlon thun gyis gsher bas dmigs bya bsad gcad rdul du bcom par bsam la /
de'i snyigs ma'i sha rus dang dbyer med du byas pa'i thun gtor 'bul tshul sngar dang 'dra bas rtags mthong gi bar sgrub pa'am /
las sbyor gyi 'dra 'bag tsam la zhag gi rim pa ji tsam 'os pa de tsam du bsgrubs pa'i nub tha ma phur bus btab rnam shes spar la mtshon chas bsgral te bstabs la /
khong ba'i ling rkyang slar mtha' sdud dmigs gsal byed na de ltar dang /
de min skabs 'dir stob pa dang sbrel la mer bsreg pa rnams khyad par ro //
gsum pa rjes las kyi mtha' sdud ni /
sgrub zhag rdzogs pa'i nub tha ma'i tshe gta' gtor la dpal 'bar btsugs /
spos dang rol mo 'phyar dar nag pos sna drangs te gang du 'phang ba'i sar song la /
phud phyogs bcur 'thor zhing /
kye /
dpal 'bar ma hA kA la ni //
lcam dral 'khor dang bcas pa dang //
snang srid lha srin dregs pa'i tshogs //
gtsang sbyar gser skyems 'di bzhes la :
zor sgo dgra bgegs steng du phyes :
ma nyes dpang du dkon mchog bzhugs :
dgra bgegs ma gtogs sku zur cig :
khrag 'thung khro bo'i dmag dpung skyed :
drag po'i phrin las sgrub par mdzod :
ces zor lam bsal nas /
slar yang /
hU~M b+h+yo :
sngon tshe rgyal ba'i spyan snga ru :
khas blangs ma g.yel dam la 'du :
drag po'i las la sku bskyod 'tshal :
mdog nag gzugs thung gzi brjid che :
g.yas pas gri gug ral gri 'dzin :
g.yon pa thod khrag rtse gsum phyar :
'bar ba'i chas kyis sku la brgyan :
sprul pa sna tshogs phyogs bcur 'gyed :
'dir gshegs sha khrag gtor ma longs :
gdug pa'i dgra bgegs myur du sgrol :
khyod kyi las byed dregs pa bzhi :
bka' nyan 'khor dang bcas pa rnams :
'dir gshegs sha khrag gtor ma longs :
gdug pa'i dgra bgegs myur du sgrol :
dus la bab bo sa ma ya :
b+h+yo b+h+yo zlog zlog :
ces drag por bskul zhing sngags rnams drag tu bzla /
rol mo'i sgra dmod mo dang bcas pas gtor ma dgra phyogs su 'phang /
srung ma 'khor dang bcas dpa' ba'i ngar sgra dang bcas bskyod pas dgra bo'i gnas lus longs spyod thams cad rjes med thal ba'i rdul phran bzhin du brlags par bsam /
srung sngags bzla zhing rol mo'i sgra drag po dang bcas pas mtshams gcad /
slar nang du log nas mchod cing bstod /
bzod par gsol /
brtan bzhugs dang gshegs gsol smon lam bkra shis sogs kyis mtha' bskyang ngo //
mnan pas mtha' sdud na gong gi shog ling dril lteb tshon skud kyis bcings glang rur bcug
/thun rdzas kyis bkang re bas dril /
rtsa sngags kyi sham bur mA ra ya nan btags pa mang du bzlas nas mchod rten gyi 'og gam lam rgya gram gyi 'og tu mnan nas bro brdung sogs bya'o //
bsreg pas mtha' sdud na /
tsher ma can gyi hom la me sbar der mgon po 'khor bcas bskyed la zhal rab tu gdangs par dmigs bya gsol bar bsam la /
gong gi shog ling dang dug khrag tshil zhun thun rdzas rnams bsreg rdzas su phul la sngags mthar mA ra ya dz+wa la raM zhes bzla zhing bzhes sgra drag po dang bcas pas bsreg go
/de gsum mnyam sgrub byed na mnan bsreg gnyis 'phang ba'i gong du bya zhing /
spyi'i khog dbub ni las de dang de rang thad du bshad pa rnams las 'phrul shes par bya'o //
gter mgon zhal bzhi pa'i drag gtor gyi las rim rdo rje'i thog mda' zhes bya ba 'di yang mdo khams pa dge slong o rgyan lhun grub bstan 'phel gyis bskul ba'i ngor snyom las pa 'gyur med rdo rjes sbyar ba'i yi ge pa ni dge slong blo gsal rgya mtshos bgyis pa'o ///
/
