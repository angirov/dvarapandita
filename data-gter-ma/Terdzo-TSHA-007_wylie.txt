@#//
'jam dpal phyag rgya zil gnon gyi skong ba bsdus pa yang rdzong ma bzhugs so //
hU~M/
rgyal kun yab gcig bcom ldan 'jam dpal dbyangs //
drag tu khros pa dpal chen gshin rje'i gshed //
'jigs byed khrag 'thung phyag rgya zil gyis gnon //
dad pa dam tshig dbang gis spyan 'dren na //
'khor bcas chos kyi dbyings nas sku bzhengs la //
dur khrod 'bar ba'i gnas 'dir gshegs su gsol //
snang ba snod kyi gzhal yas khang pa ru //
srid pa bcud kyi mchod rdzas lhun gyis grub //
phung khams skye mched lus kyi gzhong pa ru //
rang byung dur khrod drag po'i dam rdzas bshams //
rtog med mtshan ldan gsang ba'i bam chen la //
dgyes skong dam tshig gnyan po yongs su rdzogs //
zab gsal chos kyi dbyings kyi snod yangs par //
mi 'gyur ye shes rig pa'i bdud rtsis bkang //
snang stong lha rdzas phyi mchod tshar du dngar //
gsal stong rang byung nang mchod sprin ltar gtibs //
bde stong phyag rgya gsang mchod gar gyis sgeg
/dngos 'byor srid zhi'i dpal 'byor mtha' yas shing //
yid sprul kun bzang mchod pa'i sprin phung gtibs //
mnyam nyid lta bas mkha' khyab rol mor spel //
'khor 'das kun khyab rmad byung dam rdzas 'dis //
rig 'dzin rtsa brgyud bla ma'i thugs dam bskang //
'jam dpal gzhon nur gyur pa'i thugs dam bskang //
bcom ldan phyag rgya zil gnon thugs dam bskang //
sbyor sgrol dbyings kyi yum chen thugs dam bskang //
gyad gnon chen po brgyad kyi thugs dam bskang //
tshe bdag 'chi bdag srog bdag thugs dam bskang //
gshed chen yab yum bzhi yi thugs dam bskang //
las byed mon pa sde bzhi'i thugs dam bskang //
bdud po chen po sde bzhi'i thugs dam bskang //
zla ba'i 'chi bdag bcu gnyis thugs dam bskang //
zhag gi gshin rje so gnyis thugs dam bskang //
sgo srung dregs pa sde bzhi'i thugs dam bskang //
phyi 'khor bdun brgya nyi shu'i thugs dam bskang //
ma mo bye ba sa ya'i thugs dam bskang //
bka' sdod las gshin yab yum thugs dam bskang //
'khor tshogs dam can rgya mtsho'i thugs dam bskang //
phyag rgya lha bsgoms sku yi thugs dam bskang //
phyi yi dam tshig nyams chag sor chud nas //
lus la tshe dbang gzi brjid 'bar bar mdzod //
rlung sngags bzlas pas gsung gi thugs dam bskang //
nang gi dam tshig nyams chag sor chud nas //
ngag la mthu stobs nus pa ldan par mdzod //
lta sgom zab mos thugs kyi thugs dam bskang //
gsang ba'i dam tshig nyams chag sor chud nas //
yid la rtogs pa'i ye shes 'char bar mdzod //
bstan la 'tshe ba'i dgra bgegs rdul du rlogs //
byang chub sgrub pa'i 'gal rkyen bar chad zlog
/bod khams phung byed dam sri rtsad nas choms //
snying po'i bstan pa'i rgyal mtshan phyogs bcur sgrengs //
ye shes spyan gyis dus gsum kun tu gzigs //
sgrub po 'khor dang bcas la byin gyis rlobs //
mi mthun bdud kyi g.yul las rnam rgyal zhing //
mchog thun dngos grub yid bzhin 'grub mdzad gsol //
zhes pa'ang sgrub gnas chen po sbrags kyi yang rdzong gshin rje rol pa'i dkyil 'khor du tshogs 'khor brgya rtsa bgyis pa'i tshe pad+ma gar gyi dbang phyug rtsal gyis yud tsam la shar mar bris pa dge legs 'phel ///
/
