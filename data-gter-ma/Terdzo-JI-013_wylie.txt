@#//
mgon po g.yul zlog gi mdos kyi zin ris sgron me skor gsum las /
bsham gyi lag len bca' thabs sgron me zhes bya ba bzhugs so //
na mo gu ra we /
srid gsum gdug pa'i g.yul ngo rnams //
zlog byed dpa' bo he ru kar //
phyag byas srid pa g.yul zlog gi
/lag len bca' thabs sgron me bshad //
de la thog mar sdom ni /
dkyil 'khor gtso mdos rlon gsog dang //
skam gsog phyogs mdos bzhi dang glud //
brtan mdos lcags ri dkor rdzas dang //
gtor mchod zor rdzas ling+ga thun //
rlon chas bsham dang mdos byin rlob //
ces pa ltar bco lnga las /
dang po dkyil 'khor bca' ba la /
sa chog
/stegs bu bca' zhing chag chag 'debs pa /
thig tshon gyis bri ba'o //
dang po sa chog ni /
bdag gi rnal 'byor sngon du 'gro bas /
gang du mdos bzhengs pa'i sar gtor ma dkar dmar gnyis bshams pa bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par bsam la /
oM AHhU~M gis byin gyis brlab /
oM badzra A kar+Sha ya dzaHmgron dgug
/dkar gtor /
s+d+yA na pa ti k+She tra pA lany+tsa na maHsarba ta thA ga te b+h+yo sogs kyis bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes 'dod don gsol /
dmar gtor /
oM sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM bA lin+ta ye swA hA/
zhes pas bsngos la /
hU~M/
rnal 'byor chen po'i dkyil 'khor 'dir //
gsang ba'i dam can so so nas //
'du ba'i lha ni ma gtogs pa //
thams cad thugs rjes bskangs zin gyis //
da lta nyid du so sor dengs //
ci ste mi 'gro 'dug gyur na //
rdo rje khro bo'i tshogs rnams kyis //
de ma thag tu bkas nas ni //
bdun rgyud rigs kyang brlag par 'gyur //
zhes bka' bsgos la mthar drag sngags thun brab spos rol gyi tsham rngam dang bcas pas bgegs bskrad de phyir dor /
de nas lag g.yas kyi sor mo rdo rje rtse lnga par bsam la sar bzhag ste swa b+hA ba'i sngags bdun bzlas pas sa dang sar 'dzin gyi 'khrul rtog thams cad mi dmigs par sbyang ngo //
gnyis pa stegs bu bca' zhing chag chag 'debs pa ni /
gzhi der dkyil 'khor gyi stegs bu gru bzhi pa phyogs rer 'dom gang sogs rgya khyon ji ltar rigs pa brtsigs pa'am /
ma brtsig kyang rung ste /
spos dang sman sbyar bas khyem med par chag chag gdab bo //
gsum pa thig tshon gyis bri ba las /
thig gdab pa ni /
thig skud 'du byas te /
rang dang thig g.yog dpal chen po yab yum du gsal ba snyoms par zhugs pa'i byang chub kyi sems thig skud dang ro gcig pa ye shes lnga'i ngo bor spros par bsam la /
oM hU~M swA AMHhA zhes brjod cing gtad nas /
oM dz+nyA na tsakra su tra ma ti kra ma hU~M/
zhes pa'i sngags kyis gnam thig gdab cing /
de nas sa thig gdab ste /
de la thig gi cha dbye ba ni /
mdos khri'i rmang dang dkyil 'khor la bris pa'i ri rab kyi phyi thig thad kar 'babs pa bya dgos kyang /
mdos chen po'i tshe sa khyon gyis shong dka' bas /
'dir gser ri bdun pa'i phyi thig dang mdos khri'i rmang khad mnyam du byed pa'i dbang du byas te /
'di ltar shes par bya ste /
tshangs thig zur thig spyi ltar btab //
dbus nas zur thig bzhi yi steng //
mdos khri'i rmang dang tshad mnyam pa'i //
cha mnyam chen po gnyis gnyis kyi //
mtshan ma byas la phyi ma ni //
zlum skor lcags ri'i phyi thig ste //
phyi rol cha chen de'i gsum cha //
gcig bskor me yi 'khor yug go
/de yi bzhi cha me ri yi //
nang thig nang bskor lcags ri'i sa //
cha chen nang ma'i mtshan ma yi //
steng gzugs logs bzhi bcad pa'i nang //
cha gsum gzhal ba'i nang ma de //
bcas pa ri rab steng yin la //
phyi ma'i sum cha gnyis po'i khyon //
cha mnyam gsum du bgos pa las //
nang gnyis phyed phyed bang rim bzhi //
phyi ma cha bdun ri mtsho'i sa //
ri rab steng gi phyi thig bzhir //
thug pa'i zlum skor de yi nang //
cha phran gcig bskor me phreng ste //
de nang dbus dang phyogs bzhi por //
lcags mkhar mtshams su thod mkhar re //
thams cad chos 'byung rnam pa la //
dbus ma zur mdun gzhan brgyad po //
zur rnams nang bstan me phreng phyi'i //
gru chad bzhi la lcog mtshon pa'i //
gru bzhi pa re gdab par bya //
yang lte ba nas rgyab phyogs kyi lcags mkhar dang mdun zur gnyis kyi thod mkhar gyi rtse gsum pa tshad nas sbrel ba'i thig
/lcags mkhar dbus mas mnan pas mdun zur gyi g.yas g.yon du gru gsum rtse mo mtshams bstan te 'ong bas las mgon gyi lcags mkhar dang gtso mo'i thod mkhar du byas kyang rung ngo //
de nas tshon gyis bri ba ni /
rdul tshon kha dog lnga so so'i gnas su hU~M oM swA AMHhA rnams re re gnas pa las rigs lnga'i he ru ka'i ngo bor gyur pa bdag nyid kyi sku la zhugs te byang chub sems kyi rnam par spros pa tshon rtsi la thim par bsam nas /
'bru lnga bzlas pa'i mthar /
hU~M zhes brjod pas /
rin po che'i rdul phra rab tu gyur par mos te rim par bkye'o //
de la tshon yig ni lcags mkhar rnams nang khong nag po la re khA sngon po /
thod mkhar rnams khong nag re khA dkar po /
de dag gi bar mtshams kyi gzhi dmar /
me'i khyud sgor dmar ser /
gru chad ljang /
lcog bzhi shar lho nas g.yas skor du dkar ser dmar ljang /
ri rab kyi bang rim rnams shar dkar /
lho sngo /
nub dmar /
byang ser /
zur gcod dra mig rnams nag po /
de'i phyi'i cha phran bdun po re re bzhin ri'i rnam pa ser po 'khor mor bris pa'i bar rnams mtsho bdun te sngon po /
ri mtsho'i phyi'i phyogs bzhir gling bzhi mtshon byed ma traM bzhi po rked pa yan thon pa mgo rnams lcags ri'i nang thig la thug cing lag rnams rang rang gi dpung thad tsam du gdengs pa ste kha dog gling mdog dang mtshungs par byas kyang rung mod kyi /
phyag len la bzhi ka kha dog sngo skya khro bzhin can ral pa dmar ser 'bar ba bya zhing /
ma traM bzhi'i bar rnams ri rab kyi phyogs mdog dang mtshungs pa'i chu ris sam thams cad khrag mtshor byas kyang rung ngo //
lcags ri nag po /
me ri dmar ser 'bar ba'o /
!
/gnyis pa gtso mdos kyi rlon gsog bsham pa la /
rgyu ni /
nas 'bras gro sran til bra 'o //
pad kha zar ma so ma rA//
sran chung rgya sran mon sran dang /
khre rnams 'bru sna bcu gsum ste //
char chu gangs chu gtsang chu dang //
chu mig chu dang khron pa'i chu //
ba tshwa can dang shing chu dang //
g.ya' chu lu chu ko brag chu //
mtsho chu srog chags
can dong chu //
'di rnams chu sna bcu gsum yin //
zhes pa ltar gyi 'bru sna bcu gsum gyi ngar phye chu sna bcu gsum gyis brdzis pa'i zan dang /
sa 'jim pa rnams la rin po che sna tshogs kyi brdar phye bsres pa rnams rang gi mdun du zhing ngam gcan gzan gyi pags pa'i khar bzhag pa bsang sbyang /
stong pa'i ngang las pad zla'i steng du b+h+rU~M las rin po che'i rdul phra rab kyi phung por gyur pa la /
rnam snang gi thugs ka nas ye shes lnga'i rang bzhin gyi rin po che 'od kyi rnam par byon nas thim pas /
sangs rgyas thams cad kyi rang bzhin du gyur par bsam la /

oM dzi na dzika? swA hA/
zhes pa nyer gcig dang /
oM AHsarba pany+tsa rat+na sa ma ye hU~M hU~M zhes pa bdun bzlas pas byin gyis brlab /
de nas rlon gsog bsham pa ni /
dkyil 'khor gyi dbus su mdos khri'i nang du shong ba'i an dar gyi khar sman spos kyis byug
/de'i khar 'bru sna'i zan de nyid cha gsum du byas pa'i cha gcig la /
ri rab phyed man chad bang rim bzhi dang /
phyed yan gru bzhi /
bris pa dang mtshungs pa'i phyogs tshon gyis kha bsgyur ba /
de'i steng gi dbus su lcags mkhar nag po kha bad can mtho ba gcig
/de'i g.yas dang phyogs bzhir lcags mkhar nag po gtso bo las cung zad dma' tsam re dang /
dbus dang phyogs bzhi'i lcags mkhar lnga po'i g.yon du rang rang las dma' ba'i thod mkhar re /
zur bzhir phyogs kyi mdog can gyi lcog re rnams byas pa'i khar lcags ri lta bu'i kha khyer gyis sbrel lo //
de nas so so'i thun rdzas bkod pa ni /
dbus kyi lcags mkhar la ye shes mgon po'i dam rdzas gri rgod snying dang /
mon nag gi snying /
de'i g.yas kyi lcags mkhar la las mgon gyi dam rdzas gri rgod dang phag rgod kyi snying /
g.yon gyi thod mkhar la ye shes kyi ma mo'i dam rdzas nal bu dang lug nag gi snying /
ye shes mgon po'i mdun ngos g.yon zur du mon pa gsum la sha khrag gis brgyan pa'i dmar gtor gsum /
bshos bu nag po rtse dmar gsum /
gser skyems kyi snod gsum rnams dang ye shes kyi ma mo'i mdun du skyi mthing ma la sha sna dang snying sna /
shar gyi lcags mkhar la thugs mgon gyi dam rdzas gri rgod dang khyi nag gi snying /
de'i thod mkhar la bdud yum re ma ti'i dam rdzas nal bu dang lug gi snying /
lho'i lcags mkhar la sku mgon gyi dam rdzas gri rgod dang lug gi snying /
de'i thod mkhar la gshin rje re ma ti'i dam rdzas nal bu dang gri rgod kyi snying /
nub kyi lcags mkhar la gsung mgon gyi dam rdzas gri rgod dang g.yag nag gi snying /
de'i thod mkhar la srin mo re ma ti'i dam rdzas nal bu khyi mo ser skya'i snying /
byang gi lcags mkhar la phrin las mgon po'i dam rdzas gri rgod snying dang bya rog gi snying /
de'i thod mkhar la gnod sbyin re ma ti'i dam rdzas nal bu dang gri mo'i snying /
zur lcog bzhir ba lam ma sogs g.yog mo bzhir sha sna dang snying sna re re /
de dag gi mtha' skor ri rab kyi kha khyer lcags ri'i rnam pa la spyi'i mthun rdzas rnams lha re rer bcu gsum gsog par bshad kyang shong dka' bas lha so so la re re gsag pa'i dbang du byas te /
mgon po lnga dang las mgon sde drug la khrag gis byugs pa'i gshos bu nag po re /
'bru nag gi gtor ma re /
re ma ti lnga la snying bshos dmar po zur gsum pa re dang /
khrag gis byug pa'i dmar gtor re /
ma mgon bcu gcig po thams cad la sha sna'i snod re /
khrag sna'i gong bu re /
tshil chen gyi spos reng re /
tshil chen gyi dpal 'bar re /
bdud rtsi dang sbyar ba'i dza gad kyi gong bu re rnams so so'i phyogs dang 'brel ba'i kha khyer la bkod cing /
gtso bo'i lcags mkhar gyi rgyab tu btsugs pa'i mda' la btags pa'i dar nag gi gur dbub bo //
yas nas mar brtsis pa'i ri rab kyi bang rim dang po'i shar phyogs kyi dbus su /
yul 'khor srung la dkar gtor zlum po /
lhor 'phags skyes po la gru gsum nag po /
nub tu mig mi bzang la dmar po zla gam /
byang du rnam sras la ser po gru bzhi rnams rgyan dkar pos mdzes par byas pa dang /
de bzhi ka la gser skyems kyi snod re dang /
gsang lug re re /
bang rim de ga'i shar stod du nyi mar zlum gtor dmar po /
zla bar gtor zlum dkar po /
shar smad du brgya byin la gtor zlum dkar po /
shar lho me lha la gtor zlum dmar po /
lhor gshin rje dang lho nub srin por gru gsum nag po re /
nub stod chu lha dang nub smad sa lhar gtor zlum dkar po re /
nub byang rlung lha /
byang gnod sbyin /
byang shar dbang ldan gsum la gtor zlum nag po re /
phyogs skyong bcu po re re la zhal zas re /
mkhar thabs re /
lug re /
gser skyems kyi snod re /
dar tshon gyi spyan gzigs re re rnams so so'i gnas su bkod do //
bang rim gnyis pa'i shar phyogs su lha brgyad so so la /
dngul mkhar zlum po kha bad ba dan btsugs pa re /
sman snas brgyan pa'i gtor zlum dkar po re /
zhal zas re /
g.yag dkar po re /
gsang lug re /
gser skyems kyi snod re rnams so so'i gnas su bkod /
lho phyogs su gshin rje brgyad la /
thod mkhar mtshon byed mi mgo re /
sha sna bsres pa'i dmar gtor re /
tshil chen gyi dpal 'bar re /
ngar glud re re so so'i gnas su bkod /
nub phyogs su bdud po brgyad la /
lcags mkhar nag po gru gsum kha bad can re /
bdud bshos nag po rtse gug re /
bdud shwa dang lug nag re re /
gser skyems kyi snod re re so so'i gnas su bkod /
byang phyogs su gnod sbyin brgyad la g.yu mkhar sngon po gru bzhi kha bad can re /
dkar gtor zlum po lto ldir ba re /
gsang phyi zlum po re /
gser skyems kyi snod re /
sha sna'i snod re /
khrag sna'i kong bu re rnams rim par bkod do //
bang rim gsum pa sde brgyad kyi gnas te phyogs mtshams brgyad cha mnyam pa so sor phye ba'i mtshams rnams su bcad de /
shar du lha chen dbang phyug la /
mkhar thabs zlum po kha bad can /
rta'i khrag tshil dang snying sna bsres pa'i gtor zlum gcig la 'khor rang 'dra bzhis bskor ba /
chang sna'i snod lnga tshoms /
me tog sna tshogs /
rin chen lnga /
sman lnga /
sha sna snying sna /
bu ram /
'bras rnams ma 'dres pa dang /
dar sna'i spyan gzigs rnams bkod /
lhor gshin rje chos kyi rgyal po la /
thod mkhar kha bad can /
sha sna khrag sna tshogs tshad bsags pa'i gtor ma 'khor bzhis bskor ba dang /
'bru sna'i ngar zan gyi dpal bshos zur gsum pa 'khor bzhi pa /
rta dmar gyi mar rnams bkod /   dpe rgyun phal che bar mi 'byung yang 'gro mgon gyi phyag dpe lcags smyug mar bshad /
nub tu btsan yam shud la zangs mkhar dmar po g.yu bad can /
btsan bshos dmar po gru gsum pa 'khor bzhi pa /
sha sna khrag sna bsres pa'i dmar gtor 'khor bzhi pa /
gser skyems kyi snod rnams bkod /
byang du gnod sbyin so ga rA tsa la lcags mkhar nag po rin po che'i kha bad can /
khyi dkar /
glang nag
/ra dmar /
bya dkar /
rta dkar lnga'i snying /
sha sna khrag sna bsres pa'i gtor ma gru gsum pa 'khor bzhi /
'bru zan gyi gsang phyi gru gsum lto ldir ba 'khor bzhi pa /
bshos bu gru gsum gtso 'khor lnga rnams bkod /
byang shar du e ka dzA Ti la /
'bru nag gi mkhar gru gsum nyis brtsegs kyi steng du lug nag gi snying dang /
de'i mdun du /
mkhar ba'i me long gi khar byang sems dkar dmar bzhag
/de la zhing lpags dang dar nag gi gur phub /
b+han+d+har bdud rtsi chos sman chang dang sbyar ba /
sha sna snying sna tshogs tshad bsags pa'i snod tshil chen gyi dpal 'bar /
sha chen sbyar ba'i spos reng /
rak+ta'i phabs sbyar ba'i khrag kong /
snying bshos dmar po gtso 'khor lnga pa rnams bkod /
shar lhor klu 'chi bdag mgo dgu pa la /
mkhar brten pad+ma'i sdong po'i rnam pa can /
dkar gsum mngar gsum gyi gtor ma klu sman gyis brgyan pa /
klu bshos rgyab yol ma 'khor bzhis bskor ba /
shing sna lnga rnams bkod /
lho nub tu gza' khyab 'jug la /
thod mkhar /
ra rog gi snying /
nya'i snying /
sha rul /
khrag gis byugs pa'i dmar gtor g.yas dkyus 'khor bzhis bskor ba /
bshos bu ldem pa dar gyi lan bu rnams bkod /
nub byang du bdud rol pa rkya gcig la /
bdud mkhar nag po gru gsum pa b+han+d+ha'i gzugs /
mi nag
/bya nag
/khyi nag
/glang nag
/rta nag lnga'i snying /
bdud bshos nag po rtse gug 'khor bzhi pa rnams bkod do //
ri rab bang rim bzhi pa ste tha ma la srid pa spyi skos kyi mthun rdzas gsang phyi rgyan ldan /
dar gyi lan bu /
'bru sna'i bshos bu b+han+d+ha'i gzugs /
gtor ma zlum po /
dpal 'bar /
gser skyems kyi snod /
shing sna /
dar sna /
rin chen lnga /
sman sna rnams re re nas brgyad brgyad bsags la spel nas bkod /
!
gsum pa gtso mdos kyi skam gsog ni /
rlon gsog gi ri rab nang du tshud nges kyi mdos khri bang rim lnga pa 'jag sog gis bsdams pa'i phyi nas bris pa'i ri rab kyi phyogs mdog dang mthun pa'i ras sam shog bu tshon gyis kha bsgyur bas dkris pa /
ri rab kyi steng gi dbus su thags su bran pa'i lcags mkhar gyi nang du ye shes mgon po'i sku brnyan dang /
mkhar gyi steng ngam rgyab tu ye shes mgon po'i zhal nam khong nag
/de'i steng du gur nag po rdo rje'i thog ris can nyis brtsegs kyi steng khyung tshang dang char khebs kyi gdugs chung rtse rgyan dang bcas pas mdzes par byas pa btsugs /
bar lding la 'jag sog bsdams par lcags mkhar gyi rgyab tu /
ye shes mgon po'i sku rten mda' dar nag po'i g.yas su rgyang nag dang /
g.yon du yul mkhar /
lcags mkhar gyi g.yas su mda' nag dang /
g.yon du 'phang nag
/mdun zur gyi g.yas su mi nag gi rgyal mtshan dang dar mdung nag po /
nam rgyang sogs g.yas g.yon gyi rim pa 'og ma rnams la'ang 'di bzhin shes par bya'o //
g.yon du ba dan nag po dang /
mon pa rtse gsum can /
dung 'bud can /
snying 'byin can gsum gyi sku brnyan rnams gzug go
/de dag gi g.yas phyogs kyi bar lding la las mgon gyi sku brnyan /
sku rten mda' dar nag po dang lcags kyu dmar po dar nag btags pa /
nam mkha' nag po /
rgyang nag
/yul mkhar /
mda' 'phang nag po /
phag nag gi rgyal mtshan dang /
dar mdung nag po /
ba dan nag po rnams gzug
/gtso bo'i g.yon phyogs kyi bar lding la ye shes kyi ma mo'i sku brnyan dar sngon gyi zhal khebs can gyi mdun du skyi mthing ma'i sku brnyan /
nam rgyang nag po /
yul mkhar mda' 'phang nag po /
zhing chung gi rgyal mtshan /
mdung dar ba dan nag po rnams gzug go //
de nas mdos khri'i bang rim dang po ste ri rab kyi steng gi phyogs bzhi'i g.yas phyogs kyi /
shar du thugs mgon gyi sku brnyan dang /
khyi nag gi rgyal mtshan /
lhor sku mgon gyi sku brnyan dang /
lug smug gi rgyal mtshan /
nub tu gsung mgon gyi sku brnyan dang /
g.yag nag gi rgyal mtshan /
byang du phrin las kyi mgon po'i sku brnyan dang /
bya nag gi rgyal mtshan /
mgon po sde bzhi re re la sku rten mda' dar nag po re /
nam nag re /
rgyang nag re /
yul mkhar re /
mda' 'phang nag po re /
dar mdung nag po re /
ba dan nag po re rnams dang /
phyogs kyi mgon po sde bzhi'i g.yon phyogs kyi /
shar du bdud yum re ma ti'i sku dang kyung ka'i rgyal mtshan /
lhor gshin rje re ma ti'i sku dang khyi nag gi rgyal mtshan /
nub tu srin mo re ma ti'i sku dang khyi mo ser skya'i rgyal mtshan /
byang du gnod sbyin re ma ti'i sku dang bya mo nag mo'i rgyal mtshan /
re ma ti mched bzhi so sor /
nam rgyang nag po re /
yul mkhar re /
mda' 'phang nag po re /
mdung dar nag po re /
ba dan nag po re rnams rim par gzug
/zur bzhi'i shar lhor ba lam ma /
lho nub tu khri sman ma /
nub byang du chu srin mgo ma /
byang shar du ma yams nag mo rnams kyi sku brnyan gzug
/de dag gi bar rnams su ma mgon bcu gcig gi skong rdzas nag po bcu gsum re re nas brgyad bcu gsog par bshad kyang shong dka' bas thun mong du /
bya nag
/g.yag nag
/ra nag
/lug nag
/khyi nag
/dom nag
/rta nag
/phag nag
/sprel nag
/mdzo nag
/mi nag
/dre'u nag
/dred nag rnams kyi gzugs bris pa'i shing byang rnams gzug go
/de nas mdos khri'i bang rim gnyis pa ste ri rab kyi bang rim dang po'i shar gyi dbus su /
yul 'khor srung gi sku brnyan dang /
dkor rdzas rta pa dkar po dar mdung can /
g.yag dkar po bzhi /
nam mkha' khong dkar /
rgyang dkar /
mda' khra /
'phang khra /
yul mkhar /
ba dan dkar po /
lho'i g.yas phyogs su 'phags skyes po'i sku /
rta pa sngon po dar mdung can /
rta sngon bzhi /
nam mkha' khong sngon /
rgyang sngon /
mda' 'phang khra bo //
yul mkhar /
ba dan sngon po /
nub kyi dbus su spyan mi bzang gi sku
/rta pa dmar po dar mdung can /
mdzo dmar bzhi /
nam rgyang dmar /
mda' 'phang khra /
yul mkhar /
ba dan dmar /
byang gi g.yas phyogs su rnam sras kyi sku
/rta pa ser po dar mdung can /
lug ser po bzhi /
nam rgyang ser /
mda' 'phang khra /
yul mkhar /
ba dan ser /
bang rim de nyid du phyogs skyong bcu las /
shar stod du nyi ma dang zla ba'i sku
/nam mkha' khong ngur dang khong dkar /
shar smad du brgya byin gyi sku
/nam mkha' khong dmar /
shar lhor me lha'i sku
/nam mkha' khong ngur /
lho'i g.yon phyogs su gshin rje'i sku
/nam mkha' khong sngon /
lho nub tu srin po'i sku
/nam mkha' khong smug
/nub stod du chu lha'i sku
/nam mkha' khong ngur /
nub tu sa'i lha mo'i sku
/nam mkha' khong ser /
nub byang du rlung lha'i sku
/nam mkha' khong ljang /
byang gi g.yon phyogs su gnod sbyin gyi sku
/nam mkha' khong sngon /
byang shar du dbang ldan gyi sku nam mkha' khong sngon /
phyogs skyong bcu gcig so sor sku rten za 'og gi rgyal mtshan rang rang gi nam mkha'i khong mdog dang mtshungs pa re /
rgyang bu nam khong gi mdog can re /
mda' khra re /
bse 'phang re /
yul mkhar re rnams gzug go
/mdos khri'i bang rim gsum pa ste ri rab kyi bang rim gnyis pa'i /
shar phyogs su lha brgyad kyi gzugs brnyan /
so so'i sku rten dar mdung dkar po re /
nam mkha' khong dkar re /
rgyang dkar re /
mda' 'phang dkar po re /
yul mkhar re /
g.yag dkar dang lug dkar bris pa re re /
lho phyogs su gshin rje brgyad kyi gzugs brnyan /
so sor sku rten dar mdung dmar po re /
khram shing re /
mthun rdzas zhing gi rgyal mtshan re /
ra rog gi gzugs re /
nam mkha' khong sngon re /
rgyang sngon re /
mda' 'phang sngon po re /
yul mkhar re /
ba dan re /
nub tu bdud brgyad kyi gzugs brnyan /
so sor rta pa nag po g.yas su mda' gzhu dang g.yon du mtshe yungs thogs pa re /
de rnams kyi 'khris su sku rten dar mdung nag po re /
mthun rdzas sha ba nag po re /
mi nag g.yas su mtshe dang g.yon du khram shing khyer ba re /
lug nag re /
ra nag re /
g.yag nag re /
nam mkha' khong nag re /
rgyang nag re /
mda' 'phang nag po re re /
yul mkhar re /
ba dan re /
byang du gnod sbyin brgyad kyi gzugs brnyan so sor sku rten dar mdung khra bo re /
mthun rdzas stag gzig bya khra gsum bris pa'i gzugs brnyan re re /
nam mkha' khong sngon re /
rgyang sngon re /
mda' 'phang sngon po re /
yul mkhar re /
ba dan re rnams gzug go
/mdos khri'i bang rim bzhi pa ste ri rab kyi bang rim gsum pa la sde brgyad 'god de /
shar du ma hA de wa blon po bzhi dang bcas pa'i gzugs brnyan /
sku rten za 'og gi rgyal mtshan lnga /
gtso bo la nam mkha' khong ngur /
'khor bzhir dkar ser dmar nag gis byas pa re /
rgyang dkar /
mda' khra /
'phang dkar /
yul mkhar rnams lnga re /
lhor gshin rje chos kyi rgyal po mon pa bzhi dang bcas pa'i gzugs brnyan /
sku rten 'ug pa /
srin bya /
ra dkar /
lug dkar /
khyi dmar lnga'i rgyal mtshan /
dar mdung dang khram shing lnga re /
gtso bor nam mkha' khong sngon /
'khor bzhir dkar nag dmar ser bzhis byas pa re /
rgyang ser /
mda' khra /
gser 'phang /
yul mkhar rnams dang /
mthun rdzas ra rog
/stag
/gzig bris pa rnams lnga re /
nub tu btsan yam shud dmar po 'byung bzhi'i btsan bzhi dang bcas pa'i gzugs brnyan /
sku rten ra dmar /
rta dmar /
mi dmar /
bya dmar bzhi'i rgyal mtshan /
nam mkha' khong dmar lnga /
rgyang dmar /
mda' khra /
bse 'phang dmar po //
yul mkhar /
ral gri dar mdung dmar po //
ba dan dmar po rnams dang /
mthun rdzas ra dmar /
rta dmar /
mi dmar /
bya dmar bzhi'i gzugs bris pa rnams lnga re /
byang du gnod sbyin so ga rA tsa las kyi 'phrang sgug bzhi dang bcas pa'i gzugs brnyan /
sku rten rin po che'i rgyal mtshan lnga /
dar mdung khra bo lnga /
nam mkha' gtso bo la khong dkar dang /
'khor bzhir nag dmar dkar nag gis byas pa re /
rgyang sngon /
mda' 'phang sngon po /
yul mkhar rnams dang /
mthun rdzas khyi dkar dang g.yag dkar gyi gzugs bris pa rnams lnga lnga /
byang shar du sngags srung e ka dzA Ti dbang mo bzhi dang bcas pa'i gzugs brnyan /
sku rten zhing lpags kyi rgyal mtshan lnga /
nam mkha' gtso bo la khong smug
/'khor bzhir nag dkar dmar sngos byas pa re /
rgyang nag
/mda' 'phang nag po /
yul mkhar rnams dang mthun rdzas /
bya smug
/lug nag
/khyi nag bris pa rnams lnga lnga /
shar lhor klu bdud mgo dgu pa rigs bzhi'i klu dang bcas pa'i gzugs brnyan /
sku rten shing lo'i rgyal mtshan lnga /
nam mkha' gtso bo la khong nag
/'khor bzhir dkar ser dmar ljang gis byas pa re /
rgyang sngon mda' 'phang sngon po //
yul mkhar rnams dang /
mthun rdzas /
nya /
sbrul /
sbal pa /
lcong mo //
chu rta /
chu glang /
chu lug bris pa rnams lnga lnga /
lho nub tu gza' bdud gdong mo bzhi dang bcas pa'i gzugs brnyan /
sku rten dar mdung khra bo lnga /
nam mkha' khong sngo nag lnga /
rgyang nag
/mda' khra /
'phang sngon /
yul mkhar /
ba dan rnams dang /
mthun rdzas /
ra rog dang lug rnams bris pa rnams lnga lnga /
nub byang du bdud rol pa rkya gcig bdud po bzhi dang bcas pa'i gzugs brnyan /
sku rten dar mdung nag po lnga /
khram nag lnga /
nam mkha' khong nag lnga /
rgyang nag
/mda' 'phang nag po /
yul mkhar rnams dang /
mthun rdzas mi nag
/bya nag
/glang nag
/khyi nag
/rta nag bris pa rnams lnga lnga /
mdos khri'i bang rim lnga pa ste ri rab bang rim bzhi par spyi skos la zur bzhir rim bzhin /
spre'u /
rma bya /
bya rgod /
rnga mo'i rgyal mtshan bzhi phyar /
'dir nam mkha' sogs phyogs rer brgyad bcu re gsog par gsungs kyang shong dka' bas /
phyogs rer sku rten dar zab kyi rgyal mtshan /
nam mkha' sna tshogs /
rgyang bu /
mda' khra /
'phang khra /
yul mkhar rnams gnyis gnyis te khyon brgyad /
mi /
rta /
glang po /
ra lug
/bya khyi /
phag
/spre'u bris pa rnams phyogs rer brgyad brgyad /
gzhung gi gsog yig dang smreng gnyis kar gsal bar ma gsungs kyang phyag len brgyud pa rnams su pho gdong mo gdong brgya nyer bzhi re gsog par mdzad pa ltar /
don la pho mo'i glud yin pas 'gal ba yang ma mthong zhing legs pa'i yan lag tu 'gyur ba'i phyir /
mdos khri'i bang rim lnga ka la phyogs rer spyi skong du pho gdong mo gdong gnyis gnyis tsam re dang /
khyad par bang rim tha ma la brgyad tsam mam mi shong na bzhi tsam re gzug go
/des dbus kyi mdos tshar ro /
!
/bzhi pa phyogs mdos bzhi ni /
shar mdos dang byang mdos gnyis kyi mkhar zan la bzo ba'i dmigs bsal ma byung yang lho mdos dang nub mdos gnyis 'bru sna'i ngar zan la bzo bar gsungs shing /
'dir skam gsog rlon gsog kyang so sor mi phye bas /
mdos chen po'i tshe zan la byas na mi brtan par gyur gyis dogs nas phyag len du /
sngar gyi gtso bo'i rlon gsog gi lhag gi zan las ji ltar rigs pa blangs pa la bungs bskyed dgos na ngar phye gzhan dang bsres pa la kham sa tshags mkhar gyi nyis bldab tsam bsnan pa'i rgyu las /
shar gyi ma traM gyi snying gar an dar sman spos kyis byugs pa'i khar /
mkhar zlum po dkar po bang rim gsum pa g.yu'i bad can rtser srog bdag tshangs pa'i gzugs brnyan gzug
/de'i steng du chig gdugs khyung tshang dang bcas pa dkar po 'ja' ris can btsugs /
rang gzugs kyi rgyab tu sku rten smyug rgod rma ma phab pa dar dkar gyis brgyan pa'i rgyal mtshan dang /
dar mdung dkar po /
de'i g.yas su nam mkha' khong dkar /
rgyang dkar /
mda' dkar /
g.yon du bya dkar ze dmar drug bris pa'i mthun rdzas /
yul mkhar /
'phang dkar /
mdun du ngar khyi gsang phyi dkar zlum /
bshos bu mkhar thabs dkar zlum kha bad can dang /
zur gsum dkar po /
gser skyems kyi snod dang bcas pa bzhag
/bang rim gnyis pa'i phyogs rer /
dkar po'i gsang phyi dkar gsum /
zur gsum /
gser skyems kyi snod rnams re re dang /
bya /
khyi /
mi /
rta /
ra /
lug ste dkar po drug gi rgyal mtshan rnams bkod /
bang rim tha ma'i phyogs bzhir /
nam mkhar khong dkar /
rgyang dkar /
mda' 'phang dkar po /
yul mkhar /
smyug rgod dar dkar dpyang pa'i rgyal mtshan /
dar mdung dkar po rnams re re /
mkhar la sgo'i rnam pa gtod pa'i drung na khyi dkar sna dmar /
bang rim 'og ma'i mdun du rta dkar rngog dmar /
g.yas su lug dkar 'jing dmar /
g.yon du ra dkar ru dmar /
rgyab tu mi dkar thod dmar rnams re re'ang drug drug bris pa bkod do //
lho'i ma traM gyi snying gar an dar sman spos kyis byugs pa'i steng du /
mkhar ser po gru bzhi bang rim gsum gyi steng mar bya 'dab lan kan gyi rnam pas bskor ba'i dbus su /
rgyal po pe har gyi gzugs brnyan /
de'i steng du chig gdugs khyung tshang dang bcas pa ser po 'ja' ris can btsugs /
rang gzugs kyi rgyab tu sku rten smyug rgod dar ser gyis brgyan pa'i rgyal mtshan dang dar mdung ser po /
de'i g.yas su nam rgyang ser po dang /
gser mda'/
g.yon du yul mkhar dang /
'phang ser /
mdun du yum shAn+ti ro zan ma'i gzugs /
g.yas g.yon du skyes pa stag chas can re re /
rgyab mdun du bshan pa gri thogs bzhi re /
de dag gi mdun du bshos bu mkhar thabs gru bzhi pa /
zur gsum pa /
zur drug pa /
zur bdun pa rnams dang /
gsang phyi gshog rim gsum pa dkar po dang /
gser skyems kyi snod /
bang rim gnyis pa'i phyogs re rer /
bshos bu mkhar thabs /
gsang phyi gshog gsum pa /
gser skyems kyi snod rnams re re dang /
mdun phyogs su bud med nag mo lnga /
g.yas su skyes pa stag chas can lnga /
g.yon du dge slong gseg shang can lnga /
rgyab tu sngags pa zhwa gos nag po can lnga /
de dag gi bar stag
/spre'u //
dar zab /
spyang ki
/seng ge lnga'i rgyal mtshan /
stag spre spyang ki seng ge bzhi'i gzugs brnyan /
bang rim tha ma'i phyogs re re nam mkha' khong ser /
rgyang ser /
mda' 'phang ser po /
yul mkhar /
smyug rgod kyi rgyal mtshan /
dar mdung ser po rnams re re /
phyag brnyan mon bu brgya mtshon byed phyogs rer a tsa ra nag po lnga re rnams bkod cing /
an dar gyi steng ngam 'khris gang bder lug dkar mo'i lag pa gcig kyang bzhag go
/nub kyi ma traM gyi snying gar an dar sman spos kyis bran pa'i steng du /
mchong mkhar dmar po zla gam bang rim gsum pa'i steng du skyes bu rdo rje legs pa'i gzugs brnyan /
de'i steng du chig gdugs khyung tshang dang bcas pa khong dmar 'ja' ris can btsugs /
rang gzugs kyi rgyab tu sku rten smyug rgod dang lha shug
/de'i g.yas su dar mdung dmar po dang /
nam mkha' khong dmar mda' dmar /
g.yon du rgyang dmar /
'phang dmar /
yul mkhar rnams /
skyes bu'i shar du dge bshes /
lhor ban+de /
nub tu phyag dpon /
byang du tshong dpon rnams kyi gzugs /
de dag gi mdun du /
gri bshos dmar po zur gsum /
bshos bu zur gsum ra mgos brgyan pa /
ra sha
/gser skyems kyi snod /
lcags kyi tho ba'i gzugs rnams /
bang rim gnyis pa'i phyogs rer /
gri bshos /
bshos bu ra mgo ma /
ra sha
/gser skyems /
lcags tho rnams dang /
ra dkar po /
ra ser rgya /
g.yag kham pa /
lug kha rgya /
drel khal /
bong khal /
rta khal rnams kyi gzugs bris pa /
bang rim tha ma'i phyogs rer /
nam mkha' khong dmar /
rgyang dmar /
mda' 'phang dmar po /
yul mkhar /
mdung dmar rnams re re bkod do //
byang gi ma traM gyi snying gar an dar sman spos kyis chag chag btab pa'i steng du /
thod mkhar nag po gru gsum bang rim gsum pa g.yu'i kha bad can gyi steng du /
zan gyi dgra bo'i ling+ga'i gzugs kyi khar yab srin po dang yum srin mo mA ra snying zan ma'i gzugs brnyan bkod /
de'i steng du chig gdugs khyung tshang dang bcas pa khong smug 'ja' ris can gzug
/rang gzugs kyi steng du sku rten zhing lpags kyi gdugs dang dar mdung dmar po /
de'i g.yas su nam mkha' khong smug rgyang sngon mda' nag
/g.yon du 'phang sngon /
yul mkhar /
mdun du mi khrag dang mi tshil gyis byugs pa'i dmar gtor rtser dgra ling btsugs pa bzhi /
sha sna khrag sna sman phud rnams dang /
de'i phyogs bzhir srin bya 'ug pa bya rog bya rgod bzhi'i gzugs lding ba'i tshul /
zur bzhir ra lug stag gzig gi rgyal mtshan gzug
/bang rim gnyis par ra lug stag spyang ki khwa ta kang+ka ling du /
gzig dred mo ma he khyi dom ce spyang rnams bris pa'i gzugs phyogs rer gsum gsum bgos te gzug
/bang rim tha ma'i phyogs rer nam mkha' khong smug rgyang sngon mda' nag
/'phang sngon yul mkhar dar mdung rnams re re gzug go
/de ltar phyogs mdos bzhi'i bang rim tha ma la pho gdong mo gdong yang phyogs rer ji tsam shong tshad re btsug kyang 'gal ba med do /
!
/lnga pa glud ni /
lha srin yongs la bsngo bya'i rnal 'byor pa dang yon bdag gi tshe srog bslu ba'i rdzas 'bru sna'i ngar glud skye mched dod pa /
zer mo'i skra dang lung thang gi mig sogs glud chas rnams rang gi gnas su bcug pa /
tshon sna'i gos dang snam ras kyi glud gos kyis dkris pa bzhi ma traM bzhi'i mgrin pa'i gnas tsam du bkod cing /
de lhag glud chas rnams bsres pa phye mar byas pa ngar la bsres pa la glud brgya rtsa brgyad bcos la /
de thams cad kyi lag g.yas su mtshe mda' dang /
g.yon du yungs dkar gyi gzhu bskur zhing /
so so'i mdun du zhun mar gyi ting lo /
changs bu /
mtheb kyu rnams kyis brgyan pa rnams ma traM bzhi'i lus la bkod /
ma traM bzhi po'i bar mtshams su 'bru sna bre re'i steng du /
an dar chung ngu re'i khar ngar glud stag chas can 'khor gsum btags pa bzhi rim par dre'u dang /
glang po dang /
seng ge dang /
ma he'i gzugs rnams la bskyon pa khru gang tsam re dang dar nag pos zhal bkab nas bkod do /
!
/drug pa brtan ma bcu gnyis kyi mdos ni /
gling mtshon pa'i ma traM bzhi'i mgo dang lag pa gnyis la re ste bcu gnyis kyi thad so sor /
'jim pa'i stegs bu gru bzhi pa 'brang rgyas dang mdog mtshungs pa re'i steng du /
gangs kyi la ro sman /
dkar mo mig gcig
/gangs kyi yum chen /
'brog srin 'khor 'dul te bdud mo bzhi la ngar gyi 'brang rgyas nag po mtho gang ba bad la mtshal gyi thig phran btab pa /
sha med gangs dkar /
kha rag khyung btsun /
lho'i skyi mthing g.ya' ma skyong /
byang gi ting ting ting mo btsun te gnod sbyin mo bzhi la ngar gyi 'brang rgyas mtho gang ba dmar po bad la mtshal gyi thig phran btab pa /
kong btsun de mo /
btsan la la ro sman gcig
/g.yu'i dril bu /
ma btsun khug chos te sman mo bzhi la ngar gyi 'brang rgyas dkar po mtho gang bad la mtshal gyi thig phran btab pa ste /
bcu gnyis kyi khar rang rang gi sku gzugs btsugs /
smreng du nam rgyang gnyis glud kyi phrag par 'dzugs pa lta bu 'byung yang mdos chen po'i tshe lag len la mi bde bas da lta'i phyag len bzhin du so so'i sku gzugs kyi rgyab tu /
bdud mo bzhi la nam mkha' khong nag
/gnod sbyin bzhi la khong dmar /
sman mo bzhi la khong dkar rnams dang /
de dag gi g.yas su /
bal the dang shug the mda' khra /
g.yon du khong dang mtshungs pa'i rgyang bu dang 'phang khra /
mdun du ngar glud lag g.yas su mtshe dang khram shing /
lag g.yon du yungs dkar khyer ba rnams dang /
ngar gyi bya dang /
lem bu rnams kyang re re bkod do /
!
/bdun pa lcags ri ni /
dkyil 'khor me ri'i phyi rol du 'jim sa'i lcags ri dpangs sor bzhi dang zheng sor gsum tsam pa kha dog nag pos zlum por bskor ba'i steng /
phyi nang rim pa gsum du bgos pa'i nang ma la sngar bang rim tha mar ma shong ba'i nam mkha' sna tshogs nyer bzhi po phyogs rer drug drug
/de bzhin du rgyang bu /
mda' khra /
'phang khra //
yul mkhar /
dar zab kyi rgyal mtshan sogs dang /
gzhung du lcags ri rnams la'ang nam mkha' bshad pa ltar da dung phyogs rer nam mkha' drug re tsam bkod kyang mi 'gal zhing /
de dag gi bar rnams su shing sna'i rigs gang 'dzom dang /
dar zab sna tshogs kyang bkod /
rim pa bar mar pho gdong mo gdong sogs shing ris kyis bskor /
rim pa phyi ma la /
rtsangs khru gang ba tsam gyis bskor ba la rgyu rlon gyi lda ldi las glo snying dang sha tsar dpyangs pas bskor ba'i phyi nas mdos dkris kyis dkri ba'ang lag len du snang ngo /
!
/brgyad pa dkor rdzas ni /
'jim pa'i lcags ri'i nang khongs su bris pa'am zan par btab pa gang bde'i sems can /
mkha' la 'phur ba /
sa la 'dzul ba /
thang la rgyu ba /
chu la gnas pa sogs srog chags yod do cog gi gzugs rnams lcags ri la bsnyel stabs kyis kha nang du bstan te bkod cing /
de dag gi nang me ri'i mtha' skor du /
gos dar /
snam ras /
zas sna /
'bru sna /
rin po che'i sna /
sman spos /
btsod zhun /
rgya skyegs sogs la chas lung chas gang 'dzom bkod /
!
dgu pa gtor ma ni /
sgrub khang gi khul ji ltar bde bar stegs bu bkod pa legs pa la zil gnon lha'i 'das gtor /
chos srung dang gter srung spyi /
gzhi bdag rnams kyi mchod gtor dang skong rdzas kyi gtor ma rnams bsham zhing /
khyad par mdos chen gyi mdun du many+dzi lta bu'i stegs ji ltar rigs pa la bkod pa'i snod gtsang zhing bzang ba gsum gyi dbus mar ye shes kyi mgon po'i gtor ma lcags mkhar kha bad can gyi steng du bshos bu gru gsum ha cang mi rno ba dmar po lto nag
/mkhar gyi rtsa ba'i phyogs bzhir mgon po sde bzhi la bshos bu zur gsum dmar po lto nag can re dang /
mon pa gsum la bshos bu rtsa ba zlum po nag po la rtse mo gru gsum thog gzugs dmar po shas brgyan pa gsum dang /
phyi nas mtheb kyus bskor ba'i gtso bo la mda' bya rgod ma dar nag gi cod pan btsugs pa /
de'i g.yas kyi snod du ye shes kyi ma mo'i gtor ma snying bshos dmar po zur gsum pa /
'khor bzhir re ma ti bzhi la rang 'dra'i bshos bu dang /
de dag gi mtshams su nang g.yog ma mo lnga la dmar gtor zur gsum pa re rnams mtha' kyu gus bskor ba'i rtser mda' dar sngon po btsugs pa /
g.yon gyi snod du las mgon gyi gtor ma gru gsum bra gzugs dmar po lto nag can rtser mda' dar ljang gu btsugs pa /
de'i 'khor phyogs bzhir rgyal chen bzhi la /
shar du dkar zlum /
lhor gru gsum nag
/nub tu zla gam dmar /
byang du gru bzhi ser /
de dag gi bar mtshams su phyogs skyong bcu gcig la shar stod du gtor zlum dkar po dang dmar po /
shar smad du gtor zlum dkar po /
shar lhor gtor zlum dmar /
lho dang lho nub tu gru gsum nag po re /
nub kyi g.yas g.yon du dkar zlum re /
nub byang /
byang /
byang shar gsum du gtor zlum nag po re /
de'i phyi rol g.yas phyogs su lha brgyad la dkar zlum brgyad /
mdun du gshin rje brgyad la dmar gtor gru gsum brgyad /
g.yon du bdud brgyad la nag po rtse gug brgyad /
rgyab tu gnod sbyin brgyad la dkar zlum lto ldir ba brgyad /
de'i phyir sde brgyad la /
shar du gtor zlum dkar po /
shar lhor klu bshos rgyab yol ma /
lhor dmar gtor gru gsum /
lho nub tu bza' bshos g.yas dkyus /
nub tu btsan bshos dmar po zur gsum /
nub byang bdud bshos nag po rtse gug
/byang du bshos bu gru gsum lto ldir ba /
byang shar du ma mo'i snying bshos zur gsum /
de'i phyir dbang chen sde bzhir /
shar du srog bdag gi gtor zlum dkar po /
lhor rgyal bshos gsang phyi dkar /
nub tu btsan bshos ra mgos brgyan pa /
byang du dmar gtor zur gsum rtser ling+ga btsugs pa /
de dag gi mtshams su brtan ma bcu gnyis kyi gtor ma gsum gsum ste /
bdud mo bzhi la gru gsum nag po /
gnod sbyin bzhi la dmar gtor rtsa zlum rtse mo zur gsum /
sman mo bzhi la gru bzhi rtse zlum dkar po /
de dag gi phyir mtheb kyus bskor ba'o //
dkyil 'khor lcags ri'i nang rten mdos kyi phyi'i phyogs bzhir 'bru sna'i gtor ma zur gsum dmar po /
sman sna /
dkar sna /
mngar sna /
shing thog gis brgyan pa bzhi rim par bsham /
mtshams bzhir 'bru sna'i gtor ma gru gsum nag po /
'khur ba sgog tsong sogs sha sna khrag sna bzhis brgyan pa bzhi rim par bkod do /
!
/bcu pa mchod pa ni /
rtsa gsum dam can rnams kyi mchod pa'i gtor ma spyi dang /
khyad par ma mgon lcam dral 'khor bcas kyi gtor ma ste /
de gnyis ka'i g.yas su thod pa mtshan ldan bdud rtsi'i phabs dang sbyar ba'i myos byed bzang pos bkang ba'i sman phud /
g.yon du rak+ta'i phabs ga pur sogs kyis gzhur ba'i rak+ta /
mdun du chu gnyis nyer spyod lnga ste phyi dang /
khrag gi ar+g+haM sogs nang mchod /
mdos chen gyi phyogs bzhi'i dmar gtor gyi g.yon du mdos bsngo'i dus sbar ba'i mar me bzhi dang /
de dag gi mtha' skor du'ang byang shar mtshams 'dzin gyi me tog nas brtsam ste chu gnyis nyer spyod dang bcas pa'i phyi nang gi mchod pa ji ltar 'byor ba dang /
mdangs skong gi rdzas /
ra nag dang lug nag dgra ling bkal pa dang /
g.yag dang bya rog po dar snas brgyan pa sogs srog chags gson ma'am gzugs brnyan gyis mtha' rten pa /
gzhan yang ru mtshon /
ba dan /
ya lad sogs gos rgyan dang /
nor rdzas kyi khyad par sogs spyan gzigs ci tsam 'byor pa bzang zhing bkod pas mdzes pa dang /
rnga dung cha lang sogs rol mo'i khyad par du ma dang /
rgya spos /
bod spos /
spos dkar /
tshil gsur sogs spos kyi bye brag sna tshogs dang /
'bod pa'i rten mda' rgod sgro ma gri snying rten gyi 'khor lo btags shing dar sna dpyang pa dang /
gri lag la dar sna btags pa'i g.yab dar sogs yo byad thams cad mthong brgyud lag len bzhin tshogs par byed pa'o /
!
/bcu gcig pa zor rdzas ni /
phung sa /
dur khrod kyi sa /
g.yul bkye'i sa gsum bsres pa'i 'jim pa la /
kong bu gru gsum phyi ro sol dang khrag gis byugs pa sngo dmar gyi skud pas rked dkris pa la /
skyer mda'/
skyer rtsang /
phur bu /
dug khrag
/rbab rdo /
dpal 'bar /
mtshe /
yungs dkar gong bu rnams btsugs pa nyi shu rtsa gcig dkyil 'khor gyi lcags ri'i khar bkod /
!
bcu gnyis pa ling+ga ni /
dgra'i zag rdzas sam rkang rjes kyi sa dang /
bgegs yin na gnas rten gyi sa la nya bo byas pa'i gnas so sor ming rus sogs bris pa bcug pa'am /
da lta'i phyag bzhes su /
dug shog la ling+ga chung ba brgyad dang /
che ba gcig gnyis sogs gang dgos so sor ming rus bla dwags dmod pa dang bcas pa gnad dang ldan pa dpe chung ltar bris la gdug pa'i rdzas kyis byugs /
rang gi dri ma rnams sbyang khrus kyis dag par byas nas dmigs bya dgug gzhug bcing /
lha dang phral la byad thag gis bcings te /
ling chung brgyad po thod ngan rer bcug pa dkyil 'khor gyi me ri'i phyogs mtshams brgyad kyi brub khung brgyad kyi khar bkod cing ling khebs nag po res kha bcad /
mdos kyi lho byang gang rigs sam slob dpon gyi mdun lta bur zhing lpags sam phyar nag gi gdan gyi khar rtsa ba'i brub khung gi nang du /
sngar gyi ling+ga che ba dmigs yul gyi dbye bas grangs ji tsam yod pa brtsegs bltab byad thag gis bcings nas thod ngan du bcug pa bkod la kha re nag gam ras nag gis bcad nas bzhag go
!
/bcu gsum pa thun rdzas ni /
gzhung du thun rdzas re re nas brgyad brgyad gsog par bshad kyang /
mtha' sdud kyi las sbyor rtsa ba'i brub khung du bsdus nas mdzad pa'i phyag len ltar /
rtsa ba'i brub khung gi mtha' skor du /
mgon po'i dug thun /
lha mo'i khrag thun /
lha'i phye thun /
gshin rje'i khram byang dang yungs dkar nag
/bdud kyi khram nag dang ke tshe til nag
/gnod sbyin gyi mtshe thun /
rgyal chen dang phyogs skyong gi skyer mda'/
sde brgyad kyi phur thun dang rtsang thun /
shan pa sde bzhi'i gri thun /
brtan ma'i sgo nga dang khrag thun te /
thun bcu so sor ma 'dres par bshams shing /
lha dbye ba'i bya 'ug gi sgro dang /
bdug rdzas rnams kyang bkod /
slob dpon gyi mdun du phur bu dang sgrol gri yang bsham mo /
!
/bcu bzhi pa mdos byin rlabs kyi chas ni /
mdos kyi phyogs gang bde zhig tu 'bru sna bre bcu gsum gyi steng du /
nas kyi phye /
chang mar rnams spod kyis bran pa sbyar ba las brdzis pa'i gsang phyi sum gcig man chad zlum po dang yan chad gru gsum dpal gtor lto ldir ba'i rnam pa can mtheb kyu brgyad cu gya dgus 'brum du bcer cing /
dkar mo'i lag pa sogs kha zas kyi bye brag sna tshogs pas brgyan pa'i rtser mda' rgod sgro ma dar sna lnga dang rin po che lnga btags pa btsugs te /
de'i mdun du rgya phor /
bse phor /
gser skyogs /
dngul skyogs /
mar gyi ze prog gis brgyan pa rnams sman phud dang gser sbyar ba'i chang bzang pos bkang ba bsham mo /
!
/bco lnga pa mdos byin gyis brlab pa ni /
de ltar mdos kyi bshams bkod rnams legs par tshar ba'i nub dang po 'go 'dzin gyi tshul du byin rlabs bya ste /
rlon chas kyi mdun du slob dpon rang nyid lus la ber nag gyon cing /
thod dmar /
stod dkris /
phu rung lag chings /
kha gser kha g.yu kha sogs pas brgyan te /
badzra ma hA shrI he ru ko\u0f85 haM/
stong pa'i ngang las rang nyid skad cig dran rdzogs su zhe sdang rdo rje sku mdog mthing nag rdo rje dang dung dmar 'dzin pa cher khros pa 'bar ba chen po'i gzi byin can rang snang gi yum dang bcas pa'i skur gyur par bsam la /
hU~M hU~M hU~M bi shwa badzra kro d+ha dz+wa la maN+Da la phaT phaT phaT/
ha la ha la ha la hU~M/
zhes bgegs bskrad /
gsang phyi gser skyems dang bcas pa /
raM yaM khaM gis bsreg gtor sbyang /
stong pa'i ngang las rdzas rnams ngo bo ye shes sgyu ma'i rang bzhin bde ba chen po'i rol mo rnam pa thams cad par 'char ba'i 'dod yon longs spyod kyi phung po nam mkha' rab 'byams gang ba rnams su gyur par bsam la /
sngags drug phyag drug gam /
bsdu na nam mkha' mdzod kyi sngags rgyas byin gyis brlab /
badzra s+pha ra na khaM gis zad mi shes par spel lo //
de nas mgron rnam pa bzhi la gsol mchod bya ste /
nyin re bzhin 'bul
ba'i mgron sde'i grangs mnyam gyi gsang phyi logs su bshams yod na dang /
med na sngar bshad pa'i gsang phyi las /
cung zad tsam re bcad pa 'bru bzang po dang bcas te rin po che'i snod du blugs pa la sngar bshams pa'i phud kyis bran la /
oM mchod do /
phud thams cad kyi mnga' bdag 'phags pa dkon mchog gsum /
de'i rang bzhin byang chub kyi sems /
de dang gnyis su med pa'i rdo rje slob dpon brgyud pa dang bcas pa /
de'i phyag rgya yi dam lha tshogs phyogs bcu dus gsum gyi zhi khro rgyal ba'i dkyil 'khor /
de'i 'khor du gnas pa'i phyi nang gi mkha' 'gro chos skyong dam tshig can rnams la /
gsang phyi rgyan ldan g.yos su sbyar ba /
gser skyems kyi dam tshig gis bran pa'i phud kyi mchod pa dam pa 'dis gsol zhing mchod do //
sku gsung thugs kyi rgyud mnyes par gyur pa dang longs spyod kyi rkyen du 'byor par gyur cig
/mthu dang byin rlabs bsam gyis mi khyab pas ris med pa'i bstan pa bshad sgrub kyis mtho zhing /
sems can gyi phan bde phyogs bcur rgyas pa dang /
khyad par bdag cag dpon slob yon mchod 'khor dang bcas pa rnams kyis bdud rnams zil gyis non pa dang /
srid gsum dbang du bsdu ba dang /
dam can rnams la bka' nan bstsal ba dang /
thugs dam bskul ba'i phrin las mdzad du gsol /
zhes rol mo'i sgra sgrog cing phud gtor /
de bzhin du sbyar te /
hoH
dpal ye shes kyi mgon po ma hA kA la /
bdud 'dul gyi dbang phyug
/dug gsum nad kyi sman pa /
rig 'dzin yongs kyi srog shing /
nag po dgra 'dul lha min g.yul zlog
/lha dmag gi sde dpon /
tshogs kyi bdag po chen po yon tan gyi mgon po legs ldan nag po /
sprul pa'i mgon po sde bzhi /
bka' sdod dus mtshan nag mo /
dpal ldan ye shes kyi ma mo mched lnga /
nang g.yog mon gsum ma lnga /
g.yas g.yon mdun slad kyi ru 'dren sum cu rtsa gnyis /
phyogs bzhi'i dmag dpon rgyal po sde bzhi /
phyogs bcu'i dmag dpung phyogs skyong ba bcu /
bka' nyan las byed lha ma srin sde brgyad /
srog gi bshan pa dbang chen sde bzhi /
bod skyong brtan ma bcu gnyis /
phyi 'khor dmag gi dpung tshogs dang bcas pa rnams dang /
gzhan yang rgyal ba'i bka' la sdod cing /
rig 'dzin gyi dam la gnas pa'i srung ma dam tshig can mtha' dag dang /
sa phyogs dang yul phyogs 'di dag gi gnas dang gzhi'i bdag po rnams dang /
gzhan gyis bsgos pa dang yul phyogs dang rigs dang rgyud kyis 'go ba'i srung ma la sogs pa 'khor dang sde dang dpung dang bcas pa thams cad la /
gsang phyi rgyan ldan g.yos su sbyar ba gser skyems kyi dam tshig gis bran pa'i phud kyi mchod pa dam pa 'dis gsol zhing mchod do //
so so'i sku gsung thugs kyi rgyud mnyes pa dang /
longs spyod kyi rkyen du 'byor par gyur cig
/mthu dang rdzu 'phrul bsam gyis mi khyab pas phrin las kyi gnyer kha so so'i thugs dam gnyan po las ma 'da' bar sangs rgyas kyi bstan pa srungs /
dkon mchog gi dbu 'phang stod /
dge 'dun dang chos kyi rgyal srid skyongs /
snod kyi dge bcu sgrubs /
bcud kyi phan bde spel /
gdug pa can gyi gnya' non /
dam tshig can gyi stongs grogs mdzod /
thar 'dod kyi re ba skongs /
phan sems can gyi phrin las sgrubs /
khyad par bdag cag dpon slob yon mchod 'khor dang bcas pa rnams la /
sdang ba'i dgra dpung thul /
gnod pa'i bgegs dpung choms /
nad dang nyer 'tshe sol /
tshe dang bsod nams spel /
dpal dang grags pa sgrubs /
dbang phyug dang gzi brjid skyed /
chos nor dang longs spyod spel /
mnga' ris dang chos srid skyongs /
dngos grub kyi bsam pa sgrubs /
phrin las kyi re ba skongs /
spyi dang khyad par gyi bsam pa thams cad yid bzhin du bsgrub pa'i phrin las mdzad du gsol lo //
zhes gtor /
snying rje'i mgron du gyur pa 'gro ba rigs drug skye ba rnam pa bzhi /
lam rgyud lngas bsdus pa'i sems can thams cad la mnyam snyoms su bsngo zhing mchod do //
thams cad kyi rgyud tshims pa dang longs spyod kyi rkyen du 'byor par gyur cig
/gzhan yang lus dang dbang po nyams pa rnams kyi gsos sman dang /
gnas med pa rnams kyi gnas dang /
dbang chung ba rnams kyi rten dang /
'jigs pas nyen pa rnams kyi skyabs su gyur cig
/ces gtor /
bgegs rigs stong phrag brgyad cu /
ye 'drog sum brgya drug cu /
gtso bo rigs bzhis bsdus pa thams cad dang gdon chen bco brgyad /
gdon phal pa bcu bzhi /
byis pa'i gdon chen bco lngas bsdus pa sogs skye 'gro rnams la gnod cing 'tshe bar byed pa'i gdon bgegs kyi rigs su gyur pa thams cad dang /
bye brag bdag cag dpon slob yon mchod 'khor dang bcas pa rnams la gnod par byed pa /
tshe rabs kyi lan chags 'ded pa dang /
'jig rten 'dir gnod lan chags pa dang /
gzhan gyi rig sngags kyis rbad de gnod pa dang /
rang rang gi bsam sbyor ngan pas gnod pa dang /
rgyu dus lam srang du 'phrad de 'phral la gang mthong du gnod par byed pa la sogs te bu lon lan chags kyi mgron du gyur pa thams cad la gsol zhing mchod do //
so so'i rgyud tshims pa dang longs spyod kyi rkyen du 'byor par gyur cig
/bu lon gzhal zhing sha 'khon sbyang ngo //
bka' bden pas bsngos pa'i mchod sbyin 'di longs la /
bdag cag dpon slob yon mchod 'khor dang bcas pa la gnod pa'i bsam ngan sbyor rtsub zhi bar gyis la bdag cag gis bsgo ba'i ngag nyon /
bcol pa'i las gyis /
'gal rkyen zhi ba dang mthun rkyen mtha' dag bde blag tu 'grub pa'i stongs grogs mdzad du gsol lo //
zhes gtor /
lhag ma'i mgron du gyur pa thams cad dang /
bye brag bdag cag la mngon shes med pas mgron ngo ma 'tshal ba dang /
rgyus chung bas gral rim nor pa dang /
dran pa nyams pas bsngo ba brjed pa la sogs pa thams cad dang /
sngar bsngos kyang mgron mngon shes chung bas ma tshor ba dang /
rdzu 'phrul chung bas dus su ma sleb pa dang /
dbang chung bas ma thob pa dang /
bsngo ba ma dag pas skal pa lag tu ma byung ba thams cad la bskyar zhing bsdus te bsngos nas gsol zhing mchod do //
thams cad du chad pa med cing so so'i rgyud tshims pa dang longs spyod kyi rkyen du 'byor par gyur cig
/de ltar bdag cag gis ji ltar bsngos pa de ltar ting nge 'dzin 'dzin gyi mthu dang /
bden pa'i byin rlabs kyis de bzhin du 'grub par gyur cig
/ces gtor la /
nam mkha' mdzod kyi rig sngags kyang brjod de zang zing gi sbyin pa rgya cher sbyin la /
de nas rten 'brel snying po dang /
sdig pa ci yang mi bya zhing //
dge ba phun sum tshogs par spyad //
rang gi sems ni yongs su 'dul //
'di ni sangs rgyas bstan pa yin //
zhes pas chos sbyin yang byin te mthar /
de ltar chos dang zang zing gi sbyin pa gnyis yongs su bsngos pas ji srid du yongs su bsngos pas khyab pa de srid du longs spyod kyi bde ba myang bar gyur cig
/longs spyod kyi bde ba myong ba de srid du chos kyi sbyin pa thob par gyur cig
/chos thos pa de srid du byang chub kyi sems rgyud la skye bar gyur cig
/byang chub kyi sems skyes pa de dag kyang byang chub kyi sems las phyir mi ldog par gyur cig
/ces dang /
sbyin pa rgya cher gyur pa 'di yi mthus //
zhes sogs bsngo ba'ang bya'o //
de ltar mgron rnam bzhi la gsol mchod song ba dang /
mdos rnams mdos gzhung gi 'gor 'byung ba ltar shes pa bzhi ldan gyis byin rlabs rgyas par bya ba'am /
bsdu na rdzas kyi dngos po rnams mi dmigs par sbyangs te /
stong pa'i ngang las ye shes sgyu ma'i rol pa bde ba chen po'i snang cha ma 'gags pa'i rang gdangs shes pa bzhi ldan gyi rnam par ma 'dres par yongs su 'char zhing zad mi shes pas nam mkha' gang bar mos pa'i ting nge 'dzin dang nam mkha' mdzod kyi rig pa'i sngags rgyas brlabs la /
ting nge 'dzin gyi srung ba'i 'khor los bcings te nyal ba'i rnal 'byor la 'jug go
/bklags pa tsam gyis rtogs 'gyur ba //
'di 'dra brtsams pa'i dgos pa ste //
de phyir dpe mkhyud med par spel //
dge bas bdud dpung g.yul zlog shog
/ces bya ba 'di ni dpal rdo rje 'chang chen po skyabs mgon bla ma dam pa'i bka'i gnang ba thob cing /
sde snod 'dzin pa kun dga' dpal bzang la sogs te don gnyer can 'gas bskul ba'i ngo dang rang gzhan gyi brjed thor yang phan par mthong nas zin ris su spel ba ste /
gnyos kyi sngags btsun d+harma shrIs so ///
/
