lo glud gtong thabs 'gong po gru 'ded ces bya ba bzhugs so //
na mo gu ra be /
'gong po gru 'ded ni /
gnam sa bar gyi 'gong po'i gzugs 'og gi 'don tshig ltar gru nang bcas la /
'dod yon bsngo tshig gzhung ltar gtong ste /
rang nyid lha'i nga rgyal gyis mdos glud byin rlabs ni /
oM swa b+hA was sbyang /
stong pa'i ngang las b+h+rU~M las rin chen snod //
de nang oM AHhU~M las glud gtor rdzas //
'dod pa'i yon tan lnga dang rab ldan zhing //
mgron rnams longs spyod ci 'dod zad med gyur //
kye /
gnam sa bar snang rgyu ba yi //
'gong po'i 'khor du gtogs so 'tshal //
dkon mchog bden pa'i bka' nyon la //
yas glud rang gzugs 'di la khug
/don dam skye med stong pa la //
sems can las kyi snang ba las //
cir yang snang zhing cir yang srid //
lha 'dre gnyis su 'dzin pa las //
gdon bgegs 'byung po 'khor bcas byung //
rgyu ni dug gsum ma rig pa //
rkyen ni mi dge ba las grub //
gnam gyi 'gong po bya yi mgo
/bar snang 'gong po byi ba'i mgo
/sa gzhi'i 'gong po phag gi mgo
/kun kyang mi lus ral gu gyon //
lag na ba dan re re 'phyar //
rang gzugs glud dang gtor ma dang //
mar me nam mkha' dar tshon rigs //
shel tshigs khri dkar stong nag sogs //
dkon mchog bden pa'i stobs dang ni //
chos dbyings rnam dag rten 'brel mchog
/bslu med bden pa'i mthu nus kyis //
bsngos pa bzhin du ji bzhin thob //
dga' mgu yi rang tshims gyur nas //
gnod pa'i sems dang bral bar shog
/dus kyi char pa ma bkag cig
/lo tog 'bru la ma gnod cig
/mi phyugs gang la'ang ma 'tshe bar //
yul phyogs 'di ru ma 'dug song //
gru chen 'di la rab zhugs nas //
chu bo 'di la lam tshol la //
rgya mtsho'i mtha' ru 'gro bar gyis //
phyi mig blta bar ma byed par //
myur ba nyid du phyir dengs shig
/drags sngags brjod nas chu gzhung du gtong ngo //
rig sngags 'chang ba rdo rje drag po phrin las 'dus pa rtsal gyis lo tog la phan phyir seng ge sgra'i char chog gi cha rkyen du bris pa dge legs char bzhin 'bab par shog
/sarba mang+ga laM//
shu b+haM///
/
