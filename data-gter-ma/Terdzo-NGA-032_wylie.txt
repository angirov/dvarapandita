@#//
rtsa gsum dril sgrub gsol 'debs kyi las byang dngos grub rin po che'i char 'beb gsal bar byed pa mkha' 'gro gdung ba'i glu dbyangs zhes bya ba bzhugs so //
na mo gu ru de ba DA ki nI hU~M/
ji ltar gsol btab de ltar 'dod pa 'jo //
shin tu sbyangs pa'i nor bu'i rgyal po bzhin //
mchog dngos sbyin la des kyang mi bsgrun pa //
rgyal dbang pad+mas skye kun rjes 'dzin mdzod //
thugs rje myur skul gang bsam 'grub pa la //
bklag pas 'grub pa'i phrin las khyad par can //
ljongs 'dir sngon chad mtshan tsam dkon pas na //
rnam gsal lag tu blang ba'i khrigs su bkod //
de la gnyis /
khyad par can phrin las kyi don mdor bstan /
khyad par de ldan gyi phrin las dngos rgyas par bshad pa'o //
dang po ni /
o rgyan rin po che lho nub srin yul du bzhud khar gsang gter yang snying gi gdul byar gyur pa'i rje 'bangs grogs lngas gsol 'debs kyi phrin las dngos grub gnyis mod la thob par byed pa zhig gnang bar zhus pas las byang 'di nyid bka' bstsal pa na /
tshogs gral du 'dus pa'i dpa' bo DA ki dpag tu med pas a la la yi sgra bsgrags shing /
dngos grub rin chen char phab bo //
zhes bsngags shing /
gu ru'i zhal nas kyang /
yang snying rig pa rtsal gyi dbang thob nas :
rtsa gsum dril sgrub kyi phrin las tshang bas gsol ba 'debs na :
o rgyan nga dang 'bral ba med :
tshe 'dir dngos grub thams cad 'byung :
dam can mkha' 'gros srung zhing skyob :
de dang mi ldan skye bo rnams :
gsol ba 'debs la brtson gyur kyang :
rkyen ma tshogs pa'i so nam 'dra :
'bras bu rdzogs par 'byung ba med :
ces gsungs te /
phrin las gzhan bca' gzhi dang ting 'dzin tshogs pa la ltos dgos shing /
'di ni dad mos dang ldan pas bklag pa tsam gyis kyang 'grub pa'i phyir mchog dman kun la 'phral yun phan pa ster bar byed pa ste gter kha gzhan la ma grags pa'i khyad par gyi chos so //
gnyis pa ni /
dben pa'i gnas su mchod gtor bsham :
dam rdzas tshogs kyi yo byad bsags :
de nas dpa' bo rnal 'byor mas :
cho ga'i las la 'di ltar 'jug :
ces dang /
phrin las kyi sa bcad kyang /
tshe 'dir dngos grub don gnyer ba'i :
skal ldan yid la 'di ltar zhog :
dang po bgegs la gtor ma sbyin :
skyabs 'gro sems bskyed mtshams bcad cing :
bshags pa byin dbab sngon 'gro'i chos :
don gsum bdag gis bstan pa yin :
ting 'dzin gsum bskyed spyan drangs bzhugs :
phyag 'tshal phyi nang gsang ba dang :
bla med maN+Dal bdud rtsi dang :
gtor ma bstod pa dzapa? kyis mchod :
dngos gzhi'i chos ste bcu gnyis so :
tshogs mchod rig 'dzin mkha' 'gro bskul :
dngos grub blang zhing lhag gtor sbyin :
gshegs gsol bsngo ba bkra shis bya :
rjes kyi chos te brgyad kyis bsdus :
'di don nga yis bstan pa yin :
zhes gsal bar gsungs pa la brgyud pa'i rig 'dzin rnams kyis go sla'i dbang du dgongs nas cung zad rgyas par phyes pa ltar 'chad pa la gsum /
sngon 'gro
/dngos gzhi /
rjes so /
dang po la nyer bsdog dang cho ga gnyis las /
dang po ni /
gegs dang dam sel gyis dben pa'i gnas yid du 'ong bar yar ngo'i tshes bcu la sogs pa'i dus bzang po'am /
rang nyid la mos gdung khyad par can skye ba'i gsang ba'i dus su 'dzom na bla ma'i sku 'bag sogs rten byin rlabs can bkram pa'i mdun du stegs gtsang mar bla gtor phyag bzhes ma'am /
mthong brgyud med na spyi 'gro'i bla gtor rin chen zur brgyad ma rgyan ldan dar gur zas sna dang bcas pa'i g.yas g.yon du sman raka
/mdun du chu gnyis nyer spyod /
mar me'i phreng ba brgya rtsa yan chad /
mkha' 'gro'i gtor ma /
bka' srung gtor 'bul /
sngon 'gro bgegs gtor /
tshogs kyi yo byad /
chad brtan sogs tshogs par bya'o //
gnyis pa la brgyad yod pa'i thog mar brgyud pa'i gsol 'debs ni /
mos gus gdung shugs bskyed la /
mkha' spyod rig pa 'dzin pa'i sa :
rnam dag 'od gsal pho brang du :
khyab bdag thugs kyi rdo rje la :
gsol ba 'debs so rin po che :
byin gyis rlobs shig dngos grub stsol :
zag med bde ba chen po'i gnas :
rnam kun mchog ldan pho brang du :
yum chen ye shes mkha' 'gro la :
gsol ba 'debs so rin po che :
byin gyis rlobs shig dngos grub stsol :
o rgyan dpa' bo mkha' 'gro'i gnas :
pad+ma 'od kyi gzhal yas su :
gu ru mtsho skyes rdo rje la :
gsol ba 'debs so rin po che :
byin gyis rlobs shig dngos grub stsol :
bla med chos 'khor bskor ba'i gnas :
ti gro chos kyi pho brang du :
mkha' 'gro ye shes mtsho rgyal la :
gsol ba 'debs so rin po che :
byin gyis rlobs shig dngos grub stsol :
byang phyogs kha ba can gyi ljongs :
bsam yas mchims phu'i yang gong du :
rig 'dzin bdud 'joms rdo rje la :
gsol ba 'debs so rin po che :
byin gyis rlobs shig dngos grub stsol :
zab lam snyan brgyud rdzogs pa'i sa :
rnam dag rgyud sde'i pho brang du :
dpal ldan 'jam dbyangs bla ma la :
gsol ba 'debs so rin po che :
byin gyis rlobs shig dngos grub stsol :
bka' lung byin rlabs 'byung ba'i sa :
gzhan phan phrin las pho brang du :
thugs sras rdo rje rgyal mtshan la :
gsol ba 'debs so rin po che :
byin gyis rlobs shig dngos grub stsol :
gnas gsum mkha' 'gro 'du ba'i sa :
'ja' dang 'od kyi pho brang du :
mtshan ldan ye shes mkha' 'gro la :
gsol ba 'debs so rin po che :
byin gyis rlobs shig dngos grub stsol :
bka' brgyud bla ma 'dus pa'i sa :
gzims khang shar gling dben gnas su :
thugs sras yid bzhin nor bu la :
gsol 'debs so rin po che :
byin gyis rlobs shig dngos grub stsol :
dngos grub rnam gnyis 'byung ba'i sa :
spyi gtsug nyi zla'i gdan steng du :
rje btsun 'khrul zhig chen po la :
gsol ba 'debs so rin po che :
byin gyis rlobs shig dngos grub stsol :
dwangs ma lnga ldan 'od lnga'i klong :
'bral med snying gi dkyil 'khor du :
sprul sku zil gnon rdo rje la :
gsol ba 'debs so rin po che :
byin gyis rlobs shig dngos grub stsol :
rang lus rtsa khams 'dus pa'i gnas :
ye shes mngon gyur pho brang du :
che mchog bde chen 'khor lo la :
gsol ba 'debs so rin po che :
byin gyis rlobs shig dngos grub stsol :
snang srid rnam dag dkyil 'khor dbus :
dam tshig gtsang ma'i tshogs gral du :
mched lcam rdo rje spun grogs la :
gsol ba 'debs so rin po che :
byin gyis rlobs shig dngos grub stsol :
rab 'jigs dur khrod chen po'i gnas :
las bzhi lhun grub pho brang du :
chos skyong dam can gter bdag la :
gsol ba 'debs so rin po che :
byin gyis rlobs shig dngos grub stsol :
gnyis pa bgegs la gtor ma sbyin pa ni /
sha chang gis brgyan pa'i bgegs gtor bshams la /
oM swa b+hA ba shud+d+haHsarba d+ha rmAHswa b+hAb shud+d+ho\u0f85 haM:
hU~M:
rang rig pad+ma nyi zla'i gdan steng du :
mkha' 'gro kun 'dus o rgyan skur gsal ba'i :
thugs ka'i hU~M las byung ba'i raM yaM khaM:
'phros pas gtor ma'i ma dag rdzas la phog :
me rlung chus bsregs gtor bkrus byas gyur te :
rang bzhin spros bral nam mkha'i ngang du gyur :
de las rig stong dbyer med byang chub sems :
b+h+rU~M las byung ba'i rin chen khang brtsegs nang :
'bru gsum las byung zag med longs spyod rdzas :
'dod yon nam mkha'i mtha' dang mnyam par gyur :
oM AHhU~M ha hoHhaM:
zhes lan gsum gyis byin brlab /
slar yang thugs ka'i hU~M las 'od 'phros pas :
gzhi bdag bgegs tshogs mtha' dag bkug nas kyang :
zag med gtor ma'i 'dod yon longs spyod cing :
lus ngag yid gsum dga' bde'i dpal la rol :
oM sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba liM ta khA hi swA hA:
zhes nam mkha' mdzod kyi sngags rgya lan gsum byas la bsngo /
hU~M:
gnas 'dir 'khod pa'i bgegs tshogs ji snyed kun :
zag med gtor ma'i mchod sbyin 'di longs la :
rig 'dzin 'dus pa o rgyan chen po yi :
gsang ba spyod pa'i gnas 'dir ma 'tshe bar :
dkar phyogs lha klu 'dir 'khod bar chad srungs :
nag phyogs mi min 'byung po gzhan du dengs :
na mo bla ma yi dam mkha' 'gro gsum gyi byin gyi rlabs kyis gsang chen rol pa'i gnas 'dir ma 'tshe bar byin rlabs dngos grub sgrub pa la bar du gcod par byed pa'i bgegs kyi tshogs thams cad mchod sbyin gyi gtor ma rgya chen po 'dis tshim par gyis la sa phyogs 'dir ma gnas par gzhan du dengs shig :
oM sum+b+ha ni sogs drag sngags yungs thun sogs kyis bgegs bskrad do //
gsum pa skyabs su 'gro ba ni /
mdun gyi nam mkhar skyabs yul rtsa gsum kun 'dus kyi ngo bo o rgyan rin po che mkha' 'gro'i tshogs dang bcas pa dngos su gsal bar gyur /
ma nam mkha' dang mnyam pa'i sems can thams cad dus 'di nas bzung ste ji srid byang chub ma thob bar du drin chen rtsa ba'i bla ma de la skyabs su mchi'o :
mkhas grub rgyal sras chos rje de la skyabs su mchi'o :
sku drin chen gyi bla ma de la skyabs su mchi'o :
gsung drin chen gyi bla ma de la\u0f8e
thugs drin chen gyi bla ma de la\u0f8e
bla ma yid bzhin gyi nor bu de la\u0f8e
dgos 'dod 'byung ba'i bla ma de la\u0f8e
ma rig mun sel bla ma de la\u0f8e
dug lnga'i nad sel sman pa de la\u0f8e
'brel tshad don ldan bla ma de la\u0f8e
mjal bas blo bde'i bla ma de la\u0f8e
phyi ltar thugs rje chen po de la\u0f8e
nang ltar rdo rje 'chang chen de la\u0f8e
rgya gar yul gyi paN+Di ta lnga brgya'i nang gi mchog gyur de la\u0f8e
gu ru 'jam dbyangs bla ma de la\u0f8e
kun mkhyen bstan pa'i mnga' bdag de la\u0f8e
rig 'dzin sngags kyi dbang phyug de la\u0f8e
gter ston drag po bdud 'joms de la\u0f8e
gu ru ye shes rgyal po de la\u0f8e
rtogs ldan rang rig mngon gyur de la\u0f8e
'khrul zhig sna tshogs rang grol de la\u0f8e
bya bral thig le'i rnal 'byor de la\u0f8e
rje btsun srid zhi mnyam sbyor de la\u0f8e
mtshan ldan ye shes mkha' 'gro de la\u0f8e
'khrul zhig kun tu bzang po de la\u0f8e
pha rgod zil gnon rdo rje de la\u0f8e
rtsa ba'i bla ma bka' drin can la skyabs su mchi :
brgyud pa'i bla ma byin rlabs can la skyabs su mchi :
'dren pa'i bla ma thugs rje can la\u0f8e
skyob pa'i bla ma nus mthu can la\u0f8e
byin rlabs 'byung ba'i bla ma de la\u0f8e
sku gsum ngo bo gu ru rje la\u0f8e
dngos grub ster ba'i yi dam lha la\u0f8e
che mchog bde chen 'khor lo'i tshogs la\u0f8e
bar chad sel ba'i mkha' 'gro de la skyabs su mchi :
gnas gsum mkha' 'gro sde lnga'i tshogs la\u0f8e
don gnyis mthar phyin sangs rgyas de la\u0f8e
sku bzhi'i dbang phyug bde gshegs de la\u0f8e
bden gnyis dbyer med dam pa'i chos la\u0f8e
bskyed rdzogs zung 'jug ting 'dzin de la\u0f8e
rig grol gnyis ldan dge 'dun de la\u0f8e
sems dpa' sems ma khro bo'i tshogs la\u0f8e
gzhi dang lam dang 'bras bu gsum la\u0f8e
snang stong zung 'jug dam pa'i chos la\u0f8e
lta ba sgom pa spyod pa gsum la\u0f8e
gsal stong dbyer med dam pa'i chos la\u0f8e
rtsa dang rlung dang thig le gsum la\u0f8e
bde stong zung 'jug dam pa'i chos la\u0f8e
o rgyan yul gyi DA ki ma la\u0f8e
rje btsun rdo rje rnal 'byor ma la\u0f8e
rgya gar yul gyi DA ki ma la\u0f8e
lha lcam maN+DA ra ba de la\u0f8e
bod yul dbus kyi DA ki ma la\u0f8e
ye shes mkha' 'gro mtsho rgyal gnyis la\u0f8e
yul chen nyer bzhi'i mkha' 'gro ma la\u0f8e
gnas chen so gnyis mkha' 'gro ma la\u0f8e
dur khrod brgyad kyi mkha' 'gro ma la\u0f8e
dpa' bo rnal 'byor ma yi tshogs rnams la skyabs su mchi'o :
gsol ba 'debs so o rgyan sprul pa'i sku :
byin gyis rlobs shig lha dang mkha' 'gro'i tshogs :
bar chad sol cig chos skyong mi ma yin :
mos pa'i bu la dbang skur byin gyis rlobs :
zhes lan gsum mam /
thams cad mi lcogs na gsol ba 'debs so man chad bskyar ro //
bzhi pa sems bskyed pa ni /
ma nam mkha' dang mnyam pa'i sems can thams cad zab lam bla mar rtogs par byin gyis rlobs :
dad gus rgyun chad med par byin gyis rlobs :
ci mdzad legs par mthong bar byin gyis rlobs :
ci gsung tshad mar 'dzin par byin gyis rlobs :
ma rig 'khrul pa sel bar byin gyis rlobs :
zung 'jug phyag chen rtogs par byin gyis rlobs :
sku bzhi mngon du 'gyur bar byin gyis rlobs :
dngos grub tshe 'dir thob par byin gyis rlobs :
lan gsum brjod /
skyabs yul rang la thim par mos /
lnga pa mtshams bcad pa ni /
lha'i nga rgyal dang ldan pas /
hU~M:
skal par ldan pa'i rnal 'byor pho mo rnams :
lam zab bla ma'i byin rlabs sgrub pa la :
dad gus dman pa'i bar chad mi mthun phyogs :
bla ma'i byin rlabs stobs kyis mtshams bcad do :
yi dam byin rlabs stobs kyis mtshams bcad do :
mkha' 'gro'i byin rlabs stobs kyis mtshams bcad do :
rtsa gsum byin rlabs stobs kyis mtshams bcad do :
bla ma yi dam mkha' 'gros mtshams bcad do :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
drug pa bshags pa bya ba ni /
bshags yul skyabs 'gro'i skabs ltar gsal btab la /
na mo :
rtsa ba gsum 'dus rig pa rtsal gyi dbang :
thob nas yul snang tha mal 'dzin byed pa'i :
sku yi dam tshig nyams pa mthol lo bshags :
bla ma sprul pa'i sku la bzod par gsol :
rtsa ba gsum 'dus rig pa rtsal gyi dbang :
thob nas ngag ni tha mal 'dzin byed pa'i :
gsung gi dam tshig nyams pa mthol lo bshags :
bla ma longs spyod rdzogs pa'i sku la bzod par gsol :
rtsa ba gsum 'dus rig pa rtsal gyi dbang :
thob nas rang sems tha mal 'dzin byed pa'i :
thugs kyi dam tshig nyams pa mthol lo bshags :
bla ma chos kyi sku la bzod par gsol :
rtsa ba gsum 'dus rig pa rtsal gyi dbang :
thob nas sgo gsum tha mal 'dzin byed pa'i :
rtsa gsum dam tshig nyams pa mthol lo bshags :
bla ma bde chen sku la bzod par gsol :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
bdun pa byin 'bebs pa ni /
dbyangs rol spos dud mos gus kyi ting 'dzin bcas /
e ma ho :
dad ldan 'dus nas dam rdzas tshogs pa'i gnas :
gsol 'debs gdung ba'i nga ro sgrog pa'i gnas :
ting 'dzin byin rlabs 'bar ba'i gnas mchog 'dir :
rig 'dzin 'dus pa bla ma'i byin rlabs 'beb :
che mchog 'dus pa yi dam byin rlabs 'beb :
rtsa gsum 'dus pa bde chen byin rlabs 'beb :
bla ma yi dam mkha' 'gro'i byin rlabs 'bebs :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
brgyad pa mchod pa byin rlabs ni /
mchod rdzas rnams la bsang chu bran te /
raM yaM khaM:
phyi mchod rang ming las byung lha mo'i tshogs :
rab mdzes mchod sprin 'dzin pas mkha' khyab cing :
sha lnga bdud rtsi lnga las byung ba'i sman :
dpa' bo 'bru lnga yongs gyur bde gshegs lnga :
yab yum rjes chags zhu bas 'bru gsum gyur :
'od 'phros sku gsung thugs kyi dngos grub bsdus :
dam tshig bcud la gnyis med thim gyur pas :
grub pa'i rdzas mchog ye shes bdud rtsir gyur :
gnyis 'dzin las byung dgra bgegs bsgral pa'i khrag :
mtshan ldan pad+ma'i rdul dang gnyis med pas :
gnas gsum rig 'dzin mkha' 'gro dbang byed pa'i :
zag med 'dod chags dag pa'i bdud rtsir gyur :
snang srid snod mchog mtshan ldan thod pa'i nang :
ro mchog bza' btung bcud kyis yongs gang ba'i :
'bru gsum las byung zag med longs spyod rdzas :
'dod yon nam mkha'i mtha' dang mnyam par gyur :
dug lnga dug gsum rgyus bskyed grub pa'i rdzas :
dur khrod las byung ma nyams bam chen sha :
sku gsum ye shes lnga bdag byin brlabs pas :
ro langs grub pa'i bcud len bdud rtsir gyur :
oM AHhU~M:
puSh+pe d+hU pe A lo ke gan+d+he ne bi d+yA shab+da pU dzaHhU~M:
oM AHhU~M:
sarba pany+tsa a mr-ita hU~M hrI ThA:
oM AHhU~M:
ma hA rak+ta dz+wa la maN+Da la hU~M:
oM AHhU~M:
ma hA ba liM ta pU dza te dzo hU~M:
oM AHhU~M:
ma hA mAM sa sh+ma shA na pU dza AHhU~M:
zhes lan gsum gsum brjod la byin brlab bo //
gnyis pa dngos gzhi la dgu yod pa'i dang po ting nge 'dzin rnam pa gsum gyis dam tshig gi 'khor lo bskyed pa ni /
sku gsum dbyer med ting 'dzin las byung ba'i :
rang byung ye shes rnam pa kun gyi mchog :
rten dang brten pa'i dkyil 'khor gsal ba yis :
ma dag snod bcud sbyangs la gsol ba 'debs :
o rgyan rin po che la gsol ba 'debs :
rgyal sras rin po che la gsol ba 'debs :
rdo rje me rlung 'khor lo 'bar ba'i dbus :
rin chen khang brtsegs zag med mchod sprin gyis :
kun nas mdzes pa thar pa'i grong khyer mchog :
ngo mtshar gzhal yas khang la gsol ba 'debs :
o rgyan rin po che la gsol ba 'debs :
rgyal sras rin po che la gsol ba 'debs :
de dbus lha rdzas las grub rin chen khrir :
pad sdong nyi zla brtsegs pa'i gdan steng du :
phrin las dbang phyug ye shes lnga ldan sku :
gu ru sprul pa'i sku la gsol ba 'debs :
o rgyan rin po che la gsol ba 'debs :
rgyal sras rin po che la gsol ba 'debs :
sku mdog dkar gsal mtshan dpe'i gzi brjid 'bar :
zhal gcig phyag gnyis rdo rje thod pa 'dzin :
rdo rje skyil krung kha T+wAM mtshan dpes mdzes :
gu ru sprul pa'i sku la gsol\u0f8e
o rgyan rin po che la gsol\u0f8e
rgyal sras rin po che la gsol\u0f8e
dar dmar cod pan rigs lnga'i phyag rgya can :
ldem 'phrus mtshan pa dbu la rgyan du mdzes :
gsang gos phod chen chos gos sku la gsol :
gu ru sprul pa'i sku la gsol\u0f8e
o rgyan rin po che la gsol\u0f8e
rgyal sras rin po che la gsol\u0f8e
thugs kar nyi zla pad+ma'i gdan steng du :
che mchog 'dus pa bde chen 'khor lo ni :
yab yum zung 'jug rus pa'i rgyan gyis spras :
gu ru longs spyod rdzogs pa'i sku la gsol\u0f8e
o rgyan rin po che la gsol\u0f8e
rgyal sras rin po che la gsol\u0f8e
sku mdog dkar dmar zhal gcig phyag gnyis pa :
rdo rje dril 'dzin gri gug thod khrag 'dzin :
g.yas brkyang g.yon bskum khro 'dzum nyams dgu ldan :
gu ru longs spyod rdzogs pa'i sku la gsol\u0f8e
o rgyan rin po che la gsol\u0f8e
rgyal sras rin po che la gsol\u0f8e
yang snying thugs kar nyi ma'i dkyil 'khor steng :
rdo rje sngon po rtse lnga'i lte bar ni :
hU~M yig 'od zer kha dog lngar gsal ba'i :
gu ru chos kyi sku la gsol\u0f8e
o rgyan rin po che la gsol\u0f8e
rgyal sras rin po che la gsol\u0f8e
sku gsum dbyer med ye shes chen po dngos :
bla ma yi dam mkha' 'gro 'dus pa'i sku :
dpa' bo mkha' 'gro'i 'khor los bsgyur rgyal mchog :
gu ru bde chen sku la gsol\u0f8e
o rgyan rin po che la gsol\u0f8e
rgyal sras rin po che la gsol\u0f8e
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
gnyis pa ye shes kyi dkyil 'khor spyan 'dren pa ni /
dbyangs rol sogs byin 'bebs ltar byas la /
hU~M:
dbus phyogs rdo rje 'bar ba'i zhing khams su :
thugs kyi dbang phyug gu ru rdo rje rtsal :
rdo rje rigs kyi mkha' 'gro 'khor dang bcas :
chos dbyings ye shes ngang las sku bzhengs la :
gti mug 'gro ba 'dul phyir gshegs su gsol :
skal ldan rjes su bzung phyir gshegs su gsol :
gsang chen rol pa'i gnas 'dir gshegs su gsol :
mchod sprin rgya mtsho'i dbus su gshegs su gsol :
a gar nag po'i dud pas spyan 'dren no :
dar mthing dri med lam nas spyan 'dren no :
seng chen bsnol ba'i khri la bzhugs su gsol :
pad+ma nyi zla'i gdan la bzhugs su gsol :
bzhugs nas dbang skur byin gyis brlab tu gsol :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
shar phyogs 'khor lo 'bar ba'i zhing khams su :
sku yi dbang phyug gu ru bud+d+ha rtsal :
bud+d+ha rigs kyi mkha' 'gro 'khor dang bcas :
me long ye shes ngang las sku bzhengs la :
zhe sdang 'gro ba 'dul phyir gshegs su gsol :
skal ldan rjes su bzung phyir gshegs su gsol :
gsang chen rol pa'i gnas 'dir gshegs su gsol :
mchod sprin rgya mtsho'i dbus su gshegs su gsol :
ga pur dzA ti'i dud pas spyan 'dren no :
dar dkar dri med lam la spyan 'dren no :
glang chen bsnol ba'i khri la bzhugs su gsol :
pad+ma nyi ma'i gdan la bzhugs su gsol :
bzhugs nas dbang skur byin gyis brlab tu gsol :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
lho phyogs rin chen sna lnga'i zhing khams su :
yon tan dbang phyug gu ru rat+na rtsal :
rin chen rigs kyi mkha' 'gro 'khor dang bcas :
mnyam nyid ye shes ngang las sku bzhengs la :
ser sna'i 'gro ba 'dul phyir gshegs su gsol :
skal ldan rjes su bzung phyir gshegs su gsol :
gsang chen rol pa'i gnas 'dir gshegs su gsol :
mchod sprin rgya mtsho'i dbus su gshegs su gsol :
sman mchog dzA ti'i dud pas spyan 'dren no :
dar ser dri med lam la spyan 'dren no :
rta mchog bsnol ba'i khri la bzhugs su gsol :
nyi zla pad+ma'i gdan la bzhugs su gsol :
bzhugs nas dbang skur byin gyis brlab tu gsol :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
nub phyogs pad+ma rgyas pa'i zhing khams su :
gsung gi dbang phyug gu ru pad+ma rtsal :
pad+ma rigs kyi mkha' 'gro 'khor dang bcas :
sor rtog ye shes ngang las sku bzhengs la :
'dod chags 'gro ba 'dul phyir gshegs su gsol :
skal ldan rjes su bzung phyir gshegs su gsol :
gsang chen rol pa'i gnas 'dir gshegs su gsol :
mchod sprin rgya mtsho'i dbus su gshegs su gsol :
spos dkar si la'i dud pas spyan 'dren no :
dar dmar dri med lam la spyan 'dren no :
rma bya bsnol ba'i khri la bzhugs su gsol :
pad+ma nyi zla'i gdan la bzhugs su gsol :
bzhugs nas dbang skur byin gyis brlab tu gsol :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
byang phyogs sna tshogs rdo rje'i zhing khams su :
phrin las dbang phyug gu ru las rab rtsal :
las kyi rigs kyi mkha' 'gro 'khor dang bcas :
bya grub ye shes ngang las sku bzhengs la :
phrag dog 'gro ba 'dul phyir gshegs su gsol :
skal ldan rjes su bzung phyir gshegs su gsol :
gsang chen rol pa'i gnas 'dir gshegs su gsol :
mchod sprin rgya mtsho'i dbus su gshegs su gsol :
gu gul nag po'i dud pas spyan 'dren no :
dar ljang dri med lam la spyan 'dren no :
shang shang bsnol ba'i khri la bzhugs su gsol :
pad+ma nyi zla'i gdan la bzhugs su gsol :
bzhugs nas dbang skur byin gyis brlab tu gsol :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
gsum pa bzhugs su gsol ba ni /
rang lus snang stong dbyer med gdan steng du :
dam can 'dus pa sprul sku'i bla ma bzhugs :
dbyer med zung du 'jug pa rdo rje'i sku :
'bral med rdo rje'i gdan la bzhugs su gsol :
gsang chen rol pa'i chos 'khor bskor du gsol :
'gyur med sku yi dngos grub bstsal du gsol :
rang ngag grags stong dbyer med gdan steng du :
che mchog 'dus pa longs sku'i bla ma bzhugs :
dbyer med zung du 'jug pa rdo rje'i gsung :
'bral med rdo rje'i gdan la bzhugs su gsol :
gsang chen rol pa'i chos 'khor bskor du gsol :
'gag med gsung gi dngos grub bstsal du gsol :
rang sems rig stong dbyer med gdan steng du :
rig 'dzin 'dus pa chos sku'i bla ma bzhugs :
dbyer med zung du 'jug pa rdo rje'i thugs :
'bral med rdo rje'i gdan la bzhugs su gsol :
gsang chen lta ba'i chos 'khor bskor du gsol :
'khrul med thugs kyi dngos grub bstsal du gsol :
lus ngag yid gsum dbyer med gdan steng du :
sku gsum 'dus pa bde chen bla ma bzhugs :
dbyer med zung 'jug ye shes rdo rje'i sku :
'bral med rdo rje'i gdan la bzhugs su gsol :
gsang chen 'bras bu'i chos 'khor bskor du gsol :
zung 'jug phyag chen rtogs pa'i dngos grub stsol :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
bzhi pa phyag 'tshal ba ni /
e ma ho :
phyogs bcu dus gsum 'khor 'das zhing khams su :
sku yi gsang ba bsam gyis mi khyab pa :
mchog dang thun mong dngos grub kun stsol ba'i :
sku yi rdo rjer phyag 'tshal gsol ba 'debs :
phyogs bcu dus gsum 'khor 'das zhing khams su :
gsung gi gsang ba bsam gyis mi khyab pa :
mchog dang thun mong dngos grub kun stsol ba'i :
gsung gi rdo rjer phyag 'tshal gsol ba 'debs :
phyogs bcu dus gsum 'khor 'das zhing khams su :
thugs kyi gsang ba bsam gyis mi khyab pa :
mchog dang thun mong dngos grub kun stsol ba'i :
thugs kyi rdo rjer phyag 'tshal gsol ba 'debs :
phyogs bcu dus gsum 'khor 'das zhing khams su :
sku gsung thugs kyi mdzad pa mtha' yas pas :
mchog dang thun mong dngos grub kun stsol ba'i :
ye shes rdo rjer phyag 'tshal gsol ba 'debs :
lnga pa mchod pa 'bul ba ni /
e ma ho :
snang stong dbyer med ye shes las byung ba'i :
lha rdzas las grub bkod pa yid 'ong ldan :
phyi mchod kun tu bzang po'i mchod sprin 'di :
dpal ldan bla ma sprul pa'i sku la 'bul :
gsol ba 'debs so byin gyis brlab tu gsol :
yul snang lha skur gsal ba'i dngos grub stsol :
gsal stong dbyer med ye shes las byung ba'i :
yon tan brjod pa'i dbyangs snyan rdo rje'i glu :
nang mchod kun tu bzang po'i mchod sprin 'di :
dpal ldan bla ma longs spyod rdzogs la 'bul :
gsol ba 'debs so byin gyis brlab tu gsol :
rtsa rlung bde bar 'bar ba'i dngos grub stsol :
rig stong dbyer med ye shes las byung ba'i :
brjod bral blo 'das gdod nas rnam par dag :
gsang mchod kun tu bzang po'i mchod sprin 'di :
dpal ldan bla ma chos kyi sku la 'bul :
gsol ba 'debs so byin gyis brlab tu gsol :
dran rig stong par rtogs pa'i dngos grub stsol :
bde stong dbyer med ye shes las byung ba'i :
zung 'jug lhan skyes phyag rgya chen po'i sku :
bla med kun tu bzang po'i mchod sprin 'di :
dpal ldan bla ma bde chen sku la 'bul :
gsol ba 'debs so byin gyis brlab tu gsol :
gnas lugs zung 'jug rtogs pa'i dngos grub stsol :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
drug pa maN+Dal 'bul ba ni /
stong gsum 'jig rten rgya mtsho'i rdul gyi grangs :
ri rab gling bzhi lcags ri nyi zlar bcas :
phun tshogs mchod sprin nam mkha'i khams bkang nas :
dkon mchog gsum dngos bla ma rab mchod pas :
dge legs yon tan tshad bzung mi nus pa :
rnam dag zhing khams nam mkha'i mtha' klas par :
bla med chos kyi 'khor lo rab bskor nas :
kun mkhyen rgyal ba'i go 'phang myur thob shog :
gsol ba 'debs so byin gyis brlab tu gsol :
zung 'jug rdo rje gsum gyi dngos grub stsol :
bdun pa bdud rtsi sman raka gtor ma'i mchod pa 'bul ba ni /
oM:
rang byung gdod nas grub pa'i dam tshig rdzas :
rtsa brgyad stong sbyar rigs lnga ye shes dngos :
dpa' bo mkha' 'gro'i thugs dam skong ba'i mchog :
'chi med bdud rtsi sman gyi mchod pa 'dis :
rig 'dzin 'dus pa bla ma'i thugs dam bskang :
che mchog 'dus pa yi dam thugs dam bskang :
dam can 'dus pa mkha' 'gro'i thugs dam bskang :
rtsa gsum 'dus pa bde chen thugs dam bskang :
bla ma yi dam mkha' 'gro'i thugs dam bskang :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
A:
nyon mongs mthar byed nang mchod bdud rtsi mchog :
'dod chags rnam dag mkha' 'gro'i rang byung rdzas :
zhe sdang rnam dag dgra bgegs bsgral pa'i khrag :
gnyis med bdud rtsi ar+g+haM rgya mtsho 'dis :
rig 'dzin 'dus pa bla ma'i thugs dam bskang :
che mchog 'dus pa yi dam thugs dam bskang :
dam can 'dus pa mkha' 'gro'i thugs dam bskang :
rtsa gsum 'dus pa bde chen thugs dam bskang :
bla ma yi dam mkha' 'gro'i thugs dam bskang :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
hU~M:
snang srid snod kyi 'jig rten ka pA lar :
g.yo ba bcud kyi sems can dam tshig rdzas :
zag med ye shes che dang dbyer med pa'i :
mchod sbyin gtor ma 'dod yon lnga ldan 'dis :
rig 'dzin 'dus pa bla ma'i thugs dam bskang :
mchod sbyin gtor mas yi dam thugs dam bskang :
mchod sbyin gtor mas mkha' 'gro'i thugs dam bskang :
mchod sbyin gtor mas rtsa gsum thugs dam bskang :
mchod sbyin gtor mas bla ma yi dam mkha' 'gro'i thugs dam bskang :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
brgyad pa bstod pa bya ba ni /
e ma ho :
mkha' 'gro'i dbang phyug o rgyan rin po che :
dbu la dar dmar ldem sgro'i cod pan can :
bde gshegs rigs lnga mtshan dpes mdzes pa 'di :
mkha' spyod gdul bya chos skus 'dul ba'i rtags :
chos sku snang ba mtha' yas la gsol ba 'debs :
gu ru mtsho skyes rdo rjes byin gyis rlobs :
mkha' 'gro'i dbang phyug o rgyan rin po che :
stong nyid rdo rje bde chen ka pA la :
zung 'jug kha T+wAM mtshan dpes mdzes pa 'di :
'og min gdul bya longs skus 'dul ba'i rtags :
longs sku rdo rje 'chang la gsol ba 'debs :
gu ru mtsho skyes rdo rjes byin gyis rlobs :
mkha' 'gro'i dbang phyug o rgyan rin po che :
ma chags pad+ma nyi zla'i gdan steng du :
rdo rje skyil krung sna tshogs na bzas mdzes :
'jig rten gdul bya sprul skus 'dul ba'i rtags :
sprul sku thub pa'i gtso la gsol ba 'debs :
gu ru mtsho skyes rdo rjes byin gyis rlobs :
mkha' 'gro'i dbang phyug o rgyan rin po che :
pad+ma 'od kyi gzhal yas sems dpa' gsum :
gcig tu gyur pa mtshan dpes mdzes pa 'di :
rgya bod skal ldan gdul bya 'dul ba'i rtags :
rtsa ba gsum 'dus khyed la gsol ba 'debs :
gu ru mtsho skyes rdo rjes byin gyis rlobs :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
dgu pa 'dzab bzla ba'i thog mar thugs dam bskul ba ring brgyud kyi gsol 'debs ni /
khyab bdag rdo rje 'chang gi ngo bo nyid :
rang bzhin sgrib bral kun tu bzang po dngos :
chos sku snang ba mtha' yas klong yangs su :
rang byung gu ru mchog la gsol ba 'debs :
pad+ma 'byung gnas sku la gsol ba 'debs :
o rgyan mtsho skyes rdo rjes byin gyis rlobs :
rig 'dzin ngo bo bla ma rdo rje 'chang :
che mchog ngo bo bla ma yi dam lha :
dam can ngo bo ma dang mkha' 'gro'i gtso :
rtsa gsum dbyer med bla ma la gsol ba 'debs :
dbyings rig dbyer med bla ma chos kyi sku :
bde stong dbyer med bla ma longs spyod rdzogs :
snang srid rnam dag bla ma sprul pa'i sku :
sku gsum dbyer med bla ma la gsol ba 'debs :
sangs rgyas kun 'dus bla ma de bzhin gshegs :
dam chos kun 'dus bla ma thar lam ston :
dge 'dun kun 'dus bla ma 'dren pa'i gtso :
dkon mchog gsum 'dus bla ma la gsol ba 'debs :
khyab brdal chos dbyings lhun grub pho brang du :
kun bzang yangs pa'i klong la gsol ba 'debs :
bde chen rnam dag 'og min pho brang du :
rgyal ba rdo rje 'chang la gsol ba 'debs :
snang srid rnam dag sprul sku'i pho brang du :
rje btsun rnal 'byor ma la gsol ba 'debs :
sku gsum dbyer med rdo rje'i pho brang du :
o rgyan rin po che la gsol ba 'debs :
byang sems rnam dag gzhan phan pho brang du :
mkhar chen mtsho rgyal zhabs la gsol ba 'debs :
skyabs 'gro rnam dag 'dzin pa'i pho brang du :
bdud 'joms rdo rje'i zhabs la gsol ba 'debs :
gsang chen bla med rgyud sde'i pho brang du :
'jam dbyangs sangs rgyas zhabs la gsol ba 'debs :
bka' lung rnam dag gzhan phan pho brang du :
rdo rje rgyal mtshan zhabs la gsol ba 'debs :
nges 'byung rnam dag dang ba'i pho brang du :
mtshan ldan mkha' 'gro'i zhabs la gsol ba 'debs :
byang sems rnam dag 'od gsal pho brang du :
'khrul zhig chos rje'i zhabs la gsol ba 'debs :
rang rig rnam dag 'od lnga'i klong yangs su :
zil gnon rdo rje'i zhabs la gsol ba 'debs :
chos sku kun tu bzang pos byin gyis rlobs :
longs sku rdo rje 'chang gis byin gyis rlobs :
sprul sku ye shes mkha' 'gros byin gyis rlobs :
o rgyan pad+ma sam+b+has byin gyis rlobs :
mkha' 'gro ye shes mtsho rgyal gyis byin gyis rlobs :
rig 'dzin bdud 'joms rdo rjes byin gyis rlobs :
dpal ldan 'jam dbyangs bla mas byin gyis rlobs :
thugs sras rdo rje rgyal mtshan gyis byin gyis rlobs :
mtshan ldan ye shes mkha' 'gros byin gyis rlobs :
drin chen 'khrul zhig chos rjes byin gyis rlobs :
sprul sku zil gnon rdo rjes byin gyis rlobs :
gsol ba 'debs so bla ma rin po che :
gsol ba 'debs so chos rje bka' drin can :
bdag rgyud smin cing grol bar byin gyis rlobs :
gsol 'debs rgyas pa 'di ma lcogs na 'chad 'gyur kho nas kyang 'thus so //
'dzab dngos kyi thog mar bla ma'i bsnyen pa ni /
steng gi phyogs nas rig 'dzin sprin ltar gtibs :
bar snang khams nas yi dam 'ja' ltar gsal :
'og gi phyogs nas mkha' 'gro khrom ltar 'tshogs :
mchog dang thun mong dngos grub char ltar 'bebs :
gsol ba 'debs so rtsa ba gsum gyi lha :
gsol 'debs brgyud 'dzin rnams la byin gyis rlobs :
oM AHhU~M badzra gu ru pad+ma sid+d+hi hU~M:
zhes bzla 
yi dam ni /
steng gi phyogs nas sogs gong smos kyis bskul la /
oM A hU~M badzra d+he wa gu h+ya sid+d+hi hU~M:
zhes bzla /
mkha' 'gro ni /
gsol 'debs bskul gong ltar bya /
oM AHhU~M badzra DA ki sa ma ya sid+d+hi hU~M hU~M:
zhes bzla /
spyi dril ni /
gsol bskul sngar ltar bya /
oM AHhU~M badzra dz+nyA na sa ma ya sid+d+hi hU~M:
zhes ci nus bzla /
de dag gi bzlas dmigs 'phro 'du'i ting 'dzin spyi ltar bya /
khyad par mos gus bskyed /
rig pa gzengs bstod la dzapa? dbyangs ci ltar 'os pa bya'o //
bzlas pa grub nas spyi ltar stong tshigs 'bul /
dngos grub gsol ba ni /
rig 'dzin 'dus pa bla ma'i dngos grub zhu :
mkha' la spyod pa thugs kyi dngos grub zhu :
che mchog 'dus pa yi dam dngos grub zhu :
bde chen rol pa gsung gi dngos grub zhu :
dam can 'dus pa mkha' 'gro'i dngos grub zhu :
'chi ba med pa sku yi dngos grub zhu :
bla ma yi dam mkha' 'gro'i dngos grub zhu :
rtsa gsum 'dus pa bde chen dngos grub zhu :
dbyer med ye shes rdo rje'i dngos grub zhu :
sdug bsngal thams cad zhi ba'i dngos grub zhu :
tshe dang bsod nams rgyas pa'i dngos grub zhu :
khams gsum dbang du 'du ba'i dngos grub zhu :
bar chad dgra bgegs sgrol ba'i dngos grub zhu :
zhes sngar gyi bsnyen sngags bzhi sprel mar lan gcig brjod do //
gsum pa rjes kyi bya ba la bcu yod pa'i dang po tshogs mchod ni /
dam tshig tshogs kyi yo byad ji ltar 'tshogs pa bsham /
bsang chu dang bdud rtsis bran la byin brlab pa ni /
oM AHhU~M sarba dra byaM sho d+ha ni hU~M phaT:
rang nyid dbang chen rta mgrin skur gsal ba'i :
thugs ka'i hU~M las byung ba'i raM yaM khaM:
'phros pas tshogs kyi ma dag rdzas la phog :
me rlung chus bsregs gtor bkrus byas gyur te :
rang bzhin spros bral nam mkha'i ngang du gyur :
de las rig stong dbyer med byang chub sems :
b+h+rU~M las byung ba'i rin chen khang brtsegs nang :
'bru gsum las byung zag med longs spyod rdzas :
'dod yon nam mkha'i mtha' dang mnyam par gyur :
oM AHhU~M ma hA ga Na tsakra pU dza te dzo hU~M:
lan gsum brjod /
de nas tshogs zhing spyan drang ba ni /
ma bcos spros bral chos dbyings pho brang nas :
rig 'dzin 'dus pa tshogs la spyan 'dren gshegs :
bde stong dbyer med 'og min pho brang nas :
che mchog 'dus pa tshogs la spyan 'dren gshegs :
snang stong dbyer med sprul sku'i pho brang nas :
dam can 'dus pa tshogs la spyan 'dren gshegs :
sku gsum dbyer med rdo rje'i pho brang nas :
rtsa gsum 'dus pa tshogs la spyan 'dren gshegs :
pheM badzra A ral+li ho :
gu ru d+he ba DA ki nI yai hU~M:
sa ma ya hU~M dza :
badzra dr-i sh+ya ho :
mdun gyi nam mkhar sprin gtibs pa ltar bzhugs par bsams la tshogs rdzas rnams cha gsum du spros pa'i dang po mchod pa ni /
nyer spyod sman raka gtor ma 'dod yon rdzas :
rang byung rgyu rkyen phyi nang gsang mchod rdzas :
bde gshegs thugs dam skong rdzas ma lus pas :
rig 'dzin 'dus pa tshogs kyi dkyil 'khor mchod :
che mchog 'dus pa tshogs kyi dkyil 'khor mchod :
dam can 'dus pa tshogs kyi dkyil 'khor mchod :
rtsa gsum 'dus pa tshogs kyi dkyil 'khor mchod :
dkon mchog gsum gyi rang bzhin mkha' 'gro'i tshogs :
thabs dang shes rab mi 'bral zung 'jug pa'i :
dam rdzas bdud rtsi ma hA ma da na'i :
tshogs kyi 'khor los bla ma rig 'dzin mchod :
tshogs kyi 'khor los che mchog yi dam mchod :
tshogs kyi 'khor los dam can mkha' 'gro mchod :
tshogs kyi 'khor los rtsa gsum dkyil 'khor mchod :
gar gyi dbang phyug rig 'dzin chos kyi sku :
gar dgu'i nyams ldan che mchog longs spyod rdzogs :
'dod yon dgyes rol dam can sprul pa'i sku :
sku gsum dbyer med zung 'jug de la rol :
bar pas bshags pa 'bul ba ni /
rig 'dzin tshogs kyi dkyil 'khor bdag la dgongs :
bdag cag dang po'i las la 'khrul pa'i blos :
dam rdzas ma 'byor ting 'dzin g.yel ba sogs :
rnal 'byor chen po'i gzhung dang 'gal ba rnams :
bla med tshogs kyi mchod pa 'di bzhes la :
dam tshig nyams chag ma lus skong gyur cig :
bskang ngo bskal pa'i mchod pas thugs dam bskang :
gso 'o dam tshig nyams chag ma lus gso :
nyams chag skong la rtog sgrib byang gyur nas :
bskangs gyur dbang dang dngos grub bstsal du gsol :
skabs 'dir spyi 'gro'i rtsa gsum skong gso 'ang gtang /
mar me'i mchod pa yod na zur gsal mar me'i bkol byang 'dir sbyar bar bya ste sger chos yin pas gnad che'o //
tha ma bsgral mchod bya ba ni /
ling+ga 'am tshogs cha gsum par dmigs rten du byas te /
hU~M:
gzung 'dzin rtog pa'i dgra bgegs ma lus pa :
skye 'gag gnyis med rol pa'i hom khung du :
rtsa gsum rig 'dzin 'dus pa'i byin rlabs kyis :
khug cig nr-i tri A kar+Sha ya dza :
hU~M:
rtsa gsum 'dus pa'i phrin las dus la babs :
ye shes ral gri'i pho nya myur skyod la :
chags sdang yul gyi dgra bgegs rdul du rlog :
zung 'jug ye shes dbyings su kha raM khA hi :
dgra bgegs sha truM nr-i tri mA ra ya rbad :
ba liM ta khA hi :
zhes pas gtubs nas gtor ma la 'bul lo //
de nas tshogs la rol pa ni /
las rdor gyis thabs shes kyi rdzas btegs la /
'di ni chos rnams bzang po ste :
'dus pa rnams la the tshom med :
bram ze khyi dang gdol pa gsum :
dbyer med gcig tu dgongs te rol :
a la la hoHma hA su kha ho :
zhes rdo rje rgyal po la nyis 'gyur /
gzhan rnams la cha mnyam par drangs /
'dus pa rnams kyis /
bde gshegs chos la rin thang med :
'dod chags la sogs dri ma bral :
gzung dang 'dzin pa dang bral ba'i :
bde sbyin nyid la mnyam par 'jog :
a la la hoHbde ba che :
zhes pas blangs te thams cad kyis thob pa na /
slob dpon gyis 'du bsgrag bya ba ni /
tshogs kyi 'dus pa bzang po ste :
dngos grub kun gyi gzhir gyur pa :
dam rdzas sna tshogs longs spyod che :
rtog pa mnyam nyid bde la rol :
rang lus gnas gsum 'khor lo ru :
bla ma yi dam mkha' 'gro mchod :
byin rlabs rdzas la chags mi byed :
chags med spyod cing rtsod pa spang :
dam tshig la gus ting 'dzin gsal :
bag yod tshul gyis 'dod yon rol :
ces dag gsal snyan par brjod cing spro zhing nus na don zhib mor bshad /
mched rnams kyis /
e ma skal ldan 'dus pa'i zhing :
bsod nams tshogs chen mngon du gyur :
sgrub rdzas rol pas mchog grub phyir :
slob dpon bka' las 'da' mi bgyid :
a mr-ita sid+d+hi pha la ho :
zhes nang gi sreg blugs kyi dgongs pas tshogs la tshim par rol /
gnyis pa rig 'dzin bskul ba ni /
cang te'u dril bu la sogs pa'i sgra dang mos gus kyi gdung dbyangs snyan pos /
hU~M:
bzhengs shig rig 'dzin 'dus pa bzhengs :
dngos grub stsol ba'i phrin las mdzod :
thig le nyag gcig mngon gyur pa'i :
yon tan rig 'dzin 'dus pa bzhengs :
rang bzhin spros bral mngon gyur pa'i :
gsung gi rig 'dzin 'dus pa bzhengs :
rnam dag sgyu lus mngon gyur pa'i :
sku yi rig 'dzin 'dus pa bzhengs :
rab 'byams las la mngon gyur pa'i :
phrin las rig 'dzin 'dus pa bzhengs :
mkha' la sprin ltar 'thibs pa yi :
bla ma rig 'dzin 'dus pa bzhengs :
bar snang 'ja' ltar gsal ba yi :
yi dam rig 'dzin 'dus pa bzhengs :
sa la khrom ltar tshogs pa yi :
mkha' 'gro rig 'dzin 'dus pa bzhengs :
dpa' bo'i rig 'dzin g.yas nas bzhengs :
dpa' mo'i rig 'dzin g.yon nas bzhengs :
rnal 'byor rig 'dzin dbyings nas bzhengs :
dam can rig 'dzin zhing nas bzhengs :
dbu la cod pan pu ru ru :
sku la rgyan cha khro lo lo :
phyag zhabs gdu bu si li li :
rol sgra mang po di ri ri :
dpa' bos bro brdung khrabs se khrab :
dpa' mos glu len kyu ru ru :
mkha' 'gro'i gar stabs khyugs se khyug :
hU~M gi snang glu kyu ru ru :
phaT kyi brda skad sangs se sang :
mkha' 'gro'i bshug glu tse re re :
gzi brjid 'od zer ya la la :
dri mchog ngad pa thu lu lu :
rjes 'jug byin gyis brlab pa'i phyir :
khyed kyi thugs dam gnad nas skul :
gnas mchog 'di ru byin cig phob :
sgrub mchog bdag la dbang zhig skur :
bgegs dang log 'dren bar chad sol :
mchog dang thun mong dngos grub stsol :
de nas mkha' 'gro bskul ba ni /
gnas mchog rang byung rdo rje'i lus kyi nang :
spyi bo bde chen 'khor lo'i gzhal yas su :
sprul sku sku yi rdo rje las mdzad ma :
bud+d+ha rigs kyi mkha' 'gro sum cu gnyis :
bde chen bdud rtsis tshim pa'i glu len cing :
zag med ye shes rgyas pa'i gar sgyur ma :
gsol ba 'debs so gnas gsum mkha' 'gro'i tshogs :
phrin las mdzod cig lus la bde chen spor :
gnas mchog rang byung rdo rje'i lus kyi nang :
mgrin pa longs spyod 'khor lo'i gzhal yas su :
longs sku gsung gi rdo rje las mdzad ma :
pad+ma rigs kyi mkha' 'gro bcu drug ni :
bde chen bdud rtsis tshim pa'i glu len cing :
zag med ye shes rgyas pa'i gar sgyur ma :
gsol ba 'debs so gnas gsum mkha' 'gro'i tshogs :
phrin las mdzod cig ngag la nus pa spor :
gnas mchog rang byung rdo rje'i lus kyi nang :
snying kha chos kyi 'khor lo'i gzhal yas su :
chos sku thugs kyi rdo rje las mdzad ma :
rdo rje rigs kyi mkha' 'gro btsun mo brgyad :
bde chen bdud rtsis tshim pa'i glu len cing :
zag med ye shes rgyas pa'i gar sgyur ma :
gsol ba 'debs so gnas gsum mkha' 'gro'i tshogs :
phrin las mdzod cig sems la rtogs pa spor :
gnas mchog rang byung rdo rje'i lus kyi nang :
lte ba sprul pa'i 'khor lo'i gzhal yas su :
zung 'jug ye shes rdo rje las mdzad ma :
rin chen rigs kyi mkha' 'gro drug cu bzhi :
bde chen bdud rtsis tshim pa'i glu len cing :
zag med ye shes rgyas pa'i gar sgyur ma :
gsol ba 'debs so gnas gsum mkha' 'gro'i tshogs :
phrin las mdzod cig zung 'jug ye shes spor :
gnas mchog rang byung rdo rje'i lus kyi nang :
gsang gnas bde skyong 'khor lo'i gzhal yas su :
khyab brdal phrin las lnga yi las mdzad ma :
las rigs mkha' 'gro stong phrag bdun cu gnyis :
bde chen bdud rtsis tshim pa'i glu len cing :
zag med ye shes rgyas pa'i gar sgyur ma :
gsol ba 'debs so gnas gsum mkha' 'gro'i tshogs :
phrin las mdzod cig byin rlabs dngos grub stsol :
ces bskul bas byin rlabs dngos grub 'khor 'das kyi dwangs bcud thams cad gtor ma la thim par mos /
gsum pa dbang blang ba ni /
gtor ma rtsa ba gsum dngos su gsal ba'i gnas gsum nas byin rlabs dngos grub thams cad sku dang yig 'bru phyag mtshan 'ja' zer thig le'i rnam par char babs pa ltar byon nas rang gi gnas gsum du thim pas mchog dang thun mong gi dngos grub bde blag tu thob par mos la bla ma'i gtor chen gnas gsum du bzhag ste /
rig 'dzin 'dus pa bla ma'i dngos grub zhu :
mkha' la spyod pa thugs kyi dngos grub zhu :
che mchog 'dus pa yi dam dngos grub zhu :
bde chen rol pa gsung gi dngos grub zhu :
dam can 'dus pa mkha' 'gro'i dngos grub zhu :
'chi ba med pa sku yi dngos grub zhu :
bla ma yi dam mkha' 'gro'i dngos grub zhu :
rtsa gsum 'dus pa bde chen dngos grub zhu :
dbyer med zung 'jug rdo rje'i dngos grub zhu :
oM AHhU~M wa ra sid+d+hi ku ru hU~M:
sdug bsngal thams cad zhi ba'i dngos grub zhu :
tshe dang bsod nams rgyas pa'i dngos grub zhu :
khams gsum dbang du 'du ba'i dngos grub zhu :
bar chad dgra bgegs sgrol ba'i dngos grub zhu :
sarba bi na ki sid+d+hi ku ru hU~M:
zhes brjod /
gtor ma'i cha shas dang bdud rtsi bsres la dngos grub tu rol lo //
bzhi pa tshogs lhag bsngo ba ni /
tshogs lhag gsog 'jog med par bsdus /
slob dpon gyi zhal chab bran /
pany+tsa a mr-ita hU~M ha hoHhrIH
lhag ma'i dam tshig 'dod yon gyi phung po zad mi shes pas nam mkha' gang bar gyur /
ces byin brlab /
'bar ba'i rgya dang /
pheM zhes pas mkha' 'gro spyan drangs /
oM u ts+tshiSh+Ta ba liM ta b+hak+Sha sid+d+hi hU~MH
gsum brjod pas so sor tshims par bsams la /
hU~M:
bla ma yi dam mkha' 'gro'i bka' nyan cing :
rnal 'byor sgrub pa'i phrin las sgrub mdzad pa'i :
'jig rten gnas pa mkha' 'gro sde lnga'i tshogs :
'bar ma shugs 'gro lha min lhag mas mchod :
yar gnas mkha' 'gro phud kyis mchod zin gyi :
mar gnas mkha' 'gro lhag mas tshims par gyis :
gsol 'debs brgyud 'dzin rnal 'byor pho mo yi :
'gal rkyen spongs la mthun rkyen 'grub par mdzod :
gzhan yang rab 'byams dkyil 'khor ma lus nas :
bka' sdod chos skyong bran dang g.yog 'khor bcas :
mkha' 'gro sde bzhi dregs pa'i tshogs dang bcas :
dur khrod ma gsum ma mo'i tshogs dang bcas :
dam can srung ma bka' nyan pho nyar bcas :
dur khrod gnas la dbang byed 'byung po'i tshogs :
sde brgyad 'byung po mi sdug gzugs 'chang ba :
dam nyams srog rtsa gcod pa'i 'chi bdag tshogs :
stong gsum gom pas 'jal ba'i rkang 'gros kyis :
zhe rengs gdug pa'i sems kun 'chang ba yi :
lag na rno ngar mtshon cha'i char 'bebs shing :
dgra bgegs lus srog thal ba'i rdul du rlog :
kha rlangs dug gi du ba 'thul byed pa'i :
drag po'i gad rgyangs dgra bgegs klad la gzir :
'bum phrag rngams pas rang sha za byed na :
dam nyams dgra bo'i sha la smos ci dgos :
sha khrag rol pa'i mchod gtor 'di bzhes la :
dmigs yul dgra bgegs sgrol ba'i phrin las mdzod :
mthu stobs thogs med gnam lcags shugs 'chang zhing :
khrag gi dri tshor dpag tshad skad cig bgrod :
khyed la gnyer gtad dam nyams 'byung po'i tshogs :
zhag dang za mar sgrol ba'i phrin las mdzod :
rtsa gsum bka' srung :
mkha' 'gro sde gsum :
dur khrod ma gsum :
mkha' 'gro sde lnga :
dregs pa 'bum sde :
las byed dgu khri :
pho nya bye ba :
dam can rgya mtshos sdang ba'i dgra thul :
gnod pa'i bgegs thul :
'dod pa'i don sgrubs :
bcol ba'i phrin las mdzod :
karma ma hA kA la trag rak+sha b+h+yo :
dgra bgegs sha trUM mA ra ya rbad :
ces lhag ma phyi rol du skyel /
skabs 'dir zur gsal ltar bka' srung sgrol byed nag po'i gtor 'bul gsol mchod bya'o //
lnga pa chad mdo bya ba ni /
gtor ma 'bru gsum gyis brlabs la /
hU~M b+h+yo :
sngon tshe ye shes dpal gyi dam tshig dang :
bar du sprul pa'i rig 'dzin dam tshig dang :
tha ma gang zag dam tshig gnyan po dang :
da lta bdag nyid rnal 'byor dam tshig la :
tshul bzhin rtog pa ma lus 'dir gshegs shig :
dam rdzas brgyan pa'i gtor ma 'di bzhes la :
ji ltar rang rang dam bcas tshul bzhin du :
rnal 'byor bcol pa'i phrin las 'grub par mdzod :
gsol ba 'debs so o rgyan sprul pa'i sku :
byin gyis rlobs shig lha dang mkha' 'gro'i tshogs :
bar chad sol cig chos skyong mi ma yin :
mos pa'i bu la dbang skur byin gyis rlobs :
ma hA pany+tsa ba liM ta rak+ta khA hi :
drug pa brtan ma bskyang ba ni /
mtheb kyu bcu gnyis sman phud kyis bran la /
hU~M:
rig 'dzin pad+ma thod phreng rtsal :
yang le shod kyi brag phug tu :
che mchog bde chen sgrub pa'i tshe :
dam tshig gnas nas bka' sgrub ma :
bdud mo gnod sbyin sman btsun rigs :
brtan ma bcu gnyis 'khor dang bcas :
sngon gyi khas blangs dran gyis la :
gtor ma 'di longs bka' nyon cig :
bod khams rgyas pa'i bya ra mdzod :
rig 'dzin sgrub po'i phrin las mdzod :
dkar phyogs dpal 'byor rgyas par mdzod :
nag phyogs bdud kyi dpung bcom mdzod :
bcol ba'i phrin las sgrub par mdzod :
brtan ma bcu gnyis :
sprul pa 'bum sde :
yang sprul bye ba :
las byed bran g.yog :
bod yul zhing skyong :
gnas bdag gzhi bdag rnams kyi zhal du oM AHhU~M:
ma hA ba liM ta khA hi :
bdag cag dpon slob rnams kyi bsam don thams cad yid bzhin du 'grub par mdzad du gsol :
ces gtsang sar 'bul lo //
bdun pa rta bro ni /
gtor snod sdubs pa'i 'og tu dgra bgegs dam sri mnan pas ldang mi nus par bsam la /
hU~M:
ma bcos lhun grub dkyil 'khor du :
zung 'jug don rtogs rnal 'byor pas :
thabs shes rkang pa'i gar stabs kyis :
gnyis med rol pa'i bro brdungs pas :
snang tshul sgyu ma'i dkyil 'khor rdzogs :
zhen 'dzin 'od gsal ngang du thim :
skye med ngang du chems se chem :
'gag med ngang du khrigs se khrig :
sarba sha trUM kalpa satwa m+b+ha ya nan :
bdun pa nongs pa bzod gsol ni /
yig brgya lan gsum dang /
rig 'dzin bla ma'i dkyil 'khor dgongs su gsol :
de ring khyed kyi phrin las bsgrubs pa la :
ma rig dbang gis bya ba ci bgyis pa :
mnyam nyid ye shes ngang du bzod par gsol :
che mchog yi dam dkyil 'khor dgongs su gsol :
de ring khyed kyi phrin las bsgrubs pa la :
ma rig dbang gis bya ba ci bgyis pa :
mnyam nyid ye shes ngang du bzod par gsol :
dam can mkha' 'gro'i dkyil 'khor dgongs su gsol :
de ring khyed kyi phrin las bsgrubs pa la :
ma rig dbang gis bya ba ci bgyis pa :
mnyam nyid ye shes ngang du bzod par gsol :
rtsa gsum 'dus pa'i dkyil 'khor dgongs su gsol :
de ring khyed kyi phrin las bsgrubs pa la :
ma rig dbang gis bya ba ci bgyis pa :
mnyam nyid ye shes ngang du bzod par gsol :
brgyad pa bsdu rim ni /
rten yod na ye shes pa rnams brtan bzhugs spyi ltar byas kyang chog
/yang na /
dad ldan rnal 'byor pho mo 'tshogs bzhin du :
'jig rten 'jig rten 'das pa mkha' 'gro'i tshogs :
bdag la dngos grub stsol phyir gang lhags pa :
rang lus snang stong dbyer med dbyings su gshegs :
slar yang dam tshig dam rdzas tshogs pa'i gnas :
dad ldan gsol 'debs don slad 'byon par mdzod :
badzra mu :
'jig rten pa rnams rang rang gnas su gshegs :
dam tshig pa dang ye shes pa rang la thim par gyur :
ces mos /
bdag bskyed kyang /
hU~M hU~M hU~M gis 'od gsal du bsdu /
phaT phaT phaT kyis gnyug ma'i lhar ldangs shing khyer so gsum ldan gyi ngang rgyun spyod kyi rnal 'byor la 'jug go
/dgu pa la smon lam thun mong pa spyi 'gro dang dmigs bsal du /
dge ba 'di yis mtha' yas 'gro ba kun :
bla ma yi dam mkha' 'gro dbyer med pa'i :
sku bzhi'i dbang phyug mchog gi dngos grub de :
skye ba 'di la myur du 'grub par shog :
gzhan yang tshe ring nad med phun sum tshogs :
thun mong dngos grub grub chen brgyad la sogs :
'jig rten 'jig rten 'das pa'i legs tshogs rnams :
tshe 'dir 'bad med myur du 'grub par shog :
bla ma yi dam mkha' 'gro'i byin rlabs kyis :
ji ltar smon lam btab pa 'grub par shog :
bcu pa shis brjod ni /
rig 'dzin 'dus pa bla ma'i bkra shis shog :
che mchog 'dus pa yi dam bkra shis shog :
dam can 'dus pa mkha' 'gro'i bkra shis shog :
rtsa gsum 'dus pa bde chen bkra shis shog :
bla ma yi dam mkha' 'gro'i bkra shis shog :
ces dang /
na mo /
bla ma yi dam mkha' 'gro gsum gyi dkyil 'khor /
sku bzhi ye shes lngar mngon par byang chub pa'i phyogs bcu dus bzhi'i rgyal ba sras dang bcas pas sprul pa'i dkyil 'khor /
bdag cag skye rgu kun gyi dpal du gyur pa gang gi bden pa dang /
bden pa chen po'i byin gyi rlabs kyis bdag cag dpon slob 'khor dang bcas pa thams cad nyi ma dang zla ba gza' sgra gcan las grol ba ji lta ba de bzhin /
spang bya mi mthun pa'i phyogs thams cad las rgyal zhing dus dang gnas skabs thams cad du bkra shis pa dang /
dpal 'byor bde legs phun sum tshogs pas khyab par gyur cig
/sid+d+hi sid+d+hi pha la pha la dza ya dza ya su dza ya /
zhes brjod la me tog 'thor /
rol mo'i sgra bsgrag pa sogs dge ba'i mtshan ma spel bar bya'o //
'gro skal dbang po bsam pa'i chu snod dang //
'tshams par rdo rje'i tshig gi zla ba'i gzugs //
cir yang 'char las mchog dman kun dga'i gsos //
ljongs 'dir 'dren pa'i shing rta mchog gyur cig
/ces gter gzhung la rig 'dzin gong ma rnams kyi phyag bzhes gsung rgyun gyis zur brgyan pa sor bzhag nyid cung zad gsal bar phye ba tsam las rang 'dod khyer bde spyi 'gros sogs blo bcos kyis ma bslad par /
dus zhabs rig 'dzin gyi gzugs brnyan pad+ma gar gyi dbang phyug blo gros mtha' yas pa'i sdes gnas chen de bI ko Ti tsa 'dra rin chen brag gi sgrub gnas su sbyar ba dge legs 'phel //

//
