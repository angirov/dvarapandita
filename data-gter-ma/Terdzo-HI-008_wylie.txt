@#//
dbang gong ma gud du sbas pa don dam spros med brda yi dbang gi don bshad pa brda don gsal ba bzhugs so //
de nas shel gyi 'od bstan la /
hU~M:
dus gsum sangs rgyas thams cad kyi :
mi zad rgyan gyi 'khor lo'i sku :
sku dbang man shel 'od kyis bskur :
snang stong zung 'jug ngo sprod bya :
zhes gsungs pas /
zhi khro dam pa rigs brgya la sogs pa bde bar gshegs pa thams cad kyi sku ni sa rdo dang sha khrag gi lus ltar gdos bcas su mi blta ste /
snang la rang bzhin med pa shel gyi 'od dang 'ja' tshon 'di'i dpes mtshon nas ngo sprod pa yin /
de yang ngo bo stong pa'i cha nas dngos po med pa /
rang bzhin gsal ba'i cha nas ye shes lnga'i rang mdangs 'ja' 'od du gsal ba /
thugs rje go ma 'gags pa'i cha nas sna tshogs su snang ba ste /
de ltar snang dus na stong pa /
stong dus na snang ba /
de nyid dbyer mi phyed pa ni snang stong zung 'jug ces bya ste /
sher phyin las kyang /
gzugs stong pa'o //
stong pa nyid gzugs so //
gzugs las stong pa nyid gzhan ma yin /
stong pa nyid las kyang gzugs gzhan ma yin no //
zhes pa'i don yang yin la /
'di la yang theg pa thun mong pa dag ni /
sangs rgyas chos kyi sku dmigs su med pa'i nam mkha' lta bu la 'dod kyang /
gsang sngags bla na med pa dang /
rdzogs pa chen po dag dang /
khyad par rang cag yang ti theg pa'i lugs kyis ye shes 'od kyi sku snang stong dbyer med pa 'ja' tshon lta bu la bya ste /
rim lnga las /
khong stong khyod kyi sku la med //
sha dang rus pa khrag kyang med //
nam mkha' la ni 'ja' tshon ltar /
khyod kyis sku ni ston par mdzad //
ces dang /
gnyis med rnam rgyal las /
rang 'od ye shes ldan pa'i sku //
'ja' tshon bzhin du gsal ba'i bdag
/stong pa gsum las 'das pa po //
thogs med ye shes 'phro bar 'gyur //
zhes dang /
sam+bu Ti las kyang /
rtsa yi mdzes spyil las byung ba'i //
de ni rdul bral rab tu grags //
dag pa shel gyi 'od dang mnyam //
byang chub sems ni 'od gsal ba //
ye shes lnga yi dngos de nyid //
yungs dkar sbom pa'i tshad tsam dag
/de yi dbus na gnas pa'i lha //
mi gsal gsal ba'i bdag nyid can //
cha med mchog tu phra ba ste //
thig le'i gzugs can yid kyi dngos //
gzi brjid chen po'i 'od dang ldan //
zhes pas gsang sngags gsar ma'i rgyud gzhung nas kyang bshad mod /
kun bzang dgongs pa zang thal gyi rgyud las /
theg pa thun mong chos rnams kyis :
chos sku stong pa bdag med ston :
sems kyi gnas tshul bstan pa tsam :
sangs rgyas thob pa'i skal pa med :
nges par sangs rgyas thob 'dod na :
thog ma'i sangs rgyas kun tu bzang :
mtshan dang dpe byad ldan par yod :
ston pa 'od mi 'gyur ba de :
ye shes 'od lnga'i phung por yod :
thams cad mkhyen pa ma 'gags pas :
sprul pa bye ba sa ya 'gyed :
ces pa dang /
pad+ma snying thig las /
rtags kyi sangs rgyas longs spyod rdzogs sku dang :
don gyi sangs rgyas chos sku gang yin pa :
chos nyid rig pa mngon sum nyid yin pas :
sangs rgyas gzhan nas ma 'tshol rje 'bangs rnams :
zhes dang /
slob dpon chen po dga' rab rdo rjes kyang /
stong pa'i ngang las gsal ba'i mdangs //
'od kyi lus la sprul pa'i zer //
zhes gsungs pas bde bar gshegs pa thams cad kyi sku ni snang stong 'ja' 'od kyi phung por ye nas gnas so //
de la yang dag gsang ba'i dkyil 'khor 'dir dbang bskur nas dbang don bla mas ngo sprad pa la brten nas /
de bzhin gshegs pa zhi ba dang khro bo'i sku bsam las 'das pa rnams gdos bcas su 'dzin pa'i sems bor la snang la dngos po med pa 'ja' lus 'od kyi rang bzhin du ltos shig
/de ltar yang sgyu 'phrul drwa ba las /
kha dog sna tshogs 'bar ba'i 'od //
rdo rje skyil krung rdzogs sangs rgyas //
zhes dang /
rgyud nyi zla kha sbyor las /
ngo bo ka nas dag pa'i cha //
stong gsal 'dus pa sku yi mdangs //
zhal phyag rdzogs pa bum pa'i sku //
lhun grub 'od kyi gong bur gnas //
thugs rje'i kha dog so sor gsal //
zhes gsungs la /
gnas rgyud las kyang /
kun gzhi mkha' ltar yangs pa'i gnas mchog na //
rang byung ye shes chen po'i gzhal yas su //
rang rig byang chub sems kyi dkyil 'khor gsal //
bde gshegs rang snang lha la phyag 'tshal bstod //
ces so //
de ltar rang snang stong pa yin par cis mngon na /
byang chub sems 'grel las /
me yi rang bzhin tsha ba dang //
bu ram rang bzhin mngar ba ltar //
de bzhin chos rnams thams cad kyang //
rang bzhin stong pa nyid du gcig
/ces sogs don rgyas par ngo sprod do /
'di la kha cig 'od dang kha dog mtshan ma don dam du smra ba mi rigs so snyam na /
dus 'khor las /
sa yi rnam pa sra ba min zhing zhu ba chu lus khu ba min te gsher ba nyid min phyir //
me yi rnam pa me min g.yo ba rlung gi lus ni gang zhig g.yo ba min pas rlung ma yin //
stong pa'i rnam pa yin yang blta bya dkar dang ljang dang kha dog sna tshogs chen po kha dog min //
rnam pa thams cad pa yang blta bya min te rang snying dri ma nyon mongs bdud kyi mthu las so //
zhes bya ba'i don 'grel chen dri med 'od du bkral pa yang rgyas par bshad do //
de ltar ngo sprad pas yul lnga dang dbang po lnga dang kha dog la sogs pa gzugs su snang ba thams cad snang stong dbyer med du shes pa dang /
bar dor yang khro bo 'jigs pa'i sku dang /
'od mtshon cha lta bu'i char 'babs pa la sogs pa 'jigs snang thams cad rang snang stong gzugs kyi klong du grol nas bar dor longs spyod rdzogs par 'tshang rgya ba lags pas rgyud la sbyar 'tshal /
rnga'am dril bu gtad la dkrol /
hU~M:
dus gsum sangs rgyas thams cad kyi :
mi zad rgyan gyi 'khor lo'i gsung :
gsung dbang 'ur ldir sgra yis bskur :
grags stong zung 'jug ngo sprod bya :
zhes pas /
dus gsum sangs rgyas thams cad kyi gsung mi zad pa rgyan gyi 'khor lo ni grags stong dbyer med pa tshig dang yi ge las 'das pa ste /
rnga'am dril bu 'di'i sgra la brten nas ngo sprod pa yin /
de yang rgyud bla ma las /
rgyal ba rnams kyi gsung de ni //
brag cha bzhin te yi ge med //
ces dang /
sgyu 'phrul drwa ba las /
yang dag bdag med de bzhin nyid //
yang dag mtha' ste yi ge med //
stong nyid smra ba'i khyu mchog ste //
zab dang rgya che sgra sgrog pa //
zhes dang /
rgyud seng ge rtsal rdzogs las /
gsung gi ngo bo grags pas stong //
zhes so //
de ltar stong pa mtshan ma med pa nam mkha' lta bu'i ngang nas grags stong gsung dbyangs yan lag drug cus zab pa dang rgya che ba'i chos gang la gang 'tsham par gsungs pa ni /
dri med 'od las /
ngag ni smon med ye shes kyis //
dag pa gsang sngags mi zad sgra //
zhes pa ste /
de lta bu rgyu dge ba rgya chen po rdzogs pa'i yon tan gyi stobs dang /
rkyen gdul bya'i rnam rig tshogs pa las byung yang /
rnam par rtog pa dang bral ba'i phyir gang du'ang mi gnas pa'i stong pa nyid de /
rgyud bla ma las /
ji ltar sgra brnyan gyi ni sgra //
gzhan gyi rnam rig las byung ba //
rnam rtog med cing bzo med pa //
de ltar de bzhin gshegs pa'i gsung //
gzhan gyi rnam rig las byung ba //
rnam rtog med cing bzo med pa //
phyi dang nang na gnas ma yin //
zhes pa ltar yin la /
'o na chos kyi tshig rnams gang nas byung snyam na /
mdo las /
brag cha'i sgra dang mtshungs 'di las //
chos kyi tshig rnams rab tu byung //
zhes gsungs pa ste /
brag cha ni stong pa gar yang ma grub pa yin te /
mdo las /
ji ltar mi dag nags ri'i khrod 'di na //
glu len rgod dang ngu dang sgra la sogs //
brag cha snang yang bden pa gang yang med //
chos rnams thams cad de ltar shes par gyis //
zhes gsungs /
de ltar gsung gi ngo bo de ni gnas gang nas kyang ma byung /
gar yang mi gnas /
gang du yang mi 'gro ste /
'phags pa brgyad stong pa las /
rigs kyi bu 'di lta ste /
dper na pi wang gi sgra byung ba yang gang nas kyang ma 'ongs /
'gag pa'ang gang du'ang mi 'gro /
gang du'ang mi 'pho ste /
brten nas byung ba /
rgyu la rag las pa /
rkyen la rag las pa'o //
'di lta ste /
pi wang gi khog pa la brten /
pags pa la brten /
rgyud la brten /
shing bu la brten /
rgyud rten la brten /
mi de las skyes pa'i rtsol ba la brten nas pi wang de las sgra byung ste /
sgra de yang pi wang gi khog pa las ma byung /
lpags pa las ma byung /
rgyud las ma byung /
shing bu las ma byung /
rgyud rten las ma byung /
mi de las skyes pa'i rtsol ba las sgra ma byung mod kyi /
de dag thams cad 'dus pa las sgra grags la /
sgra de 'gags pa'ang gang du mi 'gro ba de bzhin du /
rigs kyi bu chos thams cad kyi chos nyid kyang de ltar du khong du chud par gyis shig
/rigs kyi bu /
sangs rgyas bcom ldan 'das kyis sgra yongs su grub pa yang rgyu la rag las pa /
dge ba'i rtsa ba du mas yongs su grub pa yin te /
rgyu gcig gis ma yin /
rkyen gcig gis ma yin /
dge ba'i rtsa ba gcig gis sangs rgyas kyi rab tu dbye ba ma yin te /
rgyu med pa'ang ma yin no //
rgyud dang rkyen mang po tshogs pa las byung ba yin te /
de ni gang nas kyang ma byung ngo //
zhes pa de ltar rnga shing dang /
pags pa dang /
rnga brdung lag pa'i rtsol ba la yang sbyar ro //
dril bu yin na /
de la yang khog pa dang lce dang lag pa'i rtsol ba la sogs pa la sbyor te de ltar du ngo sprad do //
de ltar ngo sprad pas rgyal ba'i gsung dbyangs dang /
'byung bzhi'i sgra dang /
rigs drug gi skad rnams grags stong du shes shing /
bar dor chos nyid kyi rang sgra grags dus su grol bas rgyud la sbyar 'tshal /
mar me gtad la /
hU~M:
dus gsum sangs rgyas thams cad kyi :
mi zad rgyan gyi 'khor lo'i thugs :
thugs dbang zhun mar mar mes bskur :
rig stong zung 'jug ngo sprod bya :
zhes pas /
bde bar gshegs pa thams cad kyi thugs dwangs shing gsal la rnyog pa dang bral ba /
ma rig pa'i sbubs bcom pas ye shes kyi rang 'od ye nas rang gsal du gnas pa /
gsal la rtog pa med pa dpe mar me lta bu yin pas 'di'i don khong du chud par gyis shig
/de'ang khro bo rdo rje them skas las /
snang gsal 'od ldan mar me 'di //
ye shes lnga dang 'od lnga dang //
yab lnga dang ni yum lnga dang //
ye shes rang lus dkyil 'khor ldan //
rdo rje'i don dang gnyis med pa'i //
'gyur med brjid ldan rig pa'i dbang //
dbang gi ye shes 'od mchog dang //
rang gi snying na gnas pa'i 'od //
ngas bstan khyod kyis nye bar longs //
zhes pa ste /
rig pa'i ye shes gsal 'grib med pa mar me rlung gis ma bskyod pa lta bu ye shes kyi rang 'od rang chas su gnas pa 'di ni /
rig stong dbyer med byang chub kyi sems zhes bya ba rgyal ba thams cad kyi thugs yang dag pa'i ye shes de yin no //
ci'i phyir byang chub kyi sems zhes bya na /
dbang mdor bstan las /
stong nyid snying rje dbyer med pa //
byang chub sems su de brjod do //
zhes so //
der ma zad sems can thams cad la bde bar gshegs pa'i snying po gos ngan pa'i nang na nor bu rin po che yod pa'i dpe ltar gnas pas /
sems rgyud dri ma glo bur pa dang bral ba'i tshe 'di ltar du gsal la rtog pa med par gnas te /
gsal ba ni sems kyi mtshan nyid yin la /
de la brtags na ngos gzung 'dzin pa dang bral ba stong pa sems kyi rang bzhin yin la /
de gnyis dbyer med pa ni bcos min sems kyi ngo bo zhes bya ste rgyal ba thams cad kyi dgongs pa'o //
de ni rig pa'i ye shes rang la shar ba zhes bya'o //
de bas na dbang rten gyi mar me 'di gsal la rtog pa med pa sems kyi mtshon dper ston pa yin te /
zhi byed ka chen don gsal las /
nam mkha'i rang bzhin mar me me long bzhin //
dngos min mtshon phyogs 'dra ba'i dpe nas mtshon //
don la sems yin de la 'di zhes med //
ces so //
de ltar mtshon dpes ye shes rjen par gtan la phab /
sems kyi 'gyu rtsal thams cad rig stong rgyal ba'i thugs su ngo phrod /
tshe 'di dang bar do sogs gnas skabs thams cad du ye shes chen po las mi 'da' bar rang shar rang grol chen po'i gdams pa zab mo 'di lta bu rgyud la brten 'tshal /
'di lta bu ni ji skad du /
gang de mtshon byed dpe yi ye shes te //
rang rig ye shes rtog bral ma 'khrul pa //
byad bzhin blta la me long gzugs brnyan bzhin //
don gyi ye shes min kyang don dang 'dra //
zhes pa ltar /
dpe la brten nas don ngo sprad pa lags te /
kha cig 'di ltar nags gseb na stag yod /
de 'di 'dra zhig yod pa 'dug zer cha med kyis rgyus gtam smra ba dang mi mtshungs par da lta nyid du mngon sum du ston nus pas gzhan las ches khyad par 'phags te /
dpe don rtags gsum gyi ngo sprod ces bya ba rdzogs pa chen po'i khyad chos shig lags so //
me long la bzhin ras 'char du bcug la /
hU~M:
dus gsum sangs rgyas thams cad kyi :
mi zad rgyan gyi yon tan lha :
yon tan dbang ni me long gzugs brnyan 'char bas bskur :
yon tan lhun grub ngo sprod bya :
zhes pas /
sangs rgyas yon tan thams cad kyi 'byung gnas chen po de la /
gdul bya'i re ba skong ba la sogs pa'i rnam par rtog pa mi mnga' yang /
sangs rgyas pa de'i rang bzhin gyi yon tan gyi stobs las 'gro ba'i dgos 'dod yid bzhin du 'byung ba ni /
dper na nor bu dang /
bum pa bzang po dang /
dpag bsam gyi shing dang /
'dod 'jo'i ba rnams la sems can gyi re ba skong ba'i rtog pa med kyang rang bzhin gyi yon tan gyi mthu las 'gro ba'i dgos 'dod yid bzhin du 'byung ba dang /
nyi ma la mun pa bsal ba'i rtog pa med kyang yon tan gyi mthus 'od kyis mun pa 'joms pa dang /
lha'i rnga bo che la rtog pa med kyang yon tan gyi mthu las chos kyi sdom bzhi ston pa'i sgra 'byung ba ltar /
sangs rgyas rnam par rtog pa dang bral ba de'ang yon tan gyi mthus gdul bya'i snang ngor gang la gang 'dul du snang nas don mdzad pa ni /
rdzogs chen las /
rnam rtog mi mnga' ci yang sa ler mkhyen //
zhes pa ste /
'gro ba'i don mdzad pa de yang /
me long gi nang du rang rang so so'i gzugs brnyan shar ba'am /
zla gzugs chu snod so sor snang ba ltar 'khor ba ji srid ma stongs kyi bar du 'gro don mdzad pa ni /
mdo sde rgyan las /
chu dang nam mkha'i zla gzugs bzhin //
zhes gsungs shing /
de lta bu'i yon tan gyi stobs ni bzang po spyod pa las /
kun tu yon tan spyod pa'i stobs rnams dang //
kun tu khyab pa byams pa dag gi stobs //
kun nas dge ba'i bsod nams stobs rnams dang //
chags pa med par gyur pa'i ye shes stobs //
zhes sogs mtha' yas yod de /
'gro ba mu med pa dag gi snang ngor gang la gang mos pa de dang de la de dang der ston pa sprul sku thub pa drug dang /
gzhan yang seng+ge dang /
stag dang /
glang po che dang /
khyu mchog dang /
gru gzings la sogs pa'i bar du snang zhing /
gdul bya bsam pa mtha' yas pa'i phyir /
zhi ba dang khro bo dang bgegs gdon dang skye dgu dang ri bo dang sa gzhi la sogs par snang ba ste /
sangs rgyas mnyam sbyor las /
res 'ga' zhi la res 'ga' khro //
res 'ga' bgegs chen gdon mdzad cing //
skye dang ri bo thams cad do //
zhes gsungs /
de ltar snang ba ni me long la gzugs brnyan ltar ram /
rnam par rgyal ba'i khang bzang du bai DUr+Ya'i sa gzhi la lha'i dbang po'i gzugs brnyan 'char ba lta bu yin te /
rgyud bla ma las /
ji ltar bai DUr sa gzhi gtsang ma la //
lha dbang lus kyi gzugs brnyan 'char ba ltar //
de bzhin 'gro sems sa gzhi gtsang ma la //
thub pa'i dbang po'i sku yi gzugs brnyan 'char //
zhes so //
de ltar me long g.ya' dang bral ba la gzugs brnyan 'char rung gi yon tan rang chas su yod pa ltar /
bde bar gshegs pa 'khrul pa'i rgyun chad pa rnams la sems can gyi don 'bad med shugs 'byung du 'byung zhing /
yon tan thams cad lhun gyis grub par ngo sprad pa yin no //
rlung g.yab g.yab la /
hU~M:
dus gsum sangs rgyas thams cad kyi :
phrin las mi zad rgyan gyi 'khor lo yi :
drag po'i dbang ni rlung gis bskur :
phrin las rtsal rdzogs ngo sprod bya :
zhes pas /
bde bar gshegs pa rnams kyi phrin las ni rlung gi shugs ltar thogs pa med pa ste /
de yang /
rlung zhes bya bas las kun byed //
ces pa ltar snod kyi 'jig rten rlung gis 'degs pa'i rten byed pa dang /
bcud kyi sems can rnams kyang rlung la brten pas ji srid rlung dang ma bral gyi bar du srog gnas la rlung dang nam bral ba na tshe'i dus byed pas shin tu stobs che zhing /
'byung ba'i khams la me chu la sogs pa gzhan gyi grogs su gyur na'ang stobs chen por 'gyur ba'i phyir /
'jig rten 'di na 'byung ba rlung dbang che //
zhes 'byung zhing /
de ltar thams cad la khyab cing shugs drag po rlung lta bu'i phrin las la dbang 'byor pa yin no //
de ltar yang /
chos rgyal srong btsan sgam pos /
rlung ltar thugs rjes sems can la thogs rdugs med pa'i don byed pa dang /
rlung ltar thugs rjes sems can la dmigs pa dang /
dngos po mtshan mar mi 'dzin pa dang /
rlung ltar rnam par rtog pa'i dwangs snyigs phye nas chos nyid gsal bar byed pa yin no //
de yang logs na yod pa ma yin te /
snying rje dang stong pa dbyer med pas sems can gyi don byed pa la bya'o //
zhes gsungs shing /
de la chos sku dang longs sku'i phrin las dngos kyi bstan pa chos kyi dbyings kyi pho brang dang 'od gsal stug po bkod pa gnyis na rtag pa rgyun gyi 'khor lor yod cing /
sprul pa sku'i phrin las kyi bstan pa thun mong pa mdo dang rgyud kyi bstan pa dang /
thun mong ma yin pa gsang chen nges pa'i theg pa dam pa gnyis lha mi bsod nams khyad par can gyi gnas ris las gzhan na med kyang /
gzugs brnyan phrin las kyi bstan pa ni 'gro ba'i mos pa dang ston pa'i byin gyis rlabs las 'gro drug gang la'ang khyab pas 'phrin las kyi rtsal rdzogs pa'o //
de ltar rlung gi shugs drag po gang gis kyang zlog par dka' ba dper brjod nas /
bde bar gshegs pa rnams kyi phrin las thogs pa med par rtsal rdzogs pa ngo sprod pa lags so //
'di dag ni 'dir o rgyan chen pos gsungs pa dang /
rdzogs chen snyan brgyud aHhU~M mar paN chen bi ma las gsungs pa las /
deng sang ni bla ma chen po rnams kyis kyang shel dang dril bu sogs mgo thog tu 'jog pa tsam las ngo sprod mi mdzad pa 'dug pas /
dbang gi don ngo 'phrod pa gal che ba'i phyir cung zad spros nas smras pa yin no //
'di yi dgos don ni /
sku dbang man shel 'od kyis bskur :
snang stong zung 'jug ngo sprod bya :
zhes sogs kyis ngo sprod par gsungs pa yin gyis /
shel la sogs pa mgo thog tu 'jog par ma gsungs so //
'di ni zhar 'phros su shes par bya'o /
!
/de nas shin tu rnam par dag pa'i dbang ni :
me long g.ya' bral bstan la /
hU~M:
bcom ldan badzra he ru ka :
chos kyi dbyings nas 'di skad gsungs :
thog mar lhun gyis grub gnas su :
ston pa thig le nyag gcig sku :
'khor ni rnam rtog rang byung nyid :
rnam rtog bkag pas mi khegs kyi :
thig le'i ngang la lhan gyis zhog :
shes rab chen po gcig tu gsal :
rang grol nyid du mngon sangs rgya :
zhes pa'i don ni /
thog ma sangs rgyas dang sems can gang du'ang ma grub pa dus gsum mnyam pa nyid kyi dus /
ston pa rang rig kun tu bzang po thig le nyag gcig de nyid rang gi rang mdangs ma 'gags par rang rtsal sna tshogs su shar ba las /
thams cad rang byung nyid du shes pas grol pa ltar /
khyod kyang rnam rtog bkag pas mi khegs kyi /
rnam rtog de ka rig pa'i ye shes thig le nyag gcig yin pas /
rnam rtog de rang gi ngang du lhod de skyur la zhog
/gang gis kyang bzo bcos ma byed par rnam rtog de rang gi ngang du zhog
/de ltar bzhag pas rnam rtog rang shar rang grol du 'gyur te /
ma bcos lhun grub chos sku spros dang bral //
zhes pa'i don yin /
shes rab chen po gcig tu gsal :
rang grol nyid du mngon sangs rgya :
zhes pa lta ba de rtogs na skad cig la grol ba yin te /
sgyu 'phrul drwa ba las /
shes rab chen pos skad cig la //
chos kun khong du chud pa 'chang //
chos kun mngon par rtogs pa ste //
thub pa blo mchog 'byung po'i mtha'//
mi g.yo rab tu dang ba'i bdag
/rdzogs pa'i sangs rgyas byang chub 'chang //
zhes so //
yang de ni /
yang ti gser gyi 'bru gcig yin :
lta ba rang byung chen po la :
sgom pa rang grol chen po yin :
spyod pa tshogs drug lhug pa la :
'bras bu yul snang chen po yin :
badzra he ru ka a ti pU ho :
pra tI dza ho :
zhes pa ni rang ngo shes pa la brda'i phyag 'tshal ba yin te /
ji skad du /
rig pa rang byung ye shes lha //
ma rig rtog pa'i rkyen dbang gis //
ye nas rang dang gnyis med pa //
rang ngo shes pa'i brda phyag 'tshal //
zhes pa dang /
gsang ba 'dus pa'i rim lnga las /
ji ltar chu la chu bzhag gam //
ji ltar mar la mar bzhin te //
rang gis rang gi ye shes ni //
legs mthong gang yin 'dir phyag yin //
zhes pa'o //
de nas me long la byad bzhin 'char ba bstan la /
bu ji tsam rig pa gsal la ma 'gags par 'char ba 'di la bcos bslad ma byed par lus sems lhod kyis glod la zhog :
ces pa ni me long nang du bzhin snang zhing de la dbang po sgo lnga tshang yang khos gang la'ang 'dzin pa med pa ltar /
khyed rang yang chos thams cad me long nang gi gzugs brnyan lta bur gsal la 'dzin pa med par zhog cig
/ces pa'i don yin te /
rgyud las /
sgo lnga'i rnam shes gsal ba la //
yid kyis 'dzin rtog ma zhugs na //
rgyal ba'i dgongs pa de ka rang //
zhes so //
gsal la ngos gzung med pa yi :
me long lta bu'i ye shes rtogs par shog :
ces me tog gtor /
e ma :
bde gshegs lhun grub gnas mchog na :
bde chen rang byung ye shes ni :
cir yang mi rtog sa ler gsal :
rtsa ba gsum dang gnyis su med :
gzhan nas ma btsal chos sku skye ba med :
rang byung sems la rang dbang thob par shog :
ces brjod do //
de nas me long gi khar shel bzhag la /
rig pa dri ma med pa shel lta bu :
gsal la ma bsgribs nyi ma 'dra :
'od zer sna tshogs shar yang shel las ma g.yos ltar :
rang sems chos sku'i ngang las g.yos pa med :
ces pa ni rig pa dri ma med pa shel lta bu /
gsal la sgrib g.yogs med pa nyi ma lta bu /
de las 'od zer sna tshogs su shar yang shel dang nyi ma las ma g.yos pa ltar /
khyed rang gi sems rnam rtog gi spro bsdu gang du shar yang chos sku'i ngang las g.yos pa med pas rnam rtog gang bder zhog cig
/de ka ye shes yin no //
de ltar yang chos rgyal srong btsan sgam pos /
nyi ma'i snying po ltar sems nyid stong pa chos sku yin pa la /
nyi ma'i 'od zer phyogs bcur gsal ba ltar /
sems nyid las rig pa'i rtsal du shar bas longs spyod rdzogs pa'i sku yin pa dang /
nyi ma'i 'od kun la snyoms nas dro ba ltar /
rig pa'i rtsal kha rnam rtog rang shar rang grol bas sprul pa'i sku yin no //
de yang logs na yod pa ma yin te rang gi rig pa sku gsum du gnas pa la bya'o //
shel gong dri ma med pa ltar rnam rtog dang dug lnga'i dri ma mi 'jog pa'o //
shel gong la phyi nang med pa ltar sems dang nam mkha' gnyis so so med pas khong skyon med pa'o //
shel gong la sgrib pa med pa ltar rang sems gsal la ma bsgribs pa rang la yod pa de gzhan la ston cing gsal bar byed pa'o //
zhes gsungs pas /
rang sems skye med chos sku las :
'gag med longs sku sprul skur shar :
bde ba chen po'i ngang du gcig :
rdo rje'i sku la 'gyur ba med :
ces pas sems nyid ma bcos pa chos kyi sku skye ba med pa'i ngang las 'gag med kyi rtsal snang longs spyod rdzogs pa'i sku dang /
sprul pa'i sku dang /
'ja' dang 'od dang thig le dang zhing khams la sogs pa rang mdangs sna tshogs su shar yang bde ba chen po chos kyi sku de'i ngang du gcig go
/mi chod mi shigs mi 'gyur bas //
stong pa nyid la rdo rjer bshad //
ces pa ltar /
mi chod pa mi shigs pa 'gyur ba med pa rnam pa thams cad kyi mchog dang ldan pa'i stong pa nyid sangs rgyas thams cad kyi rdo rje'i sku 'di la 'gyur ba nam du yang med do //
de ltar shes par gyis shig
/ces ngo sprod do //[ <!TCC Tibetan character 4,37 undefined in unicode!> ]//bkra shis /   gdod ma'i mgon po kun bzang yab yum dang //
da lta mngon bzhugs rtsa ba'i bla ma'i bar //
dbang bzhi byin rlabs brgyud pa'i sprin phung 'khrigs //
bka' brgyud bla ma rnams kyi bkra shis shog
/ye shes lnga ldan 'od lnga'i pho brang du //
dus gsum 'gyur med lhun grub bkod pa bkra //
rgyal ba'i dkyil 'khor rab 'byams thugs dam can //
yi dam zhi khro rab 'byams bkra shis shog
/gnas yul mkha' spyod sprul pa'i zhing khams su //
gang 'dul thabs kyis 'gro ba'i gdul bya la //
dpa' bo zhing skyong mkha' 'gro'i skur snang ba //
mkha' 'gro chos skyong rnams kyi bkra shis shog
/rgyal ba'i dgongs pa ye shes mngon sum ston //
zhag grangs bdun gyis sangs rgyas sa la sbyor //
theg chen mthar thug yang ti snying po'i bcud //
gsang chen bstan pa rgyas pa'i bkra shis shog
/ces sogs bkra shis kyi tshigs su bcad pa mang po brjod /
de nas /
chos sku kun tu bzang po yangs pa chen po'i klong las sogs nas /
dgos pa yod do :
zhes pa'i bar gzhung ltar la /
de ltar smin byed kyi dbang zab mo thob pas grol byed kyi gdams pa nyams su len pa'i snod rung du gyur /
chos gzhan ltar lo zla mang po'i bar du 'bad mi dgos par zhag bdun gyis ting nge 'dzin gyi sgo du ma mngon du 'gyur te /
de yang 'phags pa brgyad stong pa las /
'jig rten gsum la mngon par ma zhen pa zhes bya ba'i ting nge 'dzin dang /
'od zer sgrub pa zhes bya ba'i ting nge 'dzin dang /
de bzhin gshegs pa mthong ba zhes bya ba'i ting nge 'dzin rnams mngon du gyur te zhes pa dang /
yum bar ma las /
nyi ma snang ba zhes bya ba'i ting nge 'dzin dang /
zla ba sgron ma zhes bya ba'i ting nge 'dzin dang /
sgron ma 'bar ba zhes bya ba'i ting nge 'dzin dang /
gdung ba med pa glog gi 'od ces bya ba'i ting nge 'dzin dang /
spyi gtsug blta ba zhes bya ba'i ting nge 'dzin dang /
zhes pa la sogs pa'i ting 'dzin gyi sgo mang po skye /
'khrul pa'i snang ba dag nas sku dang ye shes kyi zhing khams rgya chen po mthong /
brtson 'grus dang ldan na tshe 'di nyid la bcom ldan 'das dang po'i sangs rgyas kun tu bzang po zung 'jug 'od phung chen po'i sku 'grub /
gal te brtson 'grus dang mi ldan na yang chos nyid kyi bar do la rang snang zhi khro'i klong du 'tshang rgya ba lags pas spro ba bskyed 'tshal lo ///
/chos sgo brgyad khri bzhi stong bsdus pa las //
rim dgu yan lag bcu gnyis sde snod gsum //
kun gyi rtse mo a ti spyi ti las //
ches cher 'phags pa'i theg mchog yang ti'i lam //
de yi yang bcud sangs rgyas zhag bdun ma'i //
smin byed gsang dbang sbas pa'i bka' rgya can //
dbang don tshul bzhin ston pa ches nyung bas //
sems kyis ma bzod yi ger btab pa la //
dpa' bo mkha' 'gro'i tshogs kyis bzod mdzod la //
'gro kun smin cing grol bar mdzad du gsol //
tshul 'di yongs 'dzin sprul sku sangs rgyas dngos //
rje btsun ngag grags pa yi bka' drin las //
nges pa'i don la brton pa'i blo gros can //
gsang chen bstan pa'i rgyal mtshan legs 'dzin pa //
dpal ldan skal pa bzang po des smras so //
de ltar lhag pa'i bsam pas bkod pa la //
nga rgyal rloms sems med phyir dge ba des //
zab yangs nges don 'chad pa'i blo gros kyis //
mi nub bstan pa'i rgyal mtshan khur khyer te //
dang po'i sangs rgyas dgyes pa'i lam bzang por //
'gro kun zhugs te kun bzang sa non shog
/rdzogs pa chen po yang ti nag po gser gyi 'bru gcig pa'i mchog gi brda dbang gud du sbas pa'i don bshad brda don gsal ba zhes bya ba lha rje blo gros rgyal mtshan dpal bzang pos bris pa'o //
'dis kyang 'khor ba sdug bsngal gyi rgya mtsho chen po myur du skem par gyur cig
/'di ni chos 'di 'chang ba po rnams kyis thugs la bzung nas dbang dus su 'di ltar ngo sprod mdzod cig
/de ltar ma mdzad nas dkyus su bris na bdag gis byas pa 'dis gter chos bslad par dogs so //
\u0f80atsha ///
/
