@#:
phrin las yongs rdzogs thugs rje'i sgron ma :
o rgyan bka' nan rab brjid don grub ces bya ba bzhugs :
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
dus gsum sangs rgyas phrin las bdag :
nyam thag 'gro ba'i gnyen gcig pu :
gdug pa'i lha srin 'dul mdzad pa :
che mchog thod phreng rtsal la 'dud :
ma 'ongs snyigs ma lnga spyod dus :
nyon mongs dug lnga'i rang skyon gyis :
nad mtshon mu ges rang srog 'dor :
bod khams sdug bsngal spyod pa'i tshe :
dmag dpung gdug pas 'tshe ba'am :
sad ser lo dgra 'byung 'gyur ro :
nad bdag nges med rims 'beb cing :
nad ngan gdug pas nyen gyur na :
yul khams grong ngam grong rdal du :
srung zlog zhi bar bya 'dod na :
'khon grib gong ma 'chos pa dang :
dus kyi rim gro lugs bzhin bya :
chos spyod dge la brtson pas 'bad :
dkar chos gsung rab sgrog pa mngags :
khyad par dmag dpung zlog pa ni :
ma gshin phur pa'i mdos sgrub bya :
gtsug tor dkar mo stobs po cheH
gtsug gi nor bu gzungs grwa lnga :
phyir zlog rnam rgyal sdong rgyan sogs :
gzungs 'don rgyal mtshan rtse la 'phyar :
khro bo rol pa'i gtor zlog bya :
gshin rje nag po'i zor mdos 'phang :
khyad par zlog thabs gzhan du ltos :
'byung ba'i lo dgra bsrung 'dod na :
bum gter gzhug cing klu mchod gso :
nor rgyun mdo sgrogs dzaM la mchod :
gzhi bdag bcos shing lo chog bya :
tho phur stangs stabs rdzas dang sngags :
srung ba'i rim pa rdzogs par bya :
khyad par zlog thabs gzhung du ltos :
nad ngan gdug pa bsrung 'dod na :
dpa' bo bzhi ldan srung 'khor rnams :
gzhung bzhin bris la dar la gril :
rgyal mtshan byas te rtse la 'phyar :
rang rang gang byed las gzhung bsrang :
dpag med sman gyi dud pa gtang :
tho brtsegs sngags phur 'khor lo gdags :
chos mdzad ban bon ci yod kyang :
skye bo mthun pa kun tshogs la :
dkar dmar phud kyi gtor ma skyel :
rang rang gang byed las gzhung bsrang :
ma nyams tshogs 'khor dga' ston bya :
dkar chos gsung rab mang du sgrogs :
gtsug tor nag mo ma mo'i mdos :
brtan ma'i mdos brgya lha srin skong :
brgya bzhi kha 'bar ma yang bya :
nad rims zhi byed mdo gzungs 'don :
sdom gsum ldan pas ri khrod ma :
lo ma gyon ma'i gzungs bsgrub bya :
gzhan yang gzungs sgrub ci mang shis :
khrus kyis snod bcud dag par sbyang :
srung zlog khyad par gzhung du ltos :
de dag gang du byed 'dod dam :
yul gsar 'dzin nam las sgo 'byed :
mkhar brtsegs klu 'dul sri 'u gso :
bya ba gang dang gang byed kyang :
o rgyan brgyud 'dzin rnal 'byor pas :
dben zhing gtsang ma mtho ba'i sar :
bla ma yi dam mkha' 'gro la :
mchod pa'i bye brag dpag med bsham :
snang srid yongs la mthun pa'i rdzas :
ma nor ma nyams bzang bar bkod :
phyi ru dam can skong ba'i rdzas :
'bru bcud mar dang rgu 'bru'i chang :
gser phye btab pa'i zhal skyems dang :
gtsang phye las byas 'brang rgyas dag :
rim gsum ldan pa rtsi mar spras :
bsang bshos 'ol skom 'bru lnga bsham :
mda' bzang rgod sgro bsgron pa'i mgul :
dar sna lnga dang rin chen lnga :
me long gsal bas brgyan pa bsham :
shing sna spos bzang dud pa gtang :
sngags mkhan ting 'dzin chas ldan gyis :
kha gser kha g.yu ber gon zhing :
sna lnga dar gyis thod bcings la :
kun gyis sgo gsum dwangs bas mchod :
khye 'u bu mo gtsang ma dang :
spyan gsal sgron ma dag kyang bsham :
thams cad bsam pa rtse gcig pasaH
o rgyan bdag la gsol ba gdab :
dpa' bo mkha' 'gro chos skyong mchod :
lha srin kun la skong gso bya :
'bru sna gser skyems phud kyis mchod :
lan chags sbyang zhing gtor ma btang :
de rjes sngags 'chang rnal 'byor pa :
rang lus che mchog pad+mar sgoms :
lus la lha yi dkyil 'khor skyed :
drag sngags ngar ldan drag por bzla :
rtse gcig mi 'gyur ting 'dzin gsal :
de yi ngang nas lha srin kun :
bka' 'bangs bran bsam 'di skad brjod :
hU~M hU~M hU~M:
rje btsun nga ni kun tu bzang :
nga ni spyi dpal bla na med :
chos nyid 'gyur med rang byung sku :
skye med rang byung mtha' las 'das :
hU~M:
nga ni ye shes lnga yi klong :
rang byung thabs las sku lngar gsal :
'gag med thugs rje'i rang rtsal 'bar :
dbyer med rgyal ba'i phrin las rdzogs :
hU~M:
nga ni dug gsum 'joms pa'i sku :
dpal ldan sangs rgyas pad+ma skyes :
sangs rgyas kun gyi sprul pa'i sku :
bye ba dpag med 'gyed pa po :
hU~M:
nga ni rgyal ba kun gyi dngos :
nga ni khro rgyal kun gyi rje :
nga ni mkha' 'gro kun gyi gtso :
nga ni ma mo kun gyi bdag :
nga ni 'byung ba lnga yi dbyings :
nga ni srid pa gsum gyi mes :
nga ni skye 'gro yongs kyi yab :
nga ni bdud bdul drag po rtsal :
khams gsum kun gyi srog gi bdag :
skye med 'chi bral rdo rje'i sku :
'gag med rang stong drag po'i gsung :
spros med brjod bral 'gyur med thugs :
sangs rgyas che ba'i yon tan rdzogs :
phrin las lhun grub 'gro ba 'dul :
thogs med sprul pa'i 'od zer 'gyed :
srid pa'i ma mo dam can tshogs :
kun kyang sngon gyi tha tshig bzhin :
dpal gyi sku la da tshur chums :
snang srid dregs pa'i lha srin tshogs :
kun kyang nga yi bka' 'bangs yin :
bka' las ma 'da' dam la 'dus :
tha tshig bzhin du gtor ma longs :
dam bcas bzhin du phrin las mdzod :
oM AHhU~M sa ma ya :
gsum brjod :
hU~M:
o rgyan pad+ma rgyal po yis :
rgyal po'i sras mdzad rgyal srid bskyangs :
o rgyan rgyal khams bde la bkod :
rgyal po thor cog can zhes grags :
de yi bka' las ma 'da' zhig :
bsil ba tshal gyi dur khrod du :
dur khrod bdag po'i spyod pa mdzad :
las kyi ma tshogs dam la bsdus :
srin po shAn+ta rak+Shir btags :
de yi bka' las ma 'da' zhig :
dga' ba tshal gyi dur khrod du :
mkha' 'gro chen mo bdud 'dul mas :
dbang bskur rjes gnang byin gyis brlabs :
bdud dpung 'dul ba'i dpa' bor bskos :
de yi bka' las ma 'da' zhig :
so sa gling gi dur khrod du :
ma gcig mkha' 'gro zhi ba 'tshos :
dbang bskur mtsho skyes rdo rjer grags :
de yi bka' las ma 'da' zhig :
ma mo mkha' 'gro kun gyi gtso :
mtsho gling me tog mdangs can du :
rdo rje phag mos byin gyis brlabs :
mkha' 'gro rnam bzhi dbang du bsdus :
bar snang gza' skar bran du khol :
rdo rje drag po rtsal du grags :
de yi bka' las ma 'da' zhig :
brag dmar bya khyung skyed tshal du :
slob dpon pra b+ha hasti yis :
rab byung sde snod chos la sbyangs :
kri yog sde gsum bdag por bskos :
mtshan yang shAkya seng ger grags :
de yi bka' las ma 'da' zhig :
gsang sngags bdag po kun dga' mos :
phyi nang gsang gsum dbang rdzogs bskur :
slob dpon bo d+hi satwa yis :
mtshan nyid sde snod chos rnams bstan :
slob dpon 'jam dpal bshes gnyen gyis :
'jam dpal phyi nang bdag por bskos :
slob dpon nA gArdzu na yis :
dbang chen rta mgrin bdag por bskos :
dzo ki hU~M chen kA ra yis :
yang dag grub pa'i bdag por bskos :
slob dpon rdo rje mi 'gyur gyis :
bdud rtsi yon tan bdag por bskos :
slob dpon shAkya de ba yis :
phur bu sgrub pa'i bdag por bskos :
slob dpon d+ha na saMskr-i tas :
srid pa ma mo'i bdag por bskos :
slob dpon sangs rgyas gsang ba yis :
sgyu 'phrul chos bka'i bdag por bskos :
slob dpon shrI siM ha yis :
rdzogs chen chos kyi bdag por bskosaH
rom bu gu ya de wa yis :
ngan sngags bstan srung bdag por bskos :
kun gyi zhal mthong dngos grub brnyes :
bka' srung rnams kyis bran du bcas :
mtshan yang blo ldan mchog sred grags :
de yi bka' las ma 'da' zhig :
mA ra ti ka'i brag phug tu :
'chi med tshe yi rig 'dzin bsgrubs :
tshe dpag med kyis byin gyis brlabs :
skye 'chi med pa'i rdo rjer grub :
za hor yul du rdzu 'phrul bstan :
thams cad lam mchog chos la btsud :
mtshan yang pad+ma sam b+har grags :
de yi bka' las ma 'da' zhig :
o rgyan rgyal khams gnas su byon :
gshed mas me dpung dbus su bcug :
tsha ba'i me chen bsil mtshor bskyil :
mtshan yang pad+ma rgyal por grags :
de yi bka' las ma 'da' zhig :
rgya gar yul du phyir rgol rtsod pa bzlogs :
ngan sngags bdag po mu stegs thog gis bsgral :
sangs rgyas bstan pa rab tu rgyas par mdzadaH
mtshan yang seng ge sgra sgrog grags :
de yi bka' las ma 'da' zhig :
rgya gar phyogs bzhi'i lha srin rnams :
bka' dang dam la ma 'dus med :
kun gyis rang dam srog snying phul :
bstan pa bsrung bar chad mdo byas :
rgya gar yul gyi tshu rol du :
bal po'i yul gyi pha rol na :
me tog dgun yang skye ba'i gnas :
yang le shod kyi brag phug tu :
yang dag dngos grub sgrub pa'i tshe :
bal yul sa bdag klu srin dang :
byi thur bar snang glog ma sprin :
gnod sbyin gtso bo rgod ma kha :
kun gyis ma rungs bar gcod byas :
bal yul mi rnams bred cing bsngangs :
slob dpon pad+ma thugs khros nas :
rdo rje phur pa'i sgrub pa mdzad :
gdug pa'i dgra bgegs thams cad bsgral :
bar chad thams cad rang sar zhi :
phyag rgya chen po'i dngos grub brnyes :
nam srod dus su shwa na ma :
mched bzhi dam btags srog snying phul :
gung la ma mo re ma tis :
rang srog phul te 'bangs su byas :
tho rangs bse yi bu mo bzhi :
dam la btags te so sor bskos :
ming po pho rgyud dregs pa'i 'khor :
kun gyis rang dam srog snying phul :
slob dpon bka' 'bangs bran du byas :
rdo rje phur bu'i srung mar bskos :
bstan pa bsrung bar chad mdo byas :
gzhan yang bal yul li yul gyi :
lha srin gdug pa thams cad btul :
g.ya' ri gong gi brag phug tu :
ma bdud dregs pa'i tshogs rnams btul :
kun gyis srog phul bran du byas :
a su ra yi brag phug tu :
ma mo brtan ma'i tshogs rnams btul :
srog phul gsang ba'i dam la btags :
bal bod so mtshams kyi phug tu :
lho bal lha srin kun gyis bskyal :
phyag 'tshal rang dam srog snying phul :
bstan pa bsrung bar chad mdo byas :
mang yul byams sprin lha khang du :
lha gsos mang yul lha 'dre btul :
srid pa'i ma bdun dam la btags :
ma gsum bka' yi srung mar bskos :
gdug pa'i smyo 'dre rdul du brlags :
brag srin gdug pa tshar yang bcad :
thams cad bka' yi 'bangs su byas :
bka' rtags mtshams su zhabs rjes bzhag :
dus mthar bstan pa dar bar byas :
rdo rje legs pa la sogs pa :
chos 'khor gtsug lag srung mar bskos :
mang yul gung thang dgun thar byon :
zhang zhung dgra bla la sogs pa :
mnga' ris stod kyi lha srin tshogs :
kun gyis rang rang rdzu 'phrul gyis :
bar chod tho 'tshams bya ba brtsams :
thams cad ting 'dzin chen po yis :
dbang bsdus zil mnan dam la btags :
dgra bla'i rgyal po mu tsha med :
sngangs shing bred de srog snying phul :
stag ri rong gis 'bangs su byas :
khyu lung rdo rje spyan gcig sogs :
phug bdag dgu btul dam la btags :
ti se lha btsan la sogs pa :
btsan rigs che dgu dam la btags :
srid pa'i gdung dgus srog snying phul :
rdzu 'phrul mthu yis gnam thang mor :
gnam sman dkar mo la sogs btul :
byang gi sman dgu bran du bkol :
'brog mo dgu yis rang dam phul :
yang ne wer la sogs pa yi :
stod lung btsan rnams srung mar byas :
btsan rtogs brdungs la sogs pa yi :
bya btsan rnams kyis bran du byas :
gu ge stod smad lho byang dang :
dol po glo bo kro ti phug :
rong khang ma yul gu thang gi :
che ba'i bdud dang drag po'i btsan :
btsun pa'i klu dang drag po'i klu :
dbyings kyi rgyal po the'u rang dang :
gnyan po kha bzhi sde brgyad tshogs :
kun gyis rang dam srog snying phul :
bka' 'bangs bran g.yog byed par byas :
mang yul kha la'i la thog tu :
'od de gung rgyal la sogs pa :
srid pa'i lha chen thams cad dang :
dpal mo'i mtsho sman ming sring sogs :
sman dang yul sa thams cad dang :
brin gyi lha sman la sogs pa :
lho bod phug bdag thams cad dang :
rong kha sde bzhi yan chad kyi :
pho rgyud mo rgyud lha srin tshogs :
rang rang nus pa cher bton nas :
bar chad tho 'tshams byas pa'i tshe :
slob dpon pad+ma'i sku gsung thugs :
dkyil 'khor lha yi rdzu 'phrul gyis :
lha srin thams cad rdul du brlags :
gdung ba'i smre sngags sna tshogs shor :
bka' nyan bran 'khor byed par byas :
rang srog mdongs gsol dag tu phul :
bstan pa bsrung bar chad mdo byas :
dpal mo de yi dpal thang du :
gangs dkar sha med dam la btags :
brtan ma'i tshogs kyis rang srog phul :
gtsang lha sgang dmar spu kra sogs :
la stod lha srin thams cad kyis :
stangs phul mnyes pa'i mchod pa byas :
gnam mtsho phyug mo'i mtsho 'gram du :
lha yi dge bsnyen dregs pa can :
nyi shu rtsa gcig dam la btags :
g.yas ru lho byang lha srin tshogs :
ma lus bka' yis dam la btags :
shangs dang 'u yug so mtshams su :
brtan ma dang ni skyong ma dang :
ya ma la sogs bcu gnyis rnams :
dam la btags shing bran du byas :
lce phu sha pho lung shed du :
yar lha sham po dam la btags :
sku lha thang lha'i la btsas su :
thang lha yar zhur dam la btags :
byang thang de ni phan yul du :
byang phug ma rnams dbang du bsdus :
ye shes me yi ting 'dzin gyis :
bod kyi gnod sbyin thams cad gzir :
bka' nyan bran khol byed par byasaH
stod lung 'gram tshal gong ga ru :
btsan rnams thams cad dam la btags :
zam phug de ni gnam phug tu :
bdud kyi tshogs rnams dam la btags :
g.ya' ri de ni g.ya' gong du :
rgyal po thams cad dam la btags :
mal grol lung pa'i phu stod du :
mal grol gzi chen la sogs pa'i :
klu gnyan thams cad dam la btags :
has po ri yi rtse mo ru :
rma chen spom ra dam la btags :
gzhan yang dbus gtsang ru bzhi dang :
mdo khams sgang gsum rgya bod kyi :
lha srin sde brgyad thams cad kun :
phyag rgya chen pos zil gyis mnan :
mthun pa'i dam rdzas gtor ma bshams :
ting 'dzin sngags rgyas sbyang spel bsgyur :
so so'i re 'dod gnas su bskangs :
bka' nan chen pos 'di skad brjod :
hU~M:
nga ni pad+ma 'byung gnas yin :
mngal gyis ma gos mtsho skyes rdo rje yin :
skye 'chi mi mnga' tshe yi rig 'dzin grub :
sgo gsum lha ru gsal bas dregs pa zil gyis gnon :
lha 'dre'i rtog 'dzin chod pas 'jigs pas sdigs su med :
nam mkha' yangs pa'i dkyil 'khor du :
'byung chen bzhi po shong yang shong :
shong yang shong ste yangs kyang yangs :
sems nyid stong pa'i dkyil 'khor du :
lha srin sde brgyad shong yang shong :
shong yang shong ste yangs kyang yangs :
sems nyid stong pa dmigs med la :
lha yang med de 'dre yang med :
nga la cho 'phrul ci bstan kyang :
nga la g.yos pa rdul tsam med :
mchod sbyin gtor ma chen po 'di :
mang por ting nge 'dzin gyis bskyed :
so sor thob pa sngags kyis byas :
phyag rgyas 'thab rtsod pham rgyal med :
tshigs bcad bden pas bkrol te bsngo :
'di bzhes sa gzhi snang bar byin :
khri srong lde'u btsan bka' lung sgrubs :
lha khang rtsigs shig lha 'dre rnams :
sngags 'chang nga yi bka' ma bcag :
gum gum chum chum dam la 'dus :
de skad bka' bstsal gsungs pa dang :
bod khams kha ba can ljongs kyi :
che ba'i lha 'dre thams cad kyis :
kun gyis rang gi gzugs mchog bstan :
la las rang srog mdongs gsol phul :
la las bka' 'bangs bran du byas :
la las bstan pa srung bar byas :
la las rang gi tha tshig bcas :
kun gyis chos 'khor skyong bar byas :
thams cad log pa'i las las bzlogs :
slob dpon pad+ma'i gsung bzhin bsgrubs :
lha khang brtsigs shing mthun rkyen bsgrubs :
khri srong lde'u btsan dgongs pa bskangs :
bod khams kha lo dkar por bsgyur :
bsam yas lhun gyis grub par mdzad :
bsam yas chu rgyun ne'u seng du :
slob dpon pad+ma 'byung gnas kyis :
slob ma bod kyi rje 'bangs la :
man ngag lta phreng bshad pa'i tshe :
phyi nang bka' srung lha srin dang :
khyad par bod khams lha srin la :
bka' nan bstsal te bka' srung bskos :
khrims gnyis legs nyes bya rar bzhag :
lha srin kun gyis tha tshig bcas :
slob dpon bka' bzhin bsgrub pa dang :
rgyal po'i khrims bzhin skyong ba la :
dus rnams kun tu bsrung bar byas :
khrims gnyis gzhung bzhin mi skyong ba'i :
nyams pa bdun sogs zhing bcu la :
bka' khrims chad pa 'beb par byas :
dpal gyi bsam yas la sogs pa'i :
chos 'khor bstan pa bsrung bar byas :
b+ha ta hor gyi sgom grwa na :
chos skyong rgyal po shing bya can :
spyan drangs pe dkar gling du bzhugs :
chos 'khor dkor khang srung mar bskos :
bstan pa bsrung bar chad mdo byas :
srog phul bran du khas blangs nas :
mchims phu brag dmar ke'u tshang du :
sgrub chen bka' brgyad dkyil 'khor bzhengs :
gsang sngags bstan pa dar rgyas mdzad :
mkha' 'gro ging dang lang ka dang :
dbang phyug dpal ldan re ma ti :
ma mo bdun dang sring mo bzhi :
pho nya sum brgya drug cu sogs :
dbang dam byin nas srung mar bskos :
slob dpon bstan pa bsrung bar byas :
ma 'ongs snyigs ma'i don gyi phyir :
stag tshang seng ge'i bsam 'grub tu :
drag po yongs rdzogs sgrub pa mdzad :
dregs pa'i 'khor tshogs 'bangs su bsdus :
phyi rabs don du gsang ba yi :
thugs gter bla gter dpag med rnams :
phyogs bcu kun tu khyab par sbas :
gter bdag gter srung mang po bskos :
slob dpon rdo rje gro lod kyis :
lha srin kun la bka' nan gsungs :
phyi ma ma 'ongs dus dag tu :
slob dpon pad+ma 'byung gnas kyi :
mtshan tsam 'dzin cing smros pa yang :
lha srin gter srung thams cad kyis :
g.yo sgyu med cing gus ldan pa'i :
sems kyis blangs te spyi bo yi :
gtsug tu bzhag nas khur bar byas :
de yi dgongs pa gang yang rung :
ma lus rdzogs par bsgrub par byas :
gal te bka' bzhin ma byas na :
lha srin khyod kyi mgo lus snying :
bkas gtub dum bur rul myag 'gyur :
yak+sha me dbal khro bo yis :
snying khrag 'jibs te 'thung bar 'gyur :
phyi ma rab tu tsha ba sogs :
dmyal bar ltung ste 'bod do zhes :
bka' bstsal rang gis khas blangs pa :
sngon gyi thugs dam dran par mdzod :
dam nos bzhin du dam la 'dus :
bdag ni sngags 'chang rnal 'byor pa :
slob dpon pad+ma'i bka' brgyud 'dzin :
gsang sngags theg pa'i dam tshig 'chang :
chos nyid lta ba'i klong na 'phyo :
rtse gcig ting 'dzin lha skur gsal :
rang rig ye shes rang dbang thob :
rang byung mtha' bral 'gag med spyod :
sku gsum lhun grub 'bras bu smin :
dam can kun dang dam tshig can :
mngon shes rdzu 'phrul mthu dang ldan :
slob dpon pad+ma 'byung gnas kyis :
bka' dang dam la btags par byas :
rang rang chad tho ji lta bzhin :
dam tshig bsrung du gnas 'dir byon :
dam bca' la sogs dam ma 'da':
tshur 'dus zhi zhing 'khu ma ldog :
khyod la mthun pa'i yas 'bul lo :
dga' ba'i las su 'bad nas mchod :
dkon pa'i rgyu ru bshams nas 'bul :
ri rab gling bzhi gtor ma dang :
mda' 'phang nam mkha' gos rgyan dang :
'bru bcud gser skyems bsang bshos dang :
'brang rgyas zhal dkar mda' dar dang :
gser g.yu rin chen dar zab dang :
spyan gzigs mdzes pa'i yo byad sogs :
nangs kyi dro ru bshams nas 'bul :
nub kyi dgong dang sbyar te 'dren :
gsol lo rol cig dgyes par mdzod :
khyed kyi thugs dam gnyan bskangs kyis :
sngags 'chang bsam pa sgrub tu gsol :
sngon gyi thugs rje rjes su dgongs :
dkon mchog gsum gyi bka' ma bcag :
dam pa chos kyi tshul ma dbral :
dge 'dun 'dus pa'i gnas ma bshigs :
pad+ma 'byung gnas bka' ma bcag :
dam rdzas mchod pa chud ma gsan :
bden pa'i smrang 'di zur ma gcog :
zhi bde'i chos las yid ma g.yel :
bka' ma gcog cing dam ma dbral :
gnas 'di slob dpon pad+ma'i gnas :
bka' 'di o rgyan pad+ma'i bka':
sangs rgyas bstan pa gnyan po srungs :
dkon mchog gsum gyi dbu 'phang stod :
mi nub bstan pa'i rgyal mtshan tshugs :
'khor rnams srungs la rkyen rnams zlogs :
nad kha chings shig dal kha sgyur :
khram bam phyis shig sho rde sol :
mi phyugs nad dang god kha sdoms :
mtha' yi dmag 'khrugs phyir la zlogs :
dmag dpung choms la mtshon cha btul :
dbus gtsang nad 'khrugs zhi bar sgyur :
nad mtshon mu ge'i bskal pa zlogs :
'bru phyugs rtsi bcud 'phel bar mdzod :
sad ser btsa' dang 'bu srin srungs :
rang rang khas blangs dam bcas bzhin :
bcol pa'i dam tshig dran par mdzod :
slob dpon bka' las 'da' ba dang :
sngags 'chang brnyas par byed pa dang :
bod khams ma rungs byed pa yi :
bdud dang 'gong po dam sri dang :
dmag dpon dmag dpung bdud kyi rigs :
thams cad rdul phran bzhin du rlogs :
rang gis sbyor ngan rang la zlogs :
lus ngag yid gsum nus pa choms :
bdud dang bar chad thams cad zlogs :
sngags 'chang nga yi re ba skongs :
bden pa'i ngag 'di mthar phyin mdzod :
de ltar sngon gyi chad tho bzhin :
bka' bsgos dam tshig ma nyan na :
bka' yi chad pas mi sdigs sam :
ngan song dmyal bar mi 'tsher ram :
khro bo yak+sha me dbal gyis :
lus ngag rdul du mi rlog gam :
rang sngags nus pa rang nyid kyis :
rang srog gcod pas mi 'chi 'am :
de bas dam tshig gnyan la dgongs :
dam bcas bzhin du phrin las sgrubs :
nga yang gsang ba'i dam mi 'da':
khyed kyang gsang ba'i dam ma 'da':
khyed kyang bka' las ma 'da' zhig :
sa ma ya la rtsen par mdzod :
ces pas dam brdar phrin las gzhol :
bdud rigs gdug pa'i dam log rnams :
ling+ga bcas la rnam shes bkug :
pad+ma drag po'i skur bsgoms la :
shin tu brtan pa'i nga rgyal skyed :
hU~M:
che mchog pad+ma thod phreng rtsal :
phyag g.yas rdo rje 'bar ba gdengs :
phyag g.yon phur pas dgra snying gzir :
dur khrod rol pa'i dkyil 'khor nas :
bka' brgyad khro bo'i 'khor dang bcas :
sras dang sprul pa bye ba 'bum :
mngon spyod phrin las sgrub la brtson :
bden pa'i bka' la mi nyan cing :
skye 'gro yongs kyi dgrar gyur pa'i :
gnod byed thams cad rdul du rlogs :
lcags kyus zungs la phur pas thobs :
dus la bab bo sa ma ya :
gu ru d+he wa DA ki nI badzra kro d+ha hU~M:
kI li kI la ya :
nr-i tri sarba duSh+TAM:
trig nan e hur thums dzaHmA ra ya rbad :
ces pas phur bu gdab la bsgral :
bstab bsreg 'phang dang mnan pa sogs :
skabs kyis ji ltar rigs pa bya :
lha srin zil gyis mnan pa ni :
badzra sarba duSh+TAM e ya ma ya ma ma hA de wa a ru dra mun mu thun mu thuM:
shu la dza :
rA tsa tsa :
g+h+ri ba tsa dza :
rak+sha ra :
badzra sA d+hu tri :
haM shaM tri :
sa nA ga phu :
hur thums dza :
zhes pas gzir zhing zil gyis mnan :
tshogs 'khor ma nyams dga' ston bya :
smon lam btab cing shis pa brjod :
nyams kyis bro brdung glu skad blang :
slob dpon yon gyis dgyes par byas :
bka' bsgyur gtor zlog zor thun brim :
b+h+yoHdang zlog gi gdangs sgra brjod :
bod ltar mtshon dbal phyi ru bstan :
de ltar byas par gyur pa na :
dmag zlog nad rims yod na chad :
dmod ngan thub cing zor kha zlog :
sad ser lo dgra 'byung mi 'gyur :
legs pa'i yon tan brjod las 'das :
la sgo sa 'byed bde bar 'gyur :
yul mkhar 'dzin na bkra shis brtan :
g.yul 'thab pa na rgyal bar 'gyur :
ban sngags mthu byed nus pa che :
sri dang shi kha chod par 'gyur :
lo legs 'bru phyugs smin par 'gyur :
dge legs tshogs 'phel bde skyid 'byung :
phyi rabs las can pad+ma'i sras :
byang sems brtson 'grus can dang 'di 'phrad nas :
lha srin dam la 'dogs par shog :
ces gsungs te gter du sbas so :
de nyid gter ston mang so byang chub gling pa shrI d+h+wa dzas gdan drangs te lho bod mtshams su shog ser las bshus pa'o //
'dis sems can mang po la phan thogs par gyur cig
/'di byed pa mi dpon chos ldan nas /
sde ba chos mthun nam /
mdor na rgyal khrims tshul bzhin du byed cing dam la gnas pa'i don du byed de shin tu phan yon che'o //
byed mkhan yang lung dang man ngag thob pa /
lha bsnyen tshad du thems pa /
slob dpon pad+ma la mi phyed pa'i dad pa thob pas byas na shin tu nyan /
dam med bdud rigs kyi sa ru lung med gang byung byung gis byas na lha srin khros te gnod par 'gyur srid pas bka' rgya shin tu dam par bya'o //
slob dpon pad+ma'i bka' nan rab brjid don grub ces bya ba dge legs 'phel ///
/
