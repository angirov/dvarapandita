@#//
thugs rje chen po pad+ma sgyu 'phrul drwa ba las /
ye shes mgon po phyag drug pa'i bka' gtad byin rlabs lcags kyu zhes bya ba bzhugs so //
thugs rje'i bdag nyid nag po cher /
khros pa'i skur bzhengs der btud nas //
de yi byin rlabs bka' gtad pa //
nyung ngu rnam gsal 'dir bkod bya //
ye shes mgon po phyag drug pa'i byin rlabs kyi bka' gtad pa la /
gzhung mthun dkyil 'khor ras bris bkram /
med na maN+Dal la me tog mthing nag gi tshom bu dbus su che chung gnyis /
phyogs bzhir bzhi bkod pa'i steng du khri'ur sku rten /
g.yas g.yon du sngags byang dang phyag mtshan tsakli
/mdun du 'bul gtor gtso 'khor drug pa dang sman raka
/phyi mchod /
thun gtor bcas bsham /
pad+ma sgyu 'phrul drwa ba'i nang sgrub kyi bdag bskyed bzlas pa bcas grub nas 'di nyid kyi sgrub thabs dbu nas 'byung ba ltar gtor ma byin rlabs byas la mdun bskyed phrin las bstod pa'i bar du btang /
bzlas pa ci 'grub byas la gnang ba nod /
de nas slob ma la khrus byas /
bgegs bskrad cing srung 'khor dang sems bskyed gsal btab la /
de'ang sangs rgyas kyi bstan pa srung ba'i gtso bo kun las khyad par du 'phags shing skyabs su bsten par 'os pa ni ye shes kyi ma mgon lcam dral rnams yin zhing /
de thams cad dpal he ru ka nyid kyi phrin las 'bar ba chen po'i cho 'phrul sha stag yin pas ngo bo la dbye ba med kyang rnam pa'i ston tshul sna tshogs su mdzad pa yod la /
dpal ye shes kyi mgon po phyag drug pa 'di nyid ngo bo dang rnam pa gnyis kar bcom ldan 'das spyan ras gzigs dbang gi thugs las ched du sprul pa yin pas 'di phyi gnyis ka'i bar chad sel zhing bde ba can du lam sna 'dren /
mchog thun mong gnyis ka cig car du 'grub pa sogs khyad par du mas 'phags pa ste /
gzhung 'di nyid las kyang /
'di nyid sgrub pa'i gang zag tshe 'dir bdud bzhi'i g.yul las rgyal zhing :
phrin las rnam bzhi 'grub :
mthar thug bde ba can du lam sna 'dren pas shin tu zab bo :
zhes gsungs /
de lta bu'i sgrub thabs 'di'ang sprul pa'i gter chen mchog gyur gling pas gnas chen mkha' 'gro 'bum rdzong nas spyan drangs pa'i pad+ma sgyu 'phrul drwa ba'i chos sde las byon pa ste /
de'i byin rlabs kyi bka' gtad pa la sogs kyis mtshams sbyar nas maN+Dal 'bul du gzhug
/thal mo me tog dang ldan pas gsol 'debs rjes zlos /
bla ma mgon po dbyer med kyis :
bdag la brtse bar dgongs nas kyang :
mgon po'i sku gsung thugs mchog gis :
bdag la byin gyis brlab tu gsol :
lan gsum /
mtshams sbyor spyi 'gre bcas /
bdag bskyed ltar skyabs sems yan lag bdun pa rnams rjes zlos kyis rgyud sbyang /
de nas byin rlabs kyi gzhi bsgrub pa la dmigs pa 'di bzhin du mdzod /
rta sngags kyis bsang /
shUn+ya tAs sbyang /
stong pa'i ngang las /
dur khrod kyi sa gzhi 'jigs su rung ba'i dbus su /
khyed rang rnams gang du gnas pa'i go sar pad+ma dang nyi ma'i gdan la lha chen tshogs kyi bdag po kha sbub tu bsgyel ba'i steng du sems nyid kyi ngo bo hU~M mthing nag
/de yongs su gyur pa las /
khyed rang rnams skad cig gis dpal ye shes kyi mgon po phyag drug pa rdo rje srin po'i gzugs can khro zhing gtum pa /
sku mdog mthing nag zhal gcig phyag drug pa /
phyag dang po gnyis gri gug dang thod khrag thugs kar bsnams pa /
bar pas pad+ma dang kha T+wAM gsor ba /
'og mas thod rnga dang rgyu zhags 'phen pa /
dur khrod rol pa'i chas kyi brgyan cing zhabs gnyis gar stabs me phung gi klong na bzhengs pa'i gnas gsum du oM AHhU~M gis mtshan par sgoms shig
/mdun rten dkyil 'khor nyid kyang gsal 'debs 'di bzhin mdzad par zhu /
mdun du dur khrod chen po'i dbus :sogs mngon rtogs ltar la /
hU~M las dang b+h+yo las zhes pa dor nas /
khrag 'thung rdo rje srin po'i sogs /
g.yon du 'dod khams dbang phyug sogs nas /
rgyal chen phyogs skyong dregs pa'i tshogs :
char sprin gtibs ltar bzhugs pa 'o //
zhes gsal btab la /
de ltar gsal ba'i dkyil 'khor dbus kyi gtso bo'i sku las gnyis pa 'phros nas slob ma la thim pas mgon po'i sku yi byin gyis brlabs par bsam la sku spyi bor bzhag :
hU~M:
spyan ras gzigs dbang sprul pa'i sku :
ye shes mgon po phyag drug pa :
rdo rje'i sku dang rab tu ldan :
snang stong sku yi byin gyis rlobs :
sngags mthar /
kA ya a b+hi Shiny+tsa hU~M:
des mgon po'i sku bsgom pa la dbang zhing sku'i dngos grub thob par 'gyur ro :
yang dkyil 'khor gyi gtso bo'i thugs ka nas sngags kyi phreng ba byung :
slob ma'i snying gar thim par bsam la /
sngags 'di'i rjes zlos mdzod /
snying po lan gsum /
sngags byang mgrin par bzhag :
hU~M:
spyan ras gzigs dbang sprul pa'i sku :
ye shes mgon po phyag drug pa :
rdo rje'i gsung dang rab tu ldan :
grags stong gsung gi dbang thob shog :
sngags mthar /
wA ka a b+hi Shiny+tsa A:
des gsung gi snying po bzla ba la dbang zhing :
gsung gi dngos grub thob par 'gyur ro :
yang dkyil 'khor gyi gtso bo'i thugs ka nas thugs ye shes kyi ngo bo phyag mtshan rnams 'phros :
slob ma'i thugs kar thim par bsam la rang sems dang mgon po dbyer med du mnyam par zhog cig :
phyag mtshan snying gar bzhag la /
hU~M:
spyan ras gzigs dbang sprul pa'i sku :
ye shes mgon po phyag drug pa :
rdo rje'i thugs dang rab tu ldan :
bde stong thugs kyi dbang thob shog :
sngags mthar /
tsit+ta a b+hi Shiny+tsa hU~M:
des ye shes mgon po'i thugs rig stong bsgom pa la dbang zhing thugs kyi dngos grub thob par 'gyur ro :
zhes dang /
shis pa brjod /
des ye shes mgon po phyag drug pa'i sku gsung thugs kyi byin rlabs snying po legs par thob pa yin pas spyi dang bye brag gi dam tshig bsrung snyam pas 'di'i rjes zlos /
gtso bos ji ltar sogs nas /
bsngo ba'i bar spyi ltar byas pas grub bo //
slob dpon gyis thun gtor byin rlabs dang sngags bsngos sgrub thabs ltar byas la /
mchod sbyin gtor ma 'di bzhes la //
sogs phrin bcol spyi mthun bya /
mchod bstod /
nongs bshags /
mdun bskyed rten yod med dang bstun pa'i gshegs bstim /
bdag bskyed bsdu ldang bsngo smon shis brjod bcas bya'o //
byin rlabs nyi 'od stong 'bar bas //
bdud bzhi'i smag rum rtsad nas bcom //
grub gnyis sbrang rtsi'i dga' ston gyis //
skal bzang bung ba rtag 'tsho shog
/ces pa 'di'ang gter kha gzhan la dkon cing khyad par dbang dang byin rlabs sogs gter byon tshad ldan mi 'dug pas /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang du bsdebs pa dge legs 'phel ///
/
