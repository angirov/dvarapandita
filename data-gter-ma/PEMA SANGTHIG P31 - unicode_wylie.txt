@#//
pad+ma gsang ba'i thig le las /
phrin las rnam pa bzhi myur du sgrub pa'i sreg blug gi cho ga sna tshogs nor bu'i bang mdzod ces bya ba bzhugs so //
na mo gu ru pad+mAka ra ya /
ye shes 'bar ba'i me lce yis //
'khrul rtog tshang tshing sreg mdzad cing //
tshogs gnyis snang ba rgyas mdzad pa'i //
'chi med dkyil 'khor lha la 'dud //
de mnyes byed pa'i thabs kyi sgo //
myur mgyogs khyad par 'phags pa'i lam //
phrin las rnam bzhi'i 'gyur ba can //
nor bu sna tshogs mdog can spel //
de yang pad+ma zab pa rtsa ba'i rgyud kyi kha skong man ngag 'thor bu'i rgyud las /
phan 'dogs tshar gcod la sogs pa :
las kun myur mgyogs me yis 'grub :
zhi ba dkar sogs shar bltas dang :
thab khung zlum po zhi ba'i sems :
nad gdon sdig sgrib zhi ba'i phyir :
sreg blug 'bul la lha tshogs bskyed :
'jig rten pa dang 'das pa la :
de bzhin rgyas dbang drag por 'bul :
las 'grub me yi sbyor ba 'o :
zhes gsungs pa ltar lag tu blang ba la /
gang du bya ba'i gzhir /
sa glud gtor ma gser skyems nyer spyod sogs bshams la /
bdag nyid lha'i rnal 'byor dang ldan pas /
mchod gtor rnams las chus bran /
h+ya gr-I was bsang /
swa b+hA was sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs pa /
zag pa med pa ye shes kyi bdud rtsi'i rgya mtsho chen por bsam la nam mkha' mdzod kyi sngags rgya lan gsum gyi byin gyis brlabs /
a kA ro mu khaM gis bsngos la /
kyai /
dgongs shig sa bdag lha klu 'jig rten skyong //
gnas dang yul gyi bdag por gyur pa kun //
rin chen sa glud mchod gtor 'di bzhes la //
bdag gis gnas 'dir byang chub sgrub pa la //
ko long ru nga phrag dog ma mdzad par //
rin chen gter gyi sa 'di bstsal du gsol //
rnal 'byor bsam pa 'grub pa'i phrin las mdzod //
b+hU mi pa ti sa pa ri wA ra gats+tsha /
zhes mchod gtor gtsang sar gshegs /
chos thams cad rang bzhin stong pa nyid kyi ngang du bltas la /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
zhes sngags lan gsum brjod cing de nyid kyi don bsam pas sa gzhi dri ma med par sbyang ngo //
!
//de la thog mar zhi ba las thams cad pa'i sreg blug la sbyor ba dang dngos gzhi rjes gsum /
dang po la cho gar ma gtogs pa'i sbyor ba ni /
bkra shis pa'i sa la steg bu gru bzhi khod snyoms par byas pa'i steng du /
dri bzang dang ba byung lnga bdud rtsi dang sbyar bas chag chag btab la /
tshangs zur gyi thig spyi dang mthun par gdab /
dbus nas khru phyed kyi zlum por bskor ba'i phyi rol du sor bzhi'i tshad can gyi mchu dang kha khyer bskor la /
zur bzhir zla phyed rdo rjes mtshan pa /
thab kyi dbus su rdo rje dkar po rtse lnga pa /
zlum bskor tha mar me ri dang /
phyi mthar rdo rje'i phreng ba dang bcas par nag po sogs tshon sel gyis ma gos par bri /
srog chags med pa'i ba'i lci ba skam po zlum por brtsegs la dkar po'i dar gyis bkab ste /
me tog dang 'bru dkar po las bcos pa'i gtor ma dkar zlum pad 'dab can /
shel sogs rin po che'i rigs kha dog dkar po dang /
sdig pa zhi ba la til sogs khyad par gyi rdzas gang mang bsags /
'o ma can gyi shing khru gang gi tshad du long ba'i yam shing /
snod kyang dbyibs zlum po kha dog dkar po /
tshes grangs yar ngo lta bu dang /
sgrub pa po chas gos dkar po zhi ba'i sems dang ldan pa'i bzang po'i 'dug stangs kyis kha shar du phyogs pas 'khod la /
g.yas g.yon du mchod sreg gi rdzas /
dgang gzar blug
/mar khu /
me yol /
rdo rje dril bu sogs 'og tu dgos pa'i yo byad ma tshang ba med par 'du bya'o //
gnyis pa cho gar gtogs pa'i sbyor ba ni /
bdag gi rnal 'byor bzlas pa'i mthar thug pa'i bar song nas /
rang nyid gtso bo'i nga rgyal gyis langs te sreg blug gi bya ba la 'jug par bsam la /
rdor dril bsang sbyang /
stong pa'i ngang las AHlas rdo rje rtse lnga pa thabs kyi rang bzhin /
mU~M las dril bu shes rab kyi ngo bo /
gnyis ka'ang don dam par byang chub sems kyi bdag nyid do //
zhes bsam la rdo rje gsor la dril bu dkrol /
oM badzra g+haN+De ra Ni ta /
pra ra Ni ta /
saM pra ra Ni ta /
sarba bud+d+ha k+She tra /
pra tsA li te /
pra dz+nyA pA ra mi ta /
nA da saM b+ha be badzra d+harma hr-i da ya /
san+to Sha ni hU~M hU~M hU~M ho ho ho a khaM swA hA/
zhes brjod la byin brlabs /
dgang blug bsang sbyang /
stong pa'i ngang las dgang blug thabs dang shes rab kyi rang bzhin dngos grub 'byung ba'i dam tshig gi yo byad du gyur par bsam /
mchod sreg gi rdzas rnams bsang sbyang /
hU~M/
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bu //
dpag yas nam mkha' gang bar gyur //
oM badzra ar+g+haM AHhU~M nas /
shab+da'i bar dang /
oM AHhU~M sarba pany+tsa a mr-ita hU~M hrIHTha /
oM AHhU~M ma hA rak+ta dz+wa la maN+Dal hU~M hrIHTha /
oM AHhU~M ma hA ba liM ta te dzo ba ling ta b+ha la b+ha te gu h+ya sa ma ya hU~M hrIHTha /
zhes lan gsum res byin brlabs /
sreg rdzas bdud rtsis bran la rdo rje rtse gcig pa'i phyag rgyas reg cing /
oM swA hA/
phyag rgya de yam shing la /
oM AHswA hA/
zhun mar la /
oM shrIM swA hA/
'bru rnams la /
oM dzriM swA hA/
rdzas gzhan rnams la /
oM ku ru ku ru swA hA/
rdzas rnams kyi ma dag pa'i nyes skyon thams cad sbyangs te stong par gyur /
stong pa'i ngang las rdzas rnams rang rang gi ming yig dang po thig les brgyan pa las byung ba'i bdud rtsi'i bcud can mtshan nyid thams cad yongs su rdzogs pa /
zhi ba'i las sgrub pa la thogs pa med pa'i nus pa dang ldan par bsam la /
oM bi ma la ag+ne ye swA hA/
zhes sogs sngags rnams lan gsum gsum brjod pas byin gyis brlab bo //
de nas bgegs gtor /
raM yaM khaM gis bsang /
oM AHhU~M gis byin brlab /
oM sarba big+h+nAn na maHsarba ta thA ga ta b+h+yo bi shwa sogs lan gsum sngags rgya dang bcas pas bsngos /
hU~M:
nga ni ye nas ngang gis khro :
khro la khros pas zhi mdzad pa'i :
thugs rje khros dpal rta yi rgyal :
rig rtsal 'phro 'du 'bar ba'i sprin :
ye shes rol pa'i rgyan du shar :
nyon cig ma rig bdud dgra'i dpung :
kun tu brtags pa'i gdon tshogs kun :
ye shes rgyan gyi gtor ma longs :
yongs grub chos sku'i klong du dengs :
'pho 'gyur med par mtshams bcad do :
oM hrIHbadzra kro d+ha rak+Sha rak+Sha hU~M phaT:
ces bgegs gtor bsngo zhing mtshams bcad /
de nas gtsub shing ngam dgon pa las byung ba'i du ba med pa'i me sbar te /
oM dz+wa la dz+wa la hU~M/
rlung g.yab kyis g.yab cing /
hU~M hU~M hU~M zhes brjod /
hU~M lan bdun bzlas te mar khus kyang gso 'o //
de nas ku sha sngo ljang dri ma med pa las chus bran te /
h+ya gr-I was bsang la /
oM/
ku sha 'di ni gtsang zhing dge
/tshangs pa lha rnams dag byed yin //
dkon mchog gsum ni mnyes byed pa //
sa las skyes pa 'dab ma'i snying //
bdag gi gegs rnams thams cad ni //
zhi dang bkra shis mdzad du gsol //
swA hA/
zhes brjod de ku sha gnyis gnyis kyi rtse mo gshibs pa dag sgrub po'i g.yon ngos kyi thab kyi kha khyer nas rim par rtse mo shar dang lho nub byang du bstan pa dgram zhing rgyab ma rnams kyi rtse mo mdun ma rnams kyi rtsa bas non par bya zhing /
slar thab tu rtse mo shar du bstan pa'i ku sha ba lang gi rna ba lta bu ha cang mi ring bas g.yogs //

//gnyis pa dngos gzhi'i dang po 'jig rten pa'i me lha mchod pa ni /
de nas thab bsang sbyang /
stong pa'i ngang las hU~M las zhi ba'i thab khung zlum po kha dog dkar po mu ran kha khyer dang bcas pa'i dbus su sna tshogs pad+ma dang zla ba'i lte bar rdo rje rtse lnga pa /
kha khyer la rdo rje'i phreng ba dang grwa bzhir zla phyed rdo rjes mtshan pa /
dwangs shing sgrib pa med pa'i 'od zer kun tu 'phro ba mtshan nyid yongs su rdzogs pa'i nang du zhi ba'i me dkar gsal g.yas su 'bar ba'i klong du /
paM las pad+ma dang ma las nyi ma'i dkyil 'khor gyi dbus su raM yig yongs su gyur pa las zhi ba'i me lha sku mdog dkar po /
g.yas me yi 'khor lo dang g.yon ril ba spyi blugs 'dzin pa drang srong gi cha byad can /
ra skyes dkar po'i gdan la bzhugs pa /
rigs kyi bdag po rnam par snang mdzad kyis dbu brgyan cing /
drang srong gi tshogs kyis yongs su bskor bar gsal ba'i spyi bor oM dkar po /
mgrin par AHdmar po /
thugs kar hU~M sngon pos mtshan pa /
bdag gi thugs ka nas 'od zer lcags kyu lta bu 'phros pas shar lho nas me lha 'khor dang bcas pa spyan drang par bsam la /
lag g.yas mi 'jigs pa'i phyag rgya dang bcas mthe bong g.yab la /
oM/
dad pa dang ni dam tshig gis //
tshur byon tshur byon 'byung po che //
mi mthun 'jigs brgyad zhi ba'i phyir //
drang srong chen po da tshur shog
/chibs su ra skyes kham pa 'chib //
phyag na me yi 'khor lo bsnams //
phrin las bsgrub phyir gshegs su gsol //
oM e h+ye hi b+ha ga wan ag+na ye sa pa ri wA ra badzra sa ma ya dzaH
zhes mdun gyi nam mkhar byon par bsam /
las sngags brjod cing las chus bran te phyir 'brang gi bgegs bskrad /
dzaHhU~M baM hoHsa dam ye dbyer med du bstim /
badzra sa ma ya tiSh+Tha lhan /
zhes gdan la bzhugs /
oM swa b+hA wa shud+d+ha swA hA/
zhes pas mchod yon sbreng /
a ti pU hos phyag 'tshal /
oM/
phyi nang gsang gsum mchod pa'i sprin //
dpag med nam mkha' gang ba'i tshogs //
me lha 'khor dang bcas la 'bul //
bzhes nas phrin las sgrub tu gsol //
oM badzra ar+g+haM pra tIts+tsha swA hA nas /
shab+da'i bar mchod /
hU~M/
gzi brjid chen po me yi lha //
'dod pa thams cad stsol mdzad pa'i //
bdag gzhan don sgrub sa la bzhugs //
'dzin mdzad me lha nyid la 'dud //
ces pas bstod /
oM sarba ta thA ga ta a b+hi She ka ta sa ma ya shrI ye hU~M/
zhes bum pa'i chus dbang bskur /
oM rat+na a laM kA raHswA hA/
zhes pas dung shel sogs rin po che'i rgyan phul /
de nas byon skyems ni /
me lha zhal 'dzum pa dang bcas cung zad gdangs pa'i ljags dang gzar bu gnyis kyi kha la raM yig gis mtshan pas sreg blug gi bdud rtsi drangs nas gsol bas mnyes par bsam la /
de bzhin gshegs pa'i khu tshur gyis dgang blug bzung la /
oM bi ma la ag+ne swA hA/
zhes blug gzar gyis mar khu lan bdun bkang ste pus mo'i phyir mi 'da' bar g.yas su bskor zhing /
oM pA ba kaHag+na ye zhes pa'i mthar /
bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyi nad gdon sdig sgrib 'gal rkyen mi mthun pa'i phyogs thams cad shAn+tiM ku ru swA hA/
zhes spel tshig dang bcas lan gsum du 'bul zhing me pra brtag
/des mtshon te rdzas gzhan la /
yam shing /
oM bai shwe hasta badzra ye swA hA/
mar khu /
oM bi ma la ag+na ye swA hA/
til /
oM sarba pA paM da ha na badzra ya swA hA/
zho zan dang zas mchog
/oM sarba sam+ba de swA hA/
'bras /
oM badzra puSh+TA ya swA hA/
so ba /
oM badzra bI dzA ya swA hA/
nas /
oM ma hA be gA ya swA hA/
sran ma /
oM ma hA ba la ya swA hA/
gro /
oM badzra g+hasma ri ye swA hA/
dUrba /
oM badzra A yu She swA hA/
ku sha
/oM a pra ti ha ta badzra ya swA hA/
rdzas gzhan rnams /
oM A ha ra A ha ra pu le ma hA da ra bai shwe shAn+tiM ku ru swA hA/
zhes pa rnams kyi mthar /
bdag cag dpon slob yon mchod sogs gong gi spel tshig brjod la grangs ji ltar rigs pa 'bul /
de dag gi skabs su /
sreg rdzas bdud rtsi'i rgyun phul pa me lhas bzhes te sku gsung thugs las 'od zer dpag tu med pa 'phros /
bdag la phog pas lus ngag yid gsum gyi sdig sgrib thams cad bsregs /
yang 'od zer bdud rtsi'i rgyun can gyis khrus byas pas nad gdon sdig sgrib thams cad dag par bsam mo //
mthar dgang blug lan gsum dang /
a kA ro'i sngags kyis gtor ma bsngos la skabs 'dir dngos su mi 'bul /
bstod pa ni /
hU~M/
gzi brjid chen po me yi lha //
tshangs dbang 'jig rten mgon gyi sras //
'dod pa thams cad ster mdzad pa //
bdag gzhan don gnyis brtson la bzhugs //
drang srong chen po nyid la 'dud //
dam bcas bzhin du me yi las //
nus par byin gyis brlab tu gsol //
zhes dang thal mo sbyar la /
na mo /
rig pa'i rgyal po khyod kyis las thams cad byed pas sreg rdzas lha'i zhal du 'bul ba dang /
me nyid ye shes kyi mer byin gyis brlabs nas /
bdag cag dpon slob yon mchod 'khor dang bcas pa la gnod cing 'tshe ba'i /
byad phur /
rbod gtong /
chag che /
nyam nga /
dgra rkun /
byad ma /
bsam ngan sbyor rtsub sogs mi mthun pa'i phyogs thams cad dang /
lus ngag yid gsum gyi sdig sgrib bag chags thams cad byang zhing dag par mdzad du gsol shAn+tiM ku ru swA hA/
zhes las bcol /
yi ge brgya pa lan gsum brjod la lhag chad kha bskang ngo //
gnyis pa 'das pa'i me lha mchod pa la gnyis /
sgrub mchod dang ma 'brel ba dang /
'brel ba'o //
dang po ni bud shing cung zad kha gsos /
thab las chus bsang /
dam tshig me lha'i lto ba yangs shing rgya che ba'i dbus su rtsa gsum tshe yi lha tshogs rten dang brten par bcas pa gsal la rdzogs pa 'od zer 
dkar po'i 
phreng ba mkha' khyab tu spro bar bsam la /
a :
chos sku skye ba med pa las :
sogs spyan 'dren bzhugs gsol phyag mchod bstod pa'i bar song nas /
'og gi byon skyems nas brtsam sreg blug rdzogs par 'bul /

gnyis pa gal te sgrub mchod dang 'brel na /
bud shing kha gsos la /
hU~M/
rig pa'i rgyal po me lha yi //
thugs ka 'byams klas chos dbyings su //
snod bcud dngos 'dzin dag pa'i dbus //
nor bu chu shel las grub pa'i :
bde chen dag pa'i grong khyer che :
tshad dang mtshan nyid yongs rdzogs pa'i :
dbus mkhar sna tshogs pad+ma ni :
'dab brgyad gyes pa'i lte ba ru :
thabs shes nyi zla pad+mar bcas :
ma bskyed ye rdzogs tshul du gsal //
de nas spyan 'dren pa ni /
dbyangs dang rol mo bcas te /
hU~M:
o rgyan yul gyi nub byang mtshams :
sogs nas /
A bai sha ya a a A:
zhes sgrub dkyil las mar me gcig las gnyis mched kyi tshul du byon par bsam la gtso 'khor gyi sngags brjod bzhin sgrub dkyil las maN+Dal me tog gis mtshon pa spyan drangs te gtso 'khor so so'i sngags kyi mthar /
sa ma ya tiSh+Tha lhan /
zhes spyan drangs pa slar yang gsal gdab pa'i tshul gyis /
hU~M/
bde chen ye shes dkyil 'khor gyi //
dbus mkhar sna tshogs pad+ma ni :
'dab brgyad gyes pa'i lte ba ru :
thabs shes nyi zla pad+ma'i steng :
hrIHyig dkar po yongs gyur las :
'chi med mtsho skyes pad+ma 'byung :
sogs nas /
dkyil 'khor chen por lhun grub gyur :
ces pas gsal gdab /
de nas las byang ltar bzhugs gsol mchod bstod dang bcas pa song nas /
sgrub mchod dang 'brel ma 'brel gang ltar yang /
dkyil 'khor pa dang bcas pa'i lha thams cad las zla ba chu shel lta bu'i 'od zer dkar po'i phreng ba mkha' khyab tu 'phro bas zhi ba'i phrin las mdzad par bsam la sreg rdzas 'bul ba ni /
hU~M/
ye shes klong yangs 'khyil ba'i hom khung du //
dam rdzas bdud rtsi 'bar ba'i sbyin sreg 'di //
'chi med tshe lha'i dkyil 'khor lha la 'bul //
zhi ba'i phrin las bsgrub phyir bzhes su gsol //
dkyil 'khor gyi lha rnams zhal 'dzum pa dang bcas pas cung zad gdangs pa'i ljags rdo rje dkar po'i rnam pa can dang /
gzar bu gnyis kyi kha la hU~M yig gis mtshan pas sreg blug gi bdud rtsi'i rgyun drangs te gsol bas mnyes par bsam la /
rtsa sngags la gong ltar 'dod gsol dang bcas pa sbyar te byon skyems nas brtsam rdzas rnams rdzogs par 'bul /
rdzas rnams rdzogs pa'i skabs /
lha rnams kyi thugs ka nas spros pa'i rig pa'i lha mo rnams kyis zla ba chu shel gyi bum pa bdud rtsi dkar pos gang ba 'dzin pas bsgrub bya'i steng phyogs nas khrus byas pas nad gdon sdig sgrib thams cad dag par bsam la /
slar yang dgang blug sngar bzhin 'bul /
oM badzra wasatra ye swA hAs gos gsar pa dang /
oM badzra tam bu lA ya swA hA/
zhes so rtsi 'bul /
oM badzra ar+g+haM nas shab+da sarba pany+tsa a mr-ita ma hA ba ling+ta ma hA rak+ta ma hA yo gi d+harma d+hA tu pU dzaHhoH
zhes sngags tsam gyis nyer spyod sman gtor rak+ta sogs phyi nang gi mchod pa 'bul /
hU~M:
ma bcos spros bral chos kyi sku :
bde chen lhun grub longs spyod rdzogs :
skye 'chi spangs pa sprul pa'i sku :
dbyer med mtsho skyes rgyal bar bstod :
ces bstod la /
hoH
bcom ldan 'das rtsa gsum 'chi med tshe yi lha tshogs 'khor dang bcas pa rnams kyis /
bdag cag dpon slob yon mchod sogs nas /
mdzad du gsol shAn+tiM ku ru swA hA/
zhes me lha'i skabs ltar phrin las gsol ba bya /
ma rnyed yongs su ma tshang dang //
sogs yig brgya lan gsum gyis lhag chad kha bskang /
sgrub mchod dang mi 'brel tshe /
oM/
khyod kyis sems can sogs kyi gshegs gsol bya /
'brel tshe /
dkyil 'khor gyi lha tshogs rnams sgrub pa'i dkyil 'khor la gshegs te /
gzhal yas khang gdan dang bcas pa rang la thim par bsam la bkur sti dang bcas te tshom bu dkyil 'khor gyi rang gnas su spyan drangs te bstim mo //

//gsum pa rjes kyi bya ba la /
'jig rten pa'i me lha gzi brjid dang ldan pa slar yang gsal bar bsam la byon skyems bzhin dgang blug phul /
sreg rdzas so so'i sngags mthar /
oM pA ba kaHag+na ye bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyi sdig sgrib nyes ltung /
rdzas dang yo byad ma tshang ba /
ting nge 'dzin ma gsal ba /
cho ga lhag chad du gyur pa sogs sdig sgrib thams cad shAn+tiM ku ru swA hA/
zhes dang /
gos zung so rtsi sngags dang bcas phul /
oM badzra puSh+pe nas shab+da'i bar gyis mchod cing /
me ste bsreg bya za ba'i lha //
drang srong rgyal po gdon gyi bdag
/shar lho me lha'i tshogs bcas la //
mchod cing bstod de phyag kyang 'tshal //
zhes pas bstod /
a kA ro sogs kyis gtor ma thab tu 'bul zhing /
mchod sbyin gtor ma 'di bzhes la //
sogs kyis phrin las bcol /
ma rnyed yongs su ma tshang dang //
sogs yig brgya lan gsum gyis lhag chad kha bskang /
bdag gi don dang gzhan gyi don //
sgrub byed bsreg bya za ba gshegs //
ji bzhin dus su tshur byon la //
bdag gi dngos grub thams cad sgrubs //
oM badzra muH
zhes /
me lha ye shes pa rang gnas su gshegs /
dam tshig pa'i me lha rang gi snying khar thim par bsam /
las mjug bro yis brdung ba ni /
bro ra zlum por bskor la zhi ba'i sems kyis /
rnam thar gsum gyi e klong du :
nyon mongs bdag lta'i dgra tshogs rnams :
ye shes rol pa'i rtsal gyis mnan :
nam yang ldang bar ma byed cig :
oM laM hU~M laM satwaM b+ha ya nan :
zhes pas bro brdung /
dge bsngo bkra shis sogs spyi ltar byas pas 'grub bo //
sbyin sreg byas pa'i me dkrug brdal mi bya bar rang zhir 'jog
/long med na 'o chab kyis gzhil te thal sol chu bo chen por dor bar bya'o ///
/
!
gnyis pa rgyas pa las thams cad pa'i sreg blug ni /
thab dri bzang dang ba byung lnga bdud rtsi dang sbyar bas chag chag btab la /
tshangs zur gyi thig spyi ltar btab pa'i dbus nas logs ngos khru re gzhal ba'i sar gru bzhir bcad pa'i phyi rol du sor brgyad pa'i mchu dang kha khyer gyis bskor /
thab dbus su 'khor lo rtsibs brgyad pa'i lte bar zur drug pa'i rin po ches mtshan pa'am yang na rin chen rkyang pas kyang rung /
mu ran la me ri ser po g.yas skor /
de'i kha khyer dang zur bzhi la rin po che'i phreng bas bskor ba bri /
thams cad kha dog ser po /
bcad tshon sogs kyang ngur smrig gam tshon ji ltar rigs pa las nag po sogs tshon sel gyis ma phog pa gal che'o //
der tsher ma med pa'i 'bras bu can gyi shing 'o mar bcas pa'i gur gum gyi chab kyis bran pa gru bzhir brtsegs /
me tog ser po gro dang rgun 'brum sogs las bcos pa'i gtor ma gru bzhi pad 'dab can /
'bras bu can gyi yam shing khru gang ba mngar gsum dang mar khus sbags pa /
shing tog dang me tog rin po che ser po /
khyad par du tshe 'phel ba la dUrba sogs gang gtso bo byed pa'i rdzas mang du bsags /
snod kyang dbyibs gru bzhi /
kha dog ser po /
tshes brgyad dang bco lnga sogs snga dro'i cha la slob dpon chas gos ser po dang bcas bzang po'i 'dug stangs kyis kha byang du bltas pas 'khod la las rim la 'jug
/gong gi tshig ris zhi ba dang dkar po sogs la /
rgyas mdzad dang /
ser gsal sogs su kha bsgyur /
rgyal rigs kyi khyim dang gtsub shing las byung ba'i me sbar /
thab bsang sbyang /
stong pa'i ngang las hU~M las rgyas pa'i thab khung ser po dbyibs gru bzhi mu ran kha khyer dang bcas pa'i dbus su 'khor lo rtsibs brgyad pa'i lte bar rin po che ser po dang /
kha khyer dang zur bzhir rin po ches mtshan pa dwangs shing sgrib pa med pa'i 'od zer 'phro ba mtshan nyid yongs su rdzogs pa'i dbus su rgyas pa'i me ser gsal du 'bar ba'i klong du /
rgyas pa'i me lha ser po gnod sbyin sgeg pa'i nyams ldan phyag g.yas na rgyas mdzad me yi 'khor lo dang g.yon na ril ba spyi blugs 'dzin pa drang srong gi cha byad can /
ra skyes ser po'i gdan la bzhugs pa /
rigs kyi bdag po rin chen 'byung ldan gyis dbu brgyan cing sogs dang /
spyan 'dren skabs /
mi mthun 'jigs brgyad mal du /
tshe bsod 'byor drug rgyas pa'i phyir //
zhes sbyar /
byon skyems skabs /
mtheb mdzub rtse sprad rin po che'i khu tshur gyis dgang blug bzung /
'dod gsol skabs /
bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyi tshe dang bsod nams yon tan ye shes thams cad puSh+TiM ku ru oM/
zhes sbyar /
dmigs pa ni /
sreg rdzas phul pas me lha mnyes te 'od zer gser mdog nyi ma lta bu 'phros pa'i rtse las 'chi med kyi bdud rtsi dang /
nor bu'i char babs te gnas lus longs spyod thams cad 'byor zhing rgyas par bsam /
'dod gsol skabs /
na mo /
rig pa'i rgyal po khyod kyis las thams cad byed pas sreg rdzas lha'i zhal du 'bul ba dang /
me nyid ye shes kyi mer byin gyis brlabs nas /
bdag cag dpon slob yon mchod 'khor dang bcas pa'i tshe bsod dpal 'byor snyan grags dbang thang gzi brjid lang tsho longs spyod 'khor 'bangs mnga' ris chus srid dar zhing rgyas par mdzad du gsol /
khyad par du'ang mkhyen brtse nus mthu nyams rtogs yon tan dkar po'i bsam sbyor thams cad gong nas gong du 'phel ba dang /
'jig rten dang 'jig rten las 'das pa'i dge legs ma lus pa yar ngo'i zla ba bzhin du 'phel zhing rgyas par mdzad du gsol puSh+TiM ku ru oM/
zhes sbyar /
'das pa'i skabs /
dkyil 'khor pa dang bcas pa'i lha thams cad las gser btso ma lta bu'i 'od zer zhing khams thams cad khyab par 'phros pas rgyas pa'i phrin las mdzad par bsam /
byon skyems skabs /
dkyil 'khor gyi lha rnams zhal 'dzum pa dang bcas pas cung zad gdangs pa'i ljags rin po che ser po'i rnam pa can dang /
gzar bu gnyis kyi kha la b+h+rU~M yig gis mtshan pas sreg blug gi bdud rtsi'i rgyun drangs te gsol bas mnyes par bsam /
rdzas rnams rdzogs nas las 'chol ba'i tshe /
lha rnams kyi thugs ka nas spros pa'i rigs kyi lha mo rnams kyis gser gyi bum pa bdud rtsi dang rin po ches gang ba 'dzin pas bsgrub bya'i steng phyogs nas bdud rtsi dang rin po che'i char phab pas lus dang khyim gang /
tshe dang bsod nams longs spyod thams cad rgyas par bsam /
mchod bstod kyi rjes /
hoH
bcom ldan 'das rtsa gsum 'chi med tshe yi lha tshogs 'khor dang bcas pa rnams kyis /
bdag cag dpon slob yon mchod sogs nas /
mdzad du gsol puSh+TiM ku ru oM/
zhes me lha'i skabs ltar phrin las gsol ba bya /
rjes chog me lha'i sreg rdzas mthar /
oM pA ba kaHag+na ye bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyis nongs pa gang bgyis pa'i nyes tshogs zhi ste /
srid zhi'i legs tshogs thams cad rgyas par gyur cig puSh+TiM ku ru oM/
zhes 'bul /
bro brdung skabs rgyas pa'i sems dang bro ra gru bzhir bcas la /
rnam thar gsum gyi e klong du :
nyon mongs bdag lta'i dgra tshogs rnams :
ye shes rol pa'i rtsal gyis mnan :
nam yang ldang bar ma byed cig :
oM laM hU~M laM satwaM b+ha ya nan :
zhes las gzhung ltar bro brdung /
me yi bya ba zhi ba ltar la thal sol bang mdzod du sba'o ///
/

!
gsum pa dbang gi sbyin sreg ni /
stegs bu myos byed dang chos sman gyis byugs shing sin+d+hu ra brdal ba'i steng du /
dbus su zla gam rgyar mtho do /
srid du khru gang ba pad+ma 'dab brgyad lcags kyus mtshan pa /
de rgyab sor brgyad pa'i mchu dang kha khyer la me ri dmar po g.yon skor dang /
me tog dmar po lcags kyu'i phreng ba /
zur la'ang de ltar bri /
dmar po'i gzhi la de dang mi zlos pa'i dmar ser lta bus gcad /
kha dog mi mthun pa'i tshon sel mi rgyag pa 'di gnad du che'o //
de steng kha dog dmar po'i shing khru gang ba myos byed kyis bran pa zla gam du brtsegs /
bu ram dang 'bras dmar ram bu'i phye ma sogs mar la bsres pa'i dbang gi gtor ma dmar po dbyibs zla gam pad 'dab lnga pa /
sman raka
/til mar gyi mar khu /
tsan+da dmar po sogs skyur ba'i shing sdong sor lnga pa'am gsum pa bu ram dang mar khus rtse mo dang /
sin+d+hu ra dang mtshal gyis rtsa ba byugs pa /
shing thog dmar po dang /
dar dmar /
khyad par gyi rdzas me tog dmar po /
mngar gsum /
rak+ta so lnga /
bye ru sogs rin po che dmar po /
snod spyad rnams dbyibs zla gam dang kha dog dmar po /
dus dmar phyogs kyi tshes bcu sogs kyi dgong mo'i char /
slob dpon chas gos dmar po chags pa'i sems dang ldan pas pad skyil gyis kha nub tu phyogs pas 'khod /
'don bya zhi ba dang dkar po sogs la /
dbang dang dmar po /
dbang mdzad dang dmar gsal sogs bsgyur ro //
rol mo mkhan dang smad 'tshong ma'i khyim nas byung ba'i me sbar /
thab bsang sbyang /
stong pa'i ngang las hU~M las dbang gi thab khung kha dog dmar po zla gam gyi dbyibs can mu ran kha khyer dang bcas pa'i dbus su pad+ma dmar po'i lte bar lcags kyu dang /
kha khyer dang zur bzhir me tog dmar po dang lcags kyus mtshan pa dwangs gsal 'od zer 'phro ba rgya dpangs sogs mtshan nyid yongs su rdzogs pa'i nang du dbang gi me dmar gsal du 'bar ba'i dbus su /
dbang gi me lha dmar po chags pa'i nyams can phyag g.yas dbang mdzad me yi 'khor lo dang g.yon ril ba spyi blugs 'dzin pa drang srong gi cha byad can /
ra skyes dmar po'i gdan la bzhugs pa rigs kyi bdag po snang ba mtha' yas kyis dbu brgyan cing zhes bsgyur /
spyan 'dren skabs /
khams gsum srid gsum dbang sdud phyir //
zhes dang /
byon skyems skabs /
lag pa khu tshur srin mdzub rtse sprad pa'i pad+ma'i phyag rgyas dgang blug bzung /
'dod gsol skabs /
bdag cag dpon slob yon mchod 'khor dang bcas pa rnams kyis rlung sems snang ba yid la 'dod pa'i don thams cad wA shaM ku ru ho /
zhes sbyar /
dmigs pa ni /
'od zer dmar po lcags kyu'i rdul can nyi zer ltar 'phros pas khams gsum srid gsum 'jig rten las 'das pa dang ma 'das pa'i dpal 'byor dngos grub shes rab ye shes thams cad dbang du 'dus par bsam /
'dod gsol skabs /
na mo /
rig pa'i rgyal po khyod kyis las thams cad byed pas sreg rdzas lha'i zhal du 'bul ba dang /
me nyid ye shes kyi mer byin gyis brlabs nas /
bdag cag dpon slob yon mchod 'khor dang bcas pa rnams kyi 'jig rten khams kyi lha 'dre mi gsum /
rgyal blon btsun mo /
'gro ba pho mo /
zas nor longs spyod /
dregs ldan mi dang mi min mtha' dag rang dbang med par chos bzhin dbang du 'du bar mdzad du gsol /
rtsa ba gsum gyi byin rlabs dngos grub rlung sems snang ba thams cad dbang du 'du bar mdzad du gsol /
mdor na 'khor 'das lam gsum mchog thun mong gi dngos grub yid la 'dod pa gang mchis pa thams cad thogs pa med par dbang du 'du bar mdzod cig wA shaM ku ru ho /
zhes sbyar /
dkyil 'khor pa dang bcas pa'i lha thams cad las 'char kha'i zer thag lta bu'i 'od dmar 'khor 'das thams cad du khyab par 'char bas dbang gi phrin las mdzad par bsam /
byon skyems skabs /
dkyil 'khor gyi lha rnams zhal 'dzum zhing chags pa dang bcas cung zad gdangs pa'i ljags pad+ma dmar po'i rnam pa can dang /
gzar bu gnyis kyi kha la hrIHyig gis mtshan pas sreg blug gi bdud rtsi'i rgyun drangs nas gsol bas mnyes par bsam /
las bcol ba'i tshe /
lha rnams kyi thugs ka nas spros pa'i rigs kyi lha mo rnams kyis pad+ma rA ga'i bum pa bdud rtsi dmar pos gang ba 'dzin pas bsgrub bya'i steng phyogs nas dbang bskur bas /
'jig rten dang 'jig rten las 'das pa thams cad mos pa rnam pa bzhis dbang du bsdu ba'i nus mthu la mnga' brnyes par bsam /
mchod bstod rjes /
hoH
bcom ldan 'das rtsa gsum 'chi med tshe yi lha tshogs 'khor dang bcas pa rnams kyis /
bdag cag dpon slob yon mchod sogs nas /
'du bar mdzod cig wA shaM ku ru ho /
zhes me lha'i skabs ltar phrin las gsol ba bya /
rjes chog me lha'i sreg rdzas 'bul skabs /
oM pA ba kaHag+na ye bdag cag dpon slob yon mchod 'khor dang bcas pa rnams kyis nongs pa gang bgyis pa'i nyes tshogs thams cad zhi zhing /
rlung sems snang ba yid la 'dod pa'i don thams cad myur ba nyid du dbang du 'du bar gyur cig wA shaM ku ru ho /
zhes brjod /
bro brdung skabs chags pa'i sems kyis bro ra zla gam du bskor la /
rnam thar gsum gyi e klong du :
nyon mongs bdag lta'i dgra tshogs rnams :
ye shes rol pa'i rtsal gyis mnan :
nam yang ldang bar ma byed cig :
oM laM hU~M laM satwaM b+ha ya nan :
zhes las byang ltar bro brdung /
thab kyi me rang zhi'am chang gis gzhil te thal sol ri rtser rlung la phyar ba'am chu chen du bskyal lo ///
/

!
bzhi pa drag po'i sreg blug la /
drag po'i thab khung gru gsum kha khyer rim pa gsum gyi rnam pa lte bar chos 'byung mthing nag raM yig gis mtshan pa bri /
dkar po la sogs pa'i tshon sel gyis ma gos par dug shing la dug khrag gis bran pa'i hom gru gsum du brtsegs /
tsher ma can gyi shing la tsha ba gsum gyis bran pa'i yam shing dang /
mar nag tshil zhun gyis sbags pa /
dgra bgegs ming rus bla dwags dang bcas pa'i ling ga grangs ldan /
drag po'i rdzas lcags zangs rdo phye /
sha sna dug dang bsres pa'i ril bu /
mar nag rme nal gyi khrag gis sbags pa /
til dang yungs dkar /
tsha ba gsum /
zag rdzas bag phye dang bsres pa'i ril bu bcas rdzas rnams lcags sam thod snod du rim par bkod /
'bru nag dang khrag skyems sbyar ba'i drag po'i gtor ma gru gsum dbal can /
khrag gi mchod yon /
dbang po'i me tog sogs drag po'i nyer spyod dang /
slob dpon chas gos nag po dang ldan pas gtum pa'i sems kyis kha lhor phyogs pas 'khod /
mchod rdzas byin rlabs skabs /
stong pa'i ngang las AHlas thod pa'i snod du dgra bgegs bsgral pa las byung ba'i mchod sprin nam mkha'i mtha' klas pa rgyas par 'gengs par gyur /
oM badzra ar+g+haM nas shab+da'i bar dang /
sman raka gtor sngags sbyar bas byin brlabs /
sreg rdzas rnams bsang sbyang /
stong pa'i ngang las AHlas byung ba'i thod pa'i snod du nr-i tri las byung ba'i dgra bgegs kyi sha khrag zag med ye shes kyi bdud rtsi la rnam pa so so'i mtshan nyid yongs su rdzogs pa nam mkha'i khams gang bar gyur /
rtsa sngags mthar /
nr-i tri a mu ka mA ra ya dzaHdzaH
zhes byin brlabs /
me thab bskyed skabs bsang sbyang /
stong pa'i ngang las hU~M yig las byung ba'i drag po'i thab khung gru gsum mthing nag bang rim gsum ldan chos kyi dbyings dang mnyam pa'i nang du /
ra skyes kham pa la gnas pa'i za byed me lha mthing nag khro gtum gyi tshul can 'jigs su rung ba /
g.yas drag po'i me hom dang g.yon ril ba spyi blugs 'dzin pa don yod grub pa'i dbu rgyan cing zhes sbyar /
spyan 'dren skabs /
dgra bgegs gdug pa tshar gcod phyir //
zhes dang /
byon skyems skabs /
me lha'i ljags rdo rje'i rtse mo gcig par raM dang dgang blug gi rtser hU~M mthing nag 'bar bas mtshan pas sreg blug gi bdud rtsi'i rgyun drangs te gsol bas mnyes par bsam pa dang /
dgang blug khro bo'i khu tshur gyis bzung nas pus mo las nang du mi 'da' bar g.yon du bskor zhing /
oM ag+na ye dI bya dI bya bi shud+d+he ma hA shrI ha bya ka bya ba ha na ya /
bdag cag dpon slob rgyu sbyor 'khor dang bcas pa rnams la gnod cing 'tshe bar byed pa'i 'gal rkyen mi mthun pa'i phyogs spyi dang /
khyad par bsam pa ngan pa yid la 'chang zhing sbyor ba rtsub mo lag tu len pa'i dgra bo che ge mo byad ma rbod gtong dang bcas pa thams cad mA ra ya rbad /
ces lan gsum gyis phul la /
na mo /
rig pa'i rgyal po drang srong me lha khyod kyis las thams cad byed pas sreg rdzas lha'i zhal du 'bul ba dang /
me nyid ye shes kyi mer mdzad nas bdag gi phrin las ma lus pa sgrub tu gsol /
zhes brjod /
yam shing /
ag+na ye bdag cag dpon slob rgyu sbyor sogs nas sngar bzhin /
mA ra ya rbad /
ces dang /
mar khu /
ag+na ye bdag cag dpon slob rgyu sbyor sogs /
rdzas gzhan rnams /
oM ag+ne kro d+ha ya dgra bgegs sha trun mA ra ya dz+wa la raM hU~M phaT/
bdag cag dpon slob rgyu sbyor 'khor dang bcas pa la gnod cing 'tshe ba'i dgra bgegs byad ma rbod gtong dang bcas pa'i phung khams skye mched bla tshe srog dbugs /
longs spyod mnga' thang dang bcas pa lhag ma med par bzhes la ming tsam med par thal bar brlag par mdzod cig
/ces rdzas rnams grangs tshang bar 'bul /
'dod gsol skabs /
na mo /
rig pa'i rgyal po khyod kyis sreg rdzas lha'i zhal du 'bul ba dang /
me nyid ye shes kyi mer mdzad nas /
bdag cag dpon slob rgyu sbyor 'khor dang bcas pa la gnod cing 'tshe bar byed pa'i dgra bgegs 'byung po dam sri sgab 'dre byad ma rbod gtong dang bcas pa tshar gcod par mdzad du gsol sarba sha trun mA ra ya phaT/
ces phrin las gsol /
'das pa'i skabs /
lha tshogs thams cad sku mdog char sprin ltar gnag cing bzod par dka' ba'i gzi byin can drag po'i bsreg bya za ba'i las la rngams par bsam /
byon zan ni /
ye shes kyi lha tshogs rnams kyi ljags rdo rje'i rtse mo gcig par raM dang /
dgang blug gi rtser hU~M mthing nag 'bar bas mtshan pas sreg blug gi bdud rtsi'i rgyun drangs te gsol bas mnyes par bsam la /
mar khu rtsa sngags bdun gyis dgang zhing /
oM ag+na ye dI bya sogs nas /
mA ra ya rbad /
ces pa'i bar 'jig rten pa'i skabs bzhin 'bul /
de nas dmigs bya'i rU pa sogs rdzas rnams la 'gugs gzhug lan gsum sogs dang /
hU~M:
e yi tshogs kyi dkyil 'khor du :
gtum chen rngams pa khros pa'i lha :
'bar ba chen po'i skur bzhengs la :
bdag lta gnyis 'dzin bdud sde'i dpung :
mtshan ma rdzas kyi rten la khug :
shes rab rdo rje'i mtshon chen gyis :
log rtog 'khor ba rdul du rlogs :
dug lnga'i rang bzhin sha khrag rus :
dkyil 'khor lha tshogs zhal du bstab :
a li u li ta li ta pa li g+ha Na rau Di kha raM yo gi khA hi ho :
zhes brjod la kha sbyor dbye ba'i sbyor ba bya /
hU~M/
ye shes klong yangs 'khyil pa'i hom khung du //
dam rdzas bdud rtsi 'bar ba'i mchod pa dang //
dam nyams dgra bgegs bsgral pa'i sha khrag 'di //
bcom ldan tshe yi lha tshogs zhal du 'bul //
bzhes nas dgra bgegs ma lus bsgral du gsol //
rtsa sngags kyi mthar gnod byed dgra bgegs byad ma'i tsit+ta dz+wa la raM b+hin+d+ha ya b+hin+d+ha ya hU~M phaT dz+wa la raM khA hi :
zhes rdzas rnams 'bul /
grangs rdzogs pa na /
na mo /
rtsa gsum tshe yi lha tshogs rnams kyis bdag cag dpon slob rgyu sbyor sogs spel tshig gong ltar bya /
tshul des ji tsam gyi grangs rdzogs par phul ba'i mthar /
gos zung dang so rtsi 'bul /
mchod bstod rjes /
hoH
bcom ldan 'das rtsa gsum 'chi med tshe yi lha tshogs 'khor dang bcas pa rnams kyis /
bdag cag dpon slob rgyu sbyor 'khor dang bcas pa la gnod cing 'tshe bar byed pa'i dgra bgegs 'byung po dam sri sgab 'dre byad ma rbod gtong dang bcas pa tshar gcod par mdzad du gsol sarba sha trun mA ra ya phaT/
ces me lha'i skabs ltar phrin las gsol ba bya ba nas brtsam gshegs su gsol ba'i bar gong gi las gzhan bzhin bya /
rjes chog me lha'i sreg rdzas skabs /
oM pA ba kaHag+na ye bdag cag dpon slob rgyu sbyor 'khor dang bcas pas nongs pa gang bgyis pa'i nyes tshogs thams cad zhi ste /
dgra bgegs log 'dren thams cad tshar gcod par gyur cig mA ra ya rbad /
ces pas 'bul /
bro brdung skabs khros pa'i sems kyis bro ra gru gsum du bskor la /
rnam thar gsum gyi e klong du :
nyon mongs bdag lta'i dgra tshogs rnams :
ye shes rol pa'i rtsal gyis mnan :
nam yang ldang bar ma byed cig :
oM laM hU~M laM satwaM b+ha ya nan :
zhes las byang ltar bro brdung /
bdag bskyed dkyil 'khor gyi mjug bsdu bsngo smon shis brjod kyi bar las gzhung ltar mthar dbyung /
me dug khrag gi chus bsad pa'i thal sol la 'gugs gzhug dang gnas mi ldang ba'i phyir gnan par bya'o ///
/
!
de ltar phyi yi sreg blug gi bya ba 'di dag
/spros pa med pa'i rnal 'byor la gzhol bar 'dod pa rnams kyis zas za ba'i tshe 'bru gsum gyi byin gyis brlabs nas /
lag pa'i dgang blug gis kha'i thab khung du phul bas gtum mo'i mes sbyangs te phung khams kyi lha thams cad mnyes par bsam pa nang dang /
yum gyi mkha'i thab khung du rjes su chags pa'i mes haM yig bde ba chen por zhu ste ro rkyang gi dgang blug gis phul bas phung khams kyi lha rnams mnyes par bsam pa gsang ba dang /
skye med rang byung chos kyi dbyings kyi thab khung du bde chen byang chub sems kyi mer thabs shes zung 'jug gi dgang blug gis gnyis snang mtshan ma'i sreg rdzas thams cad phul bas /
sangs rgyas thams cad kyi sku gsung thugs dang ro mnyam du 'gyur ba'i gnas la rtse gcig tu brtson par yang gsang gi sreg blug rnams bya'o //
'dir 'bad dge ba gang mchis pas //
bdag dang mtha' yas sems can kun //
tshogs gnyis rdzogs shing sgrib gnyis byang //
sku bzhi'i go 'phang myur thob shog
/ces pa'ang mdo smad gser thar dung dkar dgon gyi mchog sprul nas do gal chen pos bskul ba bzhin bdud 'joms nam mkha'i rdo rjes bris pa las bzhi'i phrin las lhun gyis grub pa'i rgyur gyur cig
/sarba mang+ga laM///
/
