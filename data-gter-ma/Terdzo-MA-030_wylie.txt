rdzogs pa chen po bka' 'dus kyi :
rtsa sgrub snying po kun 'dus las :
yongs rdzogs bka' rgya gdams gtad bzhugs :
bka' 'dus rtsa ba'i snying tig go
/\u0f88\u0f88\u0f88\u0f88\u0f88
bla ma he ru ka la 'dud :
rdzogs pa chen po bka' 'dus kyi :
rtsa sgrub snying po kun 'dus las :
yongs rdzogs bka' rgya gdams gtad bstan :
brgyud pa 'dzin nges slob ma ni :
theg pa kun la ma rmongs shing :
bskyed rdzogs drod thob man ngag ldan :
chos dang rigs kyi gdung 'dzin cing :
bstan pa'i srog tu gyur pa nyid :
bstan pa'i bdag por mnga' gsol phyir :
rgyud lung man ngag dkyil 'khor bzhengs :
sku yi chas dang sgrub pa'i chas :
dbang gi rdzas rnams rgyas par bsham :
sgrub cing mchod pa rgya cher 'bul :
sku glud bshams shing 'chi bslu btang :
slob mar gtogs tshad thams cad 'tshogs :
bu mo gtsang ma rgyan ldan gyis :
slob ma rnams la khrus bya zhing :
hU~M:
gsang ba'i yum bzhi dbyings nas bzhengs :
rdo rje bdud rtsi'i chu bzang po :
gtor zhing blugs pa'i rang bzhin gyis :
nyes pa'i tshogs rnams dag par mdzod :
khro bo ging chen stangs stabs kyis :
bgegs rnams ma lus bskrad par bya :
mi shigs rdo rje'i go bgos nas :
slob mas gser gyi maN+Dal phul :
ho :
rgyal ba'i yab gcig dgongs su gsol :
rgyal ba'i sras po bdag nyid ni :
'gro ba rnams kyi don ched du :
'khor los sgyur ba nyid du mdzod :
rgyal pos de la bka' bstsal pa :
hU~M:
rgyal ba'i sras rnams gsan du gsol :
rdo rje rgyal po bdag nyid kyi :
gdung dang grub mtha' kun 'dzin cing :
re dang dogs pa kun spangs nas :
lta ba'i rgyal po'i don la bsgom :
rang don 'khri ba kun spangs nas :
rtag tu gzhan don brtson par gyis :
de nas slob mas lan gsol pa :
bdag cag khyed kyi brgyud 'dzin cing :
'gyur ba med pa'i grub mtha' bzung :
rang don yid byed kun bral bas :
kun rdzob don dam byang chub sems :
mi 'bral rtag tu goms byas nas :
rgyal sras spyod pa rgya cher bslab :
de nas rgyud kyi dkyil 'khor dbus :
khri yi steng du slob ma bzhag :
'khor los sgyur ba'i chas su bzhugs :
rnam rgyal bum pas bkra shis gsol :
rigs lnga'i yum gyis dbang bskur te :
rin chen cod pan spyi bor bcing :
dkyil 'khor bdag po nyid du bsgom :
slob dpon yab yum snyoms zhugs pa'i :
byang chub sems kyis dbang bskur zhing :
mi 'bral 'grogs pa'i rig ma gtad :
rig pa rtsal mchog ngo sprad do :
hU~M:
rgyal po mchog tu mnga' gsol phyir :
rnam par rgyal ba'i bum pa ru :
bde gshegs rgyal ba'i chu bo 'khyil :
dbang gi chu bos nyes pa bkru :
hU~M:
dar dang rin po che yi rgyan :
ye shes snang ba las grub pa :
rus pa'i rgyan dang bcas pa rnams :
rgyal po khyod la gsol bar bgyi :
hU~M:
mi 'jigs seng ges btegs pa'i khri :
dri med pad+ma 'dab stong brdal :
thabs shes zung 'jug nyi zla la :
rgyal po khyod nyid bzhag par bya :
hU~M:
ji ltar 'khor los sgyur rnams kyi :
spyi bor rin chen srog zhu 'bar :
de ring kun la dbang sgyur phyir :
tog tu 'bar bas mnga' gsol lo :
hU~M:
'khor los sgyur rgyal 'byung ba'i tshe :
'khor lo rtsibs stong 'bar ba zhig :
rgyal po'i phyag tu 'bab pa bzhin :
rdo rje dril bus mnga' gsol lo :
hU~M:
'khor los sgyur ba de nyid kyi :
mtshan ni rnam par grags pa yis :
skye rgu thams cad dbugs 'byin pa'i :
lung bstan rdo rje dpal dang rtsal :
mtshan gyi yongs su mnga' gsol lo :
hU~M:
rgyal ba rnams kyi gdung 'dzin pa :
rgyal rnams ma lus snyoms zhugs pa'i :
byang chub sems kyis mnga' gsol bas :
rigs kyi sras su gyur pas na :
'khor los sgyur ba ci dbang ba :
de nyid khyod la dbang bar 'gyur :
hU~M:
'khor los sgyur ba'i rgyal po'i rigs :
'phel phyir btsun mo dam pa bzhin :
rig ma rnams kyis mnga' gsol bas :
'gro don mdzad pa rgyal ba'i sras :
chad pa med par 'byung bar shog :
hU~M:
'khor los sgyur ba'i rgyal po  la :
yid bzhin nor bu mnga' bas na :
mi zad gter gyi longs spyod ldan :
dri med sems 'di yid bzhin nor :
zung 'jug 'od gsal mngon gyur pas :
thams cad ma lus lhun gyis grub :
de nas dur khrod dpal chas gsol :
lung gi dkyil 'khor steng du bzhag :
dpal chen he ru kar bsgoms nas :
sgrub pa'i rdzas rnams ma lus sbyin :
hU~M:
'khor los sgyur ba'i rgyal por dbang bskur na :
de la rgyal srid thams cad gtad par bya :
sgrub sde dgu yi sgrub rdzas thams cad dang :
rdo rje tshe dang bdud rtsi sman gyi tshogs :
sman rag gtor gsum phyi nang gsang mchod sprin :
sku gsung thugs dang yon tan phrin las rten :
mda' dar me long phur pa ral gri dang :
tshon skud drwa ba 'phan gdugs rgyal mtshan dang :
rgyan phreng phur bu stag gzigs sgab skor dang :
dur khrod chas brgyad dpal gyi chas bcu dang :
thod rnga rkang gling gar dang stangs stabs chas :
gsang yum rgyal tshab las byed sgrol ging dang :
mtshams pa byan po rdul phyag la sogs kyis :
bsnyen sgrub rnam bzhi sgrub par mnga' gsol lo :
hU~M:
zhi rgyas dbang drag phrin las bsgrub pa'i phyir :
las bzhi'i thab dang dgang gzar bsreg pa'i rdzas :
srung zlog bsad pa'i las rnams bsgrub pa'i phyir :
kun thub 'khor lo rak+sha'i phreng ba dang :
dug khrag rwa srung srung ba'i go cha bcas :
zhwa nag gos nag mdos zor zlog pa'i sgyogs :
phur bu ral gri mtshon cha bsad pa'i rdzas :
bkra shis bum pa rab tu gnas pa'i chas :
thig skud tshon sna dkyil 'khor 'bri ba'i rdzas :
las rnams ma lus sgrub par mnga' gsol lo :
hU~M:
nyan thos rang rgyal byang chub sems dpa' dang :
kri ya u pa ya dang yo ga dang :
ma hA a nu a ti theg pa yi :
mdo rgyud bstan bcos lung rigs man ngag bcas :
rgyal dang rgyal sras rnams kyis bstan pa'i chos :
thams cad ma lus thos bsam sgom pa dang :
dbang por 'tsham pa rnams la ston pa'i phyir :
dam chos glegs bam rnams kyis mnga' gsol lo :
hU~M:
o rgyan slob dpon pad+ma thod phreng gis :
rgyal ba'i gsung rnams ma lus gcig tu bsdus :
de dag thams cad bskyed rdzogs gsum du 'dus :
de dag rtsa ba'i sgrub pa snying po 'di :
khyod la gtad pas rang don nyams su longs :
gzhan la rgya cher spel ba'i dbang thob bo :
de nas slob ma theg pa dgu yi chas :
gsang gos phod ka sku reg dang :
chos gos rnam gsum gsol nas su :
man ngag dkyil 'khor steng du bzhag :
yongs rdzogs thod phreng rtsal du bsgom :
pad+ma'i zhwa dang ber phyam bkon :
man ngag po ti phreng ba gtad :
gdugs phub 'phan dang rgyal mtshan phyar :
mchod rdzas rnams kyis mdun bdar zhing :
slob ma rnams kyis mtha' nas bskor :
lta ba'i rgyal po'i ngang du gnas :
hU~M:
chos rnams ma lus thams cad rig pa'i rtsal :
'khor 'das thams cad logs na grub pa med :
ngo bo ka dag khregs chod blo las 'das :
rang bzhin lhun grub sku dang ye shes shar :
thugs rje sna tshogs 'gro don lhun gyis grub :
sgrib gnyis bar chad bdud kyi g.yul las rgyal :
sa dang lam gyi yon tan gcig tu rdzogs :
rgyud lung man ngag kun gyi bdag por gyur :
mdo sngags gnyis kyi bstan pa'i dpal du shar :
mkha' khyab 'gro ba rnams kyi mgon dang skyabs :
rgyal ba'i bstan 'dzin rnams kyi dpung gnyen du :
bstan pa'i sgron me chen por mnga' gsol lo :
rgyal ba'i zhal nas gsungs pa'i shis brjod dang :
dbyangs gsal rten 'brel snying po bzlas :
me tog 'thor zhing rol mo 'khrol :
de nas bza' btung rgya cher bsham :
tshogs kyi 'du ba bzang po yis :
bde chen gsang ba tshogs kyi gar :
rgyud las gsungs pa'i glu dang bro :
'dus tshogs rnams la ston mo sogs :
dga' ston rtse 'jo gzab mar bya :
e ma ho :
de ltar bka' rgya gdams gtad 'di :
bdag 'dra ye shes mtsho rgyal dang :
chos rgyal yab sras bai ro sogs :
kun gyis gu ru rje la zhus :
bdag cag rnams la mnga' gsol nas :
gu ru rje yis 'di skad gdams :
spyir ni rgyal ba'i gsung rab ma lus dang :
khyad par gu ru ngas bstan dam pa'i chos :
gcig tu 'dus pa rtsa ba'i sgrub pa dang :
rgyal thabs spyi blugs bka' rgya gdams gtad 'di :
da lta'i khyad 'phags rje 'bangs khyed rnams dang :
ma 'ongs skal ldan rnams kyi don tu bstan :
snod dang mi ldan rnams kyi blor mi shong :
skal ba med pa rnams kyis re dogs byed :
the tshom can rnams 'di yi dbang skal med :
rmongs na dbang thang che yang skal pa med :
mkhas kyang drod tshad med na dbang skal med :
grub kyang gzhan gyis mi bkur dbang skal med :
de phyir mkhas shing grub la kun gyis bkur :
'gro don rgya cher mdzad la 'di nyid gdams :
de phyir kun la ma yin sa ma ya :
'jig rten re la 'khor los sgyur rgyal re :
thams cad yin na gtso bo su la byed :
bstan pa 'dzin pa'i rgyal po ma bskos na :
gsang sngags bstan pa rgya cher mi 'phel bas :
de phyir spel ma drags la bsdams ma drags :
g.yo sgyu tho co can la bka' rgya yod :
nor med ser sna can la bka' rgya yod :
kun la mi mthun pa la bka' rgya yod :
gsar ngas 'gyur sla can la bka' rgya yod :
ma mkhas ma grub pa la bka' rgya yod :
shes chung rang 'dod can la bka' rgya yod :
phrag dog zur za can la bka' rgya yod :
rang la gces 'dzin byed la bka' rgya yod :
gzhan phan mi sgrub pa la bka' rgya yod :
slob dpon mi khur ba la bka' rgya yod :
bla ma'i bka' mi sgrub la bka' rgya yod :
bstan pa mi skyong ba la bka' rgya yod :
grub mtha' mi bzung ba la bka' rgya yod :
bshad sgrub mi nus pa la bka' rgya yod :
snyoms las le lo can la bka' rgya yod :
dman sems zhum pa rnams la bka' rgya yod :
zur dang rkyen ngan mang la bka' rgya yod :
de dag rnams la rgyal por mi 'os so :
shes rab snying rje che la 'di spel lo :
sgom sgrub brtson 'grus can la 'di spel lo :
kun la mthun pa rnams la 'di spel lo :
nyams len drod tshad ldan la 'di spel lo :
mdo rgyud mkhyen pa rgyas la 'di spel lo :
bsnyen sgrub phyag len mkhas la 'di spel lo :
don sgrub phyi bshol med la 'di spel lo :
khog yangs ngang rgyud bzang la 'di spel lo :
longs spyod gtong phod can la 'di spel lo :
bla ma'i bka' bzhin sgrub la 'di spel lo :
dam tshig tshul bzhin srung la 'di spel lo :
rtag tu sgrub par brtson la 'di spel lo :
phyogs med 'gro don skyong la 'di spel lo :
bsod nams bkra shis ldan la 'di spel lo :
de phyir spang blang zhib la tshul bzhin spyod :
'di thob pad+ma bdag gi sras su nges :
phyir mi ldog cing 'gro don ngang gis 'phel :
de phyir bkra shis byin chags nam mkha' mdzod :
dpal rnams 'dus pa g.yu yi brag la sbos :
ma 'ongs lha sras khyod kyi skye ba'i mtha':
'gro ba'i dpal mgon 'byung gis de la 'phrad :
da lta'i rje 'bangs rigs dang chos kyi sras :
skal ldan rgyal po rnams la 'di bskur bas :
gsang sngags bstan pa mi nyams rgya cher 'phel :
de phyir yal bar ma dor sa ma ya :
zhes gsungs bka' rgyas bsdams pa ltar :
ma 'ongs don du gter du sbas :
las can bu
dang 'phrad nas kyang :
bstan pa'i btsas su 'byung bar shog :
sa ma ya rgya rgya rgya :
gter rgya :
sbas rgya :
gtad rgya :
zab rgya :
gsang rgya :
kha thaM gu h+ya :
sa ma ya rgya rgya :[ \u0f88\u0f88\u0f88\u0f88\u0f88\u0f88 ]sprul pa'i gter chen o rgyan mchog gyur gling pas mdo khams nam mkha' mdzod kyi lho phyogs g.yu 'bar brag nas spyan drangs pa'i shog ser glegs bam gyi ngos las /
phrin las 'gro 'dul dbang gi gnas mchog ri bo dbang zhu'i snying po zla gam dbang chen phug par gtan la phab pa'i yi ge pa ni pad+ma gar dbang blo gros mtha' yas kyis bgyis pa dge legs 'phel ///
/'di dag gi chos skor tshan pa brgyad po rnams ni 'jam mgon rin po che dang rigs bdag bla ma rnams kyi dgongs rdzogs phyir du kha bskangs te spar gsar du bsgrubs pa yin pas dbang lung sogs la zhib ca bya dgos yod do zhes si tu pa pad+ma dbang mchog rgyal po kho bos ched du gdams pa'o ///
/
