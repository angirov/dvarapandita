@#//
yang gter phag mo dkar mo'i thugs tig ye shes 'khor lo'i dbang bskur gyi lag len dran thor bkod pa ye shes gsal ba'i rgyan zhes bya ba bzhugs so //
na mo gu ra be /
ye shes mchog sbyin shes rab pha rol phyin //
ston zla'i mdangs 'dzin rnal 'byor ma dpal zhabs /
spyi bor mchod nas thugs tig zab mo yi //
smin byed 'bogs pa'i zin tho nyung ngur dgod //
ngo mtshar rmad du byung ba'i gsang ba chen po phag dkar ye shes 'khor lo'i dbang bskur yan lag dang bcas pa'i tshul la /
thog mar gshom gyi rim pa ni /
stegs bur bdud rtsi lnga'i chus chag chag gdab pa la /
rdul tshon nam ras bris kyi dkyil 'khor chos 'byung phyi dkar la nang dmar ba'i dbus su pad+ma 'dab bzhi'i lte bar gri gug 'khor los mtshan pa'am hrIHyig dkar po gang rung bri /
mtha' skor dur khrod brgyad dang rdor rwa me ris bskor ba dgod /
ma 'byor na maN+Dal bdud rtsis brlan pa la 'bru dkar gyi tshom bu gcig bkod /
de'i dbus su many+dzi'i steng du thod pa mtshan ldan chang dang chos sman sbyar bas bkang ba'i khar me long la sin+d+hu ra brdal ba la chos 'byung bsnol ma'i dbus su hrIH
grwa bzhir dga' ba 'khyil bas mtshan pa bris la bkab /
gtso mo'i sku dang /
thod phreng /
kha T+wAM ga
/sgrub pod /
sna tshogs rdo rje dang bdud rtsi bcas phyogs mtshams gang bder bzhag
/g.yas su 'di nyid kyi sgo nas sngar bsgrubs pa'i bdud rtsi ril bu yod na rab /
med na chos sman nam ril bu gang 'dzom pho mo'i thod pa kha sbyor du bcug la dar snas dril dbu rgyan dang rdor dril bcings pa bkod /
g.yon du mar me gsal ba /
mdun du thod pa mtshan ldan du gzhung gsal tshe ril blugs la dar dmar gyis kha bcad pa dang tshe chang bzhag
/sman gtor rak+ta /
chu gnyis nyer spyod /
gtor 'bul dang tshogs kyi longs spyod sogs phrin las dang dbang gi skabs su mkho ba spyi mthun rnams kyang tshogs par bya /
'byor na skong chog gi mchod rdzas mar me sogs brgya rtsa ci 'byor du bsham mo //
gnyis pa dbang don sgrub cing mchod pa ni /
tshig bdun dang brgyud 'debs sngon du 'gro bas /
dkar gtor dang bgegs gtor spyi 'gro gtang /
gter gzhung gi dbu nas tshogs gsag 'phros /
'og nas 'byung ba'i rdor sems sgom bzlas dang bla ma'i rnal 'byor sbyar /
gong gi 'phros bgegs bskrad srung mtshams nas brtsam bdag bskyed mchod bstod yan dang /
bsnyen sgrub las gsum gyi bzlas pa'i bar btang nas mchod bstod bdag bskyed ltar bya /
de nas mdun bskyed tshogs mchod cho ga las 'byung ba ltar /
hU~M zhes brjod pas sogs nas bskyed chog bdag bskyed ltar bskyar la /
dbang bskur rgyas gdab kyi sngags bar song nas /
tshogs mchod ltar phyi nang gsang ba rmad byung bstod pa'i mchod pa rnams dang /
mdun bskyed kyi bzlas pa'i mchod pa ci 'grub /
ting nge 'dzin gyi mchod pa grub mtshams /
lnga pa las tshogs kyi sa bcad lnga pa rdo rje'i tshe sgrub pa ltar /
bdag mdun gyi thugs kar ye shes sems ma'i thugs ka'i dbus su sogs nas /
lte bar hrIHsa mtshan pa zhes pa'i tshe rten gsal gdab /
rang gi thugs srog las sngags kyi 'od zer sogs spro bsdu'i dmigs pa byas la sgrub sngags tshe sham can bzla /
mchod bstod mdor bsdus dang mda' dar g.yab la tshe 'gugs gtang /
de nas las tshogs bcu gsum pa sman sgrub kyi gzhung bzhin /
khrol bu /
phye ma /
lde gu
/ril bu'i sgrub pa dkyus bzhin 'grub na legs kyang mi lcogs na 'di skabs bsgrubs zin pa'i ril bu la brten pa'i dbang du byas te /
mchod kha gsos la byin brlabs /
sman thod bsang sbyang /
stong pa'i ngang las rang byung pad+ma b+han+d+ha'i gzhal med khang sogs ril sgrub dang rlon sgrub gong 'og tu gsal ba ltar lha bskyed /
spyan 'dren nas mchod bstod bar las gzhung bsrang /
hU~M:
'og min rdo rje btsun mo'i zhing :
sogs kyis thugs dam bskul /
ril sgrub ltar bzlas dmigs dang /
bzlas pa ci 'grub mthar /
dngos grub dbang du byed pa'i dzapa? bzla zhing dngos grub blang /
gong gi sa bcad bzhi pa ltar gtor ma 'bul /
bka' gter srung ma'i gtor chog rgyas bsdus gang 'grub bya /
de nas las tshogs bcu gnyis pa nyams chag skong ba'i las rim las gsungs pa'i /
phyag 'tshal /
yig brgya /
lta ba'i klong bshags /
thun mong bshags pa dus gsum bde gshegs lta bu /
sman gtor rak+ta'i skong ba rnams gter kha gsar rnying las 'byung ba spyi 'gro gang rung ngam /
grub thob thugs tig las 'byung ba nyid gtang /
mar me'i skong ba gzhung gsal /
hU~M:
snang ba snod kyi sogs smon lam yan tshang ma sbyar /
de nas gong gi mchod bstod kyi 'phros su 'byung ba ltar tshogs byin brlabs /
tshogs phud cha gsum phul la yig brgya brjod /
bdag 'jug rdzogs par blang grub na legs /
mi 'grub na rig pa'i me tog dor la slob ma gzhug pa'i gnang ba zhu /
gsum pa dbang bskur ba la /
slob ma rnams khrus nas dbyung /
bgegs gtor spyi 'gre gtang /
mtshams bcad la srung 'khor bsgom /
me tog bkye bsdu dang sems bskyed gsal gdab /
chos bshad gang 'os dang khyad par 'dir skabs su babs pa'i 'chad bya /
gsang sngags rdo rje theg pa rnal 'byor bla med ma rgyud thams cad kyi yang zab bcom ldan 'das ma rdo rje rnal 'byor ma'i rgyud dang sgrub thabs snga 'gyur rnying ma dang phyi 'gyur gsar ma rnams kyi grub pa'i slob dpon so so'i bka' srol las rigs mi 'dra ba ji snyed cig byon cing thams cad kyang byin rlabs gyi gzi byin ldan zhing skal pa dang 'tsham pa'i las dang dngos grub 'grub pa sha stag byon pa las /
phag mo dkar mo 'di nyid dngos grub rnam pa gnyis sgrub pa la gzhan las ches zab cing /
khyad par mtha' drug tshul bzhi'i sgrom du tshud pa'i gsang ba chen po'i rgyud lung gi dgongs pa zab mo bde blag tu rtogs pa'i blo gros kyi snang ba chags thogs med pa stsol bar mdzad pa ste /
de lta bu'i sgrub thabs sa steng du dkon la khyad par 'phags pa 'di nyid kyi lo rgyus kyang rtsa ba rdo rje'i gsung las 'byung ba ni 'di lta ste /
rdo rje phag mo dkar mo'i sgrub thabs lam gyi rim pa sogs gzhung gi gsham nas 'byung ba tshang ba brjod /
rang gzhan 'brel tshad don du 'gyur :
zhes gsungs pa ltar /
rgyal dbang pad+mA ka ra'i thugs bcud zab mo 'di nyid gangs can gyi skal ldan rje 'bangs rnams la bka' drin du bstsal te ma 'ongs pa'i don du rgyas 'bring bsdus pa snying po'i gdams skor bzhir phyes nas gter gnas so sor sbas pa phyis sprul pa'i gter ston rnams kyis rim par bton /
de dag gi nang nas zab mo bsdus pa rmad du byung ba'i gsang ba rdo rje phag mo'i sgrub thabs ye shes 'khor lo 'di /
lo chung dkon mchog 'od kyi skye mtha' e spel lcogs gar dbang las 'phro gling pas /
rab byung dgu pa'i mthar yar klung shel brag pad+ma brtsegs pa nas ma 'gags rdzu 'phrul gyi rol pas spyan drangs /
gsang ba'i thugs dam du mdzad /
slar shog ser lung byang ltar ldab gter du bzhugs pa /
deng sang gdul bya'i dus la babs pa na gter ston de nyid dang thugs rgyud gcig pa bka' babs chen po bdun gyi mnga' bdag 7pad+ma 'od gsal mdo sngags gling pa'i phyag tu chos bdag ye shes mkha' 'gros shog ser dngos su phul /
gter ston nyid kyi ye shes kyi skus smin grol gdams pas byin gyis brlabs shing chos sgo dbye ba'i gdams pa bstsal pa ltar /
rab tshes lcags 'brug lo'i cho 'phrul zla bar gtan la phab ste bdag cag la smin grol chig rdzogs su bstsal pa ste /
chos 'di'i che ba'i yon tan dang thob pa'i phan yon yang /
gzhung las /
rdo rje stong nyid nam mkha'i dkyil :
sogs gter gzhung mjug ltar nas /
'brel tshad don ldan e ma ho :
zhes bsngags par mdzad pa 'di nyid la sngon byon gter kha bzhi'i brgyud pa'i byin rlabs kyi chu bo gcig tu 'du ba ste /
de lta bu'i rim pa'ang /
chos sku kun bzang rdo rje 'chang /
longs sku 'khor lo bde mchog
/sprul sku rdo rje phag mo /
ye shes kyi mkha' 'gro ma las kyi dbang mo /
o rgyan pad+ma badzra /
rgyal yum ye shes mtsho rgyal /
mnga' bdag rje 'bangs 'dus pa /
sprul pa'i gter ston khyung po dpal dge
/sprul sku bde chen gling pa /
mchog ldan mdo sngags gling pa /
gar dbang las 'phro gling pa /
gter ston grub thob rgya mtsho'i 'khor los sgyur ba pad+ma 'od gsal mdo sngags gling pa /
des bdag la thugs rjes dgongs nas bka' drin du bstsal pa ste de lta bu'i sgo nas smin byed kyi dbang bskur ba la rtsa ba dang yan lag gnyis las thog mar rtsa ba'i dbang bskur bsgrub pa la bdag nyid kyis bgyi bar 'os pa sogs mtshams sbyor spyi ltar byas la maN+Dal 'bul gzhug
/sa bcad drug pa dbang le'u ltar gsol ba gdab /
mig dar me tog gtad /
sgrub thabs kyi dbu nas 'byung ba'i tshogs gsog gis rgyud sbyang /
sngags lugs rdo rje zla ba'i sems bskyed spyi mthun nas brtsam gzhung gsal mthar chags su gtang /
bum dbang gi rtogs pa brjod pa yan grub nas /
khrid dang sbrel te /
de dag rnams kyis lus smin par byed pa bum pa'i dbang 'khor dang bcas pa grub nas /
de'i rjes 'brel du grol byed khrid kyi rim pa ston pa la /
dang po sku bskyed rim phyag rgya'i sgrub thabs ni :
sogs dbu nas brtsam ste rim par gsal zhing dag la go brda 'phrod nges su bklag
/rdor sems dang bla ma'i rnal 'byor skabs su 'og gi thugs rdzogs rim gyi skabs su 'byung ba nyid 'dir yar blangs la /
gsung bzlas pa nye bar bsnyen pa'i rnal 'byor ro :
bar song nas dbang gzhung las gsang dbang bskur /
des ngag smin par byed pa gsang dbang grub nas rjes 'brel du grol byed kyi khrid la /
gsum pa thugs rdzogs rim de kho na nyid kyi khrid la sngon 'gro gong du song /
dngos gzhi la bzhi :
bkod pa rtsa'i rnal 'byor :
sogs nas /
mi shigs pa nA da'i sgra dbyangs la dbang sgyur bar 'gyur ro :
yan song nas dbang gzhung las sher dbang bskur /
des yid smin par byed pa shes rab ye shes kyi dbang grub nas rjes 'brel du grol byed kyi khrid la /
gsum pa thig le'i rnal 'byor ni :
sogs nas /
mi 'gyur ba'i bde ba chen po lhan cig skyes pa'i gnas lugs la dbang sgyur bar 'gyur ro :
yan brjod /
de nas dbang gzhung ltar bzhi pa bskur /
des sgo gsum smin par byed pa dbang bzhi pa grub nas rjes 'brel du grol byed kyi khrid la /
bzhi pa ye shes kyi rnal 'byor ni :
sogs nas /
thugs 'od gsal rdzogs rim de kho na nyid sgrub pa'i rnal 'byor bstan zin to :
bar gyis grub /
de rnams kyis rtsa ba'i dbang bskur khrid dang bcas pa legs par grub /
gnyis pa smin par slob pa'i dbang du byas nas mtha' rten yan lag gi dbang bskur ba la gsum las /
thun mong du gces pa nyams chag skong ba'i dbang bskur zhu ba'i yon du maN+Dal 'bul /
bcu gnyis pa skong ba'i las rim ltar /
gsol gdab dang /
rgyud sbyong sngar ltar ram /
rdo rje slob dpon gang rung /
gzhi dgod pa nas /
'od gsal ye shes mngon gyur bsam :
bar /
ho :
gsang mchog rdo rje btsun mo'i sogs gong du yod pa'i mar me smon lam dpon slob lhan cig pas brjod /
bkra shis dang /
des ni dbang bzhi'i sogs nas /
myur du 'grub pa'i skal pa can du 'gyur ba yin no //
zhes rtogs pa brjod /
mchog gi dngos grub kyi nye rgyu bdud rtsi sman gyi dbang bskur zhu ba'i yon du maN+Dal /
bcu gsum pa sman sgrub ltar /
gsol ba gdab /
rgyud sbyong gang 'os /
ye shes dbab pa mdor bsdus /
bdud rtsi'i dbang bskur yongs rdzogs /
bkra shis /
phan yon brjod pa bcas song nas /
mtha' rgyas bkra shis tshe'i dbang bskur zhu ba'i yon du maN+Dal phul /
lnga pa rdo rje'i tshe bsgrub pa las 'byung ba ltar snying gar tshe rten gsal gdab /
tshe bcud bsdu ba'i dmigs pa spod la mda' dar g.yab cing tshe 'gugs gyer /
tshe'i sgrub rdzas gnas gsum du bzhag la dbang bskur /
tshe ril chang sbyin /
'chi med rdo rje phag mo dang skal pa mnyam par gyur /
bar song nas gong gi
/de ltar bsdus pa'i sogs dmigs pa dang tshig bcad kyis tshe mi 'gyur ba'i rgyas gdab la /
me tog 'thor la shis brjod rgyas par bya /
de ltar rtsa ba dang yan lag gi dbang bskur ba rnams rgyas par grub nas /
smin grol thams cad kyi srog dam tshig rnam par dag pa'i tshul du bsgrub dgos te /
de'ang rgyud las :
rdo rje phag mo'i dam tshig ni :
sogs le'u bdun pa ltar /
'di ni mchog gi dam tshig yin :
ces gsungs pas mtshon spyi dang khyad par lhag pa'i dam tshig gis bsdus pa mtha' dag ci nus su bsrung bar bgyi'o snyam pas 'di'i rjes zlos /
gtso bos ji ltar sogs dbang gi rjes rnams spyi ltar bya /
de nas slob dpon gyis tshogs la rol /
tshogs mchod kyi 'phros las 'byung ba ltar lhag ma gtang /
shis brjod kyi glu blang /
gtang rag mchod bstod sgrub thabs ltar bya /
yig brgya brjod la nongs pa bshags /
mdun bskyed kyi ye shes pa rten yod na brtan bzhugs dang /
med na gshegs gsol /
dam tshig pa rang la bsdu /
rang yang 'od gsal du bsdu zhing gnyug ma'i lha skur ldang /
bsngo smon shis brjod byas pas 'grub bo //
ye shes snang ba'i zla zer snying la zhugs //
rmongs pa'i mun bsal blo gros kun+da bzhad //
bde chen bcud kyis brtas pa'i rdo rje'i lus //
mkha' spyod grong du dga' ba'i gar bsgyur shog
/ces gter gzhung nyid bklag chog lta bu shin tu kha gsal yang rang 'dra'i blo dman gyis lag len byed pa'i skabs su lam ston sgo 'byed tsam du mkho bar bsams nas /
rtsis med kyi rnal 'byor spyod pa pad+ma gar dbang phrin las 'gro 'dul rtsal gyis shrI de bi ko Ti tsa 'dra rin chen brag gi sgrub gnas su bgyis pa dge legs 'phel ///
/
