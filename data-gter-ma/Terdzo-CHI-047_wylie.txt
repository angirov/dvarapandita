\u0f01\u0f83:
zur bza'i thugs dam skor drug las :
mkha' 'gro sgrub pa'i skor rnams bzhugs :
\u0f88\u0f88\u0f88
bla ma mkha' 'gro'i tshogs la 'dud :
bdag 'dra pad+ma 'byung gnas kyis :
mkha' 'gro'i rgyud lung mtha' yas shes :
kun las khyad par 'phags pa ni :
rdo rje phag mos bdag la bstsal :
de dag kun gyi bcud phyung nas :
zhabs tog phul phyin mtsho rgyal ma :
zur bza' thabs kyi dpa' bor bcas :
skal ldan pho mo da ltar bzhugs :
slad nas 'byung ba'i don du bshad :
phyi ltar sgrol ma khro gnyer can :
nang ltar rdo rje phag mo yum :
gsang bar gsang ba ye shes ma :
yang gsang pad+ma bdag gi yum :
man+dA ra ba mtsho rgyal ma :
mkha' 'gro sgrub pa'i thabs 'di ni :
shin tu gsang ba rmad du byung :
man ngag kun gyi mthar thug go :
sa ma ya :
sgrub thabs kun gyi khog phub ni :
sngon 'gro dngos gzhi rjes gsum mo :
mtshan nyid ldan pa'i gnas su phyin :
sa yi cho ga la sogs bya :
dkyil 'khor bzhengs shing sgrub rdzas bkram :
mchod gtor dam rdzas bag dro bsham :
nges 'byung skyabs 'gro sems bskyed sogs :
rnal 'byor pho mo rgyud sbyangs nas :
dang po bgegs tshogs mtshams gcod ni :
hU~M:
chos kun dag pa chen po la :
gnyis 'dzin bgegs kyi ming yang med :
snang srid dpa' bo mkha' 'gro'i zhing :
bdud kyi sgra yang grags mi 'gyur :
rdo rje'i me ris mtha' nas bskor :
log par 'dren pa'i mtshams chod cig :
badzra rak+Sha rak+Sha b+h+rU~M:
gnyis pa nongs pa'i tshogs bshags pa :
hU~M:
thams cad 'od gsal yum gyi dbyings :
nga bdag dngos por 'dzin pas bsgribs :
'khrul pa'i las rnams thams cad kun :
rang bzhin ma grub ngang du bshags :
sa ma ya shud+d+he a :
gsum pa mi 'da' dam bca' ba :
hU~M:
'du 'bral med pa'i byang chub sems :
lhan skyes ye shes mkha' 'gro ma :
'di bstsal bla ma rdo rje 'chang :
srog phyir mi gtang rab tu bzung :
gu ru d+he wa d+hA ki nI bo d+hi tsit+ta badzra sa ma ya hU~M:
bzhi pa byin chen 'beb pa ni :
rab brgyan spos bsreg rol mo bcas :
hU~M hrI:
spros med rnam dag chos kyi dbyings :
kun tu bzang mos 'khor 'das khyab :
bde chen longs spyod stug po bkod :
bde gshegs yum lnga'i dkyil 'khor gtso :
o rgyan mkha' dang sa la spyod :
sangs rgyas rdo rje rin po che :
pad+ma las kyi rigs su snang :
ye shes 'jig rten mkha' 'gro'i tshogs :
dpa' bor bcas pa dbyings nas bzhengs :
'dir byon byin chen dbab tu gsol :
sku yi byin chen lus la phob :
rtsa yi mdud khrol snang ba lha :
gsung gi nus pas ye shes rlung :
bde drod rab 'bar grags pa sngags :
thugs kyi dgongs pas byang chub sems :
lhan cig skyes pa'i 'od gsal dbyings :
'pho med dag pa chen por sgyur :
baM ha ri ni sa dzaHhU~M baM hoHA ral+li hrIM hrIM:
dz+nyA na A be sha ya a A:
lnga pa mchod rdzas byin gyis brlab :
hrI:
snod bcud ye nas rnam par dag :
phyi nang gsang ba lhun gyis grub :
ye shes gsum gyis rnam par sbyangs :
kun tu bzang po'i mchod pa'i sprin :
ye shes lnga yi bdud rtsi'i bcud :
bde ba thig le'i dmar chen po :
sku gsung thugs yon phrin las kyi :
gtor ma 'dod pa'i yon tan lnga :
thabs shes sta na g+ha Na'i tshogs :
rab 'byams nam mkha' gang bar gyur :
raM yaM khaM:
oM badzra ar+g+haM sogs /
shab+da AHhU~M:
oM AHhU~M sarba pany+tsa a mr-ita hU~M hrIHTha :
oM AHhU~M ma hA rak+ta dz+wa la maN+Da la hU~M hrIHTha :
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHTha :
oM AHhU~M badzra pad+ma ma hA su kha hU~M hrIHTha :
de ltar sngon 'gro'i chos rnams kyis :
bsnyen pa'i rim pa rdzogs pa 'o :
spyi don gnyis pa dngos gzhi la :
phyi nang gsang ba yang gsang sbyar :
dang po dam tshig bskyed pa ni :
a :
ye nas sangs rgyas bskyed dang rdzogs pa'i ngang :
chos kun rang snang byang chub sems kyis khyab :
stong nyid snying rje zung 'jug yi ge a :
rang rtsal e yaM ra suM keM raM b+h+rU~M:
nam mkha' rlung nag khrag mtsho zhing gi sa :
keng rus ri rab me 'bar yum lnga'i dbyings :
gang gis mi phyed rdo rje'i srung 'khor dbus :
tshogs brgyad dag pa'i dur khrod chen po brgyad :
pad+ma 'dab stong rgya gram brdal ba'i steng :
ye shes rang snang thod pa rin chen gyi :
gzhal yas khang pa gru bzhi sgo bzhi pa :
zhing dang dregs pa dur khrod rgyan gyis mdzes :
chos kyi 'khor lo rdo rje nor bu'i tog :
dga' ba bzhi yi 'khor lo'i lte ba la :
sna tshogs pad+ma nyi ma bam ro'i gdan :
a yi cho 'phrul rdo rje phag mo'i sku :
bcu drug nyams ldan pad+ma rA ga'i mdog :
khro 'dzum spyan gsum thor tshugs rdo rjes mtshan :
dbu skra phyed bcings lhag ma rgyab tu grol :
phyag g.yas skye shi rtsad gcod gri gug phyar :
g.yon pas bdud bzhi 'joms pa'i thod khrag gsol :
thod skam rin chen rtse bran dbu la brgyan :
rna ltag g.yas nas phag zhal mthing nag ngur :
rus pa'i phyag rgya lnga 'chang rtsi gsum byugs :
zhabs gnyis g.yas bskum g.yon brkyang rol pa'i gar :
sku la 'ja' 'od thig le me 'bar 'phro :
phyogs bzhir pad+ma nyi ma bam ro'i steng :
rdo rje rin chen pad+ma las rab kyi :
mkha' 'gro dkar ser dmar ljang gtso dang mtshungs :
g.yas pas rang rtags mtshon pa'i gri gug dang :
g.yon pas bdud bzhi'i khrag bkang thod pa 'dzin :
sgo bzhir phyag rgya bzhi 'dzin lha mo bzhi :
rigs kyi mdog can g.yon pas thod khrag bsnams :
bam ro'i gdan la brkyang bskum gar gyis rol :
kun kyang kha T+wAM dpa' bo yab la 'khril :
gzhan yang mkha' 'gro sum cu rtsa gnyis dang :
gnas yul d+hA ka d+hA ki sna tshogs mdog :
phyag rgya lnga 'chang gri thod kha T+wAM 'dzin :
bla ma sangs rgyas byang sems zhi khro'i tshogs :
dam can srung ma rang rang tshom bur bcas :
ma bskyed ye rdzogs rang rtsal rol pa'i lha :
phung khams skye mched dkyil 'khor chen po'i ngang :
snang srid sku gsung thugs su gsal brtan 'bar :
rgyal ba'i rdo rje gsum dang dbyer med cing :
dug lnga rnam dag ye shes lhun gyis grub :
oM AHhU~M:
oM hU~M trAM hrIHA:
a b+hi Shiny+tsa hU~M:
gnyis pa ye shes 'gugs phyir du :
gdung ba'i dbyangs dang rol mo yis :
hU~M hrI:
chos dbyings rnam dag zhing khams su :
snyoms par zhugs pa'i kun bzang yum :
thugs rje chen po'i smon lam gyis :
longs spyod rdzogs pa'i skur bzhengs nas :
sgyu 'phrul rol pa'i mkha' 'gro'i tshogs :
mchod yon yo byad du ma yis :
dad dang gdung bas spyan 'dren na :
ma lus gnas 'dir gshegs su gsol :
ma rig sgrib pa bsal ba dang :
ye shes snang ba rab tu rgyas :
dngos grub 'dod pa 'jo ba'i gter :
rang rig klong nas mnyes par mdzod :
oM badzra ar+g+haM pra tIts+tsha swA hA:
dz+nyA na tsakra badzra sa ma ya dza :
a ha ri ni sa dz+nyA na lo ka d+hA ki hrIM hrIM dza dza :
gsum pa dam ye bsre ba ni /
hU~M hrI:
ye nas gzhi 'bras dbyer med cing :
snod bcud dag mnyam chen por rdzogs :
ye shes lha tshogs phyag zhabs bsil :
dam tshig 'khor lor gnyis med du :
gzhal yas gdan mchog mdzes pa 'dir :
byang chub bar du bzhugs nas kyang :
ye shes 'khor lo skyed pa dang :
dkyil 'khor bdag po mdzad du gsol :
oM badzra pA d+yaM pra tIts+tsha swA hA:
dzaHhU~M baM ho :
sa ma ya tiSh+Tha lhan :
bzhi pa phyag mchod bstod pa'i rim :
na mo :
dus gsum sangs rgyas skyed pa'i yum :
rdo rje btsun mo rnal 'byor ma :
rang dang lhan cig skyes pa'i lha :
gnyis med gus pas phyag 'tshal lo :
a la la ho :
a ti pU ho :
pra tIts+tsha ho :
oM:
me tog rin chen rgyan gyi char :
dri bzang sprin gyis bar snang khengs :
nyi zla nor bu lhag pa'i 'od :
byug pa bde ba skyed pa'i mchog :
ro brgya ldan pa'i bza' bca'i zas :
'bud brdung dkrol ba'i rig byed dang :
mchod pa'i yon tan zhing kun khengs :
kun bzang rol mo bzhes su gsol :
oM badzra puSh+pe d+hU pe A lo ke gan+d+he nai bid+ya shab+da pra tIts+tsha swA hA:
hU~M hrI:
sna tshogs gzugs ni snang zhing stong :
bde stong 'char ba'i sna tshogs sgra :
yid 'ong ma yi dri zhim 'thul :
rang bzhin med pa'i ro mchog ldan :
thabs kyi reg bya ji snyed pa :
chos dbyings rol mo chen pos mchod :
oM badzra rU pa su kha pU dza ho :
oM badzra shab+da su kha pU dza ho :
oM badzra gan+d+he su kha pU dza ho :
oM badzra ra sa su kha pU dza ho :
oM badzra spar+she su kha pU dza ho :
oM badzra d+harma d+hA tu ma hA su kha pU dza ho :
hU~M hrI:
rmad byung dur khrod rdzas kyi mchog :
dbang lnga gsur chen zhun me sbar :
byug pa'i tshogs dang sha chen zas :
rkang gling thod rnga rus pa'i rgyan :
zhing chen 'phan gdugs bla bre rnams :
ma dang mkha' 'gro bsten phyir 'bul :
ma hA ti ra sh+ma shA na pU dza ho :
hU~M:
rang byung ye shes lnga yi dngos :
dug lnga sel ba'i sman gyi mchog :
rtsa brgyad stong sbyar a mr-ita :
dam rdzas bdud rtsi'i mchod pa bzhes :
sarba pany+tsa a mr-ita kha raM khA hi :
rtsa gsum chos skyong mtshan smros mchod :
(kun bzang yum chen dbyings phyug rgyal mo lnga //
gsang bdag las kyi dbang mo thod phreng rtsal //
ye shes mtsho rgyal lha sras me tog sgron //
sman mchod 'bul lo smin grol dngos grub stsol //
sarba pany+tsa a mr-ita kha raM khA hi /
rtsa ba'i bla ma rig 'dzin yab dang yum //
dkyil 'khor lha tshogs mkha' 'gro dam can dang //
'gro kun DA ki'i sku ru dag pa la //
sman mchod 'bul lo smin grol dngos grub stsol //
sarba pany+tsa a mr-ita kha raM khA hi /
zhes pa'ang mchog gyur gling pas sbyar ba'o //)
sman gyi dngos grub 'bru gsum po :
rdo rje lce yi hU~M la brgyud :
dngos po med las dngos grub blang :
sku gsung thugs kyi rdo rje thob :
oM AHhU~M:
A:
chags med rnam dag bde ba che :
khams gsum kun gyi bcud bsdus pa :
dmar chen rak+ta'i mchod pa 'di :
dpa' bo mkha' 'gro'i tshogs la 'bul :
ma hA rak+ta khA hi :
oM:
snang ba snod kyi gtor gzhong du :
srid gsum bcud rnams gtor ma sbyar :
'dod yon nam mkha' gang ba 'di :
dkyil 'khor lha tshogs rnams la 'bul :
ma hA ba liM ta khA hi :
ho :
thabs dang shes rab mnyam sbyar ba'i :
bde chen byang chub sems kyi sprin :
mchod 'os thams cad dgyes pa bskyed :
sems can 'od gsal dbyings su bsgral :
mchod bya mchod byed mchod yul kun :
dmigs med spros bral phyag rgya che :
sta na g+ha Na ma hA mu drA su kha d+harma d+hA tu swa b+hA ba At+ma ko\u0f85 haM:
rdo rje glu yi bstod pa ni :
dbyangs snyan phyag rgya gar dang bcas :
oM:
dpal ldan mi 'gyur dbyings kyi yum :
bde chen longs spyod rigs mchog lnga :
thugs rjes sna tshogs sgyu 'phrul gar :
mkha' 'gro'i gtso la phyag 'tshal bstod :
mtshan dang dpe byad 'bar ba'i sku :
'gyur ba med pa'i rang bzhin nyid :
dkyil 'khor kun gyi 'khor los sgyur :
rnam par snang ba khyod la bstod :
gsung sngags yongs su rdzogs pa'i dbyangs :
rtag pa rgyun du 'khor lo bskor :
gdul bya'i blo bzang skyed par mdzad :
'gag med mkha' khyab grags la bstod :
'khrul med ye shes lnga ldan pa :
rnam par mi rtog 'od gsal dbyings :
brtse chen smon lam rjes su 'jug :
ji lta ji snyed mkhyen la bstod :
sku yi rol pa ngo mtshar rgyan :
zhing khams gzhal yas 'dus pa'i 'khor :
che ba'i bkod pa sna tshogs sprin :
yon tan bsam mi khyab la bstod :
dpag yas phrin las phyogs bral ba :
dus las mi g.yel chags thogs med :
zhi rgyas dbang dang drag po yis :
'gro don lhun gyis grub la bstod :
lnga pa dzapa? kyi rim pa yang :
lha bskyed la sogs nye bar bsnyen :
sgrub pa bzlas pa nyid yin yang :
skabs 'dir dbye ba rnam pa bzhi :
lha rnams thugs kar nyi ma'i steng :
thugs srog sngags phreng zla skar bzhin :
mi g.yo gsal zhing brtan par gnas :
mgal me'i 'khor lo bzhin 'khor zhing :
dpa' bo yab dang bde chen bzlas :
sems sprin rgyal po'i bran mngags ltar :
sangs rgyas mdzad pa thams cad sgrub :
sku gsung thugs kyi phyag rgya rnams :
phra ba mtha' yas 'phro zhing 'du :
snang srid dkyil 'khor chen por rdzogs :
grags pa gsung dbyangs chos kyi sgra :
rnam rtog rang grol 'od gsal dbyings :
mi rtog snang cha sku gsung thugs :
mkha' 'gro sgyu 'phrul chen por shar :
rgyud ltar bzlas pa gang mos dang :
oM badzra b+ha ra hi ha ri ni sa hU~M phaT:
gtso bo yang snying drug pa bzla :
thugs srog las byung 'od zer gyis :
'khor gyi lha mo thams cad bskul :
'od zer sprul pa sna tshogs pas :
las rnams thams cad sgrub par bsam :
a ha ri ni sa dzaHhU~M baM hoHsarba karma ku ru ho :
stong rdzogs sman raka gtor ma brlab :
rgyas bsdus gang shes sngags kyis 'bul :
hU~M:
bcom ldan rdo rje mkha' 'gro ma :
sku gsung thugs dang ye shes lnga :
yongs rdzogs mkha' 'gro kun gyi gtso :
'khor los sgyur ba stobs chen mo :
dngos grub phrin las kun gyi bdag :
chos dbyings 'og min mkha' spyod zhing :
o rgyan gnas su rtag tu bzhugs :
zhing dang sku yi bkod pa'i tshogs :
re re la yang mkha' 'gro 'bum :
gar gyi rnam 'gyur bsam las 'das :
'gyur ba med pa'i mkha' 'gro 'bum :
gsung dbyangs nam mkha' khyab pa la :
tshangs pa'i glu len mkha' 'gro 'bum :
rtog med rnam thar gsum dbyings las :
thugs rje rol pa'i mkha' 'gro 'bum :
rgyan dang yon tan longs spyod las :
bsam mi khyab pa'i mkha' 'gro 'bum :
'gro ba'i don mdzad phrin las bzhi :
lhun gyis grub pa'i mkha' 'gro 'bum :
ye shes dang ni las las grub :
'khor gyi mkha' 'gro bye ba 'bum :
kun kyang bdud rtsi rak+ta dang :
'dod yon gtor ma'i mchod pa bzhes :
phyi nang gsang ba'i bar chad sol :
mchog dang thun mong dngos grub stsol :
phrin las rnam bzhi myur du sgrubs :
zhes bskul zhi rgyas dbang drag kun :
gos rgyan bcas pa dus la sogs :
tshul bzhin bgyis na dngos grub myur :
de tshe rtags kyi rim pa las :
me tog tshal rgyas nyi zla shar :
bud med gzhon mdzes gos rgyan bzang :
'dus shing tshogs kyi 'khor lo bskor :
skyes pa mtshan bzang bde ba ster :
dpa' bo mkha' 'gro 'du ba'i rtags :
bla ma gong ma dgyes pa ni :
nyams pa sor chud byin brlabs rtags :
lha zhal mthong dang sngags sgra thos :
khyad par bde drod 'bar ba dang :
'od gsal rtogs pa 'bras bu'i mchog :
thob nas dngos grub bde chen len :
sbyor sgrol brtul zhugs spyod pa yi :
rtogs pa brtan pa'i thabs chen 'bad :
lha dang rdzas las dngos grub blang :
zung 'jug rdo rje'i sku 'grub bo :
sa ma ya :
spyi don gsum pa rjes kyi las :
rnal 'byor pho mo dben par 'tshogs :
shin tu rgyan gyis brgyan nas su :
bdud rtsi lnga la sogs pa yi :
dam tshig rdzas rnams 'du byas la :
mtshams bcad lhar bsgom bsang chu 'thor :
raM yaM khaM:
zhi gnas lhag mthong zung 'jug gi :
me rlung chu yis bsregs gtor bkrus :
bde gsal mi rtog rnam thar gsum :
rlung me thod pa'i sgyed bu'i steng :
phyi snod dbyings kyi b+han+d+ha ru :
khams gsum bcud kyi 'byung lnga'i sha :
phung po bdud rtsi lnga'i rang bzhin :
zhu khol dug lnga gnas gyur nas :
dwangs ma ye shes lnga yi dngos :
sku gsung thugs kyi bdud rtsi bkug :
kha dog dri ro phun sum tshogs :
oM hU~M trAM hrIHAHha hoHhrI:
hU~M hrI:
chos dbyings 'og min bde chen zhing :
he ru ka yi gnas bcu dang :
dur khrod chen po'i gnas brgyad nas :
rig 'dzin bla ma yi dam lha :
dpa' bo mkha' 'gro chos skyong rnams :
tshogs kyi 'du bar gshegs su gsol :
dbu skra thor tshugs shigs se shig :
rus pa'i rgyan cha khra la la :
dar gyi cod pan pu ru ru :
DA ru cang te khro lo lo :
g.yer kha dril bu si li li :
brda skad bshugs glu kyu ru ru :
'khril sbyor bde nyams gar thabs sgyur :
rdo rje'i glu dang dzapa? dbyangs ldir :
thugs kyi dgongs pa 'od gsal dbyings :
mkha' khyab 'khor lo gnas 'dir 'dus :
tshogs khang rang bzhin sprul pa'i zhing :
'dir 'tshogs mched lcam lha lha mo :
dam rdzas ye shes bdud rtsi'i bcud :
dag mnyam chen por byin gyis rlobs :
bde chen ye shes dpag med spel :
ma hA gu ru d+he wa d+hA ki nI a ha ri ni sa baM ra tsa hri ya e A ral+li hrIM hrIM dza :
oM:
gnas mchog zhing dang tshogs khang gzhal yas che :
ston pa rdo rje sems dpa' dbyings phyug ma :
mched lcam lha dang lha mo rol pa'i 'khor :
dam rdzas bdud rtsi ro brgyas bde ba skyed :
kun bzang yum chen rigs lnga btsun mor bcas :
gsang ba'i bdag po rdo rje rnal 'byor ma :
rtsa ba'i bla ma rig 'dzin yab dang yum :
sangs rgyas byang sems yi dam zhi dang khro :
dpa' bo mkha' 'gro chos skyong gter gyi bdag :
'jig rten skyong ba rigs drug pha ma'i mgron :
snang srid dag pa rab 'byams lha tshogs rnams :
snod bcud rnam dag phyi yi tshogs la rol :
'dod yon rol mos dga' bzhi bskyed pas bskang :
bum dbang sku yi dam tshig nyams pa bshags :
bdag med dbyings su phung po'i bdud tshogs bsgral :
sgyu ma'i sha khrag dmigs med zhal du bstab :
'chi med 'ja' lus 'grub par mdzad du gsol :
kA ma gu Na sta na g+ha Na tsakra pU dza ho :
hrI:
lus kyi zhing khams rtsa yi tshogs khang du :
thabs shes a haM gsal brtan stong pa la :
thig le dkar dmar ye shes rlung gi 'khor :
sum cu rtsa gnyis bdud rtsis bde ba skyed :
kun bzang yum chen rigs lnga btsun mor bcas :
gsang ba'i bdag po rdo rje rnal 'byor ma :
rtsa ba'i bla ma rig 'dzin yab dang yum :
sangs rgyas byang sems yi dam zhi dang khro :
dpa' bo mkha' 'gro chos skyong gter gyi bdag :
'jig rten skyong ba rigs drug pha ma'i mgron :
rtsa khams dag pa rab 'byams lha tshogs rnams :
lus bde rnam dag nang gi tshogs la rol :
zhu bde mchog gi dga' bzhi bskyed pas bskang :
gsang dbang gsung gi dam tshig nyams pa bshags :
stong nyid dbyings su nyon mongs bdud tshogs bsgral :
dug lnga'i sha khrag rang grol zhal du bstab :
'gag med longs spyod rdzogs par mdzad du gsol :
bo d+hi tsit+ta sta na g+ha Na tsakra pU dza ho :
hU~M:
rdo rje pad+ma ldan pa'i tshogs khang du :
e dang waM gyi ston pa yab dang yum :
snyoms par zhugs pa khams lnga nyis brgya yi :
bde ba brgyad cu ye shes bdud rtsi'i bcud :
kun bzang yum chen rigs lnga btsun mor bcas :
gsang ba'i bdag po rdo rje rnal 'byor ma :
rtsa ba'i bla ma rig 'dzin yab dang yum :
sangs rgyas byang sems yi dam zhi dang khro :
dpa' bo mkha' 'gro chos skyong gter gyi bdag :
'jig rten skyong ba rigs drug pha ma'i mgron :
thabs shes dag pa rab 'byams lha tshogs rnams :
mnyam sbyor bde chen gsang ba'i tshogs la rol :
chos mchog khyad par dga' bzhi bskyed pas bskang :
shes rab ye shes thugs kyi dam nyams bshags :
zung 'jug dbyings su 'chi bdag bdud tshogs bsgral :
gnyis snang sha khrag dmigs med zhal du bstab :
'khrul med ye shes rtogs par mdzad du gsol :
ma hA su kha sta na g+ha Na tsakra pU dza ho :
trAM:
yul med ma skyes bde chen tshogs khang du :
'pho med thig le chen po'i ston pa la :
bsam mi khyab pa'i ye shes 'khor gyis bskor :
dkar dmar 'phro 'du ro mnyam bdud rtsi'i bcud :
kun bzang yum chen rigs lnga btsun mor bcas :
gsang ba'i bdag po rdo rje rnal 'byor ma :
rtsa ba'i bla ma rig 'dzin yab dang yum :
sangs rgyas byang sems yi dam zhi dang khro :
dpa' bo mkha' 'gro chos skyong gter gyi bdag :
'jig rten skyong ba rigs drug pha ma'i mgron :
'khor 'das ro gcig rab 'byams lha tshogs rnams :
rang bzhin med pa yang gsang tshogs la rol :
lhan skyes ye shes dbang bzhi rtogs pas bskang :
chos dbang sems kyi dam tshig nyams pa bshags :
'od gsal dbyings su lha bu'i bdud tshogs bsgral :
rnam rtog sha khrag rtog med zhal du bstab :
phyag rgya chen po mtha' yas rtogs par mdzod :
d+harma d+hA tu shud+d+he sta na g+ha Na tsakra pU dza ho :
a :
ka dag dbyings kyi tshogs khang du :
a :
lhun grub ye shes gtso dang 'khor :
a :
dbyings rig dbyer med bdud rtsi'i bcud :
a :
ye nas sangs rgyas lha tshogs rnams :
a :
bya rtsol bral ba'i tshogs la rol :
a :
snang ba bzhi yi dbyings su bskang :
a :
srung mtshams med pa'i dbyings su bshags :
a :
dgra gsum chos kyi dbyings su bsgral :
a :
zhen snang sku lnga'i zhal du bstab :
a :
'bras bu rdzogs par mdzad du gsol :
ma hA a ti shUn+ya tA dz+nyA na sta na g+ha Na tsakra pU dza ho :
phyi nang gsang ba'i tshogs rol pas :
bde chen ye shes nyams rtogs spel :
lhag ma bsdus nas kha phru btab :
oM AHhU~M:
e A ral+li hrIM hrIM dza :
ho :
he ru ka yi gnas bcu dang :
dur khrod chen po'i gnas brgyad du :
dpal chen pad+ma he ru ka :
yum chen rdo rje phag mo yis :
tshogs kyi 'khor los sgyur ba'i tshe :
dpa' bo mkha' 'gro shugs 'gro ging :
dregs pa pho mo'i tshogs rnams kyis :
dbus la mi 'tshal mtha' skyong zhing :
phud la mi 'tshal lhag ma zhu :
tshogs kyi dkyil 'khor chen po 'di :
ming tsam 'dzin pa gtsug tu bkur :
de skad khyod kyis zhal bzhes bzhin :
dam rdzas lhag ma'i mchod pa bzhes :
rang rtsal rol pa'i 'khor rnams kyis :
phyi nang gsang ba'i bar chad sol :
phrin las rnam bzhi 'grub par mdzod :
uts+tshiSh+Ta ba liM ta khA hi :
tshul bzhin btang la smon lam bya :
gnyis pa gtor ma skyong ba ni :
hU~M:
'og min chos dbyings longs spyod sprul pa'i zhing :
kun bzang rigs lnga rdo rje rnal 'byor ma :
rgyal ba sems dpa' rig 'dzin tshogs rnams kyis :
gsang sngags chos kyi bgro ba mdzad pa'i tshe :
ye shes rol pa'i 'khor tshogs thams cad kyis :
zhal bzhes bzhin du phrin las ma g.yel cig :
o rgyan la sogs sa dang mkha' spyod du :
he ru ka dpal pad+ma badzra rtsal :
dpa' bo mkha' 'gro rig 'dzin bsam yas kyis :
gsang sngags bshad sgrub gter sbas smon lam btab :
bka' srung gter srung dam can rgya mtsho yis :
zhal bzhes bzhin du phrin las ma g.yel cig :
sngon tshe gtso la 'khor gyi tshogs rnams kyis :
dam rdzas bdud rtsi'i mchod pa blangs nas kyang :
sgrub pa po la zhal ston dam chos gsung :
nyams rtogs rab spel tshe bsring dpal bskyed cing :
bar chad dgra bgegs bsgral bar zhal bzhes bzhin :
bcol pa'i phrin las myur du 'grub par mdzod :
ces dang dmar gyi gtor ma 'bul :
b+h+yo :
dur khrod kun tu rgyu ba yi :
sgrub pa po yi bran mo byed :
dam tshig legs nyes stangs 'dzin ma :
dgra dang bgegs kyi gshed ma che :
la la bud med bzhin mdzes ma :
dar dang rin chen rgyan gyis brgyan :
mtshan ldan glu len bde chen spel :
la la mi srun khro mo'i tshul :
ral pa sprin gtibs bshugs glu len :
dur khrod chas can dgra bo gsod :
la la keng rus gzugs can ma :
me 'bar gar byed thog ser 'beb :
rlung nag bu yug sna 'dren ma :
nad bdag bdud rtsi sman gyi rgyal :
sa gzhi rab g.yo rgya mtsho dkrug :
rnal 'byor kun gyi tshogs khang 'grim :
lha mo chen mo gnas 'dir byon :
sha khrag dmar gyi gtor ma bzhes :
bar chad dgra bgegs rdul du rlogs :
lo ka d+hA ki i daM ba liM ta khA hi :
kye :
'jig rten g.ya' dang gangs kyi ri :
spang ljongs nags khrod chu yi gling :
brag dang rdo yi phug rnams su :
gnas bcas brtan ma bcu gnyis kyang :
rtsa dang 'pho ba bcu gnyis bdag :
rten 'brel lugs ldog mkha' 'gro ma :
a su ra yi brag phug tu :
pad+ma thod phreng dpal seng gis :
rnal 'byor tshogs kyi 'du bar bzhag :
ji ltar zhal bzhes ma g.yel bar :
bshal chu bdud rtsi 'dod yon bzhes :
phyi nang gsang ba'i bstan pa skyongs :
rnal 'byor 'khor bcas bsrung du gsol :
pad+ma d+hA ki nI ba liM ta khA hi :
hU~M:
stong gsum stong gi 'jig rten rnams :
yul med ma skyes chos kyi dbyings :
rtsi shing nags tshal snang yod kun :
ma 'gags rang shar thabs shes lha :
sgra sogs skye mched rtog pa kun :
mi gnas ye shes gsang ba sngags :
sku gsung thugs kyi 'dus pa rnams :
bde ba chen po'i bro ra 'dir :
rang rtsal lha rnams lams se lam :
grags stong glu len 'u ru ru :
lhan skyes ye shes bro brdungs pas :
gnyis 'dzin bdud rnams dbyings su mnan :
dngos po mtshan ma rang sar dengs :
bla med 'bras bu rdzogs pa'i bro :
skye med dbyings su brdung bar bya :
oM laM hU~M laM satwam+b+ha ya nan :
gsum pa dngos grub blang ba ni :
hU~M hrI:
bla ma mkha' 'gro'i tshogs rnams dgongs su gsol :
dang po mchod 'os skyabs gnas snying po mchog :
bar du srog bzhin bsnyen cing sgrub pa'i lha :
da lta bdag dang gnyis su med par grub :
rgyal ba'i dgongs bcud zab mo lta 'dod pas :
shes rab thogs pa med pa'i dngos grub stsol :
gsung rab theg pa du ma'i don rnams kun :
mi brjed gzungs kyi dngos grub bstsal du gsol :
sa lam ma lus myur du bgrod pa'i phyir :
ting 'dzin brgya phrag du ma'i dngos grub stsol :
rang gzhan kun la phan bde bsgrub lags pas :
mngon shes lnga yi dngos grub bstsal du gsol :
log lta nga rgyal can rnams 'joms pa'i phyir :
zil gnon rdzu 'phrul du ma'i dngos grub stsol :
yun ring 'gro ba'i don la brtson pa'i phyir :
'chi med rdo rje lta bu'i tshe stsol cig :
ye shes lus kyis zhing khams kun nyul phyir :
rdo rje thogs med khyung gshog lta bu stsol :
rgyal ba'i bstan pa yun ring 'dzin pa'i phyir :
mi 'gyur g.yung drung lta bu'i lus stsol cig :
ru dra ma lus zad par bsgral ba'i phyir :
rdo rje thogs 'beb nus pa'i dngos grub stsol :
mtha' yas 'gro ba bde la bkod pa'i phyir :
thams cad mkhyen pa'i dngos grub bstsal du gsol :
sarba sid+d+hi pha la hU~M:
bzhi pa bskyed rim dkyil 'khor bsdu :
a :
snang srid dag pa rang la 'dus :
dmigs med nam mkhar 'ja' yal ltar :
'od gsal don gyi lha la thim :
gsung dbyangs 'brug sgra mkha' la yal :
thugs dgongs ma bcos dbyings su bzhag :
a a a :
oM:
sku gsung thugs kyi phyag rgyar bzhengs :
A:
rang lus sngags kyi go khrab bgos :
hU~M:
snang grags rtog tshogs dkyil 'khor gsum :
ho :
dbyer med 'gro don spyod par bya :
oM AHhU~M ho :
lnga pa bsngo smon shis par bya :
ho :
de ltar bla med bsod nams tshogs :
thog med nas bsags dge ba dang :
bsam mi khyab pa'i don dam pa :
dmigs pa med pa'i dbyings su bsngo :
'bras bu da lta nyid du smin :
sgrib gnyis mi mthun rkyen dang bral :
tshogs gnyis mthun pa'i rkyen kun 'byor :
bla med byang chub lhun grub shog :
oM:
rigs kun khyab bdag bla ma rje :
dngos grub stsol ba'i yi dam lha :
phrin las grub pa'i mkha' 'gro ma :
chos skyong bcas kyi bkra shis shog :
ngo bo stong la rang bzhin gsal :
thugs rje sna tshogs snang ba'i dpal :
dbyer med mngon byang mi 'gyur ba'i :
sku lnga lhun grub bkra shis shog :
chos dbyings pad+ma stong brdal zhing :
ye shes snang ba kun la khyab :
thabs shes zung 'jug gtso dang 'khor :
phun sum tshogs pa'i bkra shis shog :
de ltar sbyor dngos rjes gsum gyi :
nges rdzogs nyams su blangs pa na :
bla med 'bras bu thob par 'gyur :
mos sgom bsnyen sgrub tsam gyis kyang :
dngos grub sna re nges par thob :
tshul mthun tshogs 'khor re re yis :
lam rtags yon tan gong du spar :
rjes mthun dag pa'i mchod pa yis :
nyams pa skong zhing tshogs chen rdzogs :
der 'dus sdig pa kun byang nas :
thar pa'i 'bras bu thob par 'gyur :
dad med nyams pa rnams la min :
shin tu mos pas nyams pa'ang gso :
dngos grub snod du 'gyur bar nges :
phyir mi ldog par gal che 'o :
sa ma ya :
rgya rgya rgya :[ \u0f88\u0f88\u0f88\u0f88\u0f88 ]bla ma mkha' 'gro'i tshogs la 'dud :
phyi ltar sgrol ma khro gnyer can :
sgrub pa'i khog phub tshul bzhin spyad :
dngos gzhi bskyed rim bsgom pa ni :
a :
ye nas sangs rgyas bskyed dang rdzogs pa'i ngang :
chos kun rang snang byang chub sems kyis khyab :
stong nyid snying rje zung 'jug yi ge tAM:
rang rtsal e yaM ra suM keM raM b+h+rU~M:
nam mkha' rlung nag khrag mtsho zhing gi sa :
keng rus ri rab me 'bar yum lnga'i dbyings :
gang gis mi phyed rdo rje'i srung 'khor dbus :
tshogs brgyad dag pa'i dur khrod chen po brgyad :
pad+ma 'dab stong rgya gram brdal ba'i steng :
ye shes rang snang thod pa rin chen gyi :
gzhal yas khang pa gru bzhi sgo bzhi pa :
zhing dang dregs pa dur khrod rgyan gyis mdzes :
chos kyi 'khor lo rgya gram nor bu'i tog :
dga' ba bzhi yi 'khor lo'i lte ba la :
rang rig tAM yig ljang gu'i 'phro 'du yis :
rgyal ba sras bcas mchod cing byin rlabs bsdus :
'gro ba'i sgrib sbyangs 'phags pa'i sa ru bkod :
yongs gyur rje btsun sgrol ma khro gnyer can :
ljang nag g.yas dkar g.yon dmar dbus ljang zhal :
khro 'dzum spyan dgu ral pa gyen du brdzes :
mche gtsigs ljags 'dril A ral+li zhes bzhad :
dang po gnyis kyis ral gri ut+pa la :
bar pa gnyis kyis thabs shes mda' gzhu bkang :
tha mas mtshon cha'i 'khor lo thod khrag 'dzin :
zhabs bzhi brkyang bskum rol stabs bdud bzhi brdzis :
rin chen thod skam rus pa'i phyag rgyas brgyan :
sku las 'ja' zer me 'bar rab tu 'khrugs :
shar du rdo rje khro mo sku mdog dkar :
rdo rje ut+pal gri gug thod khrag 'dzin :
lho ru rin chen sgrol ma sku mdog ser :
rin chen ut+pal gri gug thod khrag 'dzin :
nub tu pad+ma sgrol ma sku mdog dmar :
pad+ma ut+pal gri gug thod khrag 'dzin :
byang du thams cad sgrol ma sku mdog mthing :
'khor lo ut+pal gri gug thod khrag 'dzin :
sgo bzhir lha mo dkar ser dmar ljang bzhi :
lcags kyu zhags pa lcags sgrog dril bu dang :
g.yon pas thod khrag 'dzin cing khro mo'i tshul :
phyag rgya lnga 'chang thams cad gtso dang mtshungs :
brkyang bskum gar gyis phyogs skyong pho mo mnan :
thabs kyi rang bzhin kha T+wAM mchan du bcug :
gzhan yang mkha' 'gro sum cu rtsa gnyis dang :
gnas yul d+hA ka d+hA ki sna tshogs mdog :
phyag rgya lnga 'chang gri thod kha T+wAM 'dzin :
bla ma sangs rgyas byang sems zhi khro'i tshogs :
dam can srung ma rang rang tshom bu bcas :
ma bskyed ye rdzogs rang rtsal rol pa'i lha :
phung khams skye mched dkyil 'khor chen po'i ngang :
snang srid sku gsung thugs su gsal brtan 'bar :
rgyal ba'i rdo rje gsum dang dbyer med cing :
dug lnga rnam dag ye shes lhun gyis grub :
oM AHhU~M:
oM hU~M trAM hrIHA:
a b+hi Shiny+tsa hU~M:
bzlas pa'i skabs su dgongs pa bzhis :
zab mo'i sngags 'di bye ba bsnyen :
oM tA re tut+tA re tu re swA hA:
yang na zla skar kho na la :
'gog pa'i sbyor ba gsum la sbyar :
yid bzlas rlung gi gnad ldan pa :
sngon du zhi dang bsnyen par bya :
yan lag rtogs pa'i sngags kyang bzla :
skabs su drag po'i bzlas pa ni :
kun kyang mthing nag 'bar ba la :
nyi steng hU~M gi sa bon nyid :
sngags kyis bskor ba'i 'od zer gyis :
gzung 'dzin bdud bgegs brlag par bsam :
oM tA re tut+tA re tu re hU~M phaT:
drag la rtsub pa'i tshul du bzla :
mtshon char hU~M gi thog 'bebs shing :
'bru gcig 'brug sgra khol ltar dbyangs :
bar chad byed pa'i bgegs chen rnams :
rnal 'byor 'di 'chang thal bar brlag :
spyir ni sgrub thabs 'di nyid ni :
kun la med pa'i khyad chos te :
bar chad sel zhing dngos grub myur :
rgyal ba'i phrin las spyi sgrub bo :
sa ma ya :
bla ma mkha' 'gro'i tshogs la 'dud :
pad+ma'i rigs rnams kun gyi yum :
gsang sgrub gsang ba ye shes kyi :
bskyed rim dngos gzhi sgom pa'i thabs :
rang rtsal hrIHlas gsang ba ye shes ma :
dmar ser zhal gcig phyag bzhi khro 'dzum nyams :
dang pos gri gug thod khrag thugs kar 'dzin :
'og mas ral gri g.yas la kha T+wAM g.yon :
pad nyi'i gdan la g.yas bskum g.yon brkyang rol :
thod skam dbu rgyan rin chen rtse bran can :
rus pa'i phyag rgya lnga dang dar dpyang mdzes :
sku las 'od zer ye shes me chen 'bar :
phyogs bzhir rigs bzhi'i lha mo dmar ser mdangs :
rdo rje rin chen pad+ma rgya gram gyis :
mtshan pa'i gri gug ral gri g.yas su 'dzin :
thod khrag kha T+wAM 'dzin nas brkyang bskum gar :
sgo bzhir lha mo lcags kyu zhags pa dang :
lcags sgrog dril bu thod khrag 'dzin pa bzhi :
sku mdog dmar ser kun kyang gtso dang mtshungs :

lha rnams thugs kar nyi ma'i steng :
rang srog sngags kyis mtshan par bsgom :
rang 'dra'i dpa' bo gri thod can :
rol pa'i byang sems 'phro 'du yis :
rgyal pos bran mngags dgongs pa bskyang :
oM d+hu ma g+ha ye na maHswA hA:
mkha' 'gro'i rgyud kyi sngags rnams bzla :
gsang ba bde chen sgrub pa 'dis :
rgyal ba kun gyi dngos grub kun :
dbang du bsdu ba'i thabs zab mo :
kun la ma bstan khyad par 'phags :
dngos grub 'gugs pa'i lcags kyu'o :
sa ma ya :
bla ma mkha' 'gro'i tshogs la 'dud :
yang gsang pad+ma bdag gi yum :
man+dA ra ba sgrub pa'i thabs :
dngos bzhi bskyed rim bsgom pa ni :
a :
thams cad skye med chos kyi dbyings :
lhun gyis grub pa'i rig rtsal shar :
thugs rje sna tshogs snang ba'i baM:
e yaM baM laM suM raM b+h+rU~M:
mkha' la rlung brten chu dang sa :
ri rab me 'bar yum lnga'i dbyings :
mi 'gyur rdo rje'i srung 'khor nang :
zhing khams pad+ma stong brdal dbus :
rgya gram gyis btegs gzhal yas khang :
gru bzhi sgo bzhi rin chen brgyan :
rtsig pa 'dod snam pha gu dang :
pad+ma nor bus drwa phyed bres :
shar bu mda' yab rta bab brgyad :
pad+ma chos 'khor ri dwags gdugs :
me tog dkar po rin chen tog :
gru chad rin chen 'dab bzhi'i dbus :
sna tshogs pad+ma nyi zla'i steng :
bla ma 'chi med man+dA ra :
dkar gsal zhal gcig phyag gnyis ma :
g.yas pas rdo rje dang bcas pa'i :
mda' dar thugs ka'i thad du 'dzin :
g.yon pas mnyam gzhag tshe bum bsnams :
zhi 'dzum dar dang rin chen brgyan :
phyogs bzhir rigs kyi mkha' 'gro ma :
dkar ser dmar ljang gtso dang mtshungs :
rang rtags 'dzin cing brkyang bskum gar :
sgo bzhir phyag rgya bzhi 'dzin pa'i :
lha mo phrin las bzhi yi mdog :
kun kyang pad+ma'i gdan la rol :
rtsa gsum chos skyong sprin bzhin gtibs :
ye nas dag pa'i sku gsung thugs :
ye shes lnga yi rang bzhin bsgom :
oM AHhU~M:
oM hU~M trAM hrIHA:
a b+hi Shiny+tsa hU~M:
phrin las khog phub skabs dang sbyar :
dzapa? kyi dgongs pa bzhi ldan pas :
baM ha ri ni sa a :
gsang ba srog gi sgrub pa 'o :
a haM gnyis kyi thig le spros :
thugs kar nyi zla'i gwa 'u'i dbus :
baM la ha ri ni sas bskor :
'od 'phros 'khor 'das tshe bcud rnams :
dkar dmar a yi rnam par bsdus :
gwa 'u lus gang bdud rtsis khengs :
'chi med rdo rje'i srog 'grub bsam :
a yi gong du sngags 'di spel :
A yur+dz+nyA na b+h+rU~M:
thugs ka'i 'od kyis 'khor rnams bskul :
tshe bcud bsdus nas dbang bskur bsam :
hrI:
mi 'gyur sku yi mkha' klong nas :
thugs rje rol pa'i lha tshogs rnams :
rdo rje'i tshe mchog 'gug pa yi :
phrin las gnyan po'i dus la bab :
phyogs bcu'i zhing khams thams cad nas :
sku gsung thugs dang ye shes lnga :
bcud kyi snying po bum par bsdus :

rnal 'byor lus la dbang bskur bas :
rdo rje lta bu'i lus thob shog :
rnal 'byor ngag la dbang bskur bas :
tshangs pa'i dbyangs ldan gsung 'grub shog :
rnal 'byor sems la dbang bskur bas :
'od gsal rdo rje'i dbang thob shog :
oM AHhU~M:
A yu She a b+hi Shiny+tsa hU~M:
slar yang hU~M hU~M spros pa yis :
rgya gram 'bar bas rab bsdams nas :
A li kA li spros pa yis :
lu gu rgyud kyis bcings par bsam :
mthar ni dmigs med ngang la bzhag :
tshe sgrub kun gyi mthar thug pa :
tshe lam yum gcig 'di bsten nas :
bdag kyang 'chi med rig 'dzin brnyes :
da lta bzhugs dang slad nas 'byon :
rig pa 'dzin pa thams cad kyi :
sgrub pa 'di la brten nas kyang :
tshe lam phyag rgya bsten pa na :
'chi med rdo rje'i lus 'grub nges :
man ngag gnad ldan gal che 'o :
sa ma ya :
bla ma mkha' 'gro'i tshogs la 'dud :
pad+ma 'byung gnas bdag nyid kyis :
phrin las mkha' khyab spel ba'i yum :
da lta mi mo'i tshul bzung yang :
rje btsun sgrol mar gnyis su med :
mkha' 'gro ye shes mtsho rgyal 'di :
mtshan ldan zur bza' khyod nyid la :
bka' drin che ba'i bla ma yin :
lha sku 'bum phrag bsgoms pa bas :
bla ma skad cig dran pa mchog :
bla ma mnyes shing ma bsgoms na :
dngos grub thob par mi 'gyur bas :
bla ma mtsho rgyal sgrub pa'i thabs :
khog phub spyi ltar dngos gzhi ni :
baM las ye shes mtsho rgyal ma :
dkar dmar zhal gcig phyag gnyis ldan :
g.yas pas rdo rje dang bcas pa'i :
mtheb srin bdud rtsi'i sprin chen spro :
rgyal ba sras bcas mnyes par mdzad :
g.yon pas mnyam gzhag phyag rgya yis :
thod pa bdud rtsis bkang ba bsnams :
dar gyi na bza' mdzes par gsol :
rin chen sna tshogs rgyan gyis spras :
lcang lo phyed bcings lhag ma 'phyang :
nor bu me tog phreng bas mdzes :
gser g.yu'i zur phud 'od 'bar ba :
btsun mo rol pas pad zlar bzhugs :
phyogs bzhir mtshan ldan phyag rgya bzhi :
lha lcam mda' dar tshe bum 'dzin :
shAkya de ba rdor dril bsnams :
sid+d+hi kha T+wAM phur bu thogs :
bkra shis sgrom bu phur pa sgril :
kun kyang dkar dmar rigs kyi mdog :
rgya dang bal po mon gyi chas :
phyag rgya bzhi 'dzin lha mo ni :
dkar ser dmar ljang sgo srung mdzad :
bdag skyob lha dang rig 'dzin tshogs :
mkha' 'gro chos skyong gter gyi bdag :
char sprin gtibs pa lta bur gsal :

thugs kar dbyings kyi b+han+d+ha nang :
ye shes baM las 'od zer 'phros :
phyogs bcu'i rgyal ba thams cad mchod :
byin rlabs bdud rtsi'i rnam par bsdus :
'od 'bar zung 'jug bcud kyis gang :
de las lud pas lus kun khyab :
bde chen ye shes 'bar bar bsam :
baM ha ri ni sa a :
dzapa? dgongs bzhi ldan bzlas pa bya :
ma hA su kha sid+d+hi hU~M:
las sbyor a yi gong du spel :
skabs su thabs mchog dpa' bo'i tshogs :
'khril nas bde chen bzlas pa bya :
don du pad+ma bdag nyid ni :
shes rab cha 'dzin yum du snang :
gang 'dul sgyu 'phrul drwa ba'i tshul :
chags can rnams kyi snang ba ru :
thabs dang shes rab so so dang :
mnyam sbyor sgrol ba la sogs kyis :
bde chen zung 'jug rtogs phyir dang :
theg pa kun gyi mthar thug pa :
bla med gsang ba'i theg pa 'dir :
snang gsum bag chags sbyang ba'i phyir :
yab yum gnyis su bstan pa 'o :
da lta bzhugs dang slad nas 'byung :
gsang sngags ston pa'i slob dpon dang :
khyad par zab mo'i dbang bskur ba'i :
bla ma yab yum dkyil 'khor gyi :
gtso bor bsgom pa sngags kyi gnad :
de phyir shin tu rmad byung ba :
gsang ba ches zab gdams pa 'o :
sa ma ya :
bla ma mkha' 'gro'i tshogs la 'dud :
dkyil 'khor gnyan por ma zhugs shing :
dbang rnams rdzogs par ma thob na :
'bras bu med cing brlag par 'gyur :
de phyir dbang gi man ngag bri :
yon tan rdzogs pa'i slob dpon gyis :
dkyil 'khor tshul bzhin bzhengs nas su :
dbang rdzas bkram la mchod tshogs bsham :
bsgrubs shing bdag 'jug dbang blangs nas :
snod ldan slob ma byur bgegs phral :
srung ba byas la mdun du 'khod :
des kyang gser g.yu rin thang che :
gces pa'i bu dang chung ma 'bul :
gdong dgab thal sbyar me tog thogs :
ho :
rje btsun bla ma rdo rje 'chang :
kun nas bdag la dgongs su gsol :
'khor ba'i gnas nas 'dren pa dang :
rdo rje rnal 'byor dkyil 'khor du :
bdag nyid myur du bcug pa dang :
dbang rnams rim par bskur du gsol :
de la bla mas lan gdab pa :
ho :
'di ltar gsang ba'i dkyil 'khor du :
zhugs nas rnal 'byor dam tshig rnams :
ji ltar bdag gis bsgo ba bzhin :
srog gi phyir yang 'da' mi bya :
rgyud sbyang sdom pa gzung ba ni :
ho :
bla ma sangs rgyas dgongs su gsol :
deng nas brtsam ste byang chub bar :
gsang ba bla med dam tshig rnams :
srog gi phyir yang mi gtang ngo :
bla mas dam la gzhag pa ni :
hU~M:
dam tshig ma nyams bdud rtsi che :
nyams na ha la mi srun pa :
shin tu gnyan pas 'di thungs la :
mi 'da' rdo rje'i bro bor cig :
badzra sa ma ya a mr-ita hU~M:
slob mas snying nas bro bor ba :
i dan na ra kan :
slob ma ye shes mkha' 'gror gsal :
snying gar g.yung drung g.yon 'khor ba'i :
steng du phag mo gar byed sgoms :
dkyil 'khor pa las phyag rgya gsum :
'od 'bar char bzhin babs nas su :
spyi bo nas zhugs snying ga yi :
ye shes sems dpa' la thim pas :
bde ba bzod med 'bar bar bsam :
e A ral+li hriM hriM dz+nyA na A be sha ya a A:
drag tu bzlas shing sbyar spos bsreg :
DA ru rkang gling bshug glu sogs :
rol mo dal brel spel ma bya :
lus 'phar gar dang ngag smra dgod :
bde gsal mi rtog 'od gsal rtogs :
lha zhal mthong sogs rtags byung na :
tiSh+Tha badzra :
rdo rje me tog mgor bzhag brtan :
byang chub bar du bzhugs par bsam :
puSh+pe pra tIts+tsha ho :
me tog bla ma'i phyag la 'bul :
oM pra ti gr-ih+Na i maM satwa ma hA bA la tiSh+Tha :
slar yang spyi bor dgod par bya :
ho :
rdo rje rnal 'byor deng khyod kyi :
mig 'byed pa ni thugs rje'i mthus :
phye bas rang bzhin dkyil 'khor mthong :
ye shes mig ni bla na med :
dz+nyA na tsak+Shu pra be sha ya phaT:
mig dbye mthong ba bstan pa ni :
ho :
ltos shig rdo rje rnal 'byor che :
'di na mtshon byed dpe yi dal :
sems nyid 'od gsal bde ba che :
mtshon bya dkyil 'khor mngon sum mthong :
de ltar zhugs nas dbang bskur ba :
hU~M:
rgyal ba sems dpa' khro bo'i tshogs :
btsun mor bcas pa'i gsang gsum las :
bum pa'i dbang bskur bla med pa :
gnas las byung ba sbyin par bya :
oM hU~M trAM hrIHA:
a b+hi Shiny+tsa hU~M:
bum chu sbyin zhing sku yang bstim :
oM:
ye shes don la rtags kyi sku :
gtso dang 'khor gyi tshul du snang :
snod bcud rnam par dag pa'i phyir :
rdo rje'i sku yi dbang bskur ro :
oM bud+d+ha d+hA ki kA ya a b+hi Shiny+tsa oM:
oM badzra d+hA ki kA ya a b+hi Shiny+tsa oM:
oM rat+na d+hA ki kA ya a b+hi Shiny+tsa oM:
oM pad+ma d+hA ki kA ya a b+hi Shiny+tsa oM:
oM karma d+hA ki kA ya a b+hi Shiny+tsa oM:
oM badzra aM ku sha dza :
kA ya a b+hi Shiny+tsa oM:
rat+na pA sha hU~M:
kA ya a b+hi Shiny+tsa oM:
pad+ma s+pho Ta baM:
kA ya a b+hi Shiny+tsa oM:
karma gaN+De ho :
kA ya a b+hi Shiny+tsa oM:
spom mam so sor sku rten bcas :
gnas lnga yan lag bzhi ru bstim :
gtso bo snying ga rdo rje dpral :
mtshungs pa'i rgyu rkyen 'bras bur sbyar :
rgyud lung man ngag sngags byang gtad :
A:
rdo rje'i gsung dbyangs las byung ba'i :
grags pa sngags su rtogs pa dang :
rgyud lung man ngag thams cad kun :
thos bsam sgom pa'i dbang bskur ro :
AHwA ka a b+hi Shiny+tsa A:
mchod rten phyag mtshan snying gar bzhag :
hU~M:
'od gsal thugs las byung ba yi :
rnam par rtog med lhun gyis grub :
rdo rje thugs kyi dbang bskur bas :
chos dbyings spros bral rtogs par shog :
hU~M:
tsit+ta a b+hi Shiny+tsa hU~M:
zab mo gsang ba'i dbang bskur ba :
A:
ji snyed sangs rgyas thams cad kyi :
gsang ba rmad du byung ba'i dbang :
dkar dmar lhag pa'i byang chub sems :
dbang thob de yi lce la bzhag :
ma hA su kha bo d+hi tsit+ta a b+hi Shiny+tsa hU~M:
thabs shes byin rlabs sgyu rtsal bcas :
hU~M:
lus 'khril bum pa ljags sbyor gsang :
mkha' gsang shes rab ye shes sbyor :
dkar dmar 'phro 'du ro mnyam pa :
lhan skyes ye shes rtogs pa'i dbang :
oM sarba ta thA ga ta ma hA a nu rA gA Na badzra swa b+hA wa At+ma ko\u0f85 haM:
de nas tshig gis ngo sprad pa :
hU~M:
bde chen stong gsal 'dus ma byas :
rang bzhin spros bral 'od gsal dbyings :
byar med ngang du mnyam par zhog :
gzhi thog 'bras bu smin par 'gyur :
dz+nyA na pany+tsa d+harma kA ya a b+hi Shiny+tsa hU~M:
yongs rdzogs gtor ma'i dbang bskur ba :
hU~M:
dang po 'dod yon lnga yi mchod pa'i sprin :
bar du rten dang brten pa'i dkyil 'khor tshogs :
tha ma dbang dang dngos grub rgya mtsho'i gter :
gtor ma'i dbang bskur lha dang gnyis su med :
sku gsung thugs yon phrin las 'od zer 'bar :
ma mo mkha' 'gro dbang du 'du ba'i phyir :
dam rdzas gtor ma chen po'i dbang bskur bas :
sku lnga'i dbang mchog yongs su rdzogs par shog :
ma hA ba liM ta kA ya wA ka tsit+ta gu Na karma a b+hi Shiny+tsa oM AHhU~M swA hA:
mtha' rten tshe yi dbang bskur nas :
shis brjod ji bstsal slob ma yis :
bgyi bar khas blang gtang rag kyang :
lus dang longs spyod bcas pa 'bul :
de ltar dbang bskur rig rtsal dang :
ting 'dzin rdzas la brten pa yi :
dbang thob dngos dang brgyud nas grol :
'bras bu de nyid rim par thob :
sa ma ya :
bla ma mkha' 'gro'i tshogs la 'dud :
man ngag rdzogs rim sgom pa'i thabs :
myur lam zab mo 'di ru bstan :
nges 'byung snying rje dang ldan pas :
tshogs gsag sgrib pa sbyang ba yang :
bla mas ji ltar bstsal bzhin bgyi :
dbang thob dam tshig rab ldan cing :
bskyed rim bsnyen sgrub rnam gsum rdzogs :
yul gsum gsal ba de grub mtha':
zab lam rdzogs pa'i rim pa yang :
dben par bde ba'i gdan la 'dug :
bla mar gsol ba rtse gcig gdab :
lus gnad drang por bsrangs nas su :
rked pa nyag la lte ba brgyang :
mkha' 'gro snang stong 'ja' tshon bzhin :
lus dbus a ba d+hU ti ni :
yar sna rdo rje dkar pos mtshan :
mar sna gsang ba'i pad+mar zug :
rkyang ma g.yas la ro ma g.yon :
mo la de nyid ldog par bya :
gnas bzhi'i thad nas dbu mar thim :
rtsa gnyis yar sne sna sgor zug :
lte 'og gyes mtshams sum mdo ru :
nyi ma'i steng du shes rab ma :
thig le dmar po yungs 'bru tsam :
a yig spu yis bris ltar mtshan :
spyi bor zla bar thig le dkar :
baM yig mtshan pa thabs kyi cha :
rtsa rnams le brgan mdog tu 'tsher :
rlung ro sgrib dang lhan cig bsal :
'og bskum steng rlung gnon tshul tsam :
'byung 'jug gnas gsum rang bab bzhag :
skabs su rlung sems dbyer med bzlas :
res 'ga' rtsa la sems 'dzin dang :
thig le gnyis la rig pa gtad :
dkar dmar 'od 'phro rtsa rnams khyab :
bde drod gnyis la sems gnad bsnun :
skabs su sems nyid lhod kyis klod :
stong gsal spros pa med par 'char :
de nas drag rlung sbyor ba ni :
lus gnad bdun po spyi ltar bcing :
ro rkyang gnyis po drang por bsrang :
dbu ma las gyes 'khor lo bzhi :
bzhi 'am brgyad dam rtsa ba bzhir :
gnyis gnyis gyes pas snying gar brgyad :
mgrin par bcu drug spyi bo la :
sum cu rtsa gnyis lte ba la :
bzhi las gsum gsum de las lnga :
drug cu yang na bzhi las brgyad :
bcu drug so gnyis drug cu bzhi :
kha dog phyi dkar nang dmar ba :
kun kyang mtshan nyid bzhi dang ldan :
steng thabs 'og ma shes rab nyid :
thabs baM shes rab e yi dbyings :
thabs dkar shes rab dmar ba'i mdog :
gnas bzhir e waM mA yA'i dbyings :
ha ri ni sa nyid du gnas :
rgyas par 'khor lo lnga sgom pa :
gsang bar sum cu rtsa gnyis ljang :
dbye na dbu mthing rkyang ma dkar :
ro dmar spyi mgrin snying lte bzhi :
dkar mthing dmar ser 'byung lnga'i khams :
snying ga a 'am baM nyid la :
gsang ba sa yi tshul du 'o :
spyi bor gtsug tor 'khor lo drug :
dkar po spyi gsang thabs shes 'brel :
shin tu rgyas par yan lag rnams :
tshigs pa re la 'khor lo drug :
sor mo rnams la de bzhin gnas :
nyi shu rtsa bzhi'i rtsa rnams dang :
kha dog dbye ba rgyud bzhin bsgom :
rlung ro g.yas g.yon dbus gsum gsum :
dgu phrugs sangs kyis 'bud par bya :
kha dog lnga ldan dwangs ma lnga :
dang po sor bzhi de nas brgyad :
bcu drug so gnyis drug cu bzhi :
za 'og skud pa gshibs pa ltar :
tshod dang sbyar te dal bus rngub :
lto ba'i sum gnyis khengs par dgang :
steng rlung mnan la 'og rlung bskum :
kha sbyar rlung sems dbyer med gzhil :
mi thub dal bus gtang bar bya :
de ltar rlung la legs byang nas :
gnad bdun bkrol nas cung zad 'bebs :
rting pas sgo bkag pus mo brdab :
rked pa 'khor lo bzhin du bskor :
ro stod g.yas g.yon dag tu gcu :
mgrin bskor mgo bo 'khru bzhin 'phur :
'khor lo'i rtsa rnams rlung gis bkang :
'khor lo'i rtsa mdud grol bar 'gyur :
mchan rdeb khu tshur phrag par brdeg :
rkang pa dpyir brdeg mgo bo bsgril :
mig rkyang de thad lta ba yis :
yan lag rtsa mdud thams cad grol :
rlung 'khrab byas pas rkang mgyogs 'grub :
dmigs pa rnams kyang gong bzhin no :
gegs sel ha sprug ha 'don bya :
sems skyil phyed skyil rdzogs pa yi :
'beb kyang rim par sbyar bar bya :
de nas thig le dkar dmar bsgom :
rlung gi nus pas gtum mo las :
drod skyes rim pas me yang 'bar :
tsog bu pus bkab drod 'bar zhing :
'khor lo yan lag 'phur srub bya :
g.yas phab mkhal ma bkab cing nyal :
thig le zhu bas gnas bzhi la :
bskyil zhing ldog la slar yang 'beb :
gnad bdun tsog bu pus 'khyud dang :
mgo lcog kha sbub rkang lag bskum :
yang na gan rkyal rkang lag bsnol :
spyi mgrin snying ga lte ba la :
dga' mchog khyad par lhan cig skyes :
ngos bzung bde ba cher skyes nas :
thig le 'chor bar brtsam pa na :
lto ba rgal pa la sbyar nas :
nywa bzhi bsgrims la mig gyen ldog :
lce rtse rkan la sbyar nas su :
hig ces rlung ni phyi ru 'don :
gsang ba nas drangs lte bar bskyil :
lto ba brgyangs shing bar rlung brten :
rim par ldog bskyil spyi bo'i bar :
mthar ni thig le nyid la bstim :
dmigs med stong pa'i ngang la gzhag :
log non langs la lag mthil gnyis :
pus steng bzhag la hig 'dren bya :
lus kun sprugs la thig le yis :
rtsa rnams thams cad khyab par bkram :
gegs sel sor mos mig sogs bkag :
mgo bskor ha sprug yang yang bya :
bde ba sbar zhing stong par bsgom :
rang lus thabs dang ldan pa yi :
lam gyi bogs 'don khyad par 'phags :
sa ma ya :
sprul pa'i gter chen mchog gyur bde chen gling pa phrin las 'gro 'dul rtsal gyis khams kyi gnas chen nyer lnga'i nang tshan thugs kyi yon tan gyi gnas mchog mkha' 'gro 'bum rdzong gi bdud rtsi phug nas spyan drangs pa'i shog ser mkha' 'gro'i brda ris las bsgyur ba'i bu dpe phyag bris dngos las /
a mdo 'dul 'dzin pad+ma dri med blo gros gzhan phan chos kyi snang bas yel phug nam mkha' yang rdzong gnas brtan sgang gi rten mchog 'gyur med gling du zhal bshus pa rgyal ba'i bstan pa rin po che phyogs kun tu dar zhing rgyas la yun ring du gnas par gyur cig
/dge'o ///
/
