@#//
rdzogs chen snying po hU~M skor las /
bla ma yi dam mkha' 'gro gsum gyi sgrub thabs dang phrin las gung du bsdebs pa ye shes rol pa'i snying po zhes bya ba bzhugs so //
na mo gu ru de ba d+hA ki nI yai /
byin rlabs dngos grub phrin las gter //
rtsa gsum kun 'dus gu ru'i zhabs //
spyi bor bkod nas khyer bde'i phyir /
khrigs su bsdeb la bka' gnang stsol //
rdzogs pa chen po hU~M skor snying thig la rgyud dang man ngag lo rgyus kyi skor gsum du bzhugs pa'i nang tshan man ngag gi skor la smin grol gnyis kyi /
dang po smin byed dbang gi rgyab chos su 'brel ba'i phrin las rtsa ba gsum du yod pa las /
thog mar bum dbang dang 'brel ba bla ma'i thugs sgrub kyi phrin las la gsum /
sbyor ba /
dngos gzhi /
rjes kyi rim pa'o //
dang po la gnyis /
gshom bkod dang /
las byang gi sngon du 'gro ba'o //
dang po ni /
sku gsung thugs kyi rten dang /
bla ma'i gtor chen /
chu gnyis nyer spyod /
sman raka gtor ma sogs phyi nang gi rten dang mchod pa'i rigs spyi dang mthun par bsham /
bgegs gtor /
tshogs kyi yo byad /
srung ma'i gtor 'bul /
chad brtan /
gzhan yang nyer mkho'i chas rnams tshogs par bya'o //
gnyis pa las byang gi sngon 'gro la /
tshig bdun gsol 'debs sngon du 'gro bas brgyud 'debs ni /
chos dbyings 'gyur med ka dag kun tu bzang //
'od gsal ye shes lhun grub rdo rje 'chang //
zung 'jug srid zhi'i spyi dpal pad+ma 'byung //
dbyer med bde chen rang mdangs mtsho rgyal yum //
snang bzhi mthar phyin lo chen bai ro'i zhabs //
de nyid sprul pa'i skur bzhengs rdo rje gling //
thugs kyi bcud 'dzin DA ki shes rab mtshan //
nye brgyud bka' babs 'jam dpal chos bshes gnyen //
brgyud pa dgu ldan rig 'dzin bla ma dang //
yi dam mkha' 'gro chos srung gter bdag la //
mi phyed rtse gcig gus pas gsol ba 'debs //
dgongs brgyud ye shes chen pos byin gyis rlobs //
snying po'i mthar thug a ti'i yang zab bcud //
hU~M skor rnam lnga'i rtse mo lo gcig gis //
phung po lhag med yal ba'i smin grol gyis //
gdod ma'i gsang lam btsan thabs bsgrod par shog
/yid dpyod tshig las 'das pa'i rdzogs pa che //
mngon sum lam byed rdo rje snying po yi //
gdams zab rtsa ba yan lag mthar phyin nas //
lta sgom spyod pa zad sar 'khyol bar shog
/'khor 'das re dogs chos kyi dbyings su grol //
gnyis snang 'khrul 'dzin thig le chen por dag
/skye 'jug dbang thob 'pho chen lus bzung nas /
khams gsum ma lus 'od skur sgrol bar shog
/bgegs gtor gtang ba ni /
gtor ma la chab bran /
raM yaM khaM gis bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
A+o~M AHhU~M/
lan gsum /
ha hoHhrIHzhes phyag rgya dang bcas byin brlab /
sarba b+hU ta A kar+ShA ya dzas mgron 'gugs /
sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+ya di swA hA/
lan gsum /
hU~M:
yang dag gsang ba'i dkyil 'khor 'dir :
'du ba'i lha la ma gtogs pa'i :
mi dang mi min 'byung po'i tshogs :
rgyud drug gnas pa'i sems can rnams :
sngags dang bcas pa'i sbyin gtor gyis :
khyod kyi re ba bskangs zin gyis :
'di ru ma gnas gzhan du dengs :
zhes bsngos la phyir gtang :
skyabs 'gro ni /
na mo :
skye med don gyi bla ma la :
'gags med tshul gyis rang gsal gdab :
zhen pa med pa'i blo yis ni :
'dzin pa med par skyabs su mchi :
lan gsum /
sems bskyed pa ni /
rang gnas dug lnga'i rtogs tshogs 'di :
ye nas ye shes sku lnga yin :
sku gsum 'bras bu 'thob bya'i phyir :
rang grol nyid du sems bskyed do :
lan gsum /
mtshams gcad pa ni /
hU~M:
nga ni ye nas khro bo'i rgyal :
mya ngan 'das la gnod pa'i bgegs :
sangs rgyas sems can 'byed pa'i gdon :
rtogs pa'i bdud rtsi skem byed pa :
rig pa rdo rje'i mtshon cha yis :
snying nas drangs nas rdul du brlag :
sku lnga tshom bur ya la la :
gnyis 'dzin 'khor 'das da phyes shig :
phaT phaT:
mchod rdzas byin rlabs ni /
raM yaM khaM:
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bu :
dpag yas nam mkha' gang bar gyur :
A+o~M sarba pU dza me g+ha sa ma ye AHhU~M:
gnyis pa dngos gzhi la /
dam tshig pa bskyed pa ni /
rang skad cig gis nam mkha' la 'ja' shar ba ltar :
gu ru drag po rtsal sku mdog nag po zhal gcig phyag gnyis pa :
dbu gtsug na rta mgo gsum gyen la 'tsher ba :
dbu skra ser 'bol du yod pa :
thod pa skam po lngas dbu la brgyan pa :
spyan gsum bsgrad pa :
am gtsigs ag tshom khros pa :
rna ba gnyis la mi mgo gnyis bcug pa :
phyag g.yas pa na zla ba g.yon pa na nyi ma cha lang du rdeb pa'i bar du gnod byed thams cad bun bun sreg pa :
ye shes kyi spu gri'i gshog pa rdeb pa :
stag gi sham thams dang dur khrod chas brgyad kyis brgyan pa :
zhabs 'dor thabs su bzhugs pa :
hU~M gi nga ro sgrog pa :
khro ba :
rngam pa :
sku la spyan mig stong rtsa gnyis 'khyug pa :
de'i nang na sangs rgyas stong rtsa gnyis bzhugs pa :
dgra bgegs gnod byed zhabs 'og tu brdzis pa :
yum sgrol byed ma dmar mo :
phag mgo gsum gyen du ngur ba :
phyag g.yas gri gug dang bcas pas yab la 'khyud pa :
g.yon thod khrag yab kyi zhal du stob pa :
dur khrod chas kyis brgyan pa :
sku la spyan stong rtsa gnyis kyis brgyan pa'i nang na mkha' 'gro stong rtsa gnyis bzhugs pa :
gnyis med bde ba'i ro snyoms kyis dgyes pa :
thugs kha na nyi ma'i steng du hU~M tshon gang ba gcig la me'i 'od zer dang :
rdo rje'i tshwa tshwa 'phro ba gcig bsam :
de'i spyi bor dkar gsal sku'i thod phreng rtsal zhal gcig phyag gnyis rdo rje dang dril bu 'dzin pa :
g.yas brkyang g.yon bskum rus pas brgyan pa :
sku'i phag mo sku mdog dkar mo phag zhal gri gug thod khrag yab la 'khyud pa gcig bsam :
mgrin par gsung gi thod phreng rtsal dmar smug :
pad+ma phag mo dang sbyor zhing pad+ma dril bu 'dzin pa :
snying gar thugs kyi bud+d+ha thod phreng rtsal sngon po 'khor lo dang dril bu 'dzin pa :
yum sangs rgyas phag mo dang sbyor ba :
lte bar yon tan gyi thod phreng rtsal gser mdog :
rin chen phag mo dang sbyor zhing rin chen dril bu 'dzin pa :
gsang bar karma thod phreng rtsal ljang gu :
karma phag mo dang sbyor zhing rgya gram dang dril bu 'dzin pa :
kun kyang rus rgyan gar stabs can 'khor yang rang 'dra mang pos bskor ba'o :
zhes gsal gdab /
ye shes pa spyan 'dren pa ni /
thugs ka'i hU~M las 'od 'phros bsgoms pa dang 'dra ba'i ye shes pa dpag tu med pa spyan drangs /
hU~M:
chad mtha' bral ba stong pa'i dbyings :
rgya khyon 'das pa'i gzhal yas nas :
chos sku'i bla ma gshegs su gsol :
gshegs nas gnas 'dir bzhugs su gsol :
bzhugs nas thugs rjes bskyab tu gsol :
rtag mtha' bral ba'i gsal mdangs can :
mu khyud thig le'i ra ba nas :
longs sku'i bla ma gshegs su gsol :
gshegs nas gnas 'dir bzhugs su gsol :
bzhugs nas thugs rjes bskyab tu gsol :
gnyis mtha' bral ba'i 'gag med ngang :
'dzin pa bral ba'i gzhal yas nas :
sprul sku'i bla ma gshegs su gsol :
gshegs nas gnas 'dir bzhugs su gsol :
bzhugs nas thugs rjes bskyab tu gsol :
gdul bya gang 'dul gzhal yas ni :
khams gsum rigs drug zhing khams nas :
yon tan phrin las lnga yi bdag :
rig 'dzin rtsal 'chang thams cad byon :
gshegs nas gnas 'dir bzhugs su gsol :
bzhugs nas thugs rjes bskyab tu gsol :
hrI:
snod kyi 'jig rten gzhal yas khang :
skye 'gro thams cad yi dam lha :
rang lus 'byung ba gdos bcas dag :
gu ru drag po bud+d+ha rtsal :
byin gyis brlab phyir gshegs su gsol :
hU~M:
spyi bo bde chen 'khor lo ru :
rje btsun rdo rje thod phreng rtsal :
sku mdog dkar po 'od zer 'phro :
phyag na rdo rje dril bu bsnams :
gnyis med gsang ba'i yum dang sbyor :
gti mug rnam par dag pa'i rje :
chos kyi dbyings kyi ye shes gsal :
'khor du rdo rje mkha' 'gros bskor :
byin gyis brlab phyir gshegs su gsol :
hU~M:
mgrin pa longs spyod 'khor lo ru :
rje btsun pad+ma thod phreng rtsal :
sku mdog dmar po 'od zer 'phro :
phyag na pad+ma dril bu bsnams :
gnyis med gsang ba'i yum dang sbyor :
'dod chags rnam par dag pa'i rje :
so sor rtog pa'i ye shes gsal :
'khor du pad+ma mkha' 'gros bskor :
byin gyis brlab phyir gshegs su gsol :
hU~M:
snying kha chos kyi 'khor lo ru :
rje btsun bud+d+ha thod phreng rtsal :
yi ge hU~M gi rnam par bzhugs :
sku mdog ma nges 'od zer 'phro :
thabs shes dbyer med bde stong ngang :
dug lnga rnam par dag pa'i rje :
me long lta bu'i ye shes gsal :
'khor du bud+d+ha mkha' 'gros bskor :
byin gyis brlab phyir gshegs su gsol :
hU~M:
lte ba sprul pa'i 'khor lo ru :
rje btsun rat+na thod phreng rtsal :
phyag na rin chen dril bu bsnams :
gnyis med gsang ba'i yum dang sbyor :
nga rgyal rnam par dag pa'i rje :
mnyam pa nyid kyi ye shes gsal :
'khor du rin chen mkha' 'gros bskor :
byin gyis brlab phyir gshegs su gsol :
hU~M:
gsang gnas bde skyong 'khor lo ru :
rje btsun karma thod phreng rtsal :
sku mdog ljang gu 'od zer 'phro :
phyag na rgya gram 'bar ba bsnams :
gnyis med gsang ba'i yum dang sbyor :
phrag dog rnam par dag pa'i rje :
bya ba grub pa'i ye shes gsal :
'khor du las kyi mkha' 'gros bskor :
byin gyis brlab phyir gshegs su gsol :
ces dang /
hU~M ring thung mang du brjod la spyan drangs /
dam tshig ye shes gnyis med par :
chu la chu bzhag lta bur gyur :
ces dam ye bsre /
A+o~M a mr-ita kuN+Da lI ha na ha na hU~M phaT:
ces pas sman dang /
rak+ta dz+wa la ma d+ha la hU~M:
zhes pas rak+ta dang /
A+o~M te dzo ba liM ta b+ha la b+ha te hU~M:
zhes gtor mas mchod /
de nas phyag bya ba ni /
ho :
spros pa med cing dmigs gtad bral :
bla ma chos sku nyid la 'dud :
snang yul grub la gzung yul stong :
bla ma longs sku nyid la 'dud :
rol pa'i cho 'phrul sna tshogs ston :
bla ma sprul sku nyid la 'dud :
snying rje khros nas thugs rje'i sku :
gu ru drag po rtsal la 'dud :
ngo bo stong la 'khor 'das gsal :
rdo rje thod phreng yab yum 'dud :
sna tshogs shar yang dbyings su gcig :
rin chen thod phreng yab yum 'dud :
gtad sa med cing bde nyams gsal :
pad+ma thod phreng yab yum 'dud :
byung tshor rtog pa chos skur grol :
karma thod phreng yab yum 'dud :
rdo rje'i sku la skye 'chi med :
gu ru'i sku la phyag 'tshal 'dud :
tshangs dbyangs nga ro 'gag pa med :
gu ru'i gsung la phyag 'tshal 'dud :
dran rtog thugs la 'khrul pa med :
gu ru'i thugs la phyag 'tshal 'dud :
phyi nang gi mchod pa 'bul ba ni /
hU~M:
ma hA gu ru'i lha tshogs la :
mchod pas thugs dam bskang ba ni :
gtad med had de dge sdig bral :
lta ba'i rgyal po mchod pa 'bul :
bde gsal mi rtog sa le hrig :
sgom pa'i rgyal po mchod pa 'bul :
byas dang byed med bcos slad bral :
spyod pa'i rgyal po mchod pa 'bul :
ye sangs rgyas pa sku lnga'i bdag :
'bras bu'i rgyal po mchod pa 'bul :
gzugs sgra dri ro reg bya chos :
zhen bral rol pa'i mchod pa 'bul :
'dod chags zhe sdang nga rgyal phrag :
rang grol chen po'i mchod pa 'bul :
sa chu me rlung nam mkha' lnga :
rang gzugs stong pa'i mchod pa 'bul :
dkar ser dmar ljang mthing dang nag :
'dzin med cog gzhag mchod pa 'bul :
dbang po sgo lnga phung po lnga :
yul med ming bral mchod pa 'bul :
sha rus khrag drod sems rtog rnams :
zhen bral 'od lnga'i sbubs su mchod :
snang ba dkar dmar gtor gzhong du :
'gyu ba rtog pa'i gtor ma btsug :
rlung sems dran pa'i gtor rgyan spras :
gu ru chen pos bzhes su gsol :
rang sangs rig pa'i dkyil 'khor du :
spros bral ye klong chen por 'bul :
ngo bo rig stong ngang du bzhes :
rang bzhin 'od gsal ngang du bzhes :
thugs rje kun khyab ngang du bzhes :
zhes pas mchod /
de nas snang srid thams cad hU~M gi rang sgra 'ur 'ur dir dir sgrog par bsam /
shes pa hur bton /
rig pa ngar phyung ste /
hU~M hU~M hU~M:
zhes ngar dang bcas te bzla /
skabs su gsol ba gdab pa ni /
hrI:
snod kyi 'jig rten gzhal yas khang :
skye 'gro thams cad yi dam lha :
rang lus 'byung ba gdos bcas dag :
gu ru drag po b+hud+d+ha rtsal :
mos gus gdung bas gsol ba 'debs :
snyem thag chod par byin gyis rlobs :
hU~M:
spyi bo bde chen 'khor lo ru :
rje btsun rdo rje thod phreng rtsal :
sku mdog dkar po 'od zer 'phro :
phyag na rdo rje dril bu bsnams :
gnyis med gsang ba'i yum dang sbyor :
gti mug rnam par dag pa'i rje :
chos kyi dbyings kyi ye shes gsal :
'khor du rdo rje mkha' 'gros bskor :
bdag cag gus pas gsol ba 'debs :
dbang skur byin gyis brlab tu gsol :
badzra gu ru dz+nyA na sid+d+hi hU~M:
bar 'di rnams su hU~M ring hU~M thung bgrang zhing dbang bzhi'i dmigs pa gsal bar bsgom pa 'gre /
lha las 'od byung spyi bo gang :
gti mug las kyi sgrib pa dag :
bum pa'i dbang mchog thob nas kyang :
chos dbyings sku yis byin brlabs bsgom :
hU~M:
mgrin pa longs spyod 'khor lo ru :
rje btsun pad+ma thod phreng rtsal :
sku mdog dmar po 'od zer 'phro :
phyag na pad+ma dril bu bsnams :
gnyis med gsang ba'i yum dang sbyor :
'dod chags rnam par dag pa'i rje :
so sor rtog pa'i ye shes gsal :
'khor du pad+ma mkha' 'gros bskor :
bdag cag gus pas gsol ba 'debs :
dbang skur byin gyis brlab tu gsol :
pad+ma gu ru dz+nyA na sid+d+hi hU~M:
lha las 'od byung mgrin pa gang :
'dod chags las kyi sgrib pa dag :
gsang ba'i dbang mchog thob nas kyang :
sor rtog gsung gis byin brlabs sgom :
hU~M:
snying kha chos kyi 'khor lo ru :
rje btsun b+hud+d+ha thod phreng rtsal :
yi ge hU~M gi rnam par bzhugs :
sku mdog ma nges 'od zer 'phro :
thabs shes dbyer med bde stong ngang :
dug lnga rnam par dag pa'i rje :
me long lta bu'i ye shes gsal :
'khor du b+hud+d+ha mkha' 'gros bskor :
bdag cag gus pas gsol ba 'debs :
dbang skur byin gyis brlab tu gsol :
b+hud+d+ha gu ru dz+nyA na sid+d+hi hU~M:
lha las 'od byung snying kha gang :
dug lnga yid kyi sgrib pa dag :
me long thugs kyis byin brlabs bsgom :
hU~M:
lte ba sprul pa'i 'khor lo ru :
rje btsun rat+na thod phreng rtsal :
phyag na rin chen dril bu bsnams :
gnyis med gsang ba'i yum dang sbyor :
nga rgyal rnam par dag pa'i rje :
mnyam pa nyid kyi ye shes gsal :
'khor du rin chen mkha' 'gros bskor :
bdag cag gus pas gsol ba 'debs :
dbang skur byin gyis brlab tu gsol :
rat+na gu ru dz+nyA na sid+d+hi hU~M:
lha las 'od byung lte ba gang :
nga rgyal ser sna'i sgrib pa dag :
mnyam nyid yon tan byin brlabs bsgom :
hU~M:
gsang gnas bde skyong 'khor lo du :
rje btsun karma thod phreng rtsal :
sku mdog ljang gu 'od zer 'phro :
phyag na rgya gram 'bar ba bsnams :
gnyis med gsang ba'i yum dang sbyor :
phrag dog rnam par dag pa'i rje :
bya ba grub pa'i ye shes gsal :
'khor du las kyi mkha' 'gros bskor :
bdag cag gus pas gsol ba 'debs :
dbang skur byin gyis brlab tu gsol :
karma gu ru dz+nyA na sid+d+hi hU~M:
lha las 'od byung gsang gnas gang :
phrag dog las kyi sgrib pa dag :
bya grub phrin las byin brlabs bsgom :
'di la bzlas pa'i grangs tshad ma gsungs /
rtags dngos nyams rmi lam du 'byung ba dang /
dus zhag bdun mun mtshams bya bar gsungs so //
bsnyen sgrub kyi dgong mo'i cha dang /
dbang gi skabs bar 'dir bka' gter srung ma spyi dang bye brag shan pa srog zan nag mo dang gza' bdud dam can rnams la gtor ma 'bul cing phrin las bcol lo /

/gsum pa rjes kyi las rim la tshogs mchod ni /
tshogs rdzas ci 'byor bsham /
bdud rtsi bran la /
hU~M:
'dod chags zhe sdang gti mug gsum :
bag chags tshogs kyi dri ma yin :
rang stong rang gsal rang grol gsum :
dug gsum chos kyi dbyings su bkru :
raM yaM khaM/
hU~M:
byin gyis rlob pa'i yi ge gsum :
spros kyang rang sems skye med ngang :
bsdus kyang 'khor 'das rgya yan klong :
sku gsum ngang du bdud rtsir bskyil :
A+o~M AHhU~M/
lan gsum gyis byin brlabs la /
dang po chos sku la mchod pa ni /
hU~M:
zhal zas 'byor ldan dam pa 'di :
brtag cing brtag cing byung tshor stong :
dpag med dmigs med 'dzin pa med :
chos sku skye med tshogs la rol :
g+ha na tsakra pU tsa khA hi :
bar pas longs sku la bskang zhing bshags pa ni /
hU~M:
snang srid ye sangs rgyas pa la :
rang snang duHkha so sor bzung :
a 'thas dngos po bden par zhen :
rigs drug khyu ru 'khyams pa kun :
lhun grub longs skur bskang zhing bshags :
zhes dang /
yig brgya brjod /
tha ma sprul sku'i zhal du bstab pa ni /
hU~M:
nga dang bdag tu 'dzin pa'i sems :
mya ngan ma 'das ru dra 'di :
rig pa rdo rje'i mtshon gyis bsnun :
rtog tshogs sprul sku'i klong du rol :
A+o~M AHhU~M:
gu ru d+he wa DA ki nI:
ma hA ba liM ta rak+ta :
kiM ni ri ti :
dz+wa la :
pa taM:
pU tsa :
ma d+ha la :
g+ha na tsakra kha raM sarba khA hi :
zhes tshogs phud gtor ma phul /
de nas spro na 'di nyid kyi gter kha las 'byung ba sogs rtsa gsum spyi skong rgyas bsdus gang rung bya /
'dir gter gzhung las tshogs dang gtor ma'i dbang bskur 'byung yang da lta'i phyag len dang mthun par 'og tu bstan zhing /
'dir brda'i 'bul len bcas tshogs la rol /
lhag ma'i cho ga ni /
hU~M:
rtog tshogs chos sku'i lhag ma 'di :
so ma ngang dwangs klong du bzhes :
dug lnga ye shes lhag ma 'di :
ma bsgyur ma spang ngang du bzhes :
sha khrag drod dbugs lhag ma 'di :
'ja' 'od thig le'i klong du bzhes :
duHkha kun rtog rkyen tshor rnams :
rang rtogs gzung 'dzin rang grol bzhes :
ma rtogs 'gyu byed spun po 'di :
rtogs nas thugs rje'i klong du rol :
phaT phaT phaT:
ces phyi rol du gtang /
de nas thugs dam bskul ba ni /
hU~M:
chos sku skye med bla ma rnams :
ma bsgrub rang byung phrin las kyis :
gzugs sku gnyis kyis don bya'i phyir :
thugs rje chen po'i thugs dam bskul :
longs sku'i bla ma sku lnga rnams :
nyams len drod tshad snang bzhi yis :
bdag gzhan don gnyis bya ba'i phyir :
'khor ba dong sprug thugs dam bskul :
sprul sku'i bla ma ma nges kun :
gdams pa brtson 'grus thug phrad kyis :
tshogs drug yul rnams dag bya'i phyir :
dran 'dzin gnyan po'i thugs dam bskul :
le los dus 'das sgom sgrub 'di :
dar rgud skye 'chi 'gyur ldog gis :
'khor ba'i rba las thar bya'i phyir :
zhen log chen po'i thugs dam bskul :
bskul lo bskul lo thugs dam skul :
mdzod cig mdzod cig ma g.yel mdzod :
zlog go gnyis 'dzin blo rtog zlogs :
sgyur ro re dogs bdud rnams sgyur :
b+h+yo b+h+yo zlog zlog sod sod b+h+yo :
bka'i chad mdo gtang ba ni /
gtor ma btegs la /
b+h+yo :
sngon tshe 'das dus rtog pa snga ma la :
gzhi med rtsa ba bral ba'i gnas mchog tu :
ngo bo ngos gzung med pa'i slob dpon gyis :
gzung yul ris dang bral ba'i slob ma la :
rnam rtog mtshan ma bral ba'i dbang bskur tshe :
snga ma 'das pa'i rnam rtog kun 'dus nas :
chos sku ye sangs rgyas par ma chad dam :
tshogs drug 'gyu ba'i gtor ma 'di bzhes la :
chos sku zang thal chen po grub par mdzod :
da lta bar gyi rtog pa bar ma la :
gang snang ma 'gags gsal ba'i gnas mchog tu :
ci shar zhing khams rgyas pa'i slob dpon gyis :
blo rtog spros pa chod pa'i slob ma la :
rig pa mngon sum ston pa'i dbang bskur tshe :
da lta gnas pa'i dran rtog kun 'dus nas :
longs sku rtsal snang rgyas par ma chad dam :
rgya 'byams lhug pa'i gtor ma 'di bzhes la :
longs sku nyams snang 'phel ba'i phrin las mdzod :
slad nas ma 'ongs rtog pa tha ma la :
ci shar rjes med yal ba'i gnas mchog tu :
'khor 'das thig ler rdzogs pa'i slob dpon gyis :
bzang ngan blang dor bral ba'i slob ma la :
rdzas tshig ming dang bral ba'i dbang bskur tshe :
ma 'ongs slad kyi dran pa kun 'dus nas :
'bras bu sku gsum thob par ma chad dam :
ka dag dmigs gtad bral ba'i gtor ma bzhes :
'bras bu chos zad blo 'das grub par mdzod :
ces gtor ma phyir bskyel /
gtor snod bshal chus bshal la gtang /
kha sbub la gnan pa bya ba ni /
hrI:
shar du zhe sdang 'joms pa'i bro :
me long ye shes lams se lam :
gsal stong chen por khro lo lo :
badzra thod phreng zhabs kyis gnan :
hrI:
lho ru nga rgyal 'joms pa'i bro :
mnyam nyid ye shes lams se lam :
grags stong chen por khro lo lo :
rat+na thod phreng zhabs kyis gnan :
hrI:
nub phyogs 'dod chags 'joms pa'i bro :
sor rtog ye shes lams se lam :
bde stong chen por khro lo lo :
pad+ma thod phreng zhabs kyis gnan :
hrI:
byang du phrag dog 'joms pa'i bro :
bya grub ye shes lams se lam :
dran stong chen por khro lo lo :
karma thod phreng zhabs kyis gnan :
hrI:
dbus su gti mug 'joms pa'i bro :
chos dbyings ye shes lams se lam :
mi rtog chen por khro lo lo :
bud+d+ha thod phreng zhabs kyis gnan :
hU~M:
dug lnga dug gsum thams cad rig pa'i klong du mA ra ya nan :
de nas kha gyen du bslang /
'bru 'thor la rten snying brjod /
skabs 'dir rang gis dbang len pa'am gzhan la byin rlabs byed na /
tshogs dang gtor ma lhar gsal ba spyi bor bzhag la /
hU~M:
gang snang gu ru nyid kyi sku :
bcos bslad bral ba'i rig pa ltos :
gzugs snang thams cad stong gzugs yin :
gtor ma chos sku'i dbang thob shog :
A+o~M:
mgrin par bzhag la /
hU~M:
sgra tshig brjod pa hU~M gi sgra :
rang grags stong grags ngang du ltos :
bzang ngan ris med stong pa yin :
gtor ma longs sku'i dbang thob shog :
A:
snying khar bzhag la /
hU~M:
rtog 'dzin sangs rgyas bla ma'i thugs :
'gyu ba wal po rjes med yin :
ye stong zang thal ngang du glod :
gtor ma sprul sku'i dbang thob shog :
hU~M:
lte bar bzhag la /
hU~M:
chos rnams ye nas gzhi rtsa bral :
snang ba'i dus na kun grub kyang :
stong pa'i dus na grub pa med :
snang stong gnyis su med pa'i dbang :
tshogs gnyis rdzogs pa'i dbang thob shog :
hrI:
zhes pas snying po don gyi dbang bskur rdzogs par 'gyur ro //
de nas gtang rag mchod bstod spyi mthun spro na bkag pa med pas mdor bsdus bya /
gzhung nas ma bshad cing a ti'i don phrin gyi 'gros yin pas med kyang chog
/nongs bshags bzod gsol ni /
hrI:
bskyed rdzogs ma gsal bying rgod kyis :
sgrub pa dus 'das le lor gyur :
dzapa? bsnyen gzhung bzhin ma grub cing :
tshogs mchod 'byor tshogs chung ba rnams :
yang dag rig pa'i lha tshogs la :
bshags bya bshags byed gnyis med kyang :
ma rig 'gyu ba'i lha tshogs la :
gsang sngags dam tshig nyams chag rnams :
mthol lo ye shes lha la bshags :
kun bzang yangs pa'i klong du ho :
rtsol bral ye rdzogs chen por mnyam par bzhag pa las rtsol bcas kyi bsdu ldang ma bshad kyang las dang po pa ltar na /
hU~M:
chos nyid skye ba med pa las :
'gag med bla ma'i dkyil 'khor shar :
'gags pa nyid na 'gag med pa :
spros bral ka dag klong du thim :
zhes dbyings ka dag gi ngang du bsdu /
rig rtsal rang byung gi ye shes lam du khyer ro //
bsngo ba ni /
ho :
dus gsum bskyed rdzogs zung 'jug bsgoms :
thos bsam myong rtogs bshad sgrub kyis :
tshogs gnyis dge ba ci bsags pa :
'bras bu sku lnga'i klong du bsngo :
bkra shis brjod pa ni /
e ma ho :
stong dbyings chad mtha' bral gyur pa'i :
rig 'dzin brgyud pa'i bkra shis shog :
phung khams dbang rtog dag gyur pa'i :
lhun grub yi dam bkra shis shog :
'gyu rtog 'phro 'du dag gyur pa'i :
ma mo d+hA ki'i bkra shis shog :
bdag 'dzin ru tra dag gyur pa'i :
bstan srung rnams kyi bkra shis shog :
ces brjod la rol mo'i sgra dang me tog gi char dbab cing dge legs su bya'o //
'og gi yi dam mkha' 'gro gnyis kyang rang rang gi khyad chos rnams ma gtogs las byang gi khog 'dis 'gre dgos so ///
/
@#//
gnyis pa gsang dbang dang 'brel ba yi dam zhi khro'i phrin las la gsum /
sbyor dngos rjes so //
dang po gshom gyi sbyor ba bla ma'i skabs ltar la 'dir yi dam gyi gtor chen bshams pa khyad par dang /
phrin las kyi sngon 'gro rnams kyang de ltar la bgegs gtor dgos min skabs dang bstun /
skyabs 'gro ni /
na mo :
rgyal ba zhi khro mngon sangs rgyas :
mnyam nyid 'khor 'das bde chen ngang :
dmigs bcas dmigs med mtshan ma bral :
mi spang mi sgrub skyabs su mchi :
lan gsum /
sems bskyed ni /
sku ni stong gsal 'ja' dang 'dra :
gsung ni grags stong chos tshig la :
thugs ni dran stong skye med dbyings :
zang thal chen por sems bskyed do :
gsum brjod la mtshams gcod dang mchod rdzas byin brlab bo //
gnyis pa dngos gzhi la /
gzhung gi dngos bstan gtso bo kho na la bsten nas 'bru gsum gyi bsnyen pa dang /
dkyil 'khor la bsten nas rigs lnga'i snying po'i sgrub pa rim par bya /
gnyis ka'ang bskyed bzlas la dngos gzhi dang /
thun mtshams su mchod bstod kyis tshogs gsag par gsungs pas bsnyen sgrub ched du byed na de ltar dgos la /
'dir gtso bo dbang sgrub sogs la khyer bder dmigs nas gsang ba spyi 'gro'i dbang du byas na /
dam tshig pa bskyed pa ni /
rang gi rig pa 'di nyid yi ge hU~M gcig bsam :
de las 'od zer dpag tu med pa spros pas :
phyi snod kyi 'jig rten thams cad :
shar ke ke ru dkar po las grub pa :
lho rin chen gser las grub pa :
nub pad+ma rA ga dmar po las grub pa :
byang in+d+ra nI la ljang gu las grub pa'i gzhal yas khang :
sa gzhi thams cad bai DUr+Ya ltar mnyam pa :
yangs pa :
gru bzhi sgo bzhi rgya khyon las 'das pa :
nyi zla'i skar khung :
rin po che'i drwa mig :
'dod yon gyi lha mos brgyan pa :
ma 'byor pa dang ma tshang ba med pa'i longs spyod kyis gang ba'i dbus su :
'od zer gcig tu 'dus pas pad+ma dang nyi zla'i gdan steng du dar zab kyi lhab lhub khri'i steng du :
rang sems kun tu bzang po che chung ri rab tsam pa :
yab yum gnyis 'khril sbyor du bzhugs pa :
phyag gnyis 'khor lo dang dril bu 'dzin pa :
dbu rgyan rin po ches brgyan pa :
zhal 'dzum mdangs sku stod dar dkar gyi lhab lhub gsol ba :
sku smad dar dmar gyi smad dkris can :
'ja' dang 'od kyi gur khang gi dbus na bzhugs pa :
de'i spyi bor 'khor lo'i steng na yi ge A+o~M dkar po :
mgrin par pad+ma'i steng na yi ge AHdmar po :
snying khar rdo rje'i steng na yi ge hU~M mthing kha :
dkar dmar mthing gsum 'od kyi gong bur 'khyil ba'o :
shar phyogs thig le dkar po lnga ldan gyi steng na :
rdo rje sems dpa' phyed skyil zhal gcig phyag gnyis pa :
yab yum gnyis med du 'khril ba dkar po rdo rje dang dril bu 'dzin pa la :
'khor rdo rje dpa' bo dang dpa' mo bdun 'bum gyis bskor ba :
thugs srog hU~M du gnas pa'o :
lho phyogs thig le ser po lnga ldan gyi steng na :
rin chen 'byung ldan phyed skyil zhal gcig phyag gnyis pa :
yab yum gnyis med du 'khril ba ser po rin chen dang dril bu bsnams pa :
'khor du rin chen dpa' bo dpa' mo bdun 'bum gyis bskor ba :
thugs srog swA ser por gnas pa'o :
nub phyogs thig le dmar po lnga ldan gyi steng na :
snang ba mtha' yas phyed skyil zhal gcig phyag gnyis pa :
yab yum gnyis med du 'khril ba pad+ma dang dril bu bsnams pa :
'khor du pad+ma dpa' bo dpa' mo bdun 'bum gyis bskor ba :
thugs srog hrIHdmar por gnas pa'o :
byang phyogs thig le ljang gu lnga ldan gyi steng na :
don yod grub pa phyed skyil zhal gcig phyag gnyis pa :
yab yum gnyis med du 'khril ba ljang gu ral gri dang dril bu 'dzin pa :
'khor du karma dpa' bo dang dpa' mo bdun 'bum gyis bskor ba :
thugs srog hA ljang gur gnas pa'o :
kun kyang snang yul du grub la gzung yul du ma grub pa'o :
rang nyid kyi snying rdo rje rtse lnga par 'dug pa'i lte bar nyi zla pad+ma'i gdan la :
khro bo'i rgyal po 'dus pa rtsal sku mdog mthing nag :
zhal gsum pa dkar mthing dmar ba :
phyag g.yas na sangs rgyas bzhi bcu rtsa gnyis bzhugs pa :
phyag g.yon na khrag 'thung lnga bcu rtsa brgyad bzhugs pa :
gnyis med du 'khril ba'i yum bde chen ma :
zhal gcig phyag gnyis rdo rje dang dril bu 'dzin pas 'khyud pa :
sku'i nang na mkha' 'gro bye ba dung phyur bzhugs pa :
spyi bo'i gtsug na bla ma brgyud pa dang bcas pa bzhugs pa :
sku mdog ma nges 'ja' ris su khyug khyug pa'i rang bzhin du gsal ba :
thams cad kyi thugs srog sa bon las 'phros pa'i 'od zer gyis rang bzhin gyi gnas nas rgyal ba zhi khro'i dkyil 'khor gyi lha tshogs spyan drangs nas gnyis med du thim par gyur /
ye shes pa spyan drang ba ni /
hU~M:
mi dmigs chos sku'i pho brang nas :
chos sku kun bzang yab yum byon :
gsal dag thig le'i klong yangs nas :
longs spyod rdzogs sku zhi khro byon :
kun khyab brdal ba'i pho brang nas :
sprul sku rig 'dzin bla ma byon :
chos nyid brdal ba chen po la :
dag dang ma dag gnyis med pa :
thams cad ye shes lha yi tshogs :
zhi khro rab 'byams lha tshogs byon :
mchod pa chen po'i dkyil 'khor 'dir :
thams cad kun 'dus byang chub sems :
bzang ngan med pa srid pa'i zhing :
lhun grub gnas 'dir gshegs su gsol :
dzaHhU~M baM ho :
e h+ye hi :
sa ma ya mu dra satwaM/
sa ma ya tiSh+Tha lhan :
mu dra satwaM:
badzra sa ma ya hU~M:
mchod pa 'bul ba ni /
hU~M:
mi dmigs chos sku'i pho brang nas :
kun bzang rig stong yab yum dgongs :
rang mdangs thig le gdal khyab nas :
longs sku'i lha tshogs rigs lnga dgongs :
gang snang ma nges 'gro don mdzad :
gzhon nu bum sku khro rgyal dgongs :
hU~M:
srid par gtogs pa'i me tog 'di :
kha dog ma nges mdzes ldan rnams :
zhi khro'i lha tshogs rnams la 'bul :
snang stong ngang du bzhes su gsol :
hU~M:
srid par gtogs pa'i bdug spos 'di :
dri ngad ma nges yid 'ong rnams :
zhi khro'i lha tshogs rnams la 'bul :
rig stong chen por bzhes su gsol :
hU~M:
srid par gtogs pa'i snang gsal 'di :
dkar dmar ma nges 'od kyi mdangs :
zhi khro'i lha tshogs rnams la 'bul :
gsal stong chen por bzhes su gsol :
hU~M:
srid par gtogs pa'i dri chab 'di :
dri mdog ma nges reg bde rnams :
zhi khro'i lha tshogs rnams la 'bul :
bde stong chen por bzhes su gsol :
hU~M:
srid par gtogs pa'i zhal zas 'di :
rang byung lhan skyes sbyar ba rnams :
zhi khro'i lha tshogs rnams la 'bul :
myong stong chen por bzhes su gsol :
hU~M:
srid par gtogs pa'i rol mo 'di :
sgra skad ma nges snyan sil rnams :
zhi khro'i lha tshogs rnams la 'bul :
grags stong chen por bzhes su gsol :
hU~M:
srid par gtogs pa'i zhing khams na :
dngos 'byor yid sprul mchod rdzas rnams :
rab 'byams longs sku'i tshom bu bkram :
mdzes pa'i ri mo wa la la :
mnyam nyid lha tshogs lams se lam :
zhi khro'i lha tshogs rnams la 'bul :
'gyu stong chen por bzhes su gsol :
hU~M:
rgyal ba zhi khro'i lha tshogs la :
snang stong dag pa'i mkha' gsang nas :
bde stong gnyis med byang chub sems :
gsal stong dag pa'i lha la 'bul :
rig stong klong du bzhes mdzod la :
'gag med rtsal gyi dbang thob nas :
skye med rgya yan rtogs par shog :
bstod pa ni /
ho :
dmigs gtad bral ba'i pho brang nas :
gzung yul bral ba'i zhi khro shar :
bla ma kun bzang thig le'i lha :
ma 'dres yongs rdzogs phyag 'tshal bstod :
thugs rje'i rol pa bsam mi khyab :
sku gsung thugs yon phrin las lnga :
'gag med sku dang zhing khams rgyas :
snang ba'i sku la phyag 'tshal bstod :
khro bo'i rgyal po 'dus pa rtsal :
dmigs gtad blo yi dri ma bral :
stong pa'i gzugs la gsal bar snang :
phyogs bral rang stong phyag 'tshal bstod :
ngo bo stong la rang bzhin gsal :
dbyings rig 'gul 'phrig thugs rje'i tshul :
thabs shes gnyis ldan tshom bu rgyas :
kha dog ma 'dres sku la bstod :
rang byung rang shar A li'i sgra :
chos nyid rol pa grags stong ngang :
cir mi dgongs pa zang thal le :
shar grol dus mnyam phyag 'tshal bstod :
gzhon nu bum pa sku yi ngang :
nyag gcig zang thal lu gu rgyud :
bde chen brdal bar lhun sdug ge :
zhi khro'i tshogs la phyag 'tshal bstod :
bzlas pa'i thog mar bsnyen pa ni /
gtso bo'i spyi bo'i A+o~M las 'od 'phros :
'khor 'das bde gshegs sems can ma lus pa'i sku dang lus kyi bcud :
gzi brjid bkrag mdangs dang :
bsod nams thams cad rang la 'ub kyis 'dus te thim :
ma hA sku'i dbang thob :
lus tshe la dbang bar byas :
rang lus phung khams snod bcud gzhal yas khang dang :
lha dang lha mo'i rang bzhin no :
mgrin pa'i AHlas 'od zer dmar po 'phros :
sangs rgyas dang sems can thams cad kyi gsung gi bcud dang :
gdams pa'i bcud nus mthu thams cad rang la 'dus nas thim :
a nu gsung gi dbang thob :
sgra grags thams cad sngags kyi tshig tu gyur :
snying kha'i hU~M las 'od zer mthing kha 'phros :
bder gshegs sems can ma lus pa thams cad kyi thugs kyi bcud dang :
yon tan thams cad rang la 'dus te thim :
a ti thugs kyi dbang thob :
dran rtog thams cad chos nyid kyi rol pa 'o :
zhes pa'i gsal snang dang nga rgyal rtse gcig pas A+o~M AHhU~M:'bru gsum bzla /
bsnyen tshad zhag bdun no //
sgrub pa ni /
rtsa nang gi 'khor lo thams cad A li kA li'i yi ge'i rang bzhin :
thig le 'od kyi gong bus gang bar gyur :
ces dmigs la /
A+o~M AHhU~M swA hA:
mUM lAM mAM pAM tAM:
sarba ta thA ga ta sarba sid+d+hi pha la hU~M hU~M:
zhes bzla /
grangs khri tsho drug dang dus zhag bdun du gsungs /
dus sam grangs thems nas las sbyor gyi tshul du /
sngags snga ma'i sham bur yig brgya btags la zla ba gcig bzlas na sgrib gnyis bag chags bcas byang /
dam tshig nyams pa chen po la'ang zla ba gnyis bzlas na sor chud par gsungs so /

/gsum pa rjes kyi rim pa tshogs mchod sogs snga ma ltar la /
thugs dam bskul ba ni /
A+o~M AHhU~M:
ngo bo chos sku bsam brjod bral :
rang bzhin longs spyod bsam rtog bral :
thugs rje sprul pa so sor ston :
thugs dam zhing khams rgyas phyir bskul :
ngo bo'i thugs ni 'khrul pa med :
gzugs med mi rtog chen por sgrol :
rang bzhin thugs ni bsam rtog bral :
'dod khams bde ba chen por sgrol :
thugs rje'i thugs ni sna tshogs ston :
gzugs khams gsal stong chen por sgrol :
ces so //
chad mdo sogs kyang de ltar la /
bsdu rim ni /
hU~M:
gsal dag thig le'i klong yangs su :
ma bcos rdzogs ldan dkyil 'khor shar :
sku lnga ma bskyed rang shar nyid :
ye shes lus can thig le'i ngang :
ye shes ngo bo'i klong du thim :
rang bzhin gsal ba'i klong du thim :
thugs rje ma 'gags klong du thim :
lam snang nyams 'phel ci shar yang :
chos zad ming bral ngang du thim :
sing nge me re ye re ba :
'bol le shigs se rjen ne ba :
ngo bo cir yang ma yin la :
mtshan nyid cir yang ma 'gags pa :
snang ba'i yul la phyir ma chags :
nang du sems la bzo mi bya :
bar na dbang po zang thal le :
tshogs drug lhug bzhag chen po'i ngang :
dmigs gtad bral ba rjen lhang nge :
rang bab gshis la bde 'bol le :
snyog ma med pa dwangs sang nge :
'dzin chags bral ba rgya yan ne :
zhi khro thig le gcig gi nang :
dang po'i yin lugs ngang du a :
bsngo smon ni /
ho :
ji bzhin snang ba'i chos rnams kun :
ngo bo bdag med ngang gnas phyir :
gsal la 'dzin med lhug pa 'o :
'gro kun de yi ngang gnas shog :
ces dang shis brjod sngar ltar bya'o ///
/
@#//
gsum pa sher dbang dang 'brel ba mkha' 'gro'i phrin las la gsum /
sbyor dngos rjes so //
dang po gshom gyi sbyor ba bla ma'i skabs dang 'dra ba las mkha' 'gro'i gtor ma gtso bor bkod /
phrin las kyi sngon 'gro rnams kyang de dang mthun pa las /
skyabs 'gro ni /
na mo :
rang rig mkha' 'gro yab yum la :
gsal stong rtsa khams ye shes rlung :
bde stong thig le 'khor 'das srog :
dran stong yul bral skyabs su mchi :
lan gsum /
sems bskyed ni /
skad cig rig pa hur po 'di :
mkha' 'gro'i sku ru langs byas nas :
thig le zhing khams rgyas pa dang :
snang ba dbang sdud don bya 'o :
lan gsum /
mtshams gcod mchod rlabs 'dra /
gnyis pa dngos gzhi la dam tshig pa bskyed pa ni /
A+o~M swa b+hA ba shud+d+haHsarba d+harmAHswa b+hA ba shud+d+ho\u0f85 haM:
hrIHlas rang lus me 'bar nas :
snod bcud rang gi sdig sgrib bsregs :
de las 'od 'phros 'phags mchod 'dus :
stong gsal hrIHla lhang rtser babs :
de las bdag nyid mkha' 'gro ma :
gtsug gi rgyan gcig skur bsgom ste :
sku mdog dmar po bye ru 'dra :
zhal gcig ma la phyag bzhi ma :
dang pos 'khor ba rtsad gcod pa'i :
gri gug thugs ka dag na 'chang :
g.yon pas sems can don chags pa'i :
thod pa bdud rtsi khrag bkang bsnams :
g.yas 'og kha T+wAM thur sbub gsor :
g.yon 'og dug gsum rtsad gcod pa'i :
ral gri phyar thabs bsnams pa 'o :
thod skam lnga yis dbu la brgyan :
bcu drug na tshod lcang lo bsil :
ye shes gshog pa me dpung 'bar :
mi ro bam pa'i khri steng na :
dpa' mo phyed skyil 'gying tshul bzhugs :
spyi gtsug o rgyan sen gang ba :
mgrin par rta mgrin sen gang ba :
snying gar hrIHyig sen gang re :
'khor ni rang 'od rlung gi dal :
che chung tshad med 'khor ba yis :
shar phyogs rdo rje mkha' 'gro btegs :
lho phyogs rin chen mkha' 'gro btegs :
nub phyogs pad+ma mkha' 'gro btegs :
byang phyogs las kyi mkha' 'gro btegs :
khro tshul 'gyings shing thod khrag 'dzin :
thugs srog dpa' bo sen gang re :
rus pa'i rgyan gyis kun brgyan cing :
'khor yang rang 'dra bye ba mchis :
gar stabs lding zhing rol mo 'ur :
yom yom shig shig khyom khyom la :
lha 'dre mi gsum thams cad kyi :
rnam shes dga' 'dzum mdangs dang bcas :
shing bal rlung gis khyer ba ltar :
'ub 'ub bdag la 'dus par gyur :
thugs ka'i hrIHlas 'od 'phros pas //
ye shes sems dpa' spyan drangs gyur //
ye shes pa gzhug pa ni /
thod rnga rkang gling gis bskul la /
hU~M:
rig pa gcer bu'i dur khrod nas :
ma gtsug gi rgyan gcig bzhengs su gsol :
gtsang btsog med pa'i dur khrod nas :
ma rtog med mkha' 'gro bzhengs su gsol :
snang srid 'dzin bral dur khrod nas :
rin chen mkha' 'gro bzhengs su gsol :
chags med 'dzin bral dur khrod nas :
pad+ma mkha' 'gro bzhengs su gsol :
phyag rgya gsal stong dur khrod nas :
las kyi mkha' 'gro bzhengs su gsol :
o rgyan d+ha na'i gzhal yas nas :
pad+ma 'byung gnas bzhengs su gsol :
kun kyang 'od zer ya la la :
byin rlabs nyams rtogs 'u ru ru :
rus pa'i rgyan drug khro lo lo :
rol mo mang po ldir ri ri :
rgyan cha dar dpyang pu ru ru :
chos skyong ma lus thibs se thib :
gzhal yas 'od du lams se lam :
gter srung rol du sha ra ra :
lus la byin rlobs nad gdon sol :
ngag la byin rlobs nus mthu skyed :
sems la byin rlobs nyams rtogs spor :
A+o~M AHhU~M:
d+hu ma g+ha ye na maHha ri ni sa :
ra tsa hri ya dzaHhU~M baM ho :
phyag 'tshal ba ni /
hU~M:
rig stong 'khor 'das kun gyi srog :
mkha' 'gro kun gyi gtso mo ste :
thugs rje kun gyi mnga' bdag mo :
gtsug gi rgyan gcig yum la 'dud :
mchod pa cung zad spro na /
hU~M:
ye shes mkha' 'gro'i lha tshogs la :
mchod pas thugs dam bskang ba ni :
sogs bla sgrub ltar la /
gu ru che pos zhes par /
mkha' 'gro chen mos zhes bsgyur /
gtor ma 'bul ba ni /
A+o~M AHhU~M:
d+hu ma g+ha ye na maHha ri ni sa :
ra tsa hri ya :
ma hA ba liM ta khA hi :
b+hud+d+ha DA ki nI:
badzra DA ki nI:
rat+na DA ki nI:
pad+ma DA ki nI:
karma DA ki nI ma hA ba liM ta kha kha khA hi :
lan gsum gyis 'bul /
phrin las bcol ba ni /
hU~M:
mkha' 'gro'i gtso mo rgyan gcig ma :
rdo rje rin chen mkha' 'gro ste :
pad+ma las kyi mkha' 'gro ma :
byin rlabs bar chad sel mdzad ma :
dam rdzas gtor ma 'di longs la :
bdag la bar chad bsrung ba dang :
dngos grub dgos 'dod stsol ba dang :
gdug pa'i dgra bgegs sgrol ba dang :
rnal 'byor bsam don 'grub par mdzod :
bshags pa bya ba ni /
ho :
mkha' 'gro'i gtso mo dgongs su gsol :
rang byung thig le'i thugs srog ngo ma shes :
blos byas sgom gyis snying po'i don la bsgribs :
nye ring phyogs char bzung ba mthol lo bshags :
A+o~M swa b+hA wa bi shud+d+haHsarba d+harmAHswa b+hA wa bi shud+d+ho\u0f85 haM:
sa ma ya ho :
zhes dang yig brgya brjod /
de nas bzlas pa bya ba ni /
bdag nyid thugs ka'i hrIHde las :
'od dang 'od zer phreng ba ru :
srog sngags g.yas phyogs dag tu 'khor :
'od zer dkar po 'phros pa yis :
bde gshegs sems can 'khor 'das kyi :
sku dang lus kyi gzi brjid bsdus :
ci bgyi'i bran 'khol byed pa dang :
thams cad mkha' 'gro'i skur gyur bsam :
'od zer me stag 'dra ba 'phros :
bde gshegs sems can 'khor 'das kyi :
ngag dang gsung gi bcud rnams bsdus :
ci gsung las la nyan pa dang :
ha ri ni sa'i sgra ru bsam :
'od zer lcags kyu lta bu 'phros :
bder gshegs sems can 'khor 'das kyi :
thugs dang yid kyi mdangs rnams 'phrog :
bdag min yid la mi dran cing :
dran rtog chos nyid rol par gyur :
ces dmigs shing mi sdod pa gsum gyi gnad bskul la /
A+o~M d+hu ma g+ha ye na ma :
a ha ri ni sa hrI:
hU~M ra tsa hri ya baM:
zhes rtse gcig tu bzlas pas gzhung gsal rtags rnams rab zhag bdun /
'bring bcu bzhi /
tha ma nyer gcig la 'byung bar gsungs /
bsnyen sgrub gcig dril gyi dus rtags tshang nas las la sbyor ba ni /
lha 'dre mi gsum thams cad kyang //
bya sgro rlung gis phog pa bzhin //
rang dbang med par 'dud par bsam la sngags snga ma'i sham du /
hrIHma ha ri ni sa :
ma ma b+ha hri :
ma ma tsa sher+n+ri A kar+ShA ya dza :
A kar+ShA ya hrI:
badzra sid+d+hi A we sha ya hrIHswA hA:
zhes bzla /
dus grangs mun khang du zhag bdun bzla bar gsungs /
thun mthar bstod cing thugs dam bskul ba ni /
hU~M:
chos kyi dbyings las bzhengs pa'i ma :
dus gsum bde gshegs yum gcig ma :
thugs rje'i mnga' bdag 'gro la gzigs :
gtsug gi rgyan gcig zang thal ma :
sku mdog dmar mo dbang gi tshul :
chags tshul nu ma b+ha ga rgyas :
phyag bzhi tshad med bzhi dang ldan :
phar phyin drug ldan rgyan drug mdzes :
rnam rtog rtsad gcod gri gug g.yas :
'khor 'das dbang sdud thod phor g.yon :
dug gsum rtsad gcod kha T+wAM g.yas :
skye shi rtsad gcod ral gri g.yon :
thabs dang shes rab brkyang bskum bzhugs :
gzhon tshul che la cung zad khro :
lus la byin rlabs bla mas brgyan :
gsung la rta mgrin ngag gis brgyan :
thugs khar srog yig 'od zer 'phro :
rtog med ro yi steng na 'gying :
thugs la chags pas ma ltar brtse :
nam mthong dran pas nges shes skye :
thugs rje'i spyan gyis bdag la gzigs :
mi 'bral yun du brtse bas dgongs :
rdo rje rigs kyi mkha' 'gro mas :
rdo rje chos dbyings dngos grub stsol :
rin chen rigs gyi mkha' 'gro mas :
gter 'byung yid bzhin dngos grub stsol :
pad+ma rigs kyi mkha' 'gro mas :
'dod yon dbang sdud dngos grub stsol :
las kyi rigs kyi mkha' 'gro mas :
dgra bgegs 'dul ba'i dngos grub stsol :
chos kyi dbyings kyi mkha' 'gro mas :
mkha' gsang ye shes dngos grub stsol :
chos nyid lhun grub dngos grub stsol :
b+hud+d+ha DA ki nI:
d+harma DA ki nI:
badzra DA ki nI:
rat+na DA ki nI:
pad+ma DA ki nI:
karma DA ki nI sid+d+hi hU~M hU~M:
zhes phud gtor nam mkhar mchod /
gsum pa rjes tshogs mchod phyin chad bla ma'i las byang ltar la bskul ba mi dgos /
bsdu rim skabs /
snang srid rang gis bskyed pa yi :
ngang nyid stong gsal 'dzin med do :
zhes pas 'od gsal du bsdu zhing zung 'jug gi skur ldangs la bsngo smon shis brjod bya'o ///
/
!
de ltar bsnyen sgrub skabs so so'i phrin las dmigs phyed pa gzhung ltar nyams su len dgos la /
dbang gi skabs /
bla sgrub rjes bum dbang /
yi dam rjes su gsang dbang /
mkha' 'gro'i rjes sher dbang /
de rjes tshig dbang sogs sbrel dgos kyang /
mgyogs dbang lta bur bskur bsgrub dus gcig byed na sngon rjes rnams gcig gis chog pas /
thog mar bla ma'i phrin las gtang /
sngon 'gro'i
skabs skyabs sems lan gsum bsgrag
/bla ma'i bzlas pa gsal 'debs bcas grub pa dang /
yi dam bskyed bzlas bya /
de 'phros mkha' 'gro'i bskyed bzlas bstod bskul yan grub pa dang /
gter srung gtor 'bul /
tshogs mchod sogs rjes chog rnams kyang gcig gis 'thus /
tshogs tha ma bsgral bstab grub pa dang /
bum gsang sher ye bzhi pa bka' rab 'byams las byang gi gtor dbang rnams rim par bskur /
de nas tshogs la rol pa'i skabs /
gu ru d+he ba DA ki nI:
sarba sid+d+hi ma hA pha la a la la ho :
zhes brjod pas lus lha kun mnyes par mos /
lhag chog phyin 'dra /
bskul sogs so sor yod pa rnams bsgrags la gtang dgos so //
zab cing dkon la don che ba'i //
chos 'di'i phrin las phyogs kun tu //
nyi zla'i shing rta ltar 'gro bas //
skye dgu'i thar lam rab yangs shog
/zab chos 'di nyid sngon dus dar rgyas su gyur mod /
deng sang khams dbus kun tu rgyun ma bzhugs nas ring du song ba la /
rje bla ma bka' drin mtshungs bral 7kun mkhyen 'jam pa'i dbyangs chen por nye brgyud bka' babs rgya mtsho lta bu'i bcud du byon pa'i zhabs tog tu 'gyur bar re ba'i lhag blos kun nas bslangs te /
pad+ma gar gyi dbang phyug rtsal gyis rdzong shod bde gshegs 'dus pa'i pho brang chen por khyer bde'i khrigs su bkod pa dge legs 'phel ///
/
