A+o~M swasti /
'jig rten mgon la rab btud nas //
'dod chags rdo rje dbang gi lha //
dbang sdud las la ches rno ba'i //
sgrub thabs rjes gnang cho ga bshad //
'dir lha chen dbang phyug chen po'i sgrub thabs dang 'brel bar rjes gnang gi cho ga sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
rgyu skar rgyal yod pa'i tshe dben pa'i gnas su stegs bu khru gang gru bzhi pa la bcud dkar dmar dang dri bzang gis chag chag btab /
maN+Dal zla gam dmar po sgo gcig pa mu khyud dang ldan pa'i nang du pad+ma 'dab bzhi tshom bu dang bcas pa /
de'i steng du many+dzi la zangs gzhong me tog dmar pos bkang ba'i dbus su khyad par gyi rten rdzas dar dmar gyi gur phub la bzhag
/shar du me long dang rtse gsum /
lhor rgyud kyi glegs bam /
nub tu byang sems dkar dmar chang dang sbyar ba'i thod pa /
byang du zhags pa /
mdun du rten gtor srid mes kyi gzugs sam rin po che 'bar ba'i dbyibs can dmar po sku gzugs dang mda' dar gyis brgyan cing zas phud sna tshogs kyis bran pa bzhag
/rten rdzas med na de nyid dbus su bkod /
gang ltar yang mdun du 'bul gtor dang sman raka nyer spyod lnga dang tshogs rdzas kyang bsham /
mdun du rdor dril me tog sgrub yig sogs nye bar mkho ba'i yo byad thams cad tshogs par bya'o //

//gnyis pa sgrub pa'i thabs ni /
rta mgrin lta bu'i pad+ma'i rigs kyi yi dam zhi khro gang 'os kyi bdag bskyed bzlas pa dang bcas pa sngon du 'gro bas /
spyi dang khyad par gyi mchod gtor rnams byin gyis brlab /
mdun gyi rten bsang sbyang /
stong pa'i ngang las b+h+rU~M las byung ba'i pad+ma rA ga las grub pa'i gzhal yas khang zla gam sgo gcig pa /
dbus su pad+ma dmar po 'dab ma bzhi pa'i lte bar raM las nyi ma'i dkyil 'khor gyi steng du aM dmar po /
de las 'od zer 'phros 'phags pa mchod /
snod bcud thams cad 'od zer dmar po'i rnam par bsdus te aM la thim /
de yongs su gyur pa las lha chen dbang phyug chen po sku mdog pad+ma rA ga ltar dmar zhing 'od 'bar ba /
zhal gcig phyag gnyis spyan gsum pa sgeg cing chags pa'i nyams can /
g.yas khams gsum 'gugs pa'i lcags kyu 'phyar stabs su 'dzin cing g.yon rlung gi zhags pa 'dzin pa /
ral pa'i thor tshugs zla tshes kyis spras pa dar dang rin po che'i rgyan can /
gcer bu ling+ga dmar po gyen du sgreng ba /
zhabs g.yas bskum zhing g.yon brkyang ba'i bzhengs stabs kyis bzhugs pa /
de'i pang du yum u mA de bI dmar gsal mdzes shing chags pa'i nyams can /
g.yas dung dmar yab la stob cing g.yon lcags kyu 'dzin pa /
rin po che'i rgyan can zhabs gnyis yab la brten te gnas pa /
mdun du sras gtsug phud can dmar po lcags kyu dang zhags pa 'dzin cing bka' nyan gyi tshul du gnas pa /
phyogs bzhi'i pad 'dab bzhi la shar du rdo rje mkha' 'gro dkar po /
lhor rin chen mkha' 'gro ser po /
nub tu pad+ma mkha' 'gro dmar po /
byang du karma mkha' 'gro ljang gu /
thams cad kyang gcer bu rus pa'i rgyan can g.yas rtse gsum ba dan can g.yab cing g.yon lcags kyu 'dzin pa /
rlung dkyil gyis btegs pa'i nyi zla'i gdan la gnas pa'o //
gnas gsum byin gyis brlab /
thugs ka'i sa bon las 'od zer 'phros lho phyogs rgya mtsho'i gling sogs rang bzhin gyi gnas nas lha chen 'khor bcas badzra sa mA dzaH
zhes spyan drangs /
dzaHhU~M baM ho :
gnyis su med par thim /
ar+g+haM nas shab+da'i bar gyis phyi mchod dang sman dang rak+ta sogs nang mchod kyang phul la /
bstod pa ni /
hU~M:
rgya mtsho chen po'i klong dkyil nas :
yab gcig dbang phyug chen po ni :
khams gsum ma lus dbang mdzad pa :
sku mdog dmar po 'dzum dang ldan :
sna tshogs rin chen rgyan gyis spras :
phyag gnyis dbang sdud phyag rgya 'dzin :
srid gsum ma lus dbang du sdud :
zhabs gnyis dor stabs 'gying zhing brjid :
'gro ba ma lus zil gyis gnon :
zhal 'dzum spyan gsum ral pa brdzes :
srid pa kun tu dbang yang sgyur :
ba spu'i 'od zer mtshon cha las :
rlung zhags lcags kyu phyogs bcur 'phro :
mi nor zas gsum dbang du sdud :
dbang phyug sku la phyag 'tshal bstod :
gsung sgra sngags kyi nga ro ni :
'brug bzhin stong khams kun tu sgrog :
khams gsum rigs drug dbang du sdud :
gsung gi 'od zer 'phros pa yis :
'gro ba ma lus dbang du sdud :
dbang phyug gsung la phyag 'tshal bstod :
thugs mchog kun tu mi g.yo ba :
nam mkha' bzhin du gsal la dag :
thugs kyi 'od zer kun tu 'phro :
'gro ba kun gyi snying rtsa sgul :
thams cad ma lus dbang du sdud :
dbang phyug thugs la phyag 'tshal bstod :
yum chen u mA de wI ni :
pad+ma'i mdangs ldan sku la 'khril :
phyag g.yas yab kyi mgul nas 'khyud :
g.yon pa dung dmar gtso la stob :
'dzum mdangs 'od zer sna tshogs 'gyed :
mi nor zas gsum dbang du sdud :
u mA'i sku la phyag 'tshal bstod :
sras dang 'khor gyi DA ki rnams :
khams gsum ma lus zil gyis gnon :
srid gsum dbang sdud phrin las mdzad :
gtso 'khor rnams la phyag 'tshal bstod :
bzlas pa ni /
bdag gi thugs ka nas 'od zer 'phros mdun bskyed kyi thugs rgyud bskul /
de'i thugs ka nas 'od zer 'phros khams gsum thams cad dbang du bsdus /
'od zer dmar po'i rnam pas bdag la thim par bsam zhing /
e many+dzu kup+ta hU~M:
ka b+hi ra ko b+hi ra hU~M/
zhes pa ci nus su bzla /
khyad par can gyi dmigs gnad dang sngags ni gzhan du blta'o //
gtor ma 'bul na /
bsang sbyang byin gyis brlab /
mdun bskyed dang ma 'brel na /
rang gi snying ga nas 'od zer 'phros pas lha chen 'khor bcas spyan drangs mdun gyi nam mkhar bzhugs pas gsol bar bsam la /
rdo rje thal mo kha phye ste snying po'i mthar i daM ba lin+ta kha kha khA hi khA hi /
sarba sid+d+hi m+mepra yats+tshan+tu /
zhes lan gsum mam bdun gyis phul /
me tog la sogs pas mchod /
hrI:
dbang phyug yab yum gshegs su gsol :
bzhugs ni rgya mtsho'i klong na bzhugs :
skyod ni gling bzhi'i mkha' la skyod :
srid pa gsum la dbang sgyur zhing :
'gro ba thams cad dbang du sdud :
rin chen nor bu gter gyi bdag :
lha srin thams cad bran du khol :
khyod kyi thugs dam dus la bab :
ba liM mchod pa 'di bzhes la :
sku gsung thugs kyi sprul pa khye :
srid gsum thams cad zil gyis gnon :
khams gsum thams cad dbang du sdus :
zas nor longs spyod char du phob :
'gro kun bdag gi dbang du sdus :
lha sras gser gyi gtsug phud can :
mkha' 'gro rnams bzhi'i 'khor dang bcas :
ba liM mchod pa 'di bzhes la :
nam mkha'i khams la bskyod de gshegs :
ba dan lcags kyus mi snying sgul :
rlung gi zhags pas dbang du sdus :
breng breng dung dung dbang med khug :
mi rnams thams cad dbang du sdus :
zas nor longs spyod char ltar phob :
dus la bab bo sa ma ya :
zhes bskul zhing phrin las gsol bas de ltar bgyi'o zhes khas blangs par bsam /
yig brgyas lhag chad bskang bzod par gsol /
bris sku yod na brtan bzhugs dang med na gshegs su gsol /
mdun bskyed dang rjes 'brel du byed na gtor mgron spyan 'dren mi dgos /
mdun bskyed nyid la phul nas mthar mdun bskyed kyi rjes chog rnams bya'o //
!
//gsum pa rjes gnang gi cho ga ni /
bdag mdun gyi sgrub mchod sngar bshad pa ltar ram /
bdag mdun mtshungs par byed na lha chen gyi bdag bskyed sngar mdun bskyed du bshad pa bzhin bzlas pa'i bar du byas nas /
slar mdun bskyed sngar ltar sgrub mchod gtor 'bul dang bcas pa bya zhing /
yang na bdag mdun dbyer med du bsgrubs kyang chog go
/gang ltar yang gtor ma'i phrin gsol gyi mthar slob ma rjes su 'dzin par gsol ba gdab bo //
de nas slob ma rnams khrus byas bgegs bskrad /
mtshams sbyor gyi khyad par /
nges pa'i don du 'phags pa spyan ras gzigs dbang phyug nyid /
gnas skabs gdul dka' 'dul phyir 'jig rten gyi lha chen po'i tshul 'dzin pa dbang phyug ma hA de ba zhes bya ba /
mthu stobs dang nus pa gzhan las phul du gyur pa'i bstan pa'i bka' srung chen po 'di la sgrub thabs kyi bka' srol ji snyed cig mchis pa las 'dir gter ston pad+ma las 'brel rtsal gyi gter kha nas byon pa'i rjes su gnang ba sgrub pa la sogs sbyar maN+Dal phul /
kyai :
dbang phyug lung bstan bla ma rje :
khams gsum dbang du sdud pa'i phyir :
lha chen dbang phyug chen po yi :
dbang bskur dam pa bdag la stsol :
zhes gsol ba gdab /
slob dpon gyis /
rigs kyi bu dag tshur nyon cig :
snang srid zil gyis gnon byed cing :
khams gsum mi nor dbang sdud pa'i :
dbang chen dbang 'di khyod la bskur :
gus pa'i sems kyis dang du longs :
zhes gnang ba sbyin /
yan lag bdun pa gang 'os kyis tshogs gsag
/de rnams rjes gnang gi sngon 'gro yin /
dngos gzhi la slob dpon dang mdun bskyed kyi thugs ka nas 'od zer 'phros pa khyed rang gi lus la phog
/tshe 'khor ba thog ma med pa nas bsags pa'i sdig sgrib bag chags dang bcas pa thams cad stong par sbyangs /
stong pa'i ngang las slob ma lha chen du bskyed pa mngon rtogs bzhin dmigs pa phog
/ye shes pa spyan 'dren gyi skabs sngags bzla zhing rol chen bya /
sbyar spos kyis bdugs te byin phab /
de nas mdun gyi gsang rten nam med na sku gzugs spyi bor bzhag la /
hU~M:
dbang chen sku ni mtshon byed pa'i :
srid pa gsum gyi mes po 'dis :
khams gsum thams cad dbang du sdud :
dbang phyug sku yi dbang bskur ro :
rtsa sngags lan gsum dang /
kA ya a b+hi Shiny+tsa A+o~M:
rigs kyi bu khyod la dbang phyug sku'i dbang 'di bskur pas /
gzugs su snang ba thams cad dbang du 'dus shing sku'i dngos grub thob pa yin no //
byang sems lce thog tu bzhag la /
A:
dbang phyug gsung ni mtshon byed pa :
byang sems dkar dmar bdud rtsi 'di :
khyod kyi lce la bzhag pa yis :
dbang phyug gsung gi dbang bskur ro :
rtsa sngags dang wA ka a b+hi Shiny+tsa A:
sngar bzhin las gsung gi dbang 'di bskur pas /
snyan grags kyis kun tu khyab ste khyab tshad dbang du 'dus shing gsung gi dngos grub thob pa yin no //
me long dang kha T+wAM rtse gsum gtad la /
hU~M:
dbang phyug thugs ni mtshon byed pa :
dngul dkar me long kha T+wAM ga :
phyag mtshan dam pa 'di gtad pas :
dbang phyug thugs kyi dbang thob shog :
sngags dang tsit+ta a b+hi Shiny+tsa hU~M:[ \u0f8e]thugs kyi dbang 'di bskur pas /
rig pas khyab tshad dbang du 'dus shing thugs kyi dngos grub thob pa yin no //
rgyud kyi glegs bam gtad la /
ho :
dbang phyug mdzes pa'i gsang rgyud 'di :
yon tan thams cad 'di las byung :
dbang chen mchog gi dngos grub mchog :
gsang ba rgyud kyi dbang bskur ro :
rtsa sngags dang gu Na a b+hi Shiny+tsa trAM:[ \u0f8e]yon tan gyi dbang 'di bskur pas /
dbang phyug gi yon tan brgyad sogs rgyud la 'byor zhing lha chen yon tan gyi dngos grub thob pa yin no //
zhags pa gtad la /
ho :
myur byed rlung gi zhags pa yis :
thams cad dbang du sdud byed pa :
nyi zer zhags pa 'di gtad pas :
dbang phyug phrin las dbang thob shog :
sngags dang karma a b+hi Shiny+tsa hA:[ \u0f8e]phrin las kyi dbang 'di bskur pas /
snang dang mi snang mi nor zas gsum dbang du 'dus nas snang srid g.yo 'gul nus pa phrin las kyi dngos grub thob pa yin no //
de nas bzlas lung sbyin pa ni /
bla ma'i thugs ka nas sngags kyi phreng ba byung ba zhal nas thon pa'i 'od kyis 'khor 'das kyi yon tan dang nus mthu thams cad bsdus /
sngags phreng dang 'dres pa slob ma'i khar zhugs snying ga'i sa bon gyi mtha' skor du 'khod pa la dmigs nas sngags kyi rjes zlos lan gsum byar gzhug
/bcom ldan bdag gis gzung sogs kyis me tog 'bul /
phreng ba spyi bor bzhag ste /
bcom ldan 'di la sogs brjod /
lha chen dbang phyug chen po'i rig sngags kyi nus mthu thams cad slob ma 'di'i rgyud la 'byor bar gyur cig
/ces brjod /
sngar bdag bskyed yi dam gzhan la byas na slob dpon gyi thugs ka'i 'od kyis mdun bskyed bskul te /
de las sngags kyi phreng ba byung ba sogs sngar bzhin spro ba yin no //
skabs 'dir gtor dbang byed na /
gtor ma lha chen lcam dral 'khor bcas su gsal ba la mos gus dung byas pas dgyes shing chags pa'i bzhad sgra dang bcas 'ur 'ur byon te khyod rang gi spyi bor bzhugs /
de rnams la bla mas bka' bsgos pas phrin las rnam bzhi sogs rang gi 'dod don thams cad thogs med du sgrub par mos mdzod /
de nas rol mo'i sgra dang sbyar te /
hrI:
dbang chen gtor ma'i dbang mchog 'di :
skal ldan khyod la bskur ba yis :
snang grags dbang du 'du ba dang :
srid gsum zil gyis gnon nus pa'i :
dbang mchog dam pa thob par shog :
A+o~M ma hA de ba hU~M:
dbang phyug chen po hriM:
e many+dzu kup+ta hU~M:
ka b+hi ra ko b+hi ra hU~M dza :
kA ya wA ka tsit+ta a b+hi Shiny+tsa A+o~M AHhU~M:
zhes dang bka' bsgo drag tu byas pa'i mthar gtor ma'i lha 'od du zhu nas slob ma la thim par bsam mo //
de ltar dbang chen gtor ma'i dbang bskur pas :
snang srid zil gnon dbang chen sku yi dbang thob shog :
snang grags dbang 'dus bka' btsan gsung gi dbang thob shog :
rig stong mtha' bral rtsal chen thugs kyi dbang thob shog :
yon tan re skong phrin las snang srid g.yo 'gul chen po'i dbang thob shog :
ces smon lam gdab cing gtor zan cung zad tsam dngos grub kyi don du byin /
'di'i sgrub pa la brtson par byed cing /
snod min la gsang /
skal ldan re re tsam la spel ba sogs dam tshig la gnas par bya'o //
zhes gdams /
khas blang maN+Dal yon 'bul sogs gzhan dang 'dra /
tshogs mchod bya /
slar yang las dang mthun pa'i yon 'bul /
rjes mdun bskyed la gtang rag gi mchod bstod dang bzod gsol /
gshegs bsdu shis brjod smon lam rnams kyis mtha' rgyas par bya'o //
7
//yang gtor dbang rkyang pa bskur na /
gsol 'debs rgyun bshags tsam sngon du 'gro bas /
gtor ma mdun bskyed bzhin dmigs pa phog
/ye shes pa spyan drangs pa mchod /
de nas gtor dbang sngar ltar bskur bas dgos pa 'grub bo //

//mi 'a~Xgyur tshe dpal thogs me~Xd mthu //
sgrub byed mtsho skyes rdo~X rje~X yi //
zhal lung rgyud dang las tshogs sogs //
mang po'i nang nas nyer mkhor spel //
lha chen dbang phyug chen po'i sgrub thabs rjes gnang dang bcas pa las 'brel rtsal gyi gter ma'i lugs bzhin brjod pa'i le'u tshan no ///
/
