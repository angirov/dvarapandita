@#//
mchod bstod gsal sgron bzhugs so //
'di gnubs lugs zer kyang pad lugs dang 'dra'o //
pra yu lhaH
thams cad sku gsung thugs bdag nyid //
yon tan ma lus kun ldan pa'i //
rdo rje 'chang la phyag 'tshal lo //
rtsa rgyud bshad rgyud snying po'i rgyud //
yang snying nag po gsang ba'i rgyud //
byed rtsom rgyud rtsal sngags tshig don //
mchod bstod las kyi sgron ma bshad //
sngags bsnol ma ltar   dregs pa can gyi lha rgyud rnams //
bskul ba gong nas bskul ba dang   gzhi dang tshul dang   skabs skabs su   yul kun la //
bstod cing   skabs su bcol phrin mdzad   gsol gdab gnad nas bskul //
mchod pa 'bul zhing las gnyer gtad //
sha khrag gi gtor ma byin gyis brlabs la /
phyag rgya zil gnon gyi lha tshogs 'khor dregs pa dang bcas pa la 'bul zhing las sna tshogs bcol zhing bskul ba ni /
a+yai /
chos kyi dbyings kyi pho brang gi
/drag po e yi gzhal yas nas //
klu 'bum gnyan khri sa bdag stong gi gdan //
lto 'phye phyogs skyong ma he brdzis pa'i khri /   lto 'phye phyogs skyong dregs pa ma he brdzis pa'i steng /   zhes pa zhig kyang snang /
thabs dang shes rab nyi zla'i gdan steng na //
nyon mongs dug lnga rkam chags 'joms pa'i lha //
sangs rgyas thams cad 'dus pa'i ngo bo nyid //
ye shes rngam pa'i rgyal po zil gnon sku
/srog bdud 'jam dpal tshe bdag nag po ni //
gtum chen khros pa'i rgyal po me ltar 'bar //
sku mdog mthing nag dug chen 'khyil pa 'dra //
sku yang che zhing gtum chen rngam pa'i sku
/dbu gsum phyag drug zhabs bzhi bgrad //
g.yas dkar g.yon dmar dbus mthing rngam //
g.yas dkar lha brgyad zas su za //
g.yon dmar klu 'bum gnyan khri gsol //
dbus zhal mthing la rngams pa yis //
sku dgrar 'os pa'i dam nyams dang //
sa bdag sde brgyad lha srin gyi //
dbang po lnga dang tsit+ta gsol //
phyag drug mtshon cha 'bar ba yis //
zhe sdang klu chen sa bdag dang //
dgra bgegs mgo lus tshal par gshag
/g.yas kyi dang po'i 'khor lo yis //
dgra bgegs mgo lus tshal par gshag
/bar pa gnam lcags ral gri yis //
dam nyams dgra bo'i srog rtsa gcod //
tha ma gnam lcags rdo rje yis //
dgra bo'i spyi gtsug brgyabs nas ni //
rkang pa'i mthil du gtsags kyis 'don //
g.yon gyi dang po be con gyis //
dgra bgegs zhe sdang mgo la bsnun //
bar pa gtun shing 'bar ba yis //
dgra bo'i mgo lus tshal par gshag
/tha ma sdigs mdzub me 'bar bas //
dgra bgegs lus ngag gzir zhing bsreg
/sku la dur khrod chas kyis brgyan //
dbu la bdud dang srin po dang //
btsan dang mu stegs rgyal po yi //
thod pa'i phreng bas rab tu brgyan //
klu chen brgyad kyi mgo bcad nas //
do shal snying gi phreng bas rgyan du byas //
rgyal rigs snyan gyi grong khyer brgyan //
rje rigs mgur chun tshangs skud byas //
bram ze'i rigs kyi phyag gdub byas //
dmangs rigs nag po'i zhabs gdub byas //
rigs ngan gdol pa zhabs 'og mnan //
ba su rigs drug zas su za //
mche ba dgu khri rtsang phur gtams //
spyan nas 'jigs pa'i me 'bar zhing //
shangs nas rlung nag 'tshub ma ldang //
dbu skra sma ra ba spu las //
gdug rtsub dmar nag me chen 'bar //
sku dgrar 'os pa'i dam nyams dang //
gdug pa'i klu gnyan sa bdag bsreg
/gang la bya ba khyod kyis shes //
dmigs pa gang yin myur du sgrol //
zhe sdang drag po'i sbyor ba choms //
srog lus dbang po dwangs snyigs phyes //
rtsa rgyud klad khrag rba klong skoms //
lus srog dbang po rten dang phrol //
'byung ba rnam shes bkrag mdangs sdus //
bla mtsho bkrag mdangs bag chags skoms //
lcags mkhar sgo med nang du chugs //
'byung ba gdan bzhi'i rngams kyis gnon //
gdug rtsub me lha'i zhal du stobs //
sdang ba'i dgra dang gnod pa'i bgegs //
mchod par 'bul lo kha raM khA hi //
phrin las bcol ba ni /
sdang ba'i dgra dang gnod pa'i bgegs //
thal ba bzhin du rab tu rlogs //
bzlog cing bsgyur ba'i phrin las mdzod //
ces kun la de 'gre'o //
a+yai /
g.yon gyi phyogs nas yum gcig ma //
yum chen rdo rje khros ma ni //
sku mdog mthing nag 'bar ba la //
gdug pa'i ral pa mun ltar gtibs //
ral pa'i zar bu re re la //
gser dang mu tig rgyan 'chang ma //
gdol pa klu yi thod pa yis //
dbu dang phyag zhabs lhu tshigs brgyan //
zhal nas mi ro rta ro 'brul //
spyan nas khrag 'dzag zu lu lu //
shangs nas rlung nag 'tshub ma ldang //
g.yas pa dgra bo'i snying phyung 'khyud //
g.yon pas snying khrag gtso la stob //
drag tu bskul zhing rbad tsa na //
ma tshogs 'bum yang gzir zhing bskul //
ma mo'i king kang dgra la 'beb //
gang la bya ba khyod kyis shes //
dmigs pa gang yin myur du sgrol //
zhe sdang drag po'i zhes pa nas mdzod kyi bar ma dper lha kun gyi sham bur btags 'dug
/a+yai /
zil gnon thugs kyi dkyil 'khor nas //
'byung ba sa yi dwangs ma las //
rdo rje rigs kyi khro bo ste //
'jigs byed ya ma rA tsa ni //
sku mdog smug nag 'bar ba la //
rngams shing dregs pas dgra bgegs 'dul //
rna ba'i grong khyer sbrul gyis brgyan //
tshangs pa'i mgo bcad do shal byas //
g.yas pa 'khor lo rtsibs bcu yis //
dgra bgegs mgo lus tshal par gshag
/g.yon pa tsit+ta dmar po bsnams //
'gal byed tsit+ta khong nas 'byin //
drag tu bskul zhing rbad tsa na //
bdud dang srin po'i don snying 'byin //
btsan dang srog bdag 'gong po 'joms //
dug lnga gtum par khros pa yi //
sa bdag klu gnyan gzir zhing bsreg
/gang la bya ba khyod kyis shes //
sogs /
a+yai /
ya ma'i thugs kyi dkyil 'khor nas //
'byung ba me yi dwangs ma las //
rin chen rigs kyi khro bo ste //
dregs pa phyag na rdo rje'i sku
/sku mdog ljang nag 'bar ba ni //
phrin las sna tshogs rdzogs pa'i rtags //
zhal gcig rngams shing gtsigs pa yis //
dregs pa can dang lha srin rnams //
srog dang phral nas zas su za /   /btsan dang dbang po srog bdag 'joms //
zhes pa'ang snang /
tshems dang mche ba gtsigs pa yis //
gdug pa klu gnyan khong du gsol //
g.yas pa rdo rje rtse dgu pa //
ye shes dgu ldan nyon mongs 'joms //
g.yon pa tsit+ta'i phreng ba yis //
dbang chen dregs pa bran du khol //
zhabs gnyis gyad kyi 'dor stabs kyis //
gdug pa'i dgra bgegs zil gyis gnon //
dbu dang phyag zhabs lhu tshigs rnams //
sbrul dang rin po che yis brgyan //
gang la bya ba khyod kyis shes //
sogs /
a+yai /
dregs pa'i thugs kyi dkyil 'khor nas //
'byung ba rlung gi dwangs ma las //
las kyi rigs kyi khro bo ste //
rus sbal rngam pa mi zan ni //
nyon mongs lnga yi rtsa ba gcod //
skye ba med pa'i khams gsum sdud //
thugs kyi gsang mdzod chen po ru //
lha srin ming gi snying po 'chang //
dmigs pa'i dam nyams dgra bgegs rnams //
lcags sder 'bar ba'i stobs kyis khug
/spyan mig nyi ma'i 'od kyis bsreg
/rtsa bzhi dwangs ma stobs kyis non //
dmod pa drag po'i mtshon chas chod //
mchod rten drug gi stobs kyis non //
gang la bya ba khyod kyis shes //
sogs 'gres /
a+yai /
spyi gtsug gdug pa 'dul byed pa //
'byung ba chu yi dwangs ma las //
pad+ma rigs kyi khro bo ni //
bya khyung rgyal po mthu bo che //
'khor lo 'bar ba'i gshog pa la //
ral gri mtshon cha'i spu gris gtams //
mtshon cha'i gshog pa gtams pa yis //
gdug byed ma lus gshag cing gtub //
spyan mig nyi ma'i gzigs stangs kyis //
bag chags rgya mtsho gting nas skem //
rdo rje 'bar ba'i mchu dbal gyis //
gdug pa'i klu rgyal spyi nas 'dren //
gru gsum gdangs pa'i zhal bgrad pas //
gdug pa'i klu gnyan khong du gsol //
gang la bya ba khyod kyis shes //
sogs /
a+yai /
yang sprul dug gi khyung chen gnyis //
spu dang gshog pa mtshon cha mes //
klu bdud klu srin bsreg par mdzad //
stag dang seng ge rngam pa yis //
dgra bo'i sha khrag srog la rol //
zhe sdang gdug pa'i sbrul nag gi
/kha nas me 'bar stong khams bsreg
/dgra bo'i khang khyim rmang nas bshig
/dug sbrul kha rlangs dgra la thongs //
dgra bo'i khong du dug mda' rgyob //
gang la bya ba khyod kyis shes //
sogs /
ai /
shar lho nub byang sgo bzhi nas //
bla 'gug mon pa chen po bzhi //
dam nyams dgra bo'i bla khug la //
mngon spyod tshul bzhin bsgral bar mdzod //
a+yai /
rgya mtsho chen po'i gting rum na //
ya ma bye ba dgu ring bzhugs //
las kyi mtha' sdud khyod yin pas //
nyams pa'i dgra bgegs myur du sgrol //
a+yai /
'byung bzhi rngams pa'i 'og shed na //
sgo med lcags mkhar bcu drug nas //
thod mkhar 'jigs pa'i pho brang na //
las kyi 'chi bdag nag po bzhugs //
las kyi mtha' sdud khyod yin pas //
dmigs pa'i dgra bgegs myur du sgrol //
a+yai /
snang srid rak+ta'i gzhal yas na //
ya ma srog bdag nag po bzhugs //
las kyi mtha' sdud khyod yin pas //
dmigs pa'i dgra bgegs myur du sgrol //
ces bstod /
a+yai /
bskal pa brgyad khri bzhi stong 'khor lo'i gzhal yas nas //
lcags mkhar sgo med bcu drug 'bar ba'i dbus phyogs na //
'obs chen bcu gnyis 'bar ba'i dkyil 'khor nas //
thod mkhar 'bar ba bzhi yi dbus phyogs na //
pho brang lcags mkhar 'bar bas gtams pa'i nang //
klu 'bum gnyan khri sa bdag stong gi gdan //
lto 'phye phyogs skyong ma he brdzis pa'i khri //
thabs dang shes rab nyi zla'i gdan steng nas //
srog bdud 'jam dpal tshe bdag nag po bzhengs //
rngams pa'i tshul gyis bla rkun las la khyes //
a+yai /
shar gyi phyogs nas dgra bgeg bla 'gug pa //
dung gi mon pa rdo rje rigs kyi gtso //
sku stod zhing gi g.yang gzhi thod pa 'bum gyis brgyan //
sku smad stag gi sham thabs mu tig 'bum gyis brgyan //
sprul nag gdug pa sku yi rgyan du byas //
snying dang thod pa'i phreng bas dregs pa brgyan //
zhal nas dug gi na bun sprin ltar gtibs //
shangs nas dug gi 'tshubs mas stong khams phyags ma 'debs //
snyan nas rngam pa'i 'brug sgras zhing bcu zil gyis gnon //
phyag g.yon lcags kyu zhags pa 'khrigs pa yis //
gang la dmigs pa'i dgra bgegs bla srog 'gug
/phyag g.yas gser gyi rdo rjes mgo lus gshag
/mon pa chen po drag tu bskul tsa na //
chibs su seng ge'i chibs nas dgra bgegs tshe srog sdud //
g.yas nas gshog pa can gyi pho nya lding zhing srog la 'debs //
g.yon nas gcan gzan rngam pa'i pho nya rngams shing rol //
stod nas me 'bar rgya mtsho gting nas skem //
smad nas khrag 'dzag rims nad bu yug klong //
dung gi mon pa sdang ba'i dgra la b+h+yo //
mon pa nag po'i sku yi g.yon phyogs nas //
dug gi mon mo bla rkun rngam pa'i gdong //
sku la dar nag ber chen sbrul gyis brgyan pa gsol //
dbu la dug sbrul cod pan khrag gi zar bu can //
zhal nas dug gi sprul pa rta ro mi ro 'brul //
spyan nas dug dang khrag gi rba klong chi li li //
g.yas pas snying phyung yab kyi sku la 'khyud //
g.yon pas dug gi mda' zor dgra la 'phen //
yab yum gnyis su med pa'i sprul pa ni //
dug gi mon pa nag po gcer bu 'bum //
dug mda' lcags gzer dgra bgegs snying la 'beb //
spyi gtsug dug gi bya khyung ga ru Da //
rdo rje'i gshog par dug gi me chen 'bar //
rdo rje'i sder mos klu gnyan drangs shing za //
klu nad mdze shu ka rus gcod cing skem //
rdo rje rigs kyi sprul pa sdang ba'i dgra la b+h+yo //
a+yai /
lho yi phyogs nas dgra bgegs bla 'gug pa //
lcags kyi mon pa nag po stag gi gdong //
sku stod lcags kyi zhun khrab thod pas brgyan pa gsol //
sku smad stag gi sham thabs g.yu yi dril bus brgyan pa gsol //
dbu la ral pa nag po nam mkha'i sprin ltar gtibs /
kha nas me 'bar khrag gi rgya mtsho skem //
mche ba dgu khris dgra bge+egs nang khrol 'bral //
spyan rtsa dmar po sdang mig dgra la gzigs //
g.yon pa rlung gi 'khor los dgra bgegs lus srog 'bral //
g.yas pa me yi 'khor los dgra bgegs rtsa rgyud sreg
/mon pa nag po drag tu bskul tsa na //
stag la zhon nas dgra bgegs phyags mas 'debs //
me yi bskal pa gtong zhing dgra bgegs bla mtsho skem //
zhal du sbrul dang mi ro za zhing rngams //
mon pa nag po'i sku yi g.yon phyogs nas //
mon mo nag mo g.yu yi ral pa can //
dgra bgegs bla rkun yid la jag 'gyed ma //
spyan nas khrag 'dzag zhal nas mi ro 'brul //
sku la mthing nag sbrul gyi rgyan yang gsol //
g.yas pas snying phyung g.yon pas yab la stob //
yab yum gnyis su med pa'i sprul pa ni //
lcags kyi mon pa nag po gcer bu 'bum //
ri klung rgyug cing tshe srog sdud //
lag na lcags mda' gzir zhing dgra snying 'debs //
rngam pa'i nga ros stong gsum zil gyis gnon //
gcer bu 'bum gyis dgra bgegs sgrol la shog
/mon pa nag po'i dbu yi spyi gtsug na //
bya khyung rgyal po mtshon cha'i gshog pa can //
rin chen cod pan me yi bskal pa gtong //
zhe sdang klu mtsho gting nas skem zhing 'thung //
mchu dang sder mo ring la phra ba yis //
klu gnyan sa bdag 'dzin cing zhal du gsol /
khyung gi gshog brdab 'od zer 'phros pa yis //
klu nad mdze shu ka rus gcod pa'i rtags //
rin chen rigs kyi sprul pa sdang ba'i dgra la b+h+yo //
a+yai /
nub kyi phyogs nas dgra bgegs bla 'gug pa //
bse yi mon pa gtum chen rngam pa can //
sku stod bse khrab thod pas brgyan pa gsol //
sku smad stag sham pad+ma 'bum gyis brgyan //
dbu skra kham nag khrag gi zar bu can //
zhal nas khrag skyug dgra bgegs khrag tu skyug
/spyan nas me 'bar dgra bgegs dug gsum sreg
/snyan nas 'brug sgras stong gsum zil gyis gnon //
klu brgya'i mgo bcad do shal phreng bas brgyan //
phyag g.yon sbrul zhags nag pos dgra bgegs yid nas 'gugs //
phyag g.yas ral gris dgra bgegs srog rtsa gcod //
bse yi mon pa drag tu bskul tsa na //
ba glang dmar po zhon nas stong gsum phyags mas 'debs /
khrag gi mtsho rlabs khrag nad char ltar 'beb //
klu dang sa bdag 'bum sde zas su za //
rngam pa'i nga ros stong gsum zil gyis gnon //
sprul pa chen po rngams shing dgra bo 'dul //
mon pa chen po'i sku yi g.yon phyogs nas //
mon mo tshe 'phrog khrag gi ral pa can //
sku la rma bya'i 'jol ber chen po gsol //
pad+ma 'bum dang sbrul gyis brgyan //
spyan nas khrag 'dzag zhal nas mi ro 'brul //
g.yon pas snying phyung g.yas pas yab la 'khyud //
yab yum gnyis su med pa'i sprul pa ni //
bse yi mon pa gcer bu 'bum /
khrag gi skyug pa dgra la spro //
ral pa bse 'od me ltar 'bar //
me yi bskal pa dgra la gtong /
khyod kyi lag pa g.yas g.yon nas //
zangs mda' gzer chen dgra la 'debs //
rngam pa'i nga ros stong gsum zil gyis gnon //
gcer bu 'bum gyis dgra bgegs sgrol la shog
/mon pa chen po'i dbu yi spyi gtsug na //
bse yi bya khyung ral gri'i gshog pa can //
zangs sder zangs mchus sa bdag klu gnyan gzir //
pad+ma stong gi spu phran me ltar 'bar //
spyan nas khrag 'dzag klu gnyan sa bdag myos //
pad+ma rigs kyi sprul pa sdang ba'i dgra la b+h+yo //
a+yai /
byang gi phyogs nas dgra bgegs bla 'gug pa //
mon pa rngam pa srid pa'i gshed chen ni //
ser nag mi bsrun dug gi kha rlangs 'phro //
ral pa sbrul nag khrag 'dzag na bun char du 'beb //
sku stod zhing lpags rgya gram stong gis brgyan //
sku smad stag sham thod pa'i cha ga can //
bya dang gcan gzan gdug pa'i tshogs kyis bskor //
phyag g.yon zhing gi zhags pas dgra bgegs gnad nas 'dren //
g.yas pa rdo rje rgya gram dgra bo'i mgo lus gshag
/mon pa nag po drag tu bskul tsa na //
dred la zhon nas dgra bgegs phyags mas 'debs /
kha nas me 'bar dgra bo'i dug gsum sreg
/rngam pa'i nga ros dgra bgegs zil gyis gnon //
mon pa chen po'i sku yi g.yon phyogs na //
mon mo bla rkun dgra la gzer 'debs ma //
sbrul nag ral pa khrag gi zar bu can //
sku la dar nag ber chen thod pas brgyan pa gsol //
zhal nas dug gi sbrul dang mi ro rta ro 'brul //
spyan nas dug dang khrag gi chu bo 'bab //
snyan dang phyag zhabs sbrul nag 'bum gyis brgyan //
g.yas pas snying phyung g.yon pas yab la 'khyud //
mon pas 'brong chen rwa zor dgra la 'debs //
yab yum gnyis su med pa'i sprul pa ni //
mon pa ser nag gcer bu 'bum //
lcags mda' gzer chen dgra la 'debs //
rkang pa rgyug cing lag pa rtsad //
tshe srog dbang po 'gugs shing gcod //
bla dang dpung pa 'bral zhing 'chang //
dgra bo'i bla srog phrol la shog
/mon pa ser nag dbu yi spyi gtsug na //
gser gyi bya khyung rgyal po ga ru Da //
rdo rje rgya gram gshog pa'i 'od zer 'phro //
rgya gram mchu dang lcags mchu sder mo yis //
klu gnyan sa bdag drang zhing zas su za //
gshog pa rgya gram las kyi rlung chen gyis //
klu gnyan sa bdag klu bdud phyags mas 'debs //
spyan gsum nyi zla'i sdang mig ldog pa yis //
klu nad mdze shu ka rus gcod cing skem /
khyung gi rngam sgra khrom khrom drag tu bsgrags pa yis //
sa bdag klu gnyan zil gyis gnon cing gzir //
las kyi rigs kyi sprul pa sdang ba'i dgra la b+h+yo //
a+yai /
srog bdud tshe bdag nag po ni //
sku ni nam mkha'i khams dang mnyam //
gsung gi nga ro 'brug ltar sgrog
/thugs ni stong gsum khyab pa blta //
zhal ni hom khung gdangs pa 'dra //
ljags ni hom gzar rkyong ba 'dra //
mche ba rtsang phur gtams pa 'dra /
khyod ni srog dbugs bdag po ste //
tshe bdag nag po'i thugs kyi sprul pa bzhi //
a+yai /
shar gyi phyogs nas 'gug byed pa //
ya mAn+ta ka'i pho nya ste //
he le khyab pa srog gi bdud //
gti mug sa yi khams nas ldang //
kun gzhi 'khrul pa'i sa bon sreg
/nag mo snying rkun mi zan ma //
dgra bgegs snying khos rus pa choms //
gang la bya ba'i las ngo longs //
dmigs pa'i dgra bgegs sgrol la shog
/bcol pa'i phrin las dus la babs //
a+yai /
lho yi phyogs nas 'gug byed pa //
ya mAn+ta ka'i pho nya ste //
nag po 'dzum med srog gi bdud //
nga rgyal drod kyi khams nas ldang //
nag po 'dzum med rtsa zungs gcod //
nag mo mi thod snying 'byin ma //
dgra bgegs snying khos me drod sod //
gang la bya ba'i las ngo longs //
dmigs pa'i dgra bgegs sgrol la shog
/bcol pa'i phrin las dus la babs //
a+yai /
nub kyi phyogs nas 'gug byed pa //
ya mAn+ta ka'i pho nya ste //
so 'dar 'khrigs pa khrag gi bdud //
'dod chags chu yi khams nas ldang //
so 'dar 'khrigs pas lus srog phrol //
nag mo khrag skyug snying la gzer 'debs ma //
dgra bgegs snying khos khrag thungs shig
/gang la bya ba'i las ngo longs //
dmigs pa'i dgra bgegs sgrol la shog
/bcol pa'i phrin las dus la babs //
a+yai /
byang gi phyogs nas 'gug byed pa //
ya mAn+ta ka'i pho nya ste //
ral pa spyir bcings dbugs kyi bdud //
phrag dog rlung gi khams nas ldang //
ral pa spyir bcings dbugs rgyun gcod //
nag mo smyo byed dbugs sdud ma //
dgra bgegs snying khos dbugs la rol //
gang la bya ba'i las ngo longs //
dmigs pa'i dgra bgegs sgrol la shog
/bcol pa'i phrin las dus la babs //
de nas las kyi gshin rje bskul ba ni /
sha khrag gi gtor ma byin gyis brlabs la 'bul lo //
dang po dang bar du las kyi so brdeb /
a+yai /
yab cig 'jam dpal sprul pa ni //
gshin rje tshe bdag nag po ste //
sku mdog nag po nam mkha'i khams dang mnyam //
zhabs kyis tshangs pa'i yul yang mnan //
skra dang ba spu ral pa sbrul gyis brgyan //
spyan nas me yi phung po 'bar //
zhal nas khrag gi rgya mtsho 'khyil //
zas su gshin rje'i sha la za //
skom du gshin rje'i khrag la 'thung //
zhi khro 'bar ba'i tshogs chen nas //
las kyi khro bo khro mo dang //
gnod sbyin srin po gdug pa'i tshogs //
bsgral ba'i zhing bcu zhal du gsol //
lcags mkhar bcu drug dbus na bzhugs //
zhi khro nyid kyis sha la zo /
khro bo nyid kyis khrag la thungs //
dam nyams dgra dang srung mar bcas //
zhal du bstab bo kha raM khA hi //
las bcol 'bras bu mchis par mdzod //
a+yai /
bskal pa brgyad khri bzhi stong 'das pa'i pha rol na //
'byung ba gdan bzhi rngams pa'i zhabs 'og na //
rgya mtsho chen po bzhi yi gting rum na //
mun khams lcags mkhar sgo med na //
ru dra dregs pa'i gdan steng na //
chu glang sngon po'i khri steng na //
gshin rje bye ba dgu khri bzhugs //
sku mdog mthing nag rngam pa la //
dbu gsum phyag drug zhabs bzhi bgrad //
g.yas dkar g.yon dmar dbus mthing zhal //
phyag drug phyag mtshan 'bar ba ni //
g.yas kyi dang po ral gri bsnams //
dgra bo'i srog rtsa rtsad nas gcod //
g.yas kyi bar ma zhing dbyug bsnams //
dgra bo dam nyams dbang po 'joms //
tha ma lcags kyi ri rab bsnams //
dgra bo dam nyams gzir zhing gnon //
g.yon gyi dang po be con gyis //
dgra bo ma lus mgo lus gshag
/bar ma lcags kyus dgra snying 'byin //
tha ma rdo rje rgya gram gyis //
dgra bo dam nyams gzir zhing gnon //
sdang ba'i dgra bo gnod pa'i bgegs //
mnan cing gzir ba'i las mdzod cig
/sku la lcags kyi zhun khrab gsol //
thod pa zhing chung sbrul gyis brgyan //
sku smad stag lpags zhing chung brgyan //
stod nas nga rgyal me chen 'bar //
smad nas 'dod chags chu ltar 'beb //
rked nas zhe sdang sbrul ltar 'khyug
/shangs nas phrag dog rlung nag 'tshubs //
dmigs pa'i dgra bgegs sgrol la shog
/a+yai /
tshe dang srog la dbang bsgyur ba //
'jigs byed rlag byed ku be ra //
dmar nag khrag rul kham pa 'dra //
sbrul gyi ral pa spyi bor bcings /
kha rlangs nad kyi mtshon sprin 'beb /
kha nas thog dang ser ba 'beb //
'chibs su rlung dmar rta la zhon //
me rlung las kyi 'khor lo bsnams //
sprul pa gsod byed ging yang 'gyed //
yang sprul dmar nag ma mo 'gyed //
zhe sdang lcags kyi sdig pa dang //
phrag dog bse yi sbal pa 'gyed //
dmigs pa'i dam nyams ru dra 'di //
dus mtha' stungs la 'du byed skums //
g.yon na bdud mo nag mo'i sku
/rlung nag 'tshub ma nag mo'i dkyil 'khor nas //
lcags kyu dmar po'i 'phro 'du las //
bdud mo khrag gi ral pa can /
khrag mig dmar mo'i mchi ma las /
khrag dang dug gi char pa 'beb //
lag na khrag gi thod pa thogs /
khrag mda' bu yug char ltar phob //
bdud kyi lcam mo'i dus la babs //
a+yai /
las kyi tshe bdag nag po sprul pa'i sku
/'byung ba gdan bzhi rngams pa'i 'og shed nas //
las kyi rlung nag bskal pas gtams pa'i steng //
dug mtsho ba tshwa gting khol nag po'i gting //
sha za rngams pas brgyan pa'i pho brang na //
sgo med lcags mkhar bcu drug dbus shed na //
'obs chen bcu gnyis 'bar ba'i dbus phyogs na //
thod mkhar 'bar ba bzhi yi dbus phyogs na //
pho brang gnam lcags spu gris gtams pa na //
klu gnyan sa bdag ma he'i gdan steng na //
lcags kyi mon pa tshe bdag mgo dgu pa //
sku mdog sngo nag ro yi dud pa 'dra //
sku la glang chen dur khrod chas kyis brgyan //
stag gi sham thabs thod pa'i do shal can //
snyan dang phyag zhabs mgur chun sbrul gyis brgyan //
dbu gsum mkha' lding rma bya'i dbu //
gdug pa gsum dang dgra bo'i glo snying za //
zhal gsum gtum rngam 'bar ba khro bo'i dbu //
gdug pa'i sbrul dang mi ro rta ro za //
zhal gsum sha za rngams pa'i dbu //
nyams pa'i sha khrag nang khrol za //
g.yas pa'i phyag dgus bsnams pa ni //
dang po 'khor los mgo lus gshag
/gnyis pa ral gris lus srog gcod //
gsum pa rdo rjes dbang po 'joms //
bzhi pa kha T+wAM rtse gsum gyis //
dgra bo'i dug gsum rtsad nas gcod //
lnga pa mdung thung snying khrag 'byin //
drug pa mda' 'phen snying gzer 'debs //
bdun pa zhing chung dbyug tho phyar //
brgyad pa rdo rje rgya gram gyis //
phrin las sna tshogs mdzad pa'i rtags //
dgu pa gnam lcags phur pa yis //
dgra bo'i srog gi rtsa la 'debs //
phyag g.yon dang po be con gyis //
dgra bo'i zhe sdang mgo bo gnon //
gnyis pa gtun shing dbang po 'joms //
gsum pa rgyu zhags dgra bo 'gug
/bzhi pa sbrul zhags byad du 'jug
/lnga pa sdigs mdzub dug gsum sreg
/drug pa tri shul rtse gsum gyis //
lus ngag yid gsum thal bar rlog
/bdun pa dgra satwas mgo lus gshag
/brgyad pa gzhu yis gdug pa 'dul //
dgu pa tsit+ta 'byin cing za //
zhabs gnyis gyad kyi dor stabs bdud dang mu stegs gnon //
zhabs gnyis gyad kyi dor stabs sa bdag klu gnyan 'dul //
zhabs gnyis gyad kyi dor stabs ma he nyi zla gnon //
zhabs gnyis brkyang bskum thabs dang shes rab tshul //
dbu skra ba spu dug gi rlangs pa 'phro //
srog bdud nag po sdang ba'i dgra la b+h+yo //
g.yon nas bdud mo khrag gi ral pa can //
ya mtshan bud med nag mo rngam pa'i gdong //
nyid kyi sku mdog mthing nag la //
ral pa khrag gi zar bu can //
spyan nas khrag 'dzag zu lu lu //
zhal nas mi ro rta ro 'brul //
sku stod zhing gi g.yang gzhi la //
nyi ma 'bum gyi rgyan gyis brgyan //
phyag g.yas tri shul rtse gsum gyis //
dgra bo dam nyams srog rtsa gcod //
g.yon pa b+han+d+ha rak+ta yis //
dgra bo'i khong du dug mda' rgyob //
bdud mo nag mo dgra la b+h+yo //
a+yai /
tshe bdag nag po'i spyi gtsug na //
bya khyung rgyal po ga ru Na //
gser gyi lus la gnam lcags 'bar ba'i mchu //
spyan mig nyi zla ltar du 'khyil ba yis //
dgra bo'i bla mtsho gting nas skem //
'khor lo 'bar ba'i gshog pa yis //
dgra bo'i mgo lus tshal par gshag
/ral gri 'bar ba'i gshog pa yis //
dgra bo nyams pa'i srog rtsa gcod //
thel gshog spu gri me ltar 'bar //
klu gnyan sa bdag rtsad nas skem //
g.yas kyi gshog pas klu chen brgyad kyang gcod //
g.yon gyi gshog pas klu bdud sa bdag gnon //
gnam lcags sder mos srog gi dbang po len //
sku ni gtum rngam brjid pa'i cha byad kyis //
sa bdag klu gnyan lto 'phye zil gyis gnon /
khyung gi gshog pa brdab pa yis //
gdug pa'i gnas khang rmang nas sgyel //
gang la bya ba khyod kyis shes par gyis //
bya khyung rgyal pos gang yin lus srog phrol //
a+yai /
tshe bdag nag po'i thugs kyi sprul pa ni //
gling bzhi thod mkhar 'bar ba bzhi yi nang shed na //
gdug pa klu yi mon pa srog gcod bshan pa bzhi //
dam nyams dgra bo'i lus srog dbang po phrol //
a+yai /
shar phyogs dung mtsho zla gam me re re //
dung mtsho zla gam 'khyil pa'i nang shed na //
dug mtsho ba tshwa gting khol 'gyu //
zhe sdang dug mtsho'i nang shed na //
thod mkhar zla gam dung 'od 'bar //
thod mkhar zla gam dkar po'i nang shed na //
sa bdag dri za bsnol ba'i gdan steng na //
lcags kyi mon pa rngam pa'i gdong //
dbu ral lcags 'tshub nag por 'khyil //
dug rlangs 'tshub ma'i dbus nas ldang //
sku la lcags kyi zhun khrab gsol //
g.yas na dug sdong me ltar 'bar //
dgra bgegs dug chu khrag chu skem //
g.yon pa lcags kyi gzer chen 'debs //
de nas drag tu bskul tsa na //
thugs kyi sprul pa mngon phyung pa //
lcags kyi mon pa gcer bu 'bum /
khyod kyi phyag mtshan g.yas pa na //
gsod byed lcags kyi spu gri bsnams /
khyod kyi phyag mtshan g.yon pa na //
mi phreng rlon pa'i zhags pa thogs //
zhal nas dug gi skyug pa 'thor //
dug gi dred mo lag ring ni //
dug gi rkyal pa khur du khur //
g.yon pas dug zor nag po 'phen //
g.yas pas dgra snying 'byin cing za //
sa bdag dgra bgegs zas skal yin //
dam nyams srog gi gshed ma gyis //
a+yai /
lho phyogs g.yu mtsho sog ka me re re //
g.yu mtsho sog ka'i nang shed na //
dug mtsho ba tshwa gting khol 'gyu //
zhe sdang dug mtsho'i nang shed na //
thod mkhar sog ka g.yu 'od 'bar //
thod mkhar 'bar ba'i nang shed na //
gnyan dang grul bum bsnol ba'i gdan steng na //
mon pa mthing nag mdzo rgod gdong //
dbu ral g.yu 'tshub nag por 'khyil //
zhing chen g.yang gzhi sku la gsol //
zhing phran 'bum gyis sku la brgyan /
khyod kyi phyag mtshan g.yas g.yon na //
dug zor dug mda' dgra la 'phen //
de nas drag tu bskul tsa na //
dug sbrang dug rta dred la zhon //
sdang mig gcer bu snying 'byin 'bum //
sdom dang sdig sbrul sbal pa za //
srog snying rtsa la mda' ltar rgyug
/sha za khrag 'thung rus pa 'cha'//
glo snying mkhal ma nang khrol za //
gnyan dang dgra bo zas skal yin //
dam nyams dgra bo'i gshed ma gyis //
a+yai /
nub phyogs zangs mtsho zlum po me re re //
zangs mtsho 'khyil pa'i nang shed na //
dug mtsho ba tshwa gting khol 'gyu //
zhe sdang dug mtsho'i nang shed na //
thod mkhar zlum po me 'od 'bar //
thod mkhar 'bar ba'i nang shed na //
klu bdud dregs pa bsnol ba'i gdan steng na //
bse yi mon pa khyung chen gdong //
dug gi ra ru zangs se zang //
dpral ba'i dkyil na mig gcig po //
rna ba'i grong khyer sbrul gyis brgyan /
kha nas me yi dug char 'phro //
phyag na bse mda' dug zor 'phen //
dug gi mtsho la rngub kyis 'thung //
dbu ral bse 'tshub dmar po 'khyil //
sku la bse byang rag zhun gsol //
bse sbrul dug mda' khong du 'jug
/bse yi mche bas srog snying gcod //
bse mchu dmar pos snying khrag 'jib //
bse yi khyung chen srog la lding //
klu dang klu bdud zas su za //
klu nad mdze shu ka rus gcod //
thugs kyi sprul pa mngon phyung ba //
bse yi mon pa gcer bu 'bum //
lag na chu srin lcags gzer 'debs //
sha za khrag 'thung rus pa 'cha'//
glo snying mkhal ma nang rol za //
klu dang dgra bo zas skal yin //
dam nyams srog gi gshed ma gyis //
a+yai /
byang phyogs gser mtsho gru bzhi me re re //
gser mtsho gru bzhi 'khyil pa'i nang shed na //
dug mtsho ba tshwa gting khol 'gyu //
zhe sdang dug mtsho'i nang shed na //
thod mkhar gru bzhi gser 'od 'bar //
thod mkhar 'bar ba'i nang shed na //
gnod sbyin lto 'phye bsnol ba'i khri steng na //
gser gyi mon pa dred kyi mgo
/dbu ral mthing gi 'tshub mar 'khyil //
g.yu yi g.yang shun slog pa gsol //
gcan gzan gdug pa'i mgo yis brgyan //
lcags kyi mche ba khrigs se khrig
/g.yas nas bya dang gcan gzan 'gyed //
rtsa rgyud gcod cing snying khrag 'byin //
g.yon nas ma bdun sring mo 'gyed //
nad dang dal gyi bu yug 'beb //
de nas drag tu bskul tsa na //
dug rta dred dang 'brong la zhon //
thugs kyi sprul pa mngon phyung pa //
dug gi mon pa gcer bu 'bum //
dred kyi dbu la bya khra'i mchu //
bu ga dgu nas srog rtsa 'jib //
lag na ral gri dug zor 'phen //
sha khrag glo snying zas skal yin //
za byed srog gi gshed po gyis //
lto 'phye'i gdon dang dgra bo yi //
rtsa rgyus chod la gdug pa thul //
tshe srog sdus la dwangs snyigs phyes //
gnod byed dgra bo'i gshed po gyis //
klu gnyan sa bdag gnas su sgrol //
yab kyi bskul pa mchod bstod gsal sgron rdzogs so //
de nas yum gyi bskul pa ni /
a+yai /
yum gyi thugs kyi sprul pa las //
thugs kyi sprul pa mngon byung ba //
shar phyogs stong gi 'jig rten na //
dri za 'bum la dbang bsgyur ma //
mon mo nag mo seng ge'i gdong //
sku la mthing nag 'jol ber gsol //
dbu ral nag po mun ltar gtibs //
zhal nas dug gi rlangs pa 'phro //
spyan nas dug gi char pa 'beb //
dug gi rkyal pa rgyab tu khur //
g.yon pas dug zor dgra la 'phen //
g.yas pas dug mda' lcags gzer 'debs //
dug zor brnag pa'i dgra la rgyob //
lcags kyi sdig pa nag po zhon //
dug mda' dgra bo'i khong du skyol //
mon mo dug spyod dgra la b+h+yo //
a+yai /
yum gyi thugs kyi sprul pa las //
thugs kyi sprul pa mngon byung ba //
lho phyogs stong gi 'jig rten na //
grul bum 'bum la dbang bsgyur ma //
mon mo nag mo stag gi gdong //
sku la zhing chen g.yang gzhi gsol //
dbu ral g.yu sprin mun ltar gtibs //
zhal dang shangs kyi bu ga nas //
dug gi kha rlangs bun ne bun //
spyan nas khrag gi rgya mtsho 'beb //
dug gi rkyal pa khur du khur //
phyag na dug zor lcags gzer 'debs //
dug mda' dgra bo'i khong du skyol //
lcags gzer dgra bo'i snying la thobs //
dug gi phag mo rta ru zhon //
mon mo dug spyod dgra la b+h+yo //
a+yai /
yum gyi thugs kyi sprul pa las //
thugs kyi sprul pa mngon byung ba //
nub phyogs stong gi 'jig rten na //
klu bdud 'bum la dbang bsgyur ma //
mon mo nag mo dred kyi gdong //
sku la rma bya'i thul pa gsol //
dbu ral khrag gi rgya mtsho 'khyil //
zhal nas khrag gi skyug pa 'phro //
spyan nas khrag gi chu bo 'bab //
phyag na khrag zor snying gzer 'debs /
khrag gi rkyal pa rgyab tu khur /
khrag zor dam nyams dgra la rgyob //
zangs mda' gzer chen dgra la thobs //
bse yi sbal pa rta ru zhon //
mon mo dug spyod dgra la b+h+yo //
a+yai /
yum gyi thugs kyi sprul pa las //
thugs kyi sprul pa mngon byung ba //
byang phyogs stong gi 'jig rten na //
gnod sbyin 'bum la dbang bsgyur ma //
mon mo nag mo khyung gi gdong //
sku la ber nag zhing chen gsol //
dbu ral sbrul nag mun ltar gtibs /
kha nas dug mtsho rlabs shing 'khyug
/spyan nas khrag 'dzag zu lu lu //
dug gi na bun bun ne bun //
dug rlangs na bun dgra la gtibs //
phyag na dug zor dgra la 'phen //
dug gi rkyal pa khur du khur //
dug mda' gzer chen dgra la thobs //
dug sbrul nag po rta ru zhon //
mon mo dug spyod dgra la b+h+yo //
zhes pa gsang ba mchog gi las dang /
rang gshed rang la dbab pa dang /
bsrung zhing gzir ba dang /
byas pa bshig cing zug pa dbyung ba dang /
gsang lam dgag cing ngag mnan pa dang /
zhen pa bzlog cing byad 'grol ba la sogs pa'i dus thams cad du man ngag 'di sbyar zhing bsgyur ro /
mchod bstod gsal bar byed pa'i sgron me slob dpon 'jam dpal rdzus skyes kyis mdzad pa rdzogs so //
sa ma ya /
sarba mad+ga laM/
dge'o //

//
