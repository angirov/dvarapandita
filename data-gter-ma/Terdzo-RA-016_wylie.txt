@#//
thugs rje chen po bcu gcig zhal gyi smyung bar gnas pa'i cho ga snying por bsdus pa bzhugs so //
rgyal ba kun gyi thugs rje'i gter //
spyan ras gzigs dbang la btud nas //
jo bo der bsten smyung gnas kyi //
sdig sgrib sbyong ba'i cho ga bshad //
dpyid zla tha chung sa ga zla'i //
tshes gcig brgyad dang bcu bzhi sogs //
bzang po'i dus su rten gyi drung //
'dab ma brgyad pa'i dkyil 'khor bri //
de mthar nyer spyod dkar gtor dang //
mdun ngos bum pa gzungs ring gis //
bgegs bskrad spyi dang mthun par bsham //
de nas snga dro khrus byas te //
skyabs sems byas rjes bla ma 'am //
rten la thugs rje chen po yi //
'du shes bzhag la de yi drung //
gso sbyong blangs la bsrung snyam pa'i //
bsam pa drags pos 'di ltar len //
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas /
rta cang shes lta bu /
glang po chen po /
bya ba byas shing /
byed pa byed pa /
khur bor ba /
bdag gi don rjes su thob pa /
srid pa kun tu sbyor ba yongs su zad pa /
yang dag pa'i bka'/
legs par rnal par grol ba'i thugs /
legs par rnam par grol ba'i shes rab can de dag gis /
sems can thams cad kyi don gyi phyir dang /
phan par bya ba'i phyir dang /
grol bar bya ba'i phyir dang /
nad med par bya ba'i phyir dang /
mu ge med par bya ba'i phyir dang /
byang chub kyi phyogs kyi chos rnams yongs su rdzogs par bya ba'i phyir dang /
bla na med pa yang dag par rdzogs pa'i byang chub thob par bya ba'i phyir /
gso sbyong nges par blangs pa de bzhin du /
bdag ming 'di zhes bgyi bas kyang /
dus 'di nas bzung ste /
ji srid sang nyi ma ma shar gyi bar du /
gso sbyong nges par yang dag par blang bar bgyi 'o //
zhes lan gsum bzlas pa'i rjes /
deng nas srog gcod mi bya zhing //
gzhan gyi nor yang blang mi bya //
'khrig pa'i chos kyang mi spyad cing //
rdzun gyi tshig kyang mi smra 'o //
skyon ni mang po nyer brten pa'i //
chang ni yongs su spang bar bya /
khri stan che mtho mi bya zhing //
de bzhin dus ma yin pa'i zas //
dri dang phreng ba dang ni rgyan //
gar dang glu sogs spang bar bya //
ji ltar dgra bcom rtag tu ni //
srog gcod la sogs mi byed ltar //
de bzhin srog gcod la sogs spang //
bla med byang chub myur thob shog
/sdug bsngal mang dkrugs sems can rnams //
srid pa'i mtsho las sgrol bar shog
/ces kyang lan gsum brjod byas nas /
oM a mo g+ha shI la /
saM b+ha ra saM b+ha ra /
b+ha ra b+ha ra /
ma hA shud+d+ha satwa /
pad+ma bi b+hu Shi ta b+hu dza /
d+ha ra d+ha ra /
sa man+ta /
a wa lo ki te hU~M phaT swA hA/
zhes pa nyi shu rtsa gcig bzla
/de nas tshogs gsag rim pa ni /
sems can bde dang ldan pa dang //
de bzhin sdug bsngal dang bral zhing //
sdug bsngal med pa'i bde rgyas te //
btang snyoms gnas la spyod gyur cig
/gnas khang rin chen sa gzhi la //
me tog sna tshogs kyis brgyan par //
rang nyid jo bo spyan ras gzigs //
de yi thugs kar zla dkyil steng //
hrIHdkar bcas pa lam gyis bsgom //
de dag mdun gyi nam mkha' la //
rin chen mdzes khri pad zla'i gdan //
yangs shing rgya che gsal bar gyur //
rang gi snying kha'i hrIHyig las //
'od 'phros rtsa ba'i bla ma ni //
'phags pa'i rnam par spyan drangs pa //
gdan gyi lte bar bzhugs par bsam //
phyogs bzhir rigs bzhi'i mtha' skor du //
sangs rgyas byang sems nyan rang dang //
chos srung la sogs sprin ltar gti+ibs //
de dag steng gi bar snang la //
brgyud pa'i bla ma ma lus bzhugs //
rdul snyed lus sprul gus phyag 'tshal /

/sangs rgyas thams cad 'dus pa'i sku
/rdo rje 'dzin pa'i ngo bo nyid //
dkon mchog gsum gyi rtsa ba ste //
bla ma rnams la phyag 'tshal lo //
rje btsun thugs rje'i dbang phyug spyan ras gzigs //
dge slong dpal mo paN chen zla gzhon zhabs //
ye shes bzang po bal po pe nya ba //
byang sems zla rgyal rnams la phyag 'tshal lo //
grub thob nyi phug 'khrul zhig rdo rje rgyal //
zhang ston dgra 'jigs mkhan chen rtsi 'dul ba //
bde ba can pa byang sems chu bzang pa //
shes rab 'bum pa rnams la phyag 'tshal lo //
rgyal sras thogs med gnyags chen bsod nams dbang //
gnyags dbon bsod bzang 'phags chen bsod nams dar //
bsod nams rgyal mtshan grags pa bsod nams dang //
kun dga' mchog grub rnams la phyag 'tshal lo //
kun dga' grol mchog rje btsun rdo ring pa //
kun dga' snying po bkra shis phun tshogs zhabs //
shAkya bstan 'phel phun tshogs rnam par rgyal //
ngag dbang chos dpal rnams la phyag 'tshal lo /
kha rag sgom chen phun tshogs mtshan can dang //
zhwa lu mkhan chen kun dga' mkhyen rab dbang //
bstan 'dzin chos rgyal mthu stobs rnam rgyal sogs //
rtsa brgyud bla ma rnams la phyag 'tshal lo //
yang na /
rgyal sras thogs med byang rtse bud+d+ha shrI//
kun dga' bzang po mus chen sangs rgyas 'phel //
go ram kong chen mkhan chen chos grags pa //
blo gros rab yangs rnams la phyag 'tshal lo //
dkon mchog dbang po karma bstan 'phel dang //
kun dga' chos lhun d+harma war+d+ha'i zhabs //
chos skyong rgyal mtshan d+harma shrI sogs //
rtsa brgyud bla ma rnams la phyag 'tshal lo //
gzhan yang 'phags chen bsod nams dar nas 'jam dpal bzang po sogs kar lugs kyi brgyud rim yod de gang 'dod sbyar bas chog
/dus gsum bde bar gshegs pa chos kyi sku
/'gro drug sems can rnams la spyan ras gzigs //
nam mkha' lta bur khyab pa'i bcu gcig zhal //
gzi brjid 'od dpag med la phyag 'tshal lo //
phyag stong 'khor los sgyur ba'i rgyal po stong //
spyan stong bskal pa bzang po'i sangs rgyas stong //
gang la gang 'dul de la der ston pa //
btsun pa spyan ras gzigs la phyag 'tshal lo //
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa //
rigs lnga bde bar gshegs la phyag 'tshal lo //
zhes pa'i phyag byas mchod rdzas rnams /
oM swa b+hA ba sogs /
mi dmigs stong pa'i ngang nyid las //
b+h+rU~M las rin chen snod nang du //
oM las byung ba'i lha rdzas kyi //
mchod sprin nam mkha' gang bar gyur //
oM badzra puSh+pe AHhU~M/
de bzhin /
shab+da'i bar so so'i phyag rgyar bcas pas byin gyis brlab /
snying ga'i hrIHlas mchod pa'i ni //
lha mo dpag med spros te mchod //
me tog ma dkar me tog 'thor //
spos ma mthing ga bdug pa 'bul //
snang gsal ma dmar me sgron 'dzin //
dri ma ljang gus dri mchog byugs //
ro ma ser mos zas gzhong thogs //
sgra ma rol mo sna tshogs 'khrol //
rab 'byams nam mkha'i khyon bkang ste //
bdag cag dad pas 'bul gyis bzhes //
oM badzra puSh+pe AHhU~M swA hA/
de bzhin /
shab+da'i bar du mchod /
de nas mchod pa'i lha mo rnams //
tshur 'dus hrIHyig nyid la thim /

/dkyil 'khor kun tu rgyal ba mnyes byed pa'i //
rin chen me tog la sogs mchod pa'i tshogs //
nam mkha' gang bar sems kyis mngon sprul nas //
gzhal med khang du sprin bzhin gtibs gyur cig

/sa gzhi spos chus byugs shing me tog bkram //
ri rab gling bzhi nyi zlas brgyan pa 'di //
sangs rgyas zhing du dmigs te phul ba yis //
'gro kun rnam dag zhing la spyod par shog
/i daM rat+na maN+Da la kaM nir+YA ta yA mi /
de nas sngar gyi sdig pa la //
rab 'gyod phyin chad bsdam pa'i blos //
bla ma rdo rje 'dzin pa chen po la sogs te phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
bdag ming 'di zhes bgyi bas tshe 'khor ba thog ma med pa nas da lta la thug gi bar du /
nyon mongs pa 'dod chags dang /
zhe sdang dang /
gti mug gi dbang gis /
lus ngag yid gsum gyi sgo nas sdig pa mi dge ba bcu bgyis pa dang /
mtshams med pa lnga bgyis pa dang /
de dang nye ba lnga bgyis pa dang /
so so thar pa'i sdom pa dang 'gal ba dang /
byang chub sems dpa'i bslab pa dang 'gal ba dang /
gsang sngags kyi dam tshig dang 'gal ba dang /
pha dang ma la ma gus pa dang /
mkhan po dang slob dpon la ma gus pa dang /
grogs tshangs pa mtshungs par spyod pa rnams la ma gus pa dang /
dkon mchog gsum la gnod pa'i las bgyis pa dang /
dam pa'i chos spangs pa dang /
'phags pa'i dge 'dun la skur pa btab pa dang /
sems can la gnod pa'i las bgyis pa la sogs sdig pa mi dge ba'i tshogs bdag gis bgyis pa dang /
bgyid du bstsal ba dang /
gzhan gyis bgyis pa la rjes su yi rang ba sogs mdor na mtho ris dang thar pa'i gegs su gyur cing 'khor ba dang ngan song gi rgyur gyur pa'i nyes ltung gi tshogs ci mchis pa thams cad /
bla ma rdo rje 'dzin pa chen po la sogs pa phyogs bcu na bzhugs pa'i sangs rgyas dang byang chub sems dpa' thams cad kyi spyan sngar mthol lo bshags so //
mi 'chab bo //
mi sbed do //
phyin chad sdom par bgyid lags so //
zhes pa lan gsum brjod rjes su //
sems can bde dang ldan gyur cig
/sems can sdug bsngal kun bral nas //
bla med byang chub myur thob shog
/gang yang bdag gis dus kun tu //
sdig par gyur pa gang bgyis pa //
skrag pas rmi 'drar bshags bgyid cing //
deng nas brtsam ste 'byung mi bgyid //
dge ba rnams la rjes yi rang //
chos 'khor bskor zhing gsol ba 'debs //
sangs rgyas byang chub yid kyis bzung //
thams cad byang chub mchog tu bsngo //
de thob lam la gnas bgyid cing //
skyabs gsum la ni bdag skyabs mchi //
sems can bde dang ldan pa dang //
de bzhin sdug bsngal dang bral zhing //
sdug bsngal med pa'i bde rgyas te //
btang snyoms gnas la spyod gyur cig
/tshogs zhing rang gnas gshegs par bsam //
de nas bdag bskyed bsgom pa ni //
oM swa b+hA ba sogs /
oM shUn+ya tA dz+nyA na badzra swa b+hA ba At+ma ko\u0f85 haM/
chos kun mi dmigs stong par gyur //
stong pa'i ngang las paM ljang ser //
yongs gyur sna tshogs pad 'dab brgyad //
de dbus a las zla rgyas steng //
rang sems hrIHyig dkar la 'tsher //
de las 'od 'phros 'gro kun gyi //
sgrib sbyangs jo bo'i sku ru gsal //
tshur 'dus hrIHra thim de nyid kyang //
gser mdog pad+ma 'dab ma brgyad //
lte bar hrIHyis mtshan par gyur //
de las 'od 'phros rgyal ba kun //
spyan drangs hrIHra thim yongs gyur las //
bdag nyid 'phags pa spyan ras gzigs //
ston ka'i zla ba lta bur dkar //
bcu gcig zhal can rtsa zhal dkar //
g.yas ljang g.yon dmar de yi steng //
zhal gsum ljang dmar dkar ba 'o //
de steng dmar dkar ljang ba'i mdog
/de rnams zhi zhal 'dzum mdangs can //
de steng khro bo'i zhal nag po //
mche gtsigs spyan gsum khro gnyer can //
ral pa dmar ser gyen du brdzes //
de yi spyi bor zhi zhal dmar //
rgyan spangs gtsug tor mgul par bcas //
phyag stong las ni rtsa phyag brgyad //
dang po'i phyag gnyis thal mo sbyar //
gnyis pas bgrang phreng pad+ma bsnams //
gsum pa mchog sbyin spyi blugs te //
tha gnyis 'khor lo mda' gzhu 'dzin //
lhag ma'i phyag ni dgu brgya dang //
dgu bcu go gnyis mchog sbyin mdzad //
phyag kun mthil na spyan res mtshan //
phyag rnams dbu yi gtsug tor dang //
pus mo'i lha ngar mi 'da' mdzes //
ri dwags lpags pas nu g.yon bkab //
dar dang rin chen rgyan gyis brgyan //
lang tshor bab cing zla 'od 'phro //
zhabs gnyis pad zlar bzhengs stabs can //
thugs kar pad+ma zla ba'i steng //
hrIHdkar gnas las 'od 'phros pas //
po Ta la nas rang 'dra ba'i //
jo bo spyan ras gzigs dbang ni //
oM badzra sa mA dzaH
pad+ma ka ma lA ya satwaM/
oM badzra puSh+pe nas /
shab+da AHhU~M swA hAs mchod /
phyag stong 'khor los sgyur ba'i rgyal po stong //
spyan stong bskal pa bzang po'i sangs rgyas stong //
gang la gang 'dul de la der ston pa //
btsun pa spyan ras gzigs la phyag 'tshal lo /

/dzaHhU~M baM hoHzhes brjod pas //
dam tshig pa dang gnyis med gyur /

/rang gi dpral bar oM dkar po //
mgrin par AHdmar snying ga ru //
hU~M yig sngon po gsal bar gyur //
oM AHhU~M brjod rgyal kun gyi //
sku gsung thugs kyi ngo bor mos //
slar yang hrIHlas 'od 'phros pas //
dbang lha rigs lnga 'khor dang bcas //
oM badzra sa mA dzaHsa /
spyan drangs me tog sogs kyis mchod //
de bzhin gshegs pa thams cad kyis //
bdag la mngon par dbang bskur stsol //
zhes gsol rigs lnga'i thugs ka nas //
yum rnams byon te bdud rtsi yis //
gang ba'i bum pas dbang bskur gyur /

/ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta a b+hi She ka te sa ma ya shrI ye hU~M/
zhes gsungs mngon par dbang bskur pas //
sku gang dri ma ma lus dag
/lhag ma'i chu bo yar lud pas //
rtsa zhal mgo bo'i gnas lnga por //
bla ma'i ngo bo 'od dpag med //
rigs kyi bdag po byas pa yi //
rgyal ba rigs lngas dbu brgyan gyur //
de nas bzlas pa la 'jug ste //
rang gi thugs kar pad zla'i steng //
ye shes sems dpa' tshon gang ba //
de yi thugs kar ting 'dzin sems //
pad zlar dkar gsal hrIHyig bsgom //
de las 'od 'phros 'gro kun gyi //
sgrib sbyangs jo bo'i go 'phang la //
bkod nas tshur 'dus hrIHla thim //
de nas hrIHmthar sngags phreng gis //
bskor ba la ni yid gtad de //
na mo rat+na tra yA ya /
na ma Ar+Ya dz+nyA na sA ga ra bai ro tsa na b+hU ha rA dzA ya /
ta thA ga tA ya /
ar+ha te samyak+saM bud+d+hA ya /
na maHsarba ta thA ga te b+h+yaH
ar+had b+h+yaH
samyak+saM bud+d+he b+h+yaH
na ma Ar+Ya a ba lo ki te shwa ra ya /
bo d+hi satwA ya /
ma hA satwA ya /
ma hA kA ru Ni kA ya /
tad+ya thA/
oM d+ha ra d+ha ra /
d+hi ri d+hi ri /
d+hu ru d+hu ru /
iT+Te wiT+Te /
tsa le tsa le /
pra tsa le pra tsa le /
ku su me ku su ma wa re /
i li mi li tsi ti dz+wa la mA pa na ya swA hA/
zhes pa tshar gcig
/tad+ya thA man chad brgya dang bdun bzla'o //
de nas mdun bskyed bya ba ni //
rdul tshon dkyil 'khor la dmigs nas //
oM swa b+hA ba sogs /
rang gi thugs ka'i hrIHyig las //
b+h+rU~M dkar 'od lnga ldan pa zhig
/mched de 'od du zhu ba las //
rin chen sna tshogs las grub pa'i //
thar pa chen po'i gzhal med khang //
gru bzhi sgo bzhi rta babs can //
mtshan nyid yongs rdzogs lte ba ru //
rin chen mdzes khri pad+ma dang //
zla ba'i dkyil 'khor nya rgyas gyur //
de nas dkyil 'khor dbus su ni //
me tog tshom bu gcig bzhag ste //
ngag tu hrIHzhes brjod pa las //
gdan steng 'phags pa spyan ras gzigs //
ston ka'i zla ba lta bur dkar //
bcu gcig zhal can rtsa zhal dkar //
g.yas ljang g.yon dmar de yi steng //
zhal gsum ljang dmar dkar ba 'o //
de steng dmar dkar ljang ba'i mdog
/de rnams zhi zhal 'dzum mdangs can //
de steng khro bo'i zhal nag po //
mche gtsigs spyan gsum khro gnyer can //
ral pa dmar ser gyen du brdzes //
de yi spyi bor zhi zhal dmar //
rgyan spangs gtsug tor mgul par bcas //
phyag stong las ni rtsa phyag brgyad //
dang po'i phyag gnyis thal mo sbyar //
gnyis pa bgrang phreng pad+ma bsnams //
gsum pa mchog sbyin spyi blugs te //
tha gnyis 'khor lo mda' gzhu 'dzin //
lhag ma'i phyag ni dgu brgya dang //
dgu bcu go gnyis mchog sbyin mdzad //
phyag kun mthil na spyan res mtshan //
phyag rnams dbu yi gtsug tor dang //
pus mo'i lha ngar mi 'da' mdzes //
ri dwags lpags pas nu g.yon bkab //
dar dang rin chen rgyan gyis brgyan //
lang tshor bab cing zla 'od 'phro //
zhabs gnyis pad zlar bzhengs stabs bzhugs //
phyogs bzhi'i pad+ma 'dab ma bzhi'i //
shar du hU~M las mi bskyod pa //
sngon po sa gnon phyag rgya can //
lho ru trAM las rin chen 'byung //
ser po mchog sbyin phyag rgya can //
nub tu oM las rnam snang ni //
dkar po byang chub mchog rgya can //
byang du AHlas don yod grub //
ljang gu skyabs sbyin phyag rgya mdzad //
gtso bo'i thugs kar pad zla'i steng //
hrIHdkar gnas las 'od 'phros pas //
po ta la nas rang 'dra ba'i //
jo bo spyan ras gzigs dbang ni //
oM badzra sa mA dzaH
pad+ma ka ma lA ya satwaM/
oM badzra puSh+pe nas /
shab+da AHhU~M swA hAs mchod /
phyag stong 'khor los sgyur ba'i rgyal po stong //
spyan stong bskal pa bzang po'i sangs rgyas stong //
gang la gang 'dul de la der ston pa //
btsun pa spyan ras gzigs la phyag 'tshal lo //
zhes bstod /
dzaHhU~M baM hoHzhes brjod pas //
dam tshig pa dang gnyis med gyur /

/rang gi dpral bar oM dkar po //
mgrin par AHdmar snying ga ru //
hU~M yig sngon po gsal bar bsam //
oM AHhU~M brjod rgyal kun gyi //
sku gsung thugs kyi ngo bor mos /

/slar yang hrIHlas 'od 'phros pas //
dbang lha rigs lnga 'khor dang bcas //
oM badzra sa mA dzaHsa /
spyan drangs me tog sogs kyis mchod //
de bzhin gshegs pa thams cad kyis //
'di la mngon par dbang bskur stsol //
zhes gsol rigs lnga'i thugs ka nas //
yum rnams byon te bdud rtsi yis //
gang ba'i bum pas dbang bskur bstsal //
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta a b+hi She ka ta sa ma ya shrI ye hU~M/
zhes gsungs mngon par dbang bskur bas //
sku gang dri ma ma lus dag
/lhag ma'i chu bo yar lud pas //
rtsa zhal mgo bo'i gnas lnga por //
bla ma'i ngo bo 'od dpag med //
rigs kyi bdag po byas pa yi //
rgyal ba rigs lngas dbu brgyan gyur //
de nas yan lag bdun pa ni //
spro na sngar ltar bya ba 'am //
mi nus ji snyed su dag tsam //
de mthar maN+Dal sngar bzhin 'bul //
de nas bdag mdun gnyis ka yi //
phyag mdzub las ni bdud rtsi'i rgyun //
babs pas bum pa gang bar gyur //
der dmigs gzungs ring brgya rtsa bzla //
de nas bdag bskyed ye shes pa //
mdun bskyed gtso bo'i thugs kar bstim //
de nas yan lag bdun pa phul //
rgyal ba sras dang bcas rnams la //
phyag 'tshal mchod cing sdig pa bshags //
yi rang bskul zhing gsol ba 'debs //
dge ba byang chub chen por bsngo //
de nas bstod pa bya ba ni //
rang gi spyi bor pad zla'i steng //
dge slong dpal mo byon nas ni //
ngo chen mdzad pa legs bsam ste //
oM bla ma 'jig rten mgon po la phyag 'tshal lo //
'jig rten bla ma srid pa gsum gyis bstod pa po //
lha yi gtso bo bdud dang tshangs pas bstod pa po //
thub pa'i rgyal mchog bstod pas grub par mdzad pa po //
'jig rten gsum gyi mgon po mchog la phyag 'tshal lo //
bde gshegs dpag med sku ste sku bzang 'dzin pa po //
bde gshegs snang ba mtha' yas dbu rgyan 'dzin pa po //
phyag g.yas mchog sbyin yi dwags bkres skom sel ba po //
phyag g.yon gser gyi pad+mas rnam par brgyan pa po //
dri zhim ral pa'i phreng ba dmar ser 'khyug pa po //
zhal ras rgyas pa zla ba lta bur mdzes pa po //
spyan gyi pad+ma mchog tu bzang zhing yangs pa po /
kha ba dung ltar rnam dkar dri ngad ldan pa po //
dri med 'od chags mu tig tshom bu 'dzin pa po //
mdzes pa'i 'od zer skya rengs dmar pos brgyan pa po //
pad+ma'i mtsho ltar phyag ni dngar bar byas pa po //
ston ka'i sprin gyi mdog dang ldan zhing gzhon pa po //
rin chen mang pos dpung pa gnyis ni brgyan pa po //
lo ma'i mchog ltar phyag mthil gzhon zhing 'jam pa po //
ri dwags lpags pas nu ma g.yon pa bkab pa po //
snyan cha gdu bus sgeg cing rgyan rnams 'chang ba po //
dri ma med pa'i pad+mo'i mchog la gnas pa po //
lte ba'i ngos ni pad+ma'i 'dab ltar 'jam pa po //
gser gyi ska rags mchog la nor bus spras pa po //
sta zur dkris pa'i ras bzang sham thabs 'dzin pa po //
thub pa'i mkhyen mchog mtsho chen pha rol phyin pa po //
mchog brnyes bsod nams mang po nye bar bsags pa po //
rtag tu bde ba'i 'byung gnas rga nad sel ba po //
gsum mthar mdzad cing mkha' spyod spyod pa ston pa po //
lus can mchog ste bdud dpung 'khrugs las rgyal ba po //
gser gyi rkang gdub sgra yis zhabs yid 'ong ba po //
tshangs pa'i gnas pa bzhi yis dben par mdzad pa po //
ngang pa'i 'gros 'dra glang chen dregs ltar gshegs pa po //
yongs rdzogs nye bar bsags shing bstan pa gnyer ba po //
'o ma'i mtsho dang chu yi mtsho las sgrol ba po //
gang zhig rtag tu tho rangs langs nas gus pa yis //
spyan ras gzigs kyi dbang po yid la sems byed cing //
bstod pa'i mchog 'dis dag cing gsal bar bstod byed na //
de ni skyes pa 'am ni bud med yin kyang rung //
skye ba 'di 'am ma 'ongs skye ba thams cad du //
'jig rten 'jig rten las 'das dgos pa kun 'grub 'gyur //
zhes pa'i bstod pa nyer gcig bya //
de nas gsol ba gdab pa ni //
'phags pa spyan ras gzigs dbang dang //
phyogs bcu'i rgyal ba sras bcas kun //
deng 'dir bdag la dgongs su gsol //
phan bde'i 'byung gnas bde gshegs kyi //
bstan pa dar zhing rgyas pa dang //
bstan pa'i rtsa lag bshes gnyen rnams //
sku tshe ring zhing 'gro don 'phel //
mtha' yas skye dgu ma lus kun //
bde zhing dam pa'i chos la spyod //
byams dang snying rje'i sems 'byongs shing //
zhi lhag zung 'brel ting 'dzin dang //
ji lta ji snyed shes rab che //
rgyud la skye bar byin gyis rlobs //
de nas gtor ma gtang ba ni //
swa b+hA ba yis stong par sbyang //
oM AHhU~M gis gtor ma ni //
bdud rtsi'i rgya mtsho chen por gyur //
tad+ya thA sogs snying po ni //
lan grangs bdun nam gsum brjod de //
mchod sbyin gtor ma rgya chen 'di //
bla ma rnams dang dkyil 'khor lha //
sangs rgyas byang sems tshogs la 'bul //
mchog thun dngos grub bstsal du gsol //
oM a kA ro mu khaM sarba d+harmA NAM a d+ya nut+pan+na twA da oM AHhU~M phaT swA hA/
zhes pa lan grangs gsum brjod de //
mkha' 'gro chos skyong srung ma'i tshogs //
'dir gshegs mchod sbyin gtor ma bzhes //
dam chos sgrub pa'i 'gal rkyen rnams //
zhi zhing mthun rkyen lhun grub mdzod //
de nas smon lam gdab pa ni //
skye zhing skye ba dag ni thams cad du //
rigs bzang blo gsal nga rgyal med pa dang //
snying rje che zhing bla ma la gus ldan //
spyan ras gzigs kyi dam tshig la gnas shog
/byang chub sems ni rin po che //
ma skyes pa rnams skye gyur cig
/skyes pa nyams pa med pa dang //
gong nas gong du 'phel bar shog
/de nas khrus ni me long ngos //
lha yi gzugs brnyan shar ba la //
bum chus bkru zhing 'di skad brjod //
'gro ba'i sgron me spyan ras gzigs mgon la //
dri zhim bdud rtsi'i rgyun gyis khrus gsol bas //
'gro ba'i sgrib gnyis dri ma rab bsal nas //
dri bral sku gsum brnyes pa'i bkra shis shog
/khrus gsol de nas bzod gsol ni //
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
oM pad+ma satwa sa ma ya /
ma nu pA la ya /
pad+ma satwa twe no pa tiSh+Tha /
dr-i D+ho me b+ha ba /
su to Sh+yo me b+ha ba /
a nu rak+to me b+ha ba /
su po Sh+yo me b+ha ba /
sarba sid+d+hi m+me pra yats+tsha /
sarba karma su tsa me tsit+taM shre yaHku ru hU~M/
ha ha ha ha hoH
b+ha ga bAn /
sarba ta thA ga ta pad+ma mA me muny+tsa pad+ma b+ha ba /
ma hA sa ma ya satwa AH
lan gsum bzlas la bsngo ba bya //
'jam dpal dpa' bos sogs ji ltar rigs pa brjod /
de nas rang nyid khrus bya ste /
oM ma Ni pad+me hU~M/
lan gsum /
zhes pas mdun gyi nam mkha' la //
'phags pa gtso 'khor gsum byon te //
rgyal yum yi ge drug ma yi //
phyag nas bdud rtsi'i rgyun babs pa //
bdag gi spyi bor blug par bsam /
khrus byas dang pos nyon sgrib dag
/gnyis pas shes bya'i sgrib pa dag
/gsum pas skye med chos skur gyur //
de nas gtso 'khor gsum po ni //
rang gi spyi bor thim par bsam //
thugs rje phyag na pad+mo yis //
yid kyi pad+ma kha phyes nas //
ri bo ta lar gshegs nas kyang //
tshur byon thugs rje chen po muH
zhes pas mdun bskyed lha tshogs rnams //
rang bzhin gnas su gshegs par bsam //
me tog tshom bu rdul tshon rnams //
bsdus te 'bab chur bskyal bar bya //
gal te rten la bzhugs gsol na //
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzrA ya swA hA/
zhes brjod me tog gtor bar bya //
de nas bdag bskyed zhal phyag rnams //
rtsa ba'i zhal phyag la bsdus te //
zhal gcig phyag gnyis mchog sbyin dang //
gser gyi pad+ma 'dzin par bsgom //
dge ba 'di yis myur du bdag
/spyan ras gzigs dbang 'grub gyur nas //
'gro ba gcig kyang ma lus pa //
de yi sa la 'god par shog
/nyin mo bde legs mtshan bde legs //
nyi ma'i gung yang bde legs shing //
nyin mtshan rtag tu bde legs pa //
dkon mchog gsum gyis deng 'dir stsol //
zhes sogs bkra shis rgya cher brjod //
de ltar sbyor dngos rjes gsum gyi //
sbyor dngos gnyis la cho ga tshar //
gsum ste de yang dang po gnyis /
khrus rjes gso sbyong blangs nas 'jug
/phyi ma gnyis dang rjes chog la //
gso sbyong mi dgos khyad par du //
rjes chog tshar gcig kho nas chog
/sbyor ba'i nyin mo dkar gsum la //
bsten pa'igadan gcig bya ba gces //
dngos gzhi'i nyin mo smra ba bcad //
cho ga ngag tu mi brjod la //
shub bur 'don zhing bza' btung ni //
chu thigs tsam yang spang bar bya //
thun mtshams kun tu jo bo yi //
nga rgyal ngang nas bzlas pa dang //
byams dang snying rje byang sems bsgom //
shin tu blo gros dman rnams kyis //
zhal phyag mang po mi nus na //
zhal gcig phyag gnyis bsgom zhes gsungs //
mdor na sa ga nas brtsam ste //
zla ba byung ngo cog gi tshes //
bdun nam bcu bzhi sbyor ba dang //
brgyad dang bco lnga dngos gzhi ste //
dgu 'am bcu drug rjes chog bya //
de bzhin cho 'phrul che lta bu'i //
zhag grangs sbrel nas byed na yang //
sbyor dngos res mos spel te bya //
zhib par mthong ba brgyud pa yi //
phyag len kho nar brten pa gces //
dpal mo'i rgya gzhung dgongs don bzhin //
legs ston thogs med man ngag nyid /
khyer bde tshigs bcad nyung ngur bsdus //
nongs na 'phags pa'i spyan sngar bshags //
de skad d+harma shrI yis //
rta lo zla ba'i tshes brgyad kyi //
nyin gcig kho nar shar mar spel //
dge bas 'gro kun sangs rgyas shog
/sarba dA mang+ga laM//

//
