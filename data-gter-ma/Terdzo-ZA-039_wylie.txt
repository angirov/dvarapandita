@#//
thugs rje chen po nor bu skor gsum las gsang ba bla med lugs kyi nang ltar sgrub pa'i phrin las dbang bskur dang bcas pa dri med pad+ma'i snying po zhes bya ba bzhugs so //
na mo gu ru pad+ma nirte shwa ra ya /
pad+ma'i rigs 'khrungs pad+ma dmar po'i mdangs //
thugs rje ye shes rgyas pa'i 'dzum gar gyis //
srid zhi dbang du mdzad pa'i mgon po des //
bdag sogs phyir mi ldog par dbang mdzad gsol //
shin tu zab pa bla med lugs //
de yi yang zab gsang sgrub ces //
ma rgyud mkha' 'gro'i srog snying yang //
bstan pa'i btsas su bsams nas 'god //
thugs rje chen po yang gsang bla med kyi spros bcas bskyed rim gyi skor la phyi sgrub rgyal ba rgya mtsho /
nang sgrub gtso 'khor lnga pa /
gsang sgrub khro bo rta mgrin /
las sgrub lus dkyil lha bcu gsum pa rnams su yod pa las rtsa bar gyur pa nang sgrub dang 'brel ba 'di la don bzhi /
bdag don bsnyen pa'i rnal 'byor /
gnyis don sgrub pa'i rnal 'byor /
gzhan don dbang bskur gyi rim pa /
rjes kyi bya ba bstan pa rnams so //
dang po ni /
dbang dang dam tshig la gnas pa'i rnal 'byor pas ri bo ta lar mos pa'i dben gnas khrus dang phyags dar gyis gtsang bar byas la rten dang mchod pa bsham /
rang nyid gos dmar po bgo zhing sin+d+hu ra'i thig le bya /
ka pA la chang dang bdud rtsis bkang ba mdun du bzhag la /
oM hrIHpad+mAn+ta kr-ita badzra kro d+ha ha ya grI wa hu lu hu lu hU~M phaT/
oM swa b+hA wa shud d+haHsarba d+harmAHswa b+hA wa shud+d+ho\u0f85 haM/
stong par gyur /
stong pa'i ngang las /
yaM las rlung /
raM las me /
kaM las thod pa bum ril gyi sgyed pu gsum gyi steng du /
a las thod pa'i snod phyi dkar la nang dmar ba yangs shing rgya che ba'i nang du /
dbus su mu /
shar du bi /
lhor ra /
nub tu shu
/byang du ma /
slar yang dbus su na /
shar lhor go
/lho nub tu ku
/nub byang du da /
byang shar du ha /
rlung g.yos shing me sbar bas thod pa dros /
rdzas rnams zhu ba'i steng du oM AHhU~M/
hU~M zhu bas thugs kyi bdud rtsi sngon po /
AHzhu bas gsung gi bdud rtsi dmar po /
oM zhu bas sku'i bdud rtsi dkar po ste thams cad 'dres pas rnam pa thams cad dang ldan pa'i bdud rtsi'i rgya mtshor gyur /
dkar gtor bsang sbyang /
stong pa'i ngang las rang rang gi spyod yul du gyur pa'i snod rnams su /
oM AHhU~M las byung ba /
lha rdzas las grub pa'i gtor ma dwangs shing thogs pa med pa nam mkha' dang mnyam par gyur /
oM a kA ro sogs byin gyis brlab /
b+hU mi pa ti sa pa ri bA ra badzra sa mA dzaH
s+d+yA na pa ti k+She tra pA lany+tsa na maHsarba sogs nam mkha' mdzod kyi sngags rgya lan gsum gyis bsngo /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
bgegs gtor gong ltar byin gyis brlab /
sarba b+hUta A kar+Sha ya dzaH
sarba big+h+nAn na maHsarba sogs gong ltar gsum gyis bsngos /
hU~M/
yang dag byang chub sgrub pa la //
bar du gcod pa'i bgegs rigs kun //
lan chags glud gtor 'di khyer la //
ma gnas gzhan du 'gro bar gyis //
sarba big+h+nAn gats+tsha /
bgegs bskrad srung 'khor bsgom pa ni /
rang nyid spyan ras gzigs su gsal ba'i thugs kar hrIHdmar po /
de las 'od zer 'phros /
don gnyis byas /
tshur 'dus nas bdag la thim pa yongs su gyur pa las bdag nyid dpal rta mchog he ru ka dmar nag shin tu khros shing dur khrod chas kyis brgyan pa /
phyag g.yas dbyug to phyar zhing g.yon sdigs mdzub thugs kar gtad pa /
dbu gtsug tu rta mgo ljang zhur 'tsher zhing zhal nas hU~M phaT kyi sgra sgrog pa /
sku las gnam lcags kyi tshwa tshwa 'phro zhing me 'bar ba'i klong na gdug pa can tshar gcod pa'i skur gyur /
oM badzra kro d+ha h+ya grI wa hu lu hu lu hU~M phaT/
ces lan gsum /
na mo sangs rgyas kyi bden pa dang /
chos kyi bden pa dang /
dge 'dun gyi bden pa dang /
'phags pa spyan ras gzigs dbang phyug gi bden pa dang /
khro bo'i rgyal po rta mgrin gyi bden pa dang /
bden pa chen po de dag gi mthu dpal la brten nas /
rnal 'byor pa bdag gis sgo gsum dkar po dge ba'i las sgrub cing 'gro ba sems can gyi don bgyid pa la /
bar du gcod cing gegs byed pa'i 'byung po log par 'dren pa thams cad skad cig yud tsam gcig kyang ma gnas par phyir dengs shig
/gal te mi 'gro na khyed rnams kyi mgo bo tshal pa brgya snying dum bu stong du 'gems par 'gyur gyis /
de bas bka' dang dam la ma 'da' bar rang rang gi gnas su dengs shig
/gong sngags mthar /
gnod byed 'byung po uts+tshA Ta ya hU~M phaT/
ces mtshams bcad /
rang gi sku las khro chung dpag tu med pa spros pas gnam sa bar snang thams cad khengs pa'i phyi rol du bskal pa'i me dpung /
gnam lcags kyi ral gri
/rdo rje rwa bas gtams pas bgegs kyis glags mi rnyed par gyur /
mchod pa byin rlabs ni /
bsang sbyang /
stong pa'i ngang las /
A las thod pa'i snod yangs shing rgya che ba rnams kyi nang du /
hU~M yig las byung ba'i lha rdzas las grub pa'i rdo rje'i mchod yon /
bdug spos /
me tog
/mar me /
dri chab /
zhal zas /
rol mo la sogs pa mchod pa'i sprin dwangs shing thogs pa med pa /
'phags pa kun tu bzang po'i rnam par thar pa las byung ba'i mchod pa'i sprin phung lta bu bsam gyis mi khyab pa rnams su gyur /
oM badzra ar+g+haM AHhU~M sogs sbyar /
skyabs sems tshogs gsag ni /
rang gi thugs ka'i hrIHdmar po las 'od zer 'phros pas /
bla ma spyan ras gzigs gtso bor gyur pa'i rgyal ba sras dang bcas pa mdun gyi nam mkhar badzra sa mA dzaH
oM AHhU~M:
na mo phyogs bcu dus bzhi'i bla ma sangs rgyas byang chub sems dpa' dang :
rgyal ba sras bcas yi dam mkha' 'gro dam can srung mar bcas :
sprul dang yang sprul mkha' ltar khyab pa'i thugs rje'i spyan mnga' ba :
bdag sogs 'gro la mkhyen brtse'i dbang gis gsan cing dgongs su gsol :
dkon mchog gsum dang bla ma yi dam d+hA ki dam can tshogs :
de dag rnams la rab gus dang bas phyag 'tshal skyabs su mchi :
dngos 'byor yid sprul mchod sprin rnam mang 'phags pa'i tshogs rnams mchod :
dus gsum sdig pa'i las bsags mi dge gang mchis so sor bshags :
'phags pa'i tshogs kyi dge ba rnams la rjes su yi rang ngo :
bla med chos kyi 'khor lo skyo dub med par bskor bar bskul :
'gro ba'i don phyir mya ngan mi 'da' bzhugs par gsol ba 'debs :
zag bcas zag med dge rnams bla med byang chub chen por bsngo :
dus gsum bde gshegs rgyal ba sras bcas rnams la gsol ba 'debs :
'gro ba'i don phyir bla med byang chub mchog tu sems bskyed do :
dengs nas brtsam ste+e bdag gis dus gsum thugs rje che bsgrubs nas :
skyo dub med par 'gro ba rnams kyi don rab brtson par bgyid :
ces lan gsum /
tshogs zhing mi dmigs par gyur /
sems can thams cad bde ba dang sogs tshad med bzhi bsgom /
oM swa b+hA ba sogs /
stong pa'i ngang las srung 'khor gyi dbus su e las gru gsum chos kyi 'byung gnas yangs shing rgya che ba'i nang du :
yaM las rlung gi dkyil 'khor gzhu bdungs pa'i dbyibs lta bu :
de'i steng du raM las me'i dkyil 'khor gru gsum dmar po 'bar bas mtshan pa :
de'i steng du baM las chu'i dkyil 'khor zlum po dkar po :
de'i steng du laM las sa'i dkyil 'khor gru bzhi ser po mnyam pa nyid kyi steng du :
rin po che sna tshogs las grub pa'i b+h+rU~M 'od du zhu ba las byung ba'i gzhal yas khang gru bzhi sgo bzhi rta babs phyi lcags ri mu khyud dang ldan pa :
rin po che sna lnga las grub pa'i rtsig pa dkar po dmar po sngon po ser po ljang gu ste rim pa lnga dang ldan pa :
pha gu ser po la drwa ba dang drwa ba phyed pa 'phyang zhing :
mda' yab dang pu shus mdzes par brgyan pa :
nang ka ba brgyad dang rdo rje'i gdung bzhis mkha' la btegs pa :
dbus phyur bu la pad+ma'i tog gis mtshan pa :
de'i dbus su sna tshogs pad+ma 'dab bzhi shar dkar :
lho ser :
nub dmar :
byang ljang :
lte ba dkar po'i dbus su :
paM las pad+ma :
a las zla ba :
raM las nyi ma'i gdan gyi steng du :
hrIHlas pad+ma dmar po hrIHyis mtshan pa 'od zer phyogs bcur 'phros pas :
'phags pa mchod :
sems can gyi don byas tshur 'dus yongs su gyur pa las :
bdag nyid 'phags pa spyan ras gzigs dbang phyug sku mdog dmar po pad+ma rA ga lta bu zhal gcig phyag gnyis pa :
g.yas mu tig gi phreng ba dmar po dang :
g.yon pad+ma dmar po 'dzin pas yum la 'khyud pa :
dbu skra nag po thor tshugs gyen la 'khyil zhing thur du grol ba :
spyan gsum cung zad khros pa :
rus pa'i rgyan drug gis brgyan pa :
g.yas bskum g.yon brkyang gis bzhugs pa :
de'i pang na yum gsang ba ye shes kyi mkha' 'gro ma dmar mo :
g.yas gser gyi DA ma ru 'khrol ba :
g.yon thod khrag 'dzin pas yab la 'khyud pa :
gcer bu spyan gsum dbu skra grol zhing phyag rgya lngas brgyan pa :
yab yum gnyis med thabs shes gcig tu rol pa'o :
de'i phyi rol du shar gyi pad 'dab la rdo rje DA ki ma sngon mo g.yas rdo rje :
lhor rin chen DA ki ma ser mo g.yas rin po che :
nub tu pad+ma DA ki ma dmar mo g.yas pad+ma :
byang du las kyi DA ki ma ljang gu g.yas rgya gram :
thams cad kyang g.yon thod khrag 'dzin pa :
gcer bu skra grol phyag rgya lngas brgyan cing gar stabs dang ldan pa'i :
lha thams cad kyi spyi bor zla ba'i steng du oM dkar po :
mgrin par pad+ma'i steng du AHdmar po :
thugs kar nyi ma'i steng du hU~M sngon po dang hrIHdmar po :
de las 'od zer dmar po 'phros pas bsgoms pa dang 'dra ba'i thugs rje chen po'i lha tshogs spyan drangs nas mdun gyi nam mkhar bzhugs par gyur :
gong ltar yan lag bdun pa tshar gcig bya /
mi lcogs na spyi ltar mchod bstod mdor bsdus byas kyang rung /
dzaHhU~M baM hoH
dam tshig pa dang gnyis med du gyur /
slar yang 'od 'phros rigs lnga 'khor bcas spyan drangs /
oM badzra ar+g+haM sogs dang /
'bru gsum gyis nang mchod phul /
de bzhin gshegs pa thams cad kyis bdag la dbang bskur du gsol zhes gsol ba btab pas /
rigs lnga 'khor bcas kyis rin po che'i bum pa thogs nas dbang bskur bar gyur /
spyan ras gzigs dbang 'jig rten gsum gyi mgon :
sangs rgyas rnams kyi bum pa'i dbang :
rgyal sras rnams la bskur pa ltar :
da lta khyod la bskur bar bya :
chos dbyings ye shes dbang 'di khyod kyis longs :
oM sarba ta thA ga ta a b+hi Shiny+tsa tu mAM:
zhes gsung zhing dbang bskur bas sdig sgrib dag
/chu lhag ma yar lud pa las /
gtso bo yab yum la snang ba mtha' yas /
rigs bzhi'i DA ki la rigs so sos dbu brgyan par gyur /
bzlas pa bya ba ni /
gtso bo'i thugs kar pad+ma dmar po 'dab ma brgyad pa'i lte bar pad+ma rA ga'i 'khor lo rtsibs drug pa'i dbus su yi ge hrIHdmar po tsheg drag dang ldan pa /
rtsibs drug la g.yas skor du oM ma Ni pad+me hU~M/
zhes pa rnams kha dog dmar po shin tu 'tsher ba /
yum gyi thugs kar chos 'byung dmar po gdengs ka gyen du bstan pa'i dbus su baM yig dmar po /
zur gsum la d+hA ki nI'i yig 'bru re re /
rigs bzhi mkha' 'gro'i snying gar dga' ba 'khyil pa re re'i steng du ha ri ni sa rang mdog
/sngags bzlas pa tsam gyis gtso bo'i thugs ka'i 'khor lo g.yas su 'khor zhing yig 'bru g.yon du 'khor ba las 'od zer dmar po dpag tu med pa 'phros pas yum la phog
/yum gyi thugs ka'i chos 'byung yig 'bru dang bcas pa 'khor /
de las 'od 'phros DA ki rigs bzhi'i sa bon la phog pas dga' 'khyil dang bcas pa g.yas skor du 'khor bas /
de dag thams cad las 'od zer dpag tu med pa 'phros /
phyogs bcu'i sangs rgyas dang byang chub sems dpa' yi dam zhi khro DA ki'i tshogs dang bcas pa thams cad la phog pas /
thugs dam gyi rgyud bskul nas /
de dag thams cad kyang thugs rje chen po yab yum du gyur nas sngags kyi rang sgra di ri ri sgrog bzhin par rang la thim pas rgyud byin gyis brlabs par gyur /
zhes bsgoms la /
oM ma Ni pad+me hU~M:
d+hA ki nI ha ri ni sa hU~M:
ces bzlas ste grangs kyi tshad ni bye ba bco lnga'am 'bru 'bum bzlas pas las rung ngo //
yang skabs su thugs ka'i sa bon dang yig 'bru gnyis g.yas 'khor g.yon 'khor gyi bar du sdig sgrib la sogs pa mi mthun pa'i phyogs thams cad sreg par bsam /
bsnyen pa thems nas /
thugs ka'i sa bon rnams las 'od zer dmar po lcags kyu lta bu 'phros pas /
snang srid kyi lha 'dre mi gsum zas nor longs spyod thams cad la phog pas /
rdo khab len la lcags 'dus pa ltar 'dus par bsgoms la sngags sham du lo ka sid+d+hi sarba bA shaM ku ru ye hU~M dza :
zhes 'bum phrag drug bzlas pas thun mong gi dngos grub char ltar 'bab bo //
dregs pa can dbang du bsdu ba ni /
rang nyid gtso bo rta mgrin yab yum du bsgoms la /
oM hrIHpad+ma kro d+ha h+ya grI ba hu lu hu lu hU~M phaT:
gnod byed thams cad mA ra ya :
stAm+b+ha ya :
na sha ya :
b+han d+ha ya hU~M phaT:
zhes brjod cing gnod byed gang yin pa de gzir ba'i ting nge 'dzin yang thun mtshams sogs dgos pa byung na bya'o //
thun mtshams su /
oM na maHsarba ta thA ga ta lo ke shwa ra maN+Da la ar+g+haM pra tIts+tsha ye swA hA:
pA d+yaM sogs kyis mchod /
bla ma yi dam mkha' 'gro dang :
spyan ras gzigs dbang lha tshogs dang :
dam can chos skyong bcas pa la :
mchod pa 'bul gyis mnyes gyur cig :
oM AHhU~M:
zhes nang mchod 'bul /
hrI:
gar gyi dbang phyug pad+ma gsung gi lha :
thugs rje chen po 'jig rten dbang phyug sku :
skyon bral dri med pad+ma'i gdan la bzhugs :
spyan ras gzigs dbang sku la phyag 'tshal bstod :
mkha' dbyings rnam dag shes rab yum gyi sku :
chags med don gyis 'gro ba dbang du sdud :
rig byed lha mo gsang ba ye shes la :
phyag 'tshal mchod bstod dbang dang dngos grub zhu :
phrin las bzhi mdzad rigs bzhi'i mkha' 'gro ma //
mthing ser dmar ljang rang rtags phyag na bsnams //
phyag rgya lngas brgyan so so'i nyams dang ldan //
rigs bzhi mkha' 'gro'i sku la phyag 'tshal bstod //
phrin las rnam bzhi'i dngos grub bstsal du gsol //
ces bstod /
bsdu rim ni /
rang gi thugs ka'i hrIHlas 'od zer 'phros pas 'khor 'das thams cad lhar gsal ba la phog
/de thams cad 'od du zhu ste srung ba'i gur khang la thim /
de zhu ba las rim bzhin bdag nyid la 'dus te /
bdag nyid thugs ka'i hrIHla thim /
hrIHyang gong bu dang nA da'i gzugs las rnam par 'das nas rnam par dag pa'i rang bzhin no //
zhes mnyam par bzhag
/slar rang nyid zhal gcig phyag gnyis pa'i spyan ras gzigs su gsal bar gyur /
ces lhar ldangs la khyer so gsum gyi grub mtha' dang ma bral bar bya'o //
thun mtshams su gtor ma 'bul bar 'dod na /
byin rlabs bdud rtsi'i dngos grub ltar byas la /
mdun gyi nam mkhar bla ma yi dam dpa' bo mkha' 'gro chos skyong srung ma rnams sprin gyi phung po lta bur bzhugs par gyur pa'i ljags rdo rje'i sbu gus gtor ma'i bcud drangs te gsol bar gyur /
rdor thal phye bas /
na mo rat+na gu ru i dam ba liM ta kha kha khA hi khA hi /
gsum /
rtsa ba dang brgyud par bcas pa'i dpal ldan bla ma dam pa rnams kyi zhal du 'bul lo /
byin gyis rlob par mdzad du gsol /
bsnyen sngags gsham du /
i daM ba liM ta btags pa lan gsum /
bcom ldan 'das thugs rje chen po 'jig rten dbang phyug
/gsang ba ye shes kyi mkha' 'gro ma /
rdo rje mkha' 'gro
/rin chen mkha' 'gro
/pad+ma mkha' 'gro
/las kyi mkha' 'gro rnams kyi zhal du 'bul lo //
mchog dang thun mong gi dngos grub bstsal du gsol /
sarba DA ka DA ki nI d+harma pA la sa pa ri bA ra i daM sogs gsum /
gnas gsum gyi dpa' bo mkha' 'gro rnams dang bstan pa rin po che bsrung bar zhal gyis bzhes pa'i bka' srung dam can rgya mtsho'i tshogs rnams la 'bul lo //
bstan pa rin po che dar zhing rgyas pa dang /
bdag gi phrin las rnam pa bzhi 'grub pa dang /
bar chad mi mthun pa'i phyogs rnams bsal du gsol /
mchod bstod gong ltar dang /
mchod sbyin gtor ma 'di bzhes la //
sogs kyis phrin las bcol /
nongs pa bshags /
rten yod na bstim /
med na gshegs su gsol lo //
gnyis pa sgrub pa'i rim pa la /
dkyil 'khor gzhung mthun mtshan nyid dang ldan pa'am ma 'byor na 'bru'i tshom bu gtso 'khor lnga pa bkod pa'i khar many+dzi la rnam rgyal bum pa bcud ldan kha rgyan mgul chings dang bcas pa'i steng ka pA la myos byed bdud rtsis bkang ba'i khar me long la sin+d+hu ra brdal te chos 'byung bsnol ma'i nang pad+ma 'dab bzhi'i lte bar hrIHdang 'dab mar ha ri ni sa bris pa bzhag la dar dmar gyis bkab /
dbang gtso bor byed skabs /
shar du rdo rje /
lhor dbu rgyan /
nub tu glegs bam /
byang du dril bu /
rgyab ngos su gtor 'bul /
mdun du nang mchod /
mthar phyi mchod g.yon skor du bsham /
sngon gtor tshogs kyi yo byad sogs nyer mkho rnams tshogs par byas la /
bdag bskyed bzlas pa'i bar du song nas /
thog mar bdud rtsi lag mchod bya ba ni /
nang mchod mdun du bzhag la bsang sbyang /
stong pa'i ngang las a las ye shes kyi ka pA la phyi dkar ba zla ba'i rang bzhin /
nang dmar ba nyi ma'i rang bzhin yangs shing rgya che ba'i nang du /
go ku da ha na las sha lnga dbugs dang bral ma thag
/bi mu ma ra shu las bdud rtsi lnga rlangs pa ma yal ba /
de'i steng du ye shes lnga yi rang bzhin /
hU~M b+h+rU~M oM dzriM khaM de rnams 'od du zhu bas /
dam tshig gi bdud rtsi mu tig gi mdog la sbrang rtsi'i ro dang ldan pa 'o ma'i rgya mtsho lta bur gyur /
oM AHhU~M ha ho hrIH
de nas srin lag g.yon pas thod pa'i kha zlum skor bya zhing /
oM swa b+hA ba sogs /
rang bzhin stong pa nyid du gyur /
de'i nang du gru gsum bri tshul bya zhing /
oM AHhU~M ngo bo bde ba chen por gyur /
de'i nang du ro'i lha mo kro d+hi ser mo lte ba yan chad chang gi steng du thon pa /
rgyan thams cad kyis brgyan pa phyag gnyis bdud rtsi thogs nas lha thams cad la mchod pa'i sprin spro ba'o //
srin lag gnyis kyis rang gi lag pa gnyis la chang gtor zhing rta sngags brjod /
g.yas pa'i srin lag gis g.yon pa'i mthil du zlum skor bri zhing /
swa b+hA ba sogs /
g.yon skor du chos 'byung bri zhing /
oM AHhU~M:
de'i nang du thig le bya zhing /
dbus su thugs rje chen po yab yum /
shar du rdo rje mkha' 'gro
/lhor rin chen mkha' 'gro
/nub tu pad+ma mkha' 'gro
/byang du las kyi mkha' 'gro rnams gsal ba las 'od 'phros ye shes pa spyan drangs /
hU~M/
rang bzhin rnam dag pho brang nas //
mgon po tshe dbang 'od dpag med //
spyan ras gzigs dbang 'khor dang bcas //
'gro ba'i don du spyan 'dren na //
thugs rjes dgongs nas gshegs su gsol //
oM AHhU~M badzra gu ru pad+ma sid+d+hi hU~M/
oM AHhU~M hrIH
oM ma Ni pad+me hU~MH
d+ha ki nI ha ri ni sa e A ral+li hriM hriM/
A kar+Sha ya sa ma ya dza dzaH
pheM pheM/
dzaHhU~M baM hoH
ar+g+haM sogs dang /
rU pa shab+da gan+d+he ra sa spar+she pra tIts+tsha pU dza hoH
ma hA su kha pU dza hoH
pany+tsa a mr-ita oM AHhU~M/
chos sku skye 'gag med pa las //
'ja' tshon lta bu'i gzugs kyi sku
/longs sku mtshan dang dpe byad ldan //
gang la gang 'dul sku sprul nas //
'gro ba ma lus 'dren mdzad pa'i //
spyan ras gzigs la phyag 'tshal bstod //
skye ba med pa'i rang bzhin las //
'gag pa med par skur ston pa //
gnas pa med pa'i rnal 'byor las //
chags pa med par 'gro don mdzad //
'gyur med don mdzad dngos grub ster //
DA ki ma la phyag 'tshal bstod //
rdo rje'i rigs dang rin chen rigs //
pad+ma'i rigs dang las kyi rigs //
rigs bzhi dpa' bo dpa' mo la //
gus pa'i tshul gyis phyag 'tshal bstod //
mchog dang thun mong dngos grub de //
myur ba nyid du bstsal du gsol //
lag pa gnyis chos 'byung gi phyag rgya bdud rtsi'i steng sbubs la g.yon du dal gyis bskor zhing /
yab yum snyoms 'jug gi sbyor mtshams su ye shes kyi bdud rtsi bab nas thod par thim par gyur /
oM AHhU~M sarba pany+tsa a mr-ita hU~M hrIHthA/
lag pa'i lha tshogs rang la thim par gyur /
ces lag pa g.yon spyi bo byug
/srin lag g.yon gyis bdud rtsi dkrug tshul bya zhing /
dam tshig gi bdud rtsi dang ye shes kyi bdud rtsi gnyis su med par gyur /
oM AHhU~M/
bdud rtsi steng 'og sogs tshig bstun 'thor zhing lce la bzhag pa sogs byas te /
byin rlabs kyi rtsa ba bka' brgyud bla ma rnams kyi zhal du oM AHhU~M/
dngos grub kyi rtsa ba yi dam lha tshogs rnams kyi zhal\u0f8e
phrin las kyi rtsa ba chos skyong srung ma rnams kyi zhal\u0f8e
bdud rtsi'i zegs ma rta mgrin gyi tshogs su gyur nas bgegs thams cad bskrad par bsam /
hrIHpad+mAn+ta kr-ita gnod byed uts+tsha ta ya phaT/
'khor du tshogs pa dpa' bo dang dpa' mor gyur /
mchod rdzas thams cad bdud rtsi'i longs spyod mchod pa'i sprin phung du gyur /
gnas khang dang rang gi ba spu'i bu ga thams cad khro chung gis gtams par gyur /
lus kyi lha rnams mchod pas mnyes nas dngos grub thob par gyur /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
mdun rten bsang sbyang /
stong pa'i ngang las srung 'khor gyi dbus su zhes pa nas bdag nyid ces pa'i tshig dor la /
mdun gyi nam mkhar bzhugs par gyur :bar bdag bskyed ltar la /
ye shes pa spyan 'dren pa ni /
hU~M:
lho nub srin po'i grong khyer nas :
grub thob bye ba 'bum gyi dbus :
slob dpon pad+ma gshegs su gsol :
dbang skur byin gyis brlab tu gsol :
pad+ma dbang gi dkyil 'khor nas :
mgon po tshe dbang 'od dpag med :
spyan ras gzigs dbang gshegs su gsol :
dbang skur byin gyis brlab tu gsol :
me dpung 'bar ba'i dkyil 'khor nas :
rta mchog rgyal po he ru ka :
dpa' bo'i tshogs bcas gshegs su gsol :
dbang skur byin gyis brlab tu gsol :
mkha' spyod dag pa'i gzhal yas nas :
gsang ba ye shes DA ki ma :
dpa' mo'i tshogs bcas gshegs su gsol :
dbang skur byin gyis brlab tu gsol :
dag pa sku yi gzhal yas nas :
sangs rgyas DA ki gshegs su gsol :
dbang skur byin gyis brlab tu gsol :
mi 'gyur thugs kyi gzhal yas nas :
rdo rje DA ki gshegs su gsol :
dbang skur byin gyis brlab tu gsol :
pad+ma gsung gi gzhal yas nas :
pad+ma mkha' 'gro gshegs su gsol :
dbang skur byin gyis brlab tu gsol :
yon tan rgyas pa'i gzhal yas nas :
rin chen DA ki gshegs su gsol :
dbang skur byin gyis brlab tu gsol :
phrin las grub pa'i gzhal yas nas :
las kyi DA ki gshegs su gsol :
dbang skur byin gyis brlab tu gsol :
'jig rten dur khrod gzhal yas nas :
sna tshogs DA ki gshegs su gsol :
phrin las rnam bzhi bsgrub tu gsol :
dam tshig chen po'i gzhal yas nas :
dam can rgya mtsho gshegs su gsol :
pho nya las mkhan mdzad du gsol :
badzra sa mA ya dza dza :
de nas bzhugs su gsol ba ni /
thugs rje chen po spyan ras gzigs :
'gro ba'i don la byon pa legs :
bdag cag bsod nams skal par ldan :
bdag gi mchod yon bzhes slad du :
chos dbyings mtha' dbus med pa la :
pad+ma nyi zla'i gdan steng du :
ci bde bar ni bzhugs su gsol :
oM pad+ma ka ma lA ya satwaM:
dzaHhU~M baM hoHnas /
rigs so sos dbu brgyan par gyur bar bdag bskyed ltar bya /
phyag 'tshal zhing bstod pa ni /
hU~M:
pad+ma dbang gi dkyil 'khor du :
pad+ma mchog tu sku sprul pa :
gdug pa 'dul mdzad thod phreng rtsal :
gus pa'i tshul gyis phyag 'tshal bstod :
hU~M:
thugs rje chen po 'jig rten dbang phyug sku :
sku mdog dmar gsal 'jig rten dbang du sdud :
spyan gyi gzi mdangs 'gro la thugs rjes gzigs :
zhal nas gsung sgras 'jig rten chos sgra sgrog :
shangs nas ye shes rlung gis nyon mongs ma lus 'thor :
snyan gnyis thabs dang shes rab 'dul thabs mdzad :
phyag gnyis dbyings dang ye shes mnyam par sbyor :
g.yas pas phreng bas byang chub lam sna 'dren :
g.yon pas pad sdong 'khor ba'i skyon ma gos :
zhabs gnyis 'gro ba'i don du 'dor thabs tshul :
rin chen rus rgyan pha rol phyin drug ldan :
'gro rnams ma lus thugs rjes dbang du sdud :
'jig rten dbang phyug sku la phyag 'tshal bstod :
dgyes par rol la dzapa? bstod mchod pa bzhes :
dbang dang dngos grub ma lus bdag la stsol :
gsung gi dbang phyug snang ba mtha' yas sku :
'chi med tshe dbang mgon po 'od dpag med :
dus gsum sangs rgyas thams cad gsung las sprul :
sgrub mchog bdag la dbang skur byin gyis rlobs :
gnyis med don gyi dngos grub bstsal du gsol :
hU~M:
dus gsum bde gshegs yum gcig ma :
thugs rje'i mnga' bdag 'gro la gzigs :
gsang ba ye shes DA ki ma :
sku mdog dmar mo dbang gi tshul :
tshad med rnam bzhis 'gro don mdzad :
rnam rtog kun grol DA ru g.yas :
'khor ba dbang sdud thod khrag g.yon :
thabs shes gnyis med yab la 'khyud :
'dod yon rang dag rus pas brgyan :
gzhon tshul che la cung zad khros :
thugs rje chags pa dbang sdud ma :
nam mthong dran pas ye shes skye :
thugs rje'i spyan gyis 'gro la gzigs :
dbang dang dngos grub bstsal du gsol :
pad+ma rgyal po'i dgongs don mchod bzhi bstod bzhir grags pa la /
thog mar mchod rdzas rnams sgrub thabs ltar byin brlabs la /
phyi mchod ni /
hU~M:
spyan ras gzigs dbang lha tshogs la :
lha rdzas phyi mchod 'bul ba ni :
me tog bdug spos mar me dri :
zhal zas sgra snyan yid 'ong rnams :
spyan shangs thugs dang sku lus la :
mchod pa 'bul gyis bzhes su gsol :
oM ma Ni pad+me hU~M hrI:
d+hA ki nI ha ri ni sa hU~M:
puSh+pe d+hU pe A lo ke gan+d+he nai bid+ya shab+da pU dza ho :
hU~M:
khro bo'i rgyal po rta mgrin dbang gi lha :
sku mdog dmar nag dregs pa dbang du sdud :
spyan gyi 'od zer 'gro la thugs rjes gzigs :
zhal gyi 'dzum tshul thugs rje kun la snyoms :
mche bzhi gtsigs pa skye shi rtsad nas gcod :
dbu gtsug rta mgo gzhan gyis 'gran du med :
rta skad 'tsher bas khams gsum dbang du sdud :
dbang sdud phyag rgyas skye 'gro zil gyis gnon :
pad+ma'i phyag mtshan 'khor ba'i skyon ma gos :
rin chen rgyan cha 'dod yon ma spangs dag :
zhabs gnyis brkyang bskum ye shes sems dpa'i tshul :
dbang chen rta mchog sku la phyag 'tshal bstod :
sgrub pa po la dngos grub bstsal du gsol :
nang mchod ni /
hU~M:
spyan ras gzigs kyi lha tshogs la :
rang byung nang mchod 'bul ba ni :
dug lnga rnam par dag pa yi :
rigs lnga rang bzhin ye shes lnga :
sha chen lnga yi mchod pa rnams :
dkyil 'khor lha yis bzhes su gsol :
'byung ba lnga po rnam dag pa :
mA ma kI la sogs pa yi :
rigs kyi yum chen 'byung ba lnga :
shes rab dri med mchod pa rnams :
dkyil 'khor lha yis bzhes su gsol :
thabs dang shes rab dbyer med cing :
zung 'jug bde ba'i mchod pa rnams :
dkyil 'khor lha yis bzhes su gsol :
dbang bzhi bskur dang rgyud bzhi smin :
thun mong mchog gi dngos grub stsol :
hU~M:
rdo rje rigs kyi DA ki ma :
rdo rje chos kyi dngos grub stsol :
rin chen rigs kyi DA ki ma :
nor dang bsod nams dngos grub stsol :
pad+ma rigs kyi DA ki ma :
chags pa dbang sdud dngos grub stsol :
las kyi rigs kyi DA ki ma :
dgra bgegs tshar gcod dngos grub stsol :
mchog dang thun mong dngos grub stsol :
lhan skyes ye shes dngos grub stsol :
dbang bskur byin rlabs mdzad du gsol :
phrin las bzhi yi dngos grub stsol :
gsang mchod ni /
hU~M:
spyan ras gzigs kyi lha tshogs la :
zung 'jug gsang mchod 'bul ba ni :
longs spyod rdzogs pa'i dkyil 'khor du :
dpa' bo'i tshogs bcas rnal 'byor ma :
gnyis med bde chen rol pa las :
longs spyod rdzogs pa'i mchod pa rnams :
dkyil 'khor lha yis bzhes su gsol :
dbang bzhi bskur dang rgyud bzhi smin :
gsang ba bla med dngos grub stsol :
hU~M:
'gro ba kun la thugs rjes mnyam par gzigs :
nyi ma 'od zer sku la phyag 'tshal bstod :
chags rab don gyis 'gro ba dbang du sdud :
rdo rje phag mo'i sku la phyag 'tshal bstod :
sngags kyi las mdzad mkha' 'gro mdzes pa'i tshul :
rgya mtsho gling gi mkha' 'gror phyag 'tshal bstod :
bstan pa'i rgyud 'dzin gdug pa'i dgra 'dul ba'i :
mkha' 'gro bdud 'dul sku la phyag 'tshal bstod :
rnal 'byor 'khor skyong byin rlabs char bzhin 'beb :
DA ki rigs bzhi'i sku la phyag 'tshal bstod :
nyi shu rtsa bzhi'i gnas mchog nas :
rigs bzhi DA ki la sogs pa'i :
phyi nang mkha' 'gro rgya mtsho'i tshogs :
gus pa'i yid kyis phyag 'tshal bstod :
dbang skur byin gyis brlab tu gsol :
de kho na nyid kyi mchod pa ni /
hU~M:
spyan ras gzigs kyi lha tshogs la :
gnyis med don mchod 'bul ba ni :
chos sku skye 'gag med pa la :
snang ba sna tshogs mchod pa 'bul :
phyag rgya chen po'i dbang dang dngos grub stsol :
thabs dang shes rab gnyis med cing :
lhan skyes ye shes bde ba che :
zag med bde chen mchod pa 'bul :
dbang bzhi rdzogs par byin gyis rlobs :
dbyings dang ye shes ro mnyam pa'i :
'gag med ye shes lnga ldan pa'i :
kun mkhyen ye shes mchod pa 'bul :
de kho na nyid kyi dngos grub stsol :
hU~M:
mi 'gyur bdud kyi sde bcom rdo rje'i rigs :
rdo rje DA ki'i sku la phyag 'tshal bstod :
re skong bdud rtsi'i char 'beb rin chen rigs :
rin chen DA ki'i sku la phyag 'tshal bstod :
chags pa thams cad dbang sdud pad+ma'i rigs :
pad+ma mkha' 'gro'i sku la phyag 'tshal bstod :
don grub gdug pa 'dul mdzad las kyi rigs :
las kyi mkha' 'gro'i sku la phyag 'tshal bstod :
gdug pa 'dul mdzad rdo rje'i rigs su sprul :
rdo rje ging chen sku la phyag 'tshal bstod :
nod dang bsod nams spel mdzad rin chen rigs :
rat+na ging chen sku la phyag 'tshal bstod :
chags rab don gyis 'gro ba dbang du sdud :
pad+ma ging chen sku la phyag 'tshal bstod :
las kyi mthu yis bstan pa'i rU tra 'dul :
las kyi ging chen sku la phyag 'tshal bstod :
dus gsum sangs rgyas thams cad kyi :
dgongs pa lon pa pad+ma 'byung gnas kyis :
bdag dang mos pa'i gang zag la :
byin rlabs bdud rtsi'i char rgyun phob :
ces mtshams rnams su rol mo bya /
bdag mdun mgal me klad skor gyi bzlas pa'am /
gzhung sgrub dmigs bsal rigs gsal btab la bzlas pa ci nus bya'o //
de nas bum bskyed ni /
bsang sbyang /
stong pa'i ngang las b+h+rU~M las mtshan nyid thams cad yongs su rdzogs pa'i rnam rgyal bum pa'i nang du bdud rtsi'i rgya mtsho'i dbus su pad zla nyi ma'i gdan la hrIHlas 'phags pa spyan ras gzigs dbang phyug sogs bdag bskyed skabs ltar la /
bdag la zhes pa lha la zhes bsgyur te /
rigs so sos dbu brgyan par gyur bar /
mchod bstod rgyas pa'am bdag bskyed thun mtshams lta bu'i bsdus pa gang lcogs bya /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces gzungs thag 'jus la bzlas pa ci 'grub bya ste mthar /
oM AHhU~M/
rnam rgyal gyi lha rnams bde ba chen por zhu ba bum chu'i rnam par gyur /
ka pA la'i bdud rtsi dang sin+d+hu ra'i dkyil 'khor rnams la'ang lha rnams sib sib thim par mos la bzlas pa bya /
las bum gyi nang du pad nyi'i gdan la dpal rta mgrin sku mdog dmar po g.yas dbyug to phyar zhing g.yon sdigs mdzub sgreng ba /
khro bo'i chas thams cad kyis brgyan pa gsal bar gyur /
oM badzra kro d+ha ha ya grI ba hu lu hu lu hU~M phaT/
brgya rtsa brgyad bzla /
khro bo'i dbang pos dkyil 'khor gyi bya ba mthar ma phyin gyi bar du bar chad thams cad zlog pa'i phrin las mdzad du gsol /
ces phrin las bcol /
de nas byin rlabs nas mchod bstod phrin bcol bar gyi gtor 'bul gong du smos pa ltar bya /
dam can spyi gtor lta bu'i khongs su gter srung btsan rgod sogs gter gzhi'i gtor ma'ang 'bul /
dbang dang 'brel na skabs 'dir bdag 'jug gam rig pa'i me tog dor ro //
gsum pa gzhan don slob ma rjes su bzung ba la gnyis /
sngon 'gro sta gon dang /
dngos gzhi dbang bskur ba gnyis so //
dang po ni spyir lugs 'dir sa chog lha bum sta gon rigs ma gsungs pas spyi ltar spros kyang chog rung skabs 'dir lag len zor yang pa'i phyir gzhung gi dgongs pa sor bzhag tu bkod pa ste /
de'ang gzhung don dngos ltar na nub dang por gong smos bdag mdun sgrub mchod grub pa dang slob ma sta gon 'phros su rjes chog bya /
nub gnyis par slar yang sgrub mchod bdag 'jug bcas byas la dbang dngos gzhi bskur /
nub gsum par sgrub mchod rgyas bsdus gang rung dang sbrel /
shin tu zab pa'i mchog dbang gsum po slob ma khrid thos myong can grangs bcad la bskur zhing /
gzer bu bdun pa'i bka' gtad kyi gzer sogs slar rgyud tshod dang bstun nas gnang bar bya ba yin 'dug kyang deng sang smin grol gyi rgyun ma chad tsam la gtad so 'cha' ba'i skabs 'dir de dag ji bzhin 'grub dka' bas 'dir yang phyis 'byung phal cher gyi phyag bzhes dngos sta sbrel ma ltar na 'di ltar mthar chags su bskur /
lugs srol kha cig ltar na bdag bskyed grub 'phral slob ma sta gon 'dir gsal ba blang /
de grub pa dang bdud rtsi lag mchod mdun bum sgrub mchod bdag 'jug gam rig pa'i me tog dor la dngos gzhi'i dbang la 'jug pa'ang shes dgos so //
de la sta gon 'os pa'i slob ma rnams sgo drung du khrus bya /
las rdor gyis /
khyed rang rnams sgo srung khro bo'i dbang po la gnang ba zhu ba'i mos pas 'di'i rjes zlos /
kye :
khro bo sngon po mdzes pa ste :
khyod ni dam tshig yid du 'ong :
nor bu rin chen spyir bcings pa :
phyag na dbyug pa bsnams pa kye :
bdag nyid 'khor ba las sgrol phyir :
mkha' 'gro ma yi tshogs dbus su :
bdag ni 'jug par 'tshal lags kyis :
bzang po'i sgo 'di phyes te thongs :
zhes zhus pa la lan byin par mos shig
/brda dang bral ba'i nyan rang dang :
skal med mu stegs bskrad par bya :
skal ldan yin na nang du shog :
skal pa dang ldan pa yin nam :
de'i lan du 'di'i rjes zlos /
bdag skal pa dang ldan pa lags so :
rtsa sngags dang /
ha ha hU~M hU~M phaT phaT pheM pheM:
dza dza :
zhes dril bu 'khrol la nang du khrid /
lus la dril ba'i zan gyis glud dang changs bu bcas la sgrub thabs ltar byin brlab cing bsngo /
rta mgrin bskyed pa sogs de ltar la /
mthu dpal la brten nas /
deng 'dir rdo rje'i slob ma rnams la dbang bskur ba'i cho ga sgrub pa la bar du gcod cing gegs byed pa'i sogs bsgyur la bgegs bskrad cing srung 'khor yang bsgom /
sems bskyed gsal btab /
nus na drang nges kyi chos bshad /
mtshungs med dpal ldan bla ma rin po che dang /
bcom ldan 'das dpal thugs rje chen po 'jig rten dbang phyug dbyer med pa'i drung du /
sngon du 'gro ba las slob ma lhag par gnas pa'i chos rnams gsan pa'i don du maN+Dal 'bul 'tshal /
zhes 'bul du gzhug
/khyed rang rnams kyi rgyud rnam par dag par bya ba'i slad du mdun gyi nam mkhar bla ma dang gnyis su med pa'i bcom ldan 'das spyan ras gzigs dbang phyug sangs rgyas dang byang chub sems dpa'i tshogs dang bcas pa'i drung du phyag 'tshal ba sogs yan lag bdun pa tshul bzhin du bgyi ba'i blos 'di'i rjes zlos /
nus na dgongs 'dus las 'byung ba'i yan lag bdun pa sgo 'byed 'phrul gyi lde'u mig lan gsum brjod par gsungs kyang lcogs dka' bas /
sgrub thabs kyi dbu nas 'byung ba nyid rjes zlos lan gsum byar gzhug
/zhing mchog de dag dpang por byas te sngags kyi dam tshig dang sdom pa rnams blangs nas bsrung bar bgyi'o snyam pas 'di'i rjes zlos /
kye ho :
dkyil 'khor lha tshogs 'khor dang bcas :
bla ma yi dam mkha' 'gro dgongs :
ji ltar rdo rje 'chang sogs rnams :
rdo rje rin chen pad+ma las :
de bzhin gshegs pa'i rigs rnams la :
sdom pa'i tshul la gnas pa ltar :
bdag ming 'di zhes bgyi bas kyang :
dus 'di nyid nas bzung nas su :
ji srid rdzogs sangs ma rgyas bar :
gtso bos ji ltar bsgos pa bzhin :
rdo rje rin chen pad+ma las :
de bzhin gshegs pa'i rigs rnams kyi :
sdom pa ma lus bzung nas kyang :
gdams ngag bslab pa'i don rnams la :
yengs med rtag tu 'jug par bgyid :
kun kyang kun bzang sa la 'god :
lan gsum /
rgyud byin gyis brlab pa'i slad du dmigs pa 'di bzhin du mdzod /
khyed rang rnams kyi spyi bor oM las 'khor lo dkar po oM gyis mtshan pa :
mgrin par AHlas pad+ma dmar po AHsa mtshan pa :
snying gar hU~M las rdo rje sngon po hU~M gis mtshan par gsal bar gyur :
rdo rje dang bcas pa'i dri chus mas rim nas thig le bkod la /
hU~M AHoM zhes pas rgyas gdab cing /
yas rim nas oM AHhU~M zhes byin gyis brlabs pa tsam gyis slob dpon gyi gnas gsum nas 'bru gsum las 'od zer kha dog sna tshogs spros pas /
slob ma'i lus ngag yid gsum la phog pas sdig sgrib nyes skyon gyi tshogs thams cad dag nas lus snang stong sgra grags stong sems gsal stong du rgyas btab par mos shig
/des ni rgyud lus ngag yid gsum la dbang rtags chags pa'i dgos pa yod do //
so shing ra ba tshom bu lnga pa bkod /
so shing rta sngags dang las chus bsangs la /
dngos grub kyi skal pa brtags pa'i phyir du tshad dang ldan pa'i so shing 'di nyid khyed rang rnams thal sbyar gyi phyag rgyas bzung ste rtse mos so drud pa'i tshul byas pas sdig sgrib thams cad bskyugs pa'i mos pas sngags kyi rjes zlos bcas 'dor bar zhu /
oM badzra hA sa hAH
zhes 'dor du gzhug
/tshom bu'i dbus su phog na mchog gi dngos grub /
phyogs bzhir phrin las bzhi /
mtshams su thun mong gi dngos grub 'grub par gsungs /
sgrib pa sbyong ba'i phyir khyor chu 'di nyid 'thungs pas sgo gsum gyi sdig sgrib spyi dang khyad par ngag gi nyes pa dag pa'i mos pa gyis shig
/oM AHhU~M hrIHbi shud+d+haHsarba d+harmAHsarba pA paM ni tsA s+ya saM sho d+ha ya bi kalpa a pa na ya hU~M/
zhes blud /
srung skud dmar po rta sngags kyis sngags la /
bar chad srung ba'i phyir rdo rje'i mdud pa gsum ldan gyi srung skud dpal rta mchog gi rang bzhin 'di nyid pho'i dpung pa g.yas dang mo'i g.yon du bcings pas mi mthun pa'i phyogs mtha' dag las srung bar mos shig
/oM bud d+ha mai tri rak+Sha rak+Sha sarbAn+tu swA hA/
ku sha'i chun po gnyis /
d+hIHbzlas pas byin gyis brlabs la /
rmi lam gyi ltas brtag par bya ba'i phyir ku sha'i chun po chung ba lag g.yas su zungs la sngas dang che ba lag g.yon stan gyi don du zungs shig
/oM badzra tIk+Sha baM/
zhes gtad /
zab pa dang rgya che ba'i chos bshad pa ni rgyud las gsungs pa 'di la gsan pas khyab par gda'/
'jig rten du ni kun mkhyen dag
/u dum+ba ra'i me tog bzhin //
brgya lam na ni res 'ga' zhig
/'byung 'gyur yang ni 'byung mi srid //
gsang sngags spyod pa'i tshul 'byung ba //
de bas kyang ni dkon pa ste //
gnyis med zab mo'i spyod tshul 'dis //
sems can sangs rgyas 'grub par 'gyur //
bskal pa bye ba du ma ru //
sngon du byas pa'i sdig pa gang //
de kun byang bar 'gyur ba ni //
zab mo'i dkyil 'khor mthong bas so //
grags pa mtha' yas sngags spyod pa'i //
tshul la gnas na smos ci dgos //
skyob pa'i gsang sngags bzlas na ni //
go 'phang bla na med par 'gro //
gang dag spyod pa mchog 'di la //
blo gros brtan po g.yo med pa //
de dag gis ni ngan 'gro'i rgyu //
sdug bsngal kun 'byung rab tu bcad //
bdag nyid chen po khyed rnams kyis //
rnyed pa mnyam med de ring rnyed //
gang phyir rgyal ba sras bcas la //
dbang thob 'bras bu skyes bzhin lam //
de bas khyed rnams theg chen la //
sang ni rab tu skye bar 'gyur //
theg pa chen po cher 'byung ba //
lam mchog 'di ni dpal dang ldan //
lam 'dir khyed rnams 'gro ba las //
rang byung skal pa chen po pa //
'jig rten kun gyi 'dren pa'i gnas //
de bzhin gshegs pa rnams su 'gyur //
zhes gsungs pas dga' spro chen po gyis shig
/des sta gon gyi chos rnams grub pa lags //
zhes byas la dngos sta mi sbrel na dge bsngo byas la slob ma gyes so //
gnyis pa dngos gzhi dbang la'ang gnyis /
'jug pa dang /
dbang dngos so //
dang po ni /
khrus dang maN+Dal bkye bsdu byas /
sems bskyed gsal btab la /
de'ang bod kha ba can gyi lha gcig 'phags pa spyan ras gzigs dbang phyug gi mdo rgyud nyi shu rtsa gcig bstan pa snga 'gyur gyi thog mar byon pa dang /
sgrub thabs gdams ngag gi bka' srol che phra dpag tu med pa gsar rnying thams cad la dar zhing rgyas pa las /
'dir ni 'phags mchog nyid gdul bya 'dul dka' ba rnams kyi don du 'chi med rdo rje'i rig 'dzin gyi skur bstan pa o rgyan gyi slob dpon chen po pad+mA ka ras spyan ras gzigs dbang mi tra dzo ki'i gdams ngag dang /
rje nyid kyi dgongs bcud gcig dril du mdzad nas yang gsang bla med ces mtshan du gsol ba /
phyi sgrub rgyal ba rgya mtsho /
nang sgrub gtso 'khor lnga pa /
gsang sgrub rta mchog rol pa /
snying po rdo rje'i tshig rkang nyer lnga pa'i rdzogs rim sogs smin grol bskyed rdzogs cha lag tshang ba'i chos skor rtsa ba spu ri rin chen 'bar ba'i brag logs dang /
kha tshar 'ga' zhig bsam yas mchims phu'i brag sna /
rgyab chos lam rim gyi skor kong po bya rgod gshong du gter du sbas pa sprul pa'i gter chen sangs rgyas gling pa gar gyi dbang phyug ye shes rol pa rtsal gyis spyan drangs nas ma bu bsdebs te skal ldan du ma smin grol la bkod par mdzad pa'i chos skor las /
rtsa bar gyur pa nang sgrub lha lnga'i dkyil 'khor du gzhug pa la sogs mtshams sbyar nas maN+Dal 'bul du gzhug
/las bum gyi chus bsang ba'i gdong g.yogs dmar po /
oM tsak+Shurban d+ha wa ra mA na ya hU~M/
zhes pas bcing /
oM A khaM wI ra hU~M/
gis me tog gi phreng ba sbyin /
thal mo me tog dang bcas te gsol ba 'debs pa 'di'i rjes zlos mdzod /
dga' chen khyod bdag ston pa po :
slob dpon khyod ni dgongs su gsol :
sangs rgyas chos dang tshogs kyi mchog :
skyabs gsum dag kyang bdag la stsol :
byang chub chen po'i tshul bstan pa'i :
dam tshig de nyid bstsal du gsol :
thar pa chen po'i grong mchog tu :
mgon pos bdag ni gzhug par 'tshal :
zhes lan gsum /
sems dga' spro dang bcas pas nyon cig
/bu tshur theg pa chen po pa /
khyod ni tshul chen snod yin gyis //
gsang sngags tshul chen cho ga 'di /
khyod la yang dag bstan par bya //
rdzogs pa'i sangs rgyas gang 'das dang //
de bzhin gang dag ma byon dang //
da ltar byung ba'i rdzogs sangs rgyas //
'gro la phan phyir bzhugs pa rnams //
de dag kun gyis gsang sngags kyi //
cho ga bzang po 'di mkhyen nas //
dpa' bos byang chub shing drung du //
thams cad mkhyen pa'i mtshan ma brnyes //
gsang sngags sbyor ba mnyam med pas //
skyob pa sangs rgyas he ru kas //
bdud sde shin tu mi bzad pa'i //
dpung chen dag kyang 'di yis bcom //
de bas kun mkhyen 'thob bya'i phyir //
bu yi blo gros 'di gyis shig
/rgyud rnam par dag par bya ba'i slad du sogs yan lag bdun pa dang sdom bzung gong gi sta gon gyi skabs ltar 'dir len /
gal te dngos sta sbrel ba yin na 'dir bskyar bldab mi dgos so //
de nas /
khyed rang rnams skad cig gis bcom ldan 'das thugs rje chen po 'jig rten dbang phyug rgyal ba rgya mtsho sku mdog dmar po zhal gcig phyag bzhi pa phyag dang po gnyis thugs kar thal mo sbyar ba /
g.yas 'og mas mu tig dmar po'i phreng ba 'dzin pa /
g.yon 'og mas me tog pad+ma dmar po 'dab ma brgyad pa'i yu ba nas 'dzin pa /
dbu skra ral pa'i thor tshugs gyen du bcings pa la dar gyi cod pan dang rin po che'i rtse bran lngas brgyan pa /
rnam bkra lha'i dar gyi na bzas mdzes pa /
zhabs rdo rje skyil mo krung gis bzhugs par sgoms shig
/rdo rje dang bcas pa'i thal mo dri'i chu dang bcas pas spyi bo /
mgrin pa /
snying gar reg cing /
de'i spyi bor oM dkar po /
mgrin par AHdmar po /
thugs kar hU~M sngon po /
sangs rgyas rnams kyi sku gsung thugs kyi rang bzhin du gyur /
de nas sngags kyi rdo rje'i rnal 'byor du sems bskyed pa'i phyir dmigs pa 'di bzhin du mdzod /
yi dam lha'i thugs kar kun rdzob byang chub sems kyi ngo bo zla ba'i dkyil 'khor nya gang ba'i steng du /
don dam pa byang chub sems kyi ngo bo rdo rje rtse lnga par sgoms shig
/snying gar rdo rje bzhag
/oM sarba yo ga tsit+ta ut+pa da yA mi /
su ra te sa ma ya satwaM hoHsid+d+hi badzra ya thA su khaM/
de nas ye shes kyi dkyil 'khor du gzhug pa'i sngon 'gror dkyil 'khor dang khe nyen dang /
rdo rje slob dpon rnams bka' gnyan pa'i dam tshig bsgrag pa rim par 'byung bas gsan 'tshal /
spyi bor rdo rje bzhag
/khyod ni rnal 'byor rigs su skye //
nga yis ye shes rdo rje sbyin //
byin pas dngos grub thob par 'gyur //
gang gis 'di 'dra ma mthong ba'i //
drung du smra bar ma byed cig
/bag med smras na nyams par 'gyur //
de bas nga rgyal bcom nas ni //
bdag nyid ma 'khrul shes par gyis //
bdud rtsi lnga'i chu blud cing /
'di ni khyod kyi dam tshig chu //
dam tshig 'das na sreg par byed //
dam tshig bsrungs na dngos grub ni //
rdo rje bdud rtsi'i chu 'dis 'grub //
oM sarba pany+tsa a mr-ita u da ka Tha Tha hU~M/
spyi bor rdo rje bzhag
/deng 'di nas ni bu khyod kyi //
rdo rje 'dzin pa nga yin gyis //
nga yis ji ltar bka' bstsal pa /
khyod kyis skyo ba med par sgrubs //
gang yang nga la ma gus min //
de bzhin gus par ma byas na //
bdud kyis bcom nas ngan 'gror 'gro //
de bas dam tshig gnas par gyis //
zhes brjod /
de nas dbang gi gzhi 'god pa ye shes pa dbab pa'i slad du khyed rang rnams longs la spyi bor chos 'byung gi phyag rgya byas la dmigs pa 'di ltar ma yengs par sgoms shig
/skad cig gis khyed rang rnams 'phags pa spyan ras gzigs dbang phyug sku mdog dmar po pad+ma rA ga lta bu zhal gcig phyag gnyis pa :
g.yas mu tig gi phreng ba dmar po dang :
g.yon pad+ma dmar po 'dzin pas yum la 'khyud pa :
dbu skra nag po thor tshugs gyen la 'khyil zhing thur du grol ba :
spyan gsum cung zad khros pa :
rus pa'i rgyan drug gis brgyan pa :
g.yas bskum g.yon brkyang gis bzhugs pa :
de'i pang na yum gsang ba ye shes kyi mkha' 'gro ma dmar mo :
g.yas gser gyi DA ma ru 'khrol ba :
g.yon thod khrag 'dzin pas yab la 'khyud pa :
gcer bu spyan gsum dbu skra grol zhing phyag rgya lngas brgyan par gsal ba'i thugs kar pad+ma dmar po 'dab ma brgyad pa'i lte bar pad+ma rA ga'i 'khor lo rtsibs drug pa'i dbus su yi ge hrIHdmar po tsheg drag dang ldan pa /
rtsibs drug la g.yas skor du oM ma Ni pad+me hU~M zhes pa rnams kha dog dmar po shin tu 'tsher ba /
yum gyi thugs kar chos 'byung dmar po gdengs ka gyen la bstan pa'i dbus su baM yig dmar po /
zur gsum la d+hA ki nI'i yig 'bru re re /
smin mtshams su dga' ba 'khyil ba dmar po g.yon skor drag tu 'khor ba /
de rnams dang bla ma dkyil 'khor pa'i thugs ka nas 'od zer 'phros pas /
bla ma yi dam mkha' 'gro chos skyong srung ma dang bcas pa char bab pa ltar byon nas /
rang gi lus ngag yid gsum la thim pa'i mos pa rtse gcig tu mdzod /
gu gul gyis bdug
/rol mo dang bcas pas /
rtsa sngags mthar /
A be sha ya /
A be sha ya aHAH
zhes ye shes ma pheb kyi bar du brjod la /
phebs nas ngo sprod pa'i phyir /
rdo rje'i glu blang ba ni /
ltos shig rang gi sems la ltos :
sems nyid cir yang grub pa med :
grub pa med pa'i sems nyid la :
sna tshogs snang ba ngo mtshar che :
snang tsam nyid nas sems su 'dus :
sems can kun gyi sems nyid de :
bde ba chen po'i ye shes yin :
rnam par mi rtog bsam mi khyab :
gsal ba de yi ngo bor snang :
mos pa du ma'i sems can la :
thabs rnams sna tshogs ston pa ste :
sna tshogs sgyu ma'i sbyor ba yis :
dpa' bo seng ge bzhin du spyod :
bsam gyis mi khyab go 'phang thob :
spyan ras gzigs kyi byin rlabs yin :
bla ma brgyud pa'i rim pa ni :
sna tshogs nor bu ji bzhin du :
skal ldan rnams kyi spyod yul yin :
spyi bor rdo rje bzhag la /
oM tiSh+Tha badzra :
ye shes pa brtan par byas pa'i mos pa mdzod /
de nas mig dar gyi 'og nas dkyil 'khor la ltos la /
kha dog ci ltar du mthong ba smros shig
/des ci mthong bshad la /
kha dog dkar po mthong na zhi ba /
ser pos rgyas pa /
dmar pos dbang /
ljang gu dang nag pos mngon spyod /
kha dog sna tshogs la las sna tshogs 'grub //
ces brjod /
khyed rang rnams la sngar byin pa'i me tog gi phreng ba de /
khyod kyi skye ba snga ma la /
las kyi 'phro yod pa'i lha gang yin pa la phog par gyur cig ces yid la gyis la 'di'i rjes zlos dang bcas te 'dor bar zhu /
bde gshegs snying po'i dkyil 'khor du :
rig pa'i me tog 'di dor bas :
sngon tshe gang la sbyangs pa'i lha :
gang yin de la phog par shog :
pra tIts+tsha badzra ho :
zhes brjod la dkyil 'khor gyi steng du 'dor du bcug
/gang la phog pa'i rigs so so'am gtso bo'i rigs su nges par byas nas slar bcings te /
rigs kun gyi bdag po spyan ras gzigs me tog dang dbyer med par slob ma'i spyi bor thim par bsam la /
sems dpa' stobs chen khyod kyis ni //
'di ni rab tu bzung bar gyis //
pra ti gr-ih+Na i maM bA la ma hA satwa :
khyod gtso bo 'jig rten dbang phyug gi rigs yin pas /
dpal dgyes pa'i pad+ma zhes bya'o //
sgrib gnyis kyi mun pa mig dar dang lhan cig tu bsal bar mos shig
/spyan ras gzigs dbang deng khyod kyi :
mig 'byed par ni brtson par mdzad :
phye bas thams cad mthong bar 'gyur :
rdo rje'i mig ni bla na med :
oM dz+nyA na tsak+Shurbi sho d+ha ya swA hA:
zhes mig thur gyis gdong dbye /
phyag shing sogs kyis dkyil 'khor bstan la /
ltos shig ltos shig sems dpa' che :
dkyil 'khor snying po 'di la ltos :
da ni dad pa rab tu skyed :
khyod ni rnal 'byor rigs su skyes :
sngags dang phyag rgyas byin gyis rlobs :
'gro ba phun tshogs dngos grub kun :
thams cad 'di las 'byung bas na :
dam tshig thams cad spyod pa dang :
dngos grub thob phyir dam tshig skyongs :
gsang sngags la yang brtson par gyis :
phyi mtshan ma'i dkyil 'khor 'di dpe yin te /
sangs rgyas kyi yon tan thams cad rdzogs pa'i gzhal med khang pa na /
spyan ras gzigs dpa' bo mkha' 'gro'i tshogs dang bcas pa 'di lta bu bsgoms pa la brten nas sangs rgyas kyi go 'phang thob pa yin pas /
bskyed pa'i rim pa bsgom pa la brtson par gyis shig
/de dag gis 'jug pa'i chos rnams grub pa yin no //
gnyis pa dbang dngos ni /
zhugs nas mngon par dbang bskur ba zhu ba'i slad du thog mar maN+Dal phul /
gsol ba 'debs pa 'di'i rjes zlos /
spyan ras gzigs kyi dkyil 'khor du :
mgon po gzi brjid 'od dpag med :
rgyal sras tshogs dang bcas pa la :
dbang bskur yongs su rdzogs pa ltar :
de bzhin bla ma khyed kyis kyang :
bdag la dbang bskur mdzad du gsol :
lan gsum /
khyed rang rnams skad cig gis pad+ma nyi zla'i gdan gyi steng du 'phags pa spyan ras gzigs dbang phyug sku mdog dmar po nas /
phyag rgya lngas brgyan pa'i skur gyur pa la /
thog mar bum pa'i dbang bskur ba'i don du /
mdun gyi nam mkhar ye shes kyi dkyil 'khor gsal ba dang /
phyogs bcu'i sangs rgyas thams cad dang /
mkha' 'gro ma'i tshogs rin po che'i bum pa thogs pa rnams kyis bum pa'i dbang bskur ba'i mos pa mdzod cig
/bum pa spyi bor bzhag la /
hrI:
thugs rje chen po'i lha tshogs kyi :
rnam rgyal bum pa'i dbang mchog 'di :
skal ldan khyod la bskur ba yis :
lha dbang lus la thob bya'i phyir :
bdud rtsi bum pas dbang bskur ro :
zhes dang /
spyan ras gzigs dbang 'jig rten gsum gyi mgon :
sangs rgyas rnams kyi bum pa'i dbang :
rgyal sras rnams la bskur pa ltar :
deng 'dir khyod la bskur bar bya :
chos dbyings ye shes dbang 'di khyod kyis longs :
sku mchog bum pa'i dbang 'di yongs rdzogs shog :
snying po'i mthar /
oM bud d+ha a b+hi Shiny+tsa oM:
bum chus bkrus shing /
ji ltar bltams pa sogs brjod /
oM sarba ta thA ga ta a b+hi She ka ta sa ma ya shrI hU~M/
de ltar rnam par snang mdzad kyi ngo bo bum pa'i dbang bskur pas nyon mongs pa gti mug dag
/gzugs kyi phung po gnas gyur /
chos dbyings ye shes thob par sgoms shig
/de nas rdo rje'i dbang bskur ba'i don du /
mdun gyi nam mkhar ye shes kyi dkyil 'khor gsal ba dang /
phyogs bcu'i sangs rgyas thams cad dang /
mkha' 'gro ma'i tshogs rnams kyis rdo rje'i dbang bskur bas /
rdo rje 'di dang tha dad med par /
thugs mi bskyod pa'i lha tshogs dpag tu med pa byon nas khyed rang rnams la thim pa'i mos pa mdzod cig
/rdo rje lag g.yas su byin la /
mi bskyod rgyal po rigs kyi gtso :
zhe sdang rnam dag rdo rje'i dbang :
de ring khyod la bskur bar bya :
me long ye shes dbang 'di yongs rdzogs shog :
snying po'i mthar /
oM badzra satwa a b+hi Shiny+tsa hU~M:
de ltar mi bskyod pa'i ngo bo rdo rje'i dbang bskur pas /
nyon mongs pa zhe sdang dag
/rnam par shes pa'i phung po gnas gyur /
me long lta bu'i ye shes thob par sgoms shig
/de nas gsung mchog glegs bam gyi dbang bskur ba'i don du /
mdun gyi nam mkhar ye shes kyi dkyil 'khor gsal ba dang /
phyogs bcu'i sangs rgyas thams cad dang /
mkha' 'gro ma'i tshogs rnams kyis glegs bam gyi dbang bskur bas glegs bam 'di dang tha dad med par snang ba mtha' yas kyi lha tshogs dpag tu med pa byon nas /
khyed rang la thim pas gsung mi zad pa rgyan gyi 'khor lo'i dbang thob pa'i mos pa mdzod cig
/yi ge drug pa'i glegs bam lag tu gtad la /
pad+ma dbang gi dkyil 'khor du :
'dod chags rnam par dag pa yi :
sangs rgyas rnams kyi gsung mchog dbang :
de ring khyod la bskur bar bya :
sor rtog ye shes dbang 'di khyod kyis longs :
snying po'i mthar /
oM pad+ma a b+hi Shiny+tsa hrI:
de ltar 'od dpag med kyi ngo bo glegs bam gyi dbang bskur pas /
nyon mongs pa 'dod chags dag
/'du shes kyi phung po gnas gyur /
so sor rtog pa'i ye shes thob par sgoms shig
/de nas dbu rgyan gyi dbang bskur ba'i don du /
mdun gyi nam mkhar ye shes kyi dkyil 'khor gsal ba dang /
phyogs bcu'i sangs rgyas thams cad dang /
mkha' 'gro ma'i tshogs rnams kyis dbu rgyan gyi dbang bskur bas /
dbu rgyan 'di dang tha dad med par rin chen 'byung ldan gyi lha tshogs dpag tu med pa byon nas khyed rang la thim pas /
rang byung ye shes kyi dbang thob pa'i mos pa mdzod cig
/dbu rgyan dang cod pan rin po che'i phreng ba mgo bor bcings la /
rin chen mchog gi dkyil 'khor du :
nga rgyal rnam par dag pa yi :
sangs rgyas rnams kyi yon tan dbang :
de ring khyod la bskur bar bya :
mnyam nyid ye shes dbang 'di khyod kyis longs :
snying po'i mthar /
oM rat+na a b+hi Shiny+tsa trAM:
de ltar rin chen 'byung ldan gyi ngo bo dbu rgyan gyi dbang bskur pas /
nyon mongs pa nga rgyal dag
/tshor ba'i phung po gnas gyur /
mnyam pa nyid kyi ye shes thob par sgoms shig
/de nas dril bu'i dbang bskur ba'i don du /
mdun gyi nam mkhar ye shes kyi dkyil 'khor gsal ba dang /
phyogs bcu'i sangs rgyas thams cad dang /
mkha' 'gro ma'i tshogs rnams kyis dril bu'i dbang bskur pas /
dril bu 'di dang tha dad med par don yod grub pa'i lha tshogs dpag tu med pa byon nas /
khyed rang la thim pas phrin las rnam bzhi'i dbang thob pa'i mos pa mdzod cig
/ces dril bu lag pa g.yon du byin la /
phrin las yongs rdzogs dkyil 'khor du :
phrag dog rang sar dag pa yi :
sangs rgyas rnams kyi phrin las dbang :
de ring khyod la bskur bar bya :
bya grub ye shes dbang 'di yongs rdzogs shog :
snying po'i mthar /
oM karma a b+hi Shiny+tsa A:
de ltar don yod grub pa'i ngo bo dril bu'i dbang bskur pas /
nyon mongs pa phrag dog dag
/'du byed kyi phung po gnas gyur /
bya ba grub pa'i ye shes thob par sgoms shig
/rdo rje'i brtul bzhugs ni /
phyogs bcu'i sangs rgyas rnams kyis rigs drug pa rdo rje sems dpa'i ngo bo rdo rje'i brtul zhugs byin par mos shig
/ces rdo rje lag tu gtad la /
'di ni sangs rgyas thams cad kyi :
rdo rje sems dpa'i phyag na gnas :
khyod kyis kyang ni rtag tu bcang :
rdo rje sems dpa'i brtul zhugs brtan :
oM na maHsarba ta thA ga ta sid+d+hi badzra sa ma ya satwaM:
e Sha d+ha ra yA mi hi hi hi hi hU~M:
de ltar rdul tshon nam ras bris kyi dkyil 'khor la brten nas lus la bum pa'i dbang bskur pas /
nyon mongs pa lnga dag
/phung po lnga gnas gyur /
ye shes lnga'i spyan ras gzigs bsgom pa la dbang ba yin no //
gnyis pa gsang ba'i dbang bskur zhu ba'i don du maN+Dal phul /
gsol 'debs rjes zlos mdzod /
spyan ras gzigs kyi dkyil 'khor du :
sogs gong ltar /
rnam bum steng gi ka pA la blangs te /
slob dpon bdag nyid kyi phung po khams dang skye mched thams cad de bzhin gshegs pa rigs lnga'i spyan ras gzigs dang /
yum bzhi /
sems dpa' brgyad sogs su rnam par dag pa'i bcom ldan 'das 'jig rten dbang phyug dang /
yum gsang ba ye shes kyi mkha' 'gro ma yab yum gnyis su med par sbyor ba las /
bdud rtsi byang sems kyi dbang bskur ba ni /
sangs rgyas rnams kyi thod pa'i dbang :
sangs rgyas rnams kyis rab bsgrubs pa :
de ring khyod la bskur bar bya :
gsang mchog thod pa'i dbang 'di yongs rdzogs shog :
snying po'i mthar /
a b+hi Shiny+tsa tu mAM:
zhes g.yon pa'i mtheb srin gyis bdud rtsi slob ma'i lce la bzhag la /
de ltar rdo rje slob dpon gyi lus kyi dkyil 'khor la brten nas ngag la gsang ba'i dbang bskur pas /
ngag gi sgrib pa dag nas /
rlung rdo rje'i bzlas pa bsgom pa la dbang ba yin no //
gsum pa shes rab ye shes kyi dbang zhu ba'i yon du maN+Dal /
gsol 'debs rjes zlos sogs gong ltar /
khyed rang rnams skad cig gis 'phags pa spyan ras gzigs sogs nas /
g.yon brkyang gis bzhugs par gyur pa la /
sin+d+hu ra'i dkyil 'khor skad cig gis yum gsang ba ye shes kyi mkha' 'gro ma sogs nas /
phyag rgya lngas brgyan par gyur pa las de 'dra ba gnyis pa mar me gcig las gnyis mched kyi tshul du byung nas khyed rang rnams kyi snying gar thim pas dga' ba bzhi'i ye shes rgyud la skyes par mos shig
/sangs rgyas kun gyi me long dbang :
sangs rgyas kun gyis rab bsgrubs pa :
deng 'dir khyod la bskur bar bya :
shes rab ye shes dbang 'di yongs rdzogs shog :
d+hA ki nI na maHswA hA:
ha ri ni sa ra tsa hri ya hU~M dzaHa b+hi Shiny+tsa tu mAM:
zhes brjod la sin+d+hur snying gar byugs /
de ltar chos kyi 'byung gnas sin+d+hu ra'i dkyil 'khor la brten nas /
sems la shes rab ye shes kyi dbang bskur pas /
sems kyi sgrib pa dag nas /
byang chub sems kyi gdams ngag bsgom pa la dbang ba yin no //
bzhi pa tshig dbang rin po che zhu ba'i yon du maN+Dal /
gsol 'debs gong ltar /
khyed rang rnams kyi lus lha :
ngag sngags :
sems chos nyid :
snang ba thams cad gzhal yas kyi khang pa :
sems can skye 'gro thams cad thugs rje chen po la sogs pa'i yi dam gyi lha'i rang bzhin du shes pas :
chos thams cad rmi lam sgyu ma bzhin du bsgom pa ni dbang bzhi pa'i don yin no :
de ltar snang srid phyag rgya chen po'i dkyil 'khor la brten nas sgo gsum la bzhi pa'i dbang bskur pas /
sgo gsum cha mnyam gyi sgrib pa dag nas lam phyag rgya chen po bsgom pa la dbang ba yin no //
dbang 'di rnams kyi don yang /
pad+ma zab pa'i rgyud las gsungs pa /
bum pa'i dbang ni dang po ste //
gsang ba'i dbang ni gnyis pa 'o //
shes rab ye shes gsum pa ste //
nges shes bskyed pa bzhi pa yin //
lha dang sngags dang stong pa nyid //
bde stong 'dres par bsgom pa dbang //
tha mal lus kyi rnam rtog ni //
dang po bum pa'i dbang gis bcad //
rang bzhin lha yi rnam par bsgom //
tha mal ngag gi rnam rtog ni //
gnyis pa gsang ba'i dbang gis bcad //
bzlas brjod rgyun du bzlas pa 'o //
tha mal sems kyi rnam rtog ni //
gsum pa shes rab dbang gis bcad //
bde dang stong pa'i don dran bya //
'bras bu thams cad bsdus pa ni //
bzhi pa ye shes dbang yin no //
zhes gsungs pa yin no //
de rnams kyis dbang gi dngos gzhi grub nas mtha' rten rjes su gnang ba sbyin cing byang chub tu lung ston pa yin pas mos 'dun dang dam bcas so sor mdzad 'tshal /
spyi bor sin+d+hu ra'i thig le byas la /
khyod rnams kyis dus thams cad du bla ma rdo rje 'dzin pa spyi bor sgom pa dang /
sangs rgyas rnams kyi sku'i phrin las sgrub par gyis shig
/sngags gtad pa'i don du rjes zlos /
sngags kyi dbang bskur ye shes mchog
/dngos grub ster ba bdag la stsol //
zhes brjod /
slob dpon gyi thugs ka'i sa bon sngags kyis bskor ba las /
sngags kyi phreng ba 'phros pas zhal nas brgyud de rang gi zhal du zhugs nas snying ga'i hrIHla thim par mos la sngags zlos shig
oM ma Ni pad+me hU~M hrI:
d+hA ki nI ha ri ni sa hU~M:
lan bdun sogs brjod du gzhug
/slob dpon gyis me tog gtor zhing /
bcom ldan bdag gis sbyin lags kyis //
'di la nye bar mdzad du gsol //
slob mas kyang /
bcom ldan bdag gis bzung lags kyis //
bdag la 'go bar mdzad du gsol //
zhes lan gsum /
deng phyin chad sngags kyi bzlas pa la brtson pa dang /
sangs rgyas rnams kyi gsung gi phrin las sgrub par gyis shig
/snying gar sin+d+hur byugs la /
deng nas bzung ste sems can rnams la snying rje chen po bskyed de /
sangs rgyas rnams kyi thugs kyi phrin las sgrub par mos shig
/slob dpon sprul sku'i cha lugs lag pa g.yon dril bu dang bcas pa chos gos kyi grwa ri dwags kyi rna ba ltar 'dzin pa snying gar bzung ba dang /
g.yas rdo rje dang bcas pa mi 'jigs pa'i phyag rgyas /
de ring ngas khyod lung bstan te //
'od dpag med pa de bzhin gshegs //
srid pa shin tu dag pas na //
srid pa'i sdug bsngal kun las grol //
kye dpal rdo rje che ge mo /
sarba ta thA ga ta sid+d+hi sa ma ya satwaM b+hur b+hu wa swa :
ma 'ongs pa na rigs kyi gsang mtshan dang mthun pa'i de bzhin gshegs par 'gyur te /
gang 'di ltar lung bstan pa de /
de bzhin gshegs pa thams cad kyis yang dag par rdzogs pa'i byang chub tu lung ston pa yin te /
snyigs ma'i dus kyi sems can gdul dka' ba rnams kyi don du /
de bzhin gshegs pa thams cad gcig tu bsdus pa rdo rje slob dpon gyi gzugs su gyur pas bde ba la 'god par gsungs pa'i phyir ro //
des na khyod rnams kyis deng phyin chad bcom ldan 'das 'phags pa spyan ras gzigs dbang phyug gi sgo nas 'gro ba'i don rgya chen po sgrubs shig
/de dag gi sgo nas thugs rje chen po yang gsang bla med dam mi tra gsang sgrub tu grags pa'i dbang bskur legs par grub pa yin te /
rtsa ba'i gzhung las /
lan gcig bskal pa dus zhabs babs pa'i tshe :
mi rnams tshe thung glo bur rkyen gyis 'jig :
sgrub long med par gzhan dbang bar chad 'byung :
bsgrub mi nus par sangs rgyas mar thob 'dod :
de yi dus na 'phrad chog blo bde 'di :
gang gi 'phrad dang nyams su blang ba rnams :
tshe gcig bar do dang por 'tshang rgya zhing :
gnas skabs su yang ci bsam lhun grub 'byung :
zhes spyan ras gzigs kyi gdams pa thams cad kyi nang nas snying phyung ba'am mar gyi yang zhun lta bur che thang du bsngags par mdzad pa yin pas byang chub bar du lhag pa'i lhar 'dzin zhing /
dam tshig dang sdom pa'i gnas tshul bzhin du bslab par bgyi'o snyam pas 'di'i rjes zlos /
gtso bos ji ltar sogs /
gtang rag dang lus longs spyod 'bul ba /
dge bsngo spyi ltar byas la slob ma rang gnas su gtang ngo //
don bzhi pa rjes kyi bya ba la /
dang po tshogs mchod ni /
sha chang tshogs gtso bor gyur pa'i dam tshig gi rdzas ji ltar 'tshogs pa bsham /
nang mchod ltar byin gyis brlab nas tshogs zhing drang ba ni /
hU~M/
chos kyi dbyings kyi pho brang nas //
slob dpon pad+ma dbang gi lha //
rnam 'phrul mkha' la sprin ltar gtibs //
'di gshegs tshogs kyi mchod pa bzhes //
pad+ma dbang gi dkyil 'khor nas //
mgon po tshe dbang 'od dpag med //
rgyal ba rgya mtsho'i dbus nas bzhengs //
'di gshegs tshogs kyi mchod pa bzhes //
mkha' spyod dag pa'i gzhal yas nas //
gsang ba ye shes DA ki ma //
mkha' 'gro rgya mtsho'i dbus nas bzhengs //
'di gshegs tshogs kyi\u0f8e
me dpung 'bar ba'i dkyil 'khor nas /
khro bo'i rgyal po rta mchog dpal //
dpa' bo rgya mtsho'i dbus nas bzhengs //
'dir gshegs tshogs\u0f8e
sa bla sa 'og sa steng gi
/nyi shu rtsa bzhi'i gnas mchog nas //
dpa' bo mkha' 'gro'i tshogs rnams kyang //
'dir gshegs tshogs\u0f8e
dur khrod chen po'i gnas brgyad nas //
'jig rten mkha' 'gro rdzu 'phrul can //
'dir gshegs tshogs\u0f8e
pho nya las mkhan mdzad du gsol //
dam tshig chen po'i gnas mchog nas //
dam can rgya mtsho sku bskyod 'tshal //
'dir gshegs tshogs mchod pa bzhes //
phrin las rnam bzhi bsgrub tu gsol //
rol mo bya /
tshogs kyi phud gtor ma la bran te gtor 'bul gyi skabs ltar sngags kyis 'bul /
spro na skong bshags rnying ma spyi ltar byas kyang mi 'gal /
'on kyang 'di'i rang lugs ltar sngags bsngos grub pa dang mchod bstod ni /
hrI:
me tog bdug spos mar me dri :
zhal zas sil snyan mchod pa rnams :
thugs rje can sogs lha la 'bul :
mdzes gzugs sgra snyan dri ro reg :
spyan ras gzigs sogs lha la 'bul :
sha lnga dang ni bdud rtsi lnga :
phung po khams dang skye mched rnams :
dbang po yul lnga 'byung ba lnga :
gsang sgrub lha tshogs rnams la 'bul :
dga' ba bzhi dang bde ba brgyad :
skad cig bzhi dang ye shes lnga :
dga' bde zung 'jug mchod pa 'di :
spyan ras gzigs tshogs lha la 'bul :
thugs rjes 'gro ba'i don du bzhes su gsol :
zhes dang /
hU~M hrI:
nyon mongs sgrib dwangs sku mdog dmar gsal 'tsher :
bgrang phreng pad+ma thugs rjes 'gro ba 'dren :
zhal gcig spyan gsum 'gro la thugs rjes gzigs :
bcom ldan thugs rje can la phyag 'tshal bstod :
zhi ba'i ngang las dmar mo khro gtum ma :
log 'dren 'joms mdzad cang te'u thod khrag bsnams :
dmar mo bde stong nyams ldan yab la 'khril :
gsang ba ye shes sku la phyag 'tshal bstod :
hU~M:
thabs dang shes rab gnyis med zung 'jug sbyor :
gsang mchog lam ston yab yum gnyis med 'khril :
bde stong nyams ldan rgyan rnams kun gyis mdzes :
bde gshegs yab yum sku la phyag 'tshal bstod :
hU~M:
'byung bzhi rnam dag ye shes bzhi las bskyed :
chos dbyings ye shes ngang las ye shes shugs 'gro ma :
dur khrod rgyan ldan phrin las rnam bzhi mdzad :
rigs bzhi mkha' 'gro ma la phyag 'tshal bstod :
ces pa tsam bya /
de nas brda dang brda'i 'bul len spyi ltar byas te rnal 'byor pas nang gi tshogs 'khor la longs spyod /
lhag ma kha chus bran la sha khrag las grub pa'i bdud rtsir mos te /
phud dang lhag ma'i gtor ma bzang zhing rgya che bar gyur /
oM AHhU~M/
uts+tshiSh+Ta badzra a ha ha ha tre pa tre paM/
zhes byin gyis brlab /
hU~M:
rnam dag chos nyid zhi ba las :
thugs rje chen po'i sprul pa 'byung :
thabs chen zla gsang thig le las :
g.yar dam can rnams 'du bar mdzod :
mkha' 'gro ging dang dbang phyug tshogs :
ma mo 'byung po sha za yi dwags rnams :
dpal gyi pha 'bab 'di bzhes la :
phud kyi bdag pos phud bzhes la :
lhag ma'i bdag pos lhag ma bzhes :
kun kyang dgyes shing tshims par mdzod :
bdag cag rnal 'byor 'khor bcas kyi :
bcol pa'i phrin las grub par mdzod :
'dod pa'i dngos grub bdag la stsol :
oM sarba uts+tshiSh+Ta b+hU te b+h+yo i daM ba liM ta kha kha khA hi khA hi /
zhes rol mo dang bcas pas phyi rol du dor /
gtor snod bshal ba bdud rtsis bran cing /
brtan ma mchod pa ni /
hU~M:
dgung sngon steng dang gangs ri g.ya' rtse dang :
spang ljongs skyed mos tshal dang nags 'dabs dang :
phyogs mtshams steng 'og gang na gnas pa yi :
bod khams skyong ba'i brtan ma bcu gnyis tshogs :
slob dpon pad+ma'i spyan sngar khas blangs bzhin :
rang rang pho brang gnas nas 'dir byon la :
phud lhag bshal chu'i gtor ma 'di bzhes shig :
bcol pa'i phrin las ma lus grub par mdzod :
ces brjod /
gtor gzhong ri rab tu gsal ba'i 'og tu dgra bgegs mnan par bsam la /
hU~M:
thugs rjes 'gro 'dul dkyil 'khor 'dir :
bar chad dam sri 'dul ba'i lha :
khro bo'i rgyal po rta mchog dpal :
gtum chen rngam pa'i sgra sgrog cing :
dpal gyi rta skad tse re re :
khro bo'i 'brug sgra 'u ru ru :
rol pa'i rta bro chems se chem :
dgra bgegs 'byung po rdul du rlog :
oM hrIHpad+ma kro d+ha h+ya grI wa hu lu hu lu hU~M phaT:
gnod par byed pa satwaM b+ha ya nan :
zhes rta bro brdung /
de nas mchod pa byin brlabs la mchod bstod bshad ma thag pa'i tshogs mchod skabs ltar byas te /
bcom ldan 'das 'jig rten dbang phyug thugs rje chen po rgyal ba rgya mtsho 'khor dang bcas pas bdag cag rnams la 'jig rten dang 'jig rten las 'das pa'i dngos grub ma lus pa bstsal du gsol /
nongs bshags yig brgya lan gsum brjod /
ma 'byor pa dang nyams pa sogs brjod /
rten yod na dang ras bris la brtan bzhugs spyi ltar bya /
rten med pa dang tshom bu rdul tshon rnams la ye shes pa gshegs /
oM AHhU~M gis /
dam tshig pa rnams rang gi snying gar thim par gyur /
bdag bskyed bsdu ldang sngar ltar byas la bsngo ba ni /
phyogs dus rgyal ba sras bcas dgongs su gsol :
'das dang ma 'ongs da lta dus gsum du :
bdag gzhan 'gro ba ma lus thams cad kyis :
sgo gsum gyis bsags dge ba ji snyed pa :
byang chub chen po'i dbyings su bsngo bar bgyi :
bla med don gyi 'bras bu mchog thob shog :
smon lam yang mi tra lugs kyi bde smon sogs rgyas bsdus gang lcogs bya /
rdul tshon yod na /
a kA ro'i sngags kyis bsdu'o //
shis pa brjod pa ni /
hU~M:
brjod bral gnyis med dag pa'i rang bzhin las :
dus gsum sangs rgyas 'dus pa'i skur bstan pa :
bla ma rig 'dzin rnams kyi bkra shis pa :
bkra shis dam pa des kyang deng 'dir bkra shis shog :
bskal pa grangs med sngon nas sangs rgyas nas :
thugs rje chen po'i 'gro don mthar phyin pa :
'phags mchog spyan ras gzigs kyi bkra shis pa :
bkra shis dam pa des kyang deng 'dir bkra shis shog :
chos nyid gsal ba'i ngang las ma g.yos kyang :
thabs kyis 'gro ba'i don du skur snang ba :
sku gsung thugs kyi mkha' 'gro'i bkra shis pa :
bkra shis dam pa des kyang deng 'dir bkra shis shog :
thugs dam dbang gis dus la mi 'da' bar :
rnam bzhi'i las rnams lhun gyis grub mdzad pa'i :
'khor tshogs chos skyong rnams kyi bkra shis pa :
bkra shis dam pa des kyang deng 'dir bkra shis shog :
ces brjod do //
'di'i mngon rtogs kha spos pas phyi sgrub rgya mtsho lha lnga dang /
gsang sgrub khro bo ltar sgrub pa gnyis kyi sgrub khog mchod phrin kyang 'bad med du grub pa yin no //
shin tu zab pa'i dbang gong ma gsum ni dkyus su bstan par bya ba ma yin pas gzhan du shes par bya dgos so //
mtshan tsam thos pas ngan 'gro'i sgo bcad na //
bsten pas dbugs chen 'byin pa lta ci smos //
de 'dra'i sgrub thabs bla med rgyud sde'i bcud //
'chi med grub pa gnyis kyis bcud du dril //
yang zab bdud rtsi 'di 'thung zhi ba'i mtshor //
pad+ma'i rigs kyi myu gu cher rgyas nas //
lus can ma lus 'tsho ba'i zil dngar ni //
rtag tu 'beb pa'i 'jig rten mgon gyur cig
/ces rtsa ba'i gzhung dum bur 'thor ba rnams brgyud pa gong ma'i phyag bzhes gter gzhung gi dgongs par 'byor nges pa dang bstun nas bklag chog tu bsdebs pa 'di'ang /
pad+ma gar dbang phrin las 'gro 'dul rtsal gyis dpal spungs yang khrod de bI ko Ti'i snying po tsa 'dra rin chen brag gi sgrub gnas su sbyar ba dge legs 'phel ///
/
