@#//
dga' rab rdo rje'i snying tig las /
yi dam zhi ba'i dbang gi cho ga ye shes bdud rtsi'i rgyun 'beb ces bya ba bzhugs so //
na mo gu ru badzra satwa ya /
rigs kun khyab bdag bde ba che //
dkyil 'khor dbang phyug tshangs gnas su //
bkod de 'brel tshad mi ldog pa'i //
go 'phang sgrub byed 'dir gsal bya //
dpal sangs rgyas mnyam sbyor rdor sems bde ba chen po'i smin byed snying po bsgrub pa la /
sbyor ba dkyil 'khor dang rten rnams las byang gi dbu nas 'byung ba dang /
sku gzugs sam tsakli /
sngags byang ngam phreng ba /
me long dang rdo rje /
rig tsaka rnams kyang bkod /
myong grol gyi dbang bskur byed na thod pa mtshan ldan myong grol ril bus bkang ba dar dkar gyis bkab la mdun rgyab gang bder khri'u'i khar bzhag
/las bum mam bsang chu dang /
mchod gtor sogs tshang bar bsham /
thog mar dbang don sgrub mchod ni /
gsol 'debs sngon du 'gro bas rje bla mas mdzad pa'i las byang bde chen myur lam ltar bsang chu byin rlabs nas brtsam mthar chags su gtang /
bsnyen pa'i phyed sgrub pa /
de'i phyed las sbyor gyi bzlas pa bya /
myong grol dbang bskur skabs gter gzhung ltar /
mdun rten mi dmigs skad cig gis :
sogs kyis thod dkyil gsal btab la bzlas pa brgya rtsa tsam grub nas /
bdud rtsi'i dwangs ma 'od lnga'i klong :
sogs nas /
sangs rgyas thams cad mnyam sbyor ba :
mkha' 'gro sgyu ma sogs las byang ltar lha bskyed nas bstod pa'i bar du gtang /
bdud rtsi lag mchod mi dgos /
de nas dzapa? dmigs gter gzhung ltar /
rang gi thugs srog sngags phreng las :
sogs kyi dgongs pa gsal btab la bzlas pa ci 'grub bya /
mthar mchod bstod yig brgya bzla /
'grub na bshags pa ye shes sku mchog brjod /
srung ma'i gtor 'bul mdor bsdus dang tshogs byin rlabs nas bsgral mchod bar bya /
skong bshags mdor bsdus snyan brgyud yang dag gi lta bu grub na legs /
rig pa'i me tog dor /
myong grol dbang bskur gter gzhung ltar blang /
slob ma gzhug pa gnang ba nod do //
de nas dbang gi bya ba la slob ma rnams la phyi rol du khrus bya /
bgegs bskrad la mtshams gcad /
sems bskyed gsal btab nas mtshams sbyor gyi bye brag
/'dir skabs su babs pa /
theg pa rim pa dgu'i yang rtse rdzogs pa chen po a ti yo ga'i mthar thug shin tu zab pa'i gsang skor la bka' brgyud dang gter brgyud gnyis las 'dir zab mo gter gyi phyogs su byon pa ste /
de'ang rtsod dus shin tu snyigs ma'i skabs su sngon gyi thugs bskyed dang smon lam rlabs po che'i dbang gis 'gro ba 'dul ba'i dpal du byon pa /
ngo mtshar rmad du byung ba'i rnam thar u dum+bA ra'i me tog ltar 'byung bar dkon la rtsod pa dang bral ba'i gter ston grub thob yongs kyi rgyal po /
chos rgyal khri lde dang rgyal sras mchog grub rgyal po zung du 'jug pa'i rnam rol bka' babs bdun gyi mnga' bdag 7pad+ma 'od gsal mdo sngags gling pa dang /
lha'i sras po dam 'dzin mu rub btsad po'i yang srid 7o rgyan mchog gyur gling pa rnam pa gnyis kyi zab gter rgya mtsho'i yang bcud snying thig skor bdun du bzhugs pa'i thog ma /
phrin las gsung gi gnas chen pad+ma shel phug gi dbu rtse nas spyan drangs pa'i rig 'dzin chen po dga' rab rdo rje'i snying thig la zhi ba dang khro bo'i gdams skor gnyis su bzhugs pa las /
'dir zhi ba sangs rgyas thams cad mnyam par sbyor ba dpal rdo rje sems dpa' bde ba chen po'i dkyil 'khor du smin byed kyi dbang bskur bsgrub pa la sogs kyis mtshams sbyar nas /
maN+Dal 'bul du gzhug
/slob dpon dang yi dam dbyer ma mchis pa la dad mos drag pos gsol ba 'debs pa 'di'i rjes zlos mdzod /
bla ma dpal ldan rdo rje sems :
bdag la dgongs par mdzad du gsol :
thar pa chen po'i grong khyer du :
'jug cing smin pa'i bka' drin stsol :
lan gsum /
bla ma rdo rje sems dpa' dkon mchog kun 'dus rtsa gsum rgya mtsho'i khyab bdag chen por bzhugs pa'i spyan sngar bdag gzhan sems can thams cad sgo gsum 'jug pa gcig pas byang chub bar du skyabs su 'gro bar bgyi'o snyam pa kun rdzob gzhi'i skyabs 'gro dang /
dbyings dang rig pa zung du 'jug pa gsum po rang byung gdod ma'i dkon mchog gsum du bzhugs pa la don dam rang bzhin yongs shes kyi skyabs 'gro'i de kho na nyid la mnyam par bzhag pas 'di'i rjes zlos /
dbyings nyid rnam dag sogs las byang ltar lan gsum /
sems can gyi don du sangs rgyas 'thob par 'dod pa'i smon pa dang de'i ched du smin cing grol ba'i lam la 'jug par 'dod pa kun rdzob dang /
don dam byang sems gnas lugs gnyug ma'i rang bzhin shes pas 'di'i rjes zlos /
e ma ho rang rig sogs lan gsum /
zhing mchog de dag gi spyan sngar phyag 'tshal zhing mchod pa 'bul ba sogs kun rdzob yan lag bdun pa'i dmigs 'dun dang /
don dam rang byung rang gsal gyi dgongs pa zung du 'brel bas 'di'i rjes zlos /
nam mkha' lta bu'i sogs lan gsum /
spyi dang khyad par lhag pas bsdus pa rnams dang rang bzhin lta ba'i dam tshig chen po rnams legs par blangs nas tshul bzhin bsrung bar bgyi'o snyam pas 'di'i rjes zlos /
ji ltar sngon gyi rgyal ba sras bcas dang //
rig 'dzin mkha' 'gro rgya mtsho'i tshogs rnams kyis //
sdom pa mtha' yas rgya mtsho bzung pa ltar //
deng nas bdag kyang lam chen der zhugs te //
'gro la phan phyir de dag gzung bar bgyi //
lan gsum /
de nas sbyor ba nyams chag sdig sgrib dag par byed pa'i dbang bskur ba yin pas dmigs pa 'di ltar sgoms shig
/khyed rang tha mal gnas pa yi :
spyi bo mgrin pa snying ga dang :
lte ba gsang gnas rkang mthil du :
a su nr-i tri pre du ni :
rigs drug bag chags ngo bor gsal :
nam mkha' gang ba'i rgyal ba dang :
lhan cig rdo rje slob dpon gyis :
bdud rtsi'i chu yis khrus bgyis pas :
sdig sgrib rgyur bcas dag par bsam :
oM:
til gyi gong bu bzhin gang ba'i :
rgyal bas bum pa bzung nas ni :
'di nyid du ni blugs mdzad pas :
bag chags ma lus dag gyur cig :
yi ge brgya pa'i mthar :
a su nr-i tri pre du sarba pA paM a wa ra na bi shud+d+he swA hA:
zhes rnam bum gyis khrus bya /
bdud rtsi'i rgyun gyis lus kyi nang thams cad gang /
las dang nyon mongs pa'i sgrib pa dag nas skad cig gis dpal rdo rje sems dpa' dung mdog zhi 'dzum phyag gnyis rdo rje dang dril bu 'dzin cing dar dang rin po che'i rgyan can /
rang 'od kyi rig ma dang mnyam par sbyor zhing pad+ma dang nyi zla'i gdan la bzhugs pa'i gnas gsum du oM AHhU~M gis mtshan pa dang /
slob dpon gyi thugs ka nas 'od zer mkha' dbyings khyab par 'phros pas rang bzhin gyi gnas nas ye shes pa dpag tu med pa spyan drangs nas sgo gsum la thim pas byin rlabs zhugs par mos shig
/spos rol dang snying po'i sngags mthar /
dz+nyA na A be sha ya a AH
btags pa brjod la byin dbab /
tiSh+Tha badzras brtan par bya /
de nas dbang dngos la bum gsang sher ye don gyi dbang dang bzhir yod pa las dang po bum pa'i dbang gi slad du /
slob dpon gyi thugs ka nas 'od zer 'phros pas gdan gsum tshang ba'i lha nam mkha' gang ba spyan drangs pa rnams kyis dbang bskur ba'i phrin las mdzad cing /
rig pa'i lha mo rnams kyis rin po che'i bum pa bdud rtsi'i chu rgyun gyis gang bas spyi bo nas dbang bskur bar mos mdzod /
rnam bum gyis dbang bskur la /
oM:
lha yi chu ni rnam dag pa :
rdo rje gsang ba gsum las byung :
rig pa'i lha mo'i tshogs bcas pas :
rang bzhin gcig tu dbang bskur ro :
oM ma hA su kha badzra satwa AHdzaHhU~M baM hoHsu ra ta satwaM oM trAM hrIHhaM hU~M:
sarba ta thA ga tA badzrI b+ha wa a b+hi Shiny+tsa maM:
de'i rjes 'brel du sku gsung thugs kyi dbang bskur sbyin pa'i thog mar dkyil 'khor bdag po'i sku las ye shes kyi sku gnyis pa spros nas khyed rang rnams la thim pas lus snang lha skur byin gyis brlabs par mos shig
/sku brnyan mgor bzhag la /
oM:
rigs kun khyab bdag bde ba che :
rdo rje sems dpa'i dbang bskur pas :
phung po lnga dang chos nyid bcas :
ye shes drug gi skur smin shog :
oM badzra satwa hU~M:
kA ya badzra a b+hi Shiny+tsa oM:
deng phyin chad gzugs snang thams cad la snang stong lha sku phyag rgya'i gzer gyis thebs par gyis shig
/dkyil 'khor bdag po'i thugs srog sngags phreng gis bskor ba las sngags phreng gnyis pa 'phros /
zhal nas thon /
khyed rang rnams lhar gsal ba'i zhal du zhugs /
snying gar 'od lnga'i thig le zlum po'i dbus su a yig dkar gsal gyi mthar 'khod pa las bde chen ye shes kyi snang bas 'khor 'das dngos 'dzin gyi rtog pa sbyangs /
tshogs gnyis lhun gyis rdzogs /
snang srid gzhir bzhengs dag pa rab 'byams kyi 'khor lor byang chub par mos la sngags 'di rnams kyi rjes zlos /
bsnyen sgrub las sbyor gyi sngags rnams lan gsum gsum rjes zlos byar gzhug
/de ltar bzlas pa'i lung sbyin cing sngags phreng mgrin par bzhag pas sgra grags sngags su byin gyis brlabs par mos shig
/A:
brjod pa med las thams cad skyes :
rdo rje'i sngags kyi dbang bskur pas :
brtan dang g.yo ba'i sgra dbyangs kun :
ye shes rang sgrar dag par shog :
wA ka badzra a b+hi Shiny+tsa A:
deng phyin chad sgra skad thams cad la grags stong gsang sngags kyi gzer gyis thebs par gyis shig
/me long la rdo rje'i gzugs brnyan gsal stong dbyer med du shar ba'i dpes mtshon nas /
'khor 'das kyi byed po rang gi sems nyid gdod nas gzung 'dzin gyi spros pa dang bral ba dbyings rig zung 'jug rang byung rang gsal gyi dgongs pa la mnyam par bzhag pas /
rtog tshogs chos nyid du byin gyis brlabs par mos shig
/me long rdo rje bstan la /
hU~M:
bsam gyis mi khyab 'od gsal don :
rdo rje thugs kyi dbang bskur pas :
gzung dang 'dzin pa'i rtog tshogs kun :
ye shes dbyings su rang grol shog :
tsit+ta badzra a b+hi Shiny+tsa hU~M:
deng phyin chad rnam par rtog pa gang shar thams cad rig stong chos nyid kyi gzer gyis thebs par gyis shig
/des bum pa'i dbang thob /
lus rtsa'i sgrib pa dag
/lam rang bzhin yongs grub kyi bskyed rim sgom pa la dbang /
'bras bu sku rdo rje mngon du 'grub pa'i skal pa rgyud la bzhag pa yin no //
gnyis pa gsang ba'i dbang gi slad du /
bla ma dkyil 'khor gyi bdag po yab yum mnyam par sbyor ba'i bde chen byang chub sems kyi bdud rtsi sangs rgyas thams cad 'dus pa'i ngo bo mgrin par byin par mos shig
/thod pa'i bdud rtsi sbyin la /
A:
ji ltar bde gshegs yab rnams kyis :
rang gi sras la dbang bskur bzhin :
bde chen byang chub sems kyi chus :
rtog pa'i dri ma bsal bar bya :
b+ho d+hi tsit+ta a b+hi Shiny+tsa A:
bde ba chen po'i ye shes nyams su myong bar mos la sngags 'di'i rjes zlos /
a ho ma hA su kha ho :
des gsang ba'i dbang thob /
ngag rlung gi sgrib pa dag
/lam bdag byin rlabs kyi rim pa sgom pa la dbang /
'bras bu gsung rdo rje mngon du 'grub pa'i skal pa rgyud la bzhag pa yin no //
gsum pa shes rab ye shes kyi dbang gi slad du /
gzugs dang lang tsho phul du byung zhing mtshan nyid yongs su rdzogs pa'i rig ma rdo rje snyems ma'i ngo bor byin gyis brlabs pa phyag tu sprad pa dang snyoms par zhugs pas /
dga' bzhi'i lugs 'byung dang lugs ldog gi mthar 'pho med lhan cig skyes pa'i bde chen mngon du gyur par mos shig
/rig tsaka gtad la /
hU~M:
dga' ba'i gnas chen phyag rgya mo :
sna tshogs gzugs can yid 'ong ma :
khyer cig khyer cig sems dpa' che :
dga' bde'i rol mo rtag tu gyis :
ma hA mu dra dz+nyA na a b+hi Shiny+tsa hU~M:
dzaHhU~M baM ho :
a nu rA ga dz+nyA na badzra sa ma ya ho :
des shes rab ye shes kyi dbang thob /
yid thig le'i sgrib pa dag
/lam dkyil 'khor 'khor lor sgom pa la dbang /
'bras bu thugs rdo rje mngon du 'grub pa'i skal pa rgyud la bzhag pa yin no //
bzhi pa don dam tshig gis ngo sprad pa'i dbang ni /
sngar dpe las skyes pa'i ye shes de nyid kyis mtshon byed du byas nas /
don dam rang byung lhan cig skyes pa'i ye shes gdod nas rang rig rang la gsal ba'i rdo rje sems dpa' nyid du shes par gyis la ma bcos gnyug ma'i ngang du mnyam par zhog cig
/shel rdo snying gar bzhag
/a :
gsang ba mchog gi dgyes pa na :
thams cad bdag nyid rtag tu bzhugs :
rdo rje sems dpa' bde ba che :
dbyings rig zung 'jug rtogs par shog :
dz+nyA na badzra satwa a a a :
des bzhi pa don dam pa'i dbang thob /
shes bya'i sgrib pa dag
/lam 'od gsal rdzogs pa chen po sgom pa la dbang /
'bras bu ye shes rdo rje mngon du 'grub pa'i skal pa rgyud la bzhag pa yin no //
myong grol ril dbang bshams sgrub byas shing bskur na 'dir sbyar /mchan /
zhes dang shis brjod gang 'os bya /
de dag rnams kyis dga' rab snying gi thig le'i yi dam zhi ba'i dbang bskur grub pa ste /
gzhung las /
zab cing rgya che'i dbang gi don :
gcig tu bsdus pa'i snying po 'dis :
sgrib dag byang chub rigs su gyur :
rgyud kyi yang snying nges pa 'o :
zhes gsungs pa'i don chen po dang ldan pa lags pas spro ba bskyed de dam tshig gi rim pa zhal gyis bzhes pa 'di'i rjes zlos /
gtso bos ji ltar sogs dang /
gtang rag phyin dbang gi rjes bya rnams dang /
slob dpon gyis tshogs la rol cing lhag ma gtang ba nas shis brjod kyi bar las byang ltar bya'o //
dkyil 'khor kun bdag dbang gi chus //
'gro khams zhing sa legs smin nas //
byang chub rdo rje'i 'bras bzang smin //
sems dpa'i gar gyis don mdzad shog
/ces pa'ang mchog dman kun nas khyer bde zhing gzhung don chad lhag mi 'gro ba'i zhabs tog tu dmigs nas bka' babs lung bstan gyis dbugs dbyung thob pa pad+ma gar dbang blo gros mtha' yas kyis tsa 'dra rin chen brag gi sgrub gnas su sbyar pa dge legs 'phel ///
/
