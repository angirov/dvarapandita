@#//
sid+hagar+b+hanAmashrImahAsAd+hakanideshASh+TAnAMsamudAyAr+thabib+hAShabiharatisma //
@#//
dpal sgrub pa chen po bka' brgyad kyi spyi don rnam par bshad pa dngos grub snying po zhes bya ba bzhugs so //

na mo gu ru many+dzu g+ho ShA ya /
dpal ldan pad+ma las 'khrungs ye shes sku
/rig 'dzin bla ma'i tshogs kyi sprin spro ba //
bde chen mkha' 'gro'i dbang phyug dpa' bo'i rjer //
dngos po kun gyis btud de phyag bgyi 'o //
ye shes sku mchog 'jam dpal dpal dang ldan //
rol pa'i rta skad ma chags pad+ma'i gsung //
yang dag grub pa'i thugs mchog 'gyur ba med //
yon tan kun bdag che mchog dpal la 'dud //
dpal gyi rol pas ma mo dbang sdud cing //
phrin las phur pas dgra bgegs thal bar rlog
/dregs chen sngags bdag yongs kyi rjer gyur pa //
'bar ba'i bka' sdod tshogs bcas rgyal gyur cig
/sngags kyis 'dul ba'i las can mtha' dag la //
rab 'byams lha sngags ting 'dzin bkod pa yi //
sgyu 'phrul drwa ba chen po'i snying po ni //
dkyil 'khor yongs kyi khyab bdag sgrub sde brgyad //
gang gi mtshan tsam thos dang mos pa la'ang //
rnam gnyis dngos grub rdzogs ldan sprin bzhin du //
ches cher snang ba gsang sngags snying po de'i //
dgongs don brgyud pa'i lung bzhin rnam par brjod //
de la 'dir dus gsum gyi yi dam zhi khro rab 'byams ma lus pa gcig tu 'dus pa /
las dang ye shes kyi dngos grub sgrub pa'i thabs tshul man ngag mtha' dag gi zab pa mthar thug pa /
byin rlabs phrin las kyi tshan kha lhag par che ba dpal ma hA yo ga'i sgrub sde zab mo bka' brgyad du grags pa'i dgongs don gyi tshul mdo tsam bshad pa la /
thog mar dge ba lo rgyus kyi sgo nas spro ba bskyed pa /
bar du dge ba lo rgyus de ldan gyi chos 'chad pa'i thabs spyir bstan pa /
tha mar dge ba gsang sngags snying po sgrub pa sde brgyad kyi dgongs don rnam par bshad pa gsum gyi /
dang po la spyi dang bye brag gnyis las /
dang po bka' dang bstan bcos spyi'i lo rgyus ni /
lha'i bu nor bu 'dzin gyis zhus pa'i mdo las /
chos rnams bka' dang bstan bcos gnyis su 'dus //
legs par gsungs dang de yi dgongs 'grel gnyis //
de yi dbang gis shAkya'i bstan pa 'di //
'jig rten khams 'dir yun ring gnas par 'gyur //
zhes gsungs pa bzhin du bka' ji ltar byung ba dang /
bstan bcos ji ltar byung ba'i tshul las /
dang po ni /
dpal thog ma'i sangs rgyas kun tu bzang po nyid rang rig gdod ma'i dbyings su sangs rgyas thams cad kyi byed pa por sangs rgyas nas /
sprul pa'i rol pa bsam gyis mi khyab pas zhing dang dus ris su ma chad par mnyam pa nyid kyi bkod pa chen pos sems can gyi khams mtha' yas pa'i don mdzad pa las /
re zhig yul dus 'di'i sems can rnams 'dul ba'i dbang gis snang ba ni /
bdag cag gi ston pa shAkya thub pa 'di nyid kyis /
dang por thugs bskyed /
bar du dka' ba spyad /
mthar mngon par rdzogs par sangs rgyas te /
stong gsum mi mjed kyi 'jig rten 'dir mdzad pa bcu gnyis ston pa mchog gi sprul pa'i sku'i tshul du snang bar mdzad de theg pa thun mong ba dang /
khyad par ba'i chos kyi 'khor lo rab 'byams bskor bar mdzad do //
de yang thun mong gi gdul bya'i ngor shAkya'i rigs su 'khrungs shing sangs rgyas pa chags bral rab byung gi rnam pa'i sku dngos des /
yul wa rA Na sI drang srong lhung ba'i gnas su bka' dang po bden pa bzhi'i chos 'khor dang /
rgyal po'i khab tu bar pa mtshan nyid med pa'i chos 'khor dang /
yul pad+ma can du tha ma nges pa don gyi chos 'khor gsum bskor cing /
gzhan yang rgyal po'i khab tu lha mir dge bcu'i chos 'khor /
yul ma ga d+har rang rgyal la rten 'brel bcu gnyis kyi chos 'khor bskor par gsungs pa sogs /
gdul bya'i ngor chos kyi rnam grangs yul so sor bstan pa ni tshad med kyang /
don ni gong du bshad ma thag pa'i chos 'khor rim pa gsum gyi khongs su 'du ba nyid do //
de dag las mngon mtho nges legs kyi lam bstan pa lha mi'i theg pa dang nyan rang gi theg pa rnams la theg pa thun mong ba zhes dang /
theg pa chen po la ni khyad par ba'i theg pa zhes bya zhing /
de la'ang rgyu dang 'bras bu'i theg pa gnyis su yod de /
gang zhe na dbu ma dang sems tsam gyi dgongs pa rnam par gzhag pa'i gzhung gi bka' thams cad ni rgyu pha rol tu phyin pa'i theg pa yin la /
sngags phyi nang gi gzhung du gyur pa'i bka' thams cad la ni 'bras bu gsang sngags kyi theg pa zhes bya'o //
theg pa chen po 'di dag mthar 'bras sangs rgyas thob par 'dra yang ring lam dang nye lam gyi khyad par las rgyu 'bras kyi theg pa zhes bya'o //
gsang sngags kyi theg pa de la'ang bya spyod rnal 'byor gyi rgyud sde gsum las /
dang po bya rgyud la rigs sngags thams cad kyi khog dbub pa dpung bzang gi rgyud sogs spyi rgyud drug dang /
bye brag gi rgyud 'jam dpal dri ma med pa'i rgyud sogs 'jam dpal gyi skor dang /
za ma tog che chung sogs spyan ras gzigs kyi skor dang /
lag na rdo rje dbang bskur ba'i rgyud sogs phyag na rdo rje'i skor te gsum gyis mtshon pa'i bya rgyud rnams ni /
thun mong gi gnas nai rAny+dza na dang /
khyad par gyi gnas lcang lo can la sogs par lha'i dbang po sogs kyis zhus pa'i ngor /
ston pa nyid rigs gsum mgon po sogs su sprul nas gsungs so //
rnam snang mngon byang dang rnam par mi rtog pa'i tan+t+ra sogs spyod rgyud ni bya ba dang rnal 'byor gyi rgyud kyi khog dang mtshungs par ci rigs su gsungs so //
rnal 'byor gyi rgyud de la rnal 'byor dang /
rnal 'byor chen po dang /
rnal 'byor mchog gi rgyud gsum du yod pa las /
dang po thun mong gi gnas sum cu rtsa gsum dang khyad par gyi gnas 'og min du ston pa kun rig rnam par snang mdzad kyi rnam pas /
zhu ba po gsang ba'i bdag po sogs la bka' bstsal te /
yo ga gzhung chen po bam po sum brgya pa dang /
lung chen po'i rgyud bzhi ste /
de nyid bsdus pa /
rdo rje rtse mo /
dpal mchog dang po /
rtog pa bsdus pa'i rgyud la sogs pa rnams 'khor lha dang byang chub sems dpa' rnams kyi don du gsungs so //
rnal 'byor chen po ni ma hA yo ga'i rgyud rnams te /
de yang glang po rab 'bog gi rgyud la sogs pa tan+t+ra chen po sde bco brgyad kyis mtshon pa'i ma hA yo ga'i rgyud rnams ston pa nyid dpal chen po'am /
rnam par snang mdzad sogs su sprul nas /
zhu ba po rdo rje 'dzin pa sogs 'khor gyi nang du gsungs so //
ma hA yo ga'i rgyud de dag bsdu na thabs dang shes rab kyi rgyud gnyis su 'du ba'o //
rnal 'byor mchog gi rgyud la rdzogs pa a nu yo ga'i theg pa dang /
rdzogs pa chen po a ti yo ga'i theg pa gnyis /
dang po /
rgyal mo pu ri'i tshal du ston pa nyid dpal kun tu bzang po'am /
rdo rje sems dpar sprul pa la lang+ka'i bdag pos zhus nas /
mdo bzhi dems dang lngar bka' bstsal te /
mdo bzhi ni kun 'dus rig pa'i mdo /
sems lung chen mo'i mdo /
ye shes rngam pa glog gi 'khor lo'i mdo /
dur khrod khu byug rol pa'i mdo /
sangs rgyas thams cad kyi dgongs pa 'dus pa'i mdo ni bka' thams cad kyi dems su bzhag pa'o //
a ti yo ga ni /
gnas rgyal mo pu ri'i tshal dang /
za ma pu ri'i tshal du ston pa nyid dpal kun tu bzang po kun byed rgyal por sprul nas /
kun tu bzang po che ba rang la gnas pa'i rgyud sogs rdzogs pa chen po sems phyogs kyi skor la sogs pa gsungs so //
de ltar chos sna tshogs gsungs pa de dag kyang 'dzam bu'i gling gi mi dang nyan rang byang sems kyi rigs can rnams la shAkya'i rgyal po sku dngos kyis rgyu mtshan nyid kyi theg pa rnams 'phags pa'i yul la sogs par gsungs pa dang /
lha rnams dang rigs gsum mgon po sogs sems dpa' chen po rnams la kun rig rnam par snang mdzad du sprul nas phyi rgyud sde gsum gsungs pa dang /
rigs lnga sras dang bcas pa rnams la dpal kun tu bzang por sprul nas nang rgyud sde gsum gsungs pa de dag kyang gdul bya'i blo'i rim pa dang mthun par gnas kyang thun mong gi gnas d+ha na ko Sha /
bsil ba'i tshal /
rgyal po'i gnas /
ri me ri 'bar ba sogs dang /
khyad par gyi gnas 'og min dang /
yum gyi mkha' chos kyi dbyings la sogs par /
thun mong dang khyad par gyi ston par snang bas 'khor gyi gdul bya phal pa dang khyad par can rnams la rgyu dang 'bras bu'i chos kyi 'khor lo bskor ba nyid du snang bar zad de /
don du ston pa gcig nyid kyi ye shes kyi sku gdul bya'i bsam pa dang mthun par sna tshogs su sprul pa'i rol pa sna tshogs kyis chos sna tshogs bstan pa de dag rgyas par bka' bstsal pa chos sgo brgyad khri bzhi stong /
'bring du bka' bstsal pa gsung rab yan lag bcu gnyis /
bsdus te bka' bstsal pa theg pa rim pa dgu zhes grags shing /
gzhan yang yo ga phyi nang gsang ba la sogs pa'i rnam par gzhag pa bsam gyis mi khyab pa yod mod kyi /
don du rgyu dang 'bras bu'i theg pa gnyis su 'du'o //
bka' de la gsung tshul gyis phye na /
zhal nas gsungs pa'i bka'/
byin gyis brlabs pa'i bka'/
rjes su gnang ba'i bka' gsum du yod la /
de lta bu'i rgyu dang 'bras bu'i theg pa'i bka' de dag de dus kyi 'khor du 'dus pa so so'i sdud pa po rnams kyis mi brjed pa'i gzungs su bzung ste yi ger btab nas 'jig rten gyi khams 'dir dar zhing rgyas par mdzad pa yin te /
rgyu pha rol tu phyin pa'i theg pa thun mong ba rnams gnas brtan 'od srung la sogs pas bka' bsdus shing mi las mir brgyud de dar /
theg pa chen po kha cig 'jam dpal la sogs pas bsdus nas byang sems phal mo che las brgyud de mi'i 'jig rten du dar bar mdzad do //
'bras bu gsang sngags kyi theg pa ni mi yul gyi gdul bya thun mong ba'i ngor ston pa shAkya'i rgyal po nyid kyi zhal nas khyab brdal du ma gsung bar re zhig sbas pa'i tshul gyis skal ldan dbang po rab rnams kyi don du bstan par mdzad pa yin la /
de'i dbang gis gdul bya phal pa dag gis gsang sngags 'di sangs rgyas kyi bka' yin min gyi the tshom bzlog pa'i phyir de dus kyi gdul bya thun mong ba'i 'khor gyi nang du ston pa shAkya'i rgyal po nyid kyi zhal nas gsang sngags ni da gdod mi'i yul 'dir 'byung ba'i tshul du dngos su lung bstan te /
mdo sde gdams ngag 'bog pa'i rgyal po las /
nga ni mya ngan 'das 'og tu //
lo ni brgyad dang bcu gnyis na //
bstan pa'i snying po dam pa zhig
/rgyal po dzaHyi khang thog tu //
thugs rje mthun pa'i byin rlabs kyis //
lag na rdo rjes ston par 'gyur //
zhes pa la sogs pa gsal bar gsungs pa'i tshul dang mthun par /
ston pa'i thugs rjes rigs lnga'i sangs rgyas dang /
rgyal tshab rnams la bskul bar mdzad de 'bras bu'i chos 'di gser gyi glegs bam la bai DUr+ya'i yi ger bris nas thugs rje mthun pa'i byin rlabs kyis /
rgyal po dzaH'i khang thog tu rang babs su snang bar gyur pa rgyal po dzaHdang slob dpon ku ku rA dzas de'i don rnams rdo rje sems dpa'i byin rlabs kyis rtogs nas mi yul 'dir gsang sngags dar ba dang /
gzhan yang 'jam pa'i dbyangs kyis lha'i gnas dang /
spyan ras gzigs kyis klu'i gnas dang /
phyag na rdo rjes gnod sbyin gyi gnas su snang bar mdzad /
'dzam bu'i gling 'dir ni kri ya rnams wa rA Na sI dang /
yo ga rnams ri ma la ya me ri 'bar ba dang /
ma hA dang a nu rgyal po dzaHnyid kyi gnas dang /
a ti yo ga d+ha na ko sha'i gling du bshad cing sgrub par byas te de las yul kun tu rgya cher 'phel ba'o //
bshad pa'i rnam grangs gzhan du lung bzhi dems dang lnga ni bskyed rdzogs rdzogs chen gsum gyi spyi rgyud dang /
sgyu 'phrul sde brgyad ni lta ba a ti dang spyod pa ma hAr gtogs pas a nu'i rgyud du'ang gsungs te bskyed rdzogs rdzogs chen gyi gnad bstan pa'i cha nas ji ltar bzhag kyang rung ngo //
de dag ni bka' ji ltar byung ba'i lo rgyus so //
bstan bcos ji ltar byung ba ni /
ston pa mya ngan las 'das nas lo brgya lhag tsam na /
yul yangs pa can du nyan thos sde pa tha dad pa'i dgra bcom pa lnga brgya 'dus nas bstan bcos bye brag bshad mdzod chen po bam po sum brgya pa mdzad pa bstan pa 'di'i bstan bcos kyi thog ma yin la /
de nas bzung ste zab pa dang rgya che ba'i bka' yi dgongs don 'grel ba'i shing rta chen po klu sgrub dang thogs med rnam pa gnyis la sogs pa 'dzam gling rgyan mchog slob ma dang bcas pa'i tshogs kyis brtsams pa'i bstan bcos dang /
sngags kyi lugs la byang chub sems dpa'i 'grel pa skor gsum dang /
sgrub pa sde bdun du grags pa la sogs pas mtshon te grub chen rig 'dzin rnams kyis mdzad pa'i bstan bcos du ma rnams byung ba'o //
bstan bcos zhes pa rgyal ba'i bka' yi rjes su 'brangs nas rtsom pa po mtshan nyid dang ldan pas legs par bshad pa yin la /
de yi dbye ba lung btus pa'i bstan bcos /
lung 'grel pa'i bstan bcos /
lung don rig pa'i bstan bcos gsum /
dang po ched du brjod pa'i tshoms la sogs pa lta bu /
gnyis pa 'bum TIka la sogs pa lta bu /
gsum pa ni ji skad du /
don med don log don dang ldan //
ngan g.yo brtse bral sdug bsngal spong //
thos rtsod sgrub pa lhur len pa //
bstan bcos drug bral gsum du 'dod //
ces pa ltar ngan pa drug bral zhing yon tan gsum dang ldan pa ste /
rigs tshogs drug dang byams chos skor lnga la sogs pa bzhin no //
de dag gis bka' dang bstan bcos spyi'i byung tshul mdor bsdus su brjod nas /
da ni gnyis pa bye brag tu khyad par gyi rgyud sgrub pa bka' brgyad kyi chos rin po che ji ltar byung ba brjod na /
chos zab mo 'di ni 'og min gyi gnas su kun tu bzang po dpal he ru kas yongs su dag pa'i 'khor rnams la rdo rje'i tshig tu gsungs pa rnams sdud pa po rdo rje chos la sogs pas bsdus shing /
rdzu 'phrul gyi yi ger snang ba rin po che'i sgrom du bcug ste mchod rten chen po bde byed brtsegs par mkha' 'gro ma las kyi dbang mo che mkha' 'gro rgya mtsho'i tshogs dang bcas pa la gnyer du gtad par mdzad pa dang /
gang gi tsher dur khrod ro gling bsil ba'i tshal zhes 'jigs su rung ba'i gnas su slob dpon hU~M ka ra /
'jam dpal bshes gnyen /
nA gardzun /
pad+ma 'byung gnas /
d+ha na saMskr-ita /
bi ma la mi tra /
rom bu gu h+ya /
shAn+tiM gar+b+ha dang brgyad dgongs pa mdzad cing bzhugs pa'i tshe /
ya mtshan rmad du byung ba'i sgrom bu brgyad la 'od dang 'ja' tshon dkrigs pa sogs ltas dang /
mkha' 'gro dang dregs pa'i tshogs kyis bskor ba byed pa gzigs pa dang 'dir 'jig rten 'phung 'tshengs nus pa'i gdams pa zab mo 'dug snyam du dgongs te /
slob dpon rnams kyis der dgongs pa gtad cing bka' srung gi tshogs rnams la dam rdzas byin nas dam bsgrags shing dbang du bsdus pa'i dus der /
ma mo mkha' 'gro rnams kyis bka' ci zhig bstsal zer nas lhags pa la sgrom bu rnams gtod ces gsungs pas /
dngul gyi sgrom bur yang dag gi chos skor gnas pa slob dpon hU~M ka ra'i phyag tu gtad /
lcags sgrom du 'jam dpal sku'i chos skor gnas pa 'jam dpal bshes gnyen gyi phyag tu gtad /
zangs sgrom du pad+ma gsung gi chos skor gnas pa klu sgrub snying po'i phyag tu gtad /
g.yu yi  rus pa'ang   sgrom bur phur pa'i chos skor gnas pa pad+ma 'byung gnas kyi phyag tu gtad /
gser gyi sgrom bur che mchog gi chos skor gnas pa bi ma la mi tra'i phyag tu gtad /
bse sgrom du ma mo'i chos skor yod pa d+ha na saMskr-ita'i phyag tu gtad /
mchong   la cha'ang   sgrom du mchod bstod kyi chos skor yod pa ram+bu gu h+ya de ba tsan+d+ra'i phyag tu gtad /
gzi sgrom du drag sngags kyi chos skor yod pa 'phung byed shAn+ting gar+b+ha'i phyag tu gtad /
rin chen sna lnga'i sgrom bu phra men gyi rgyas btab pa bang ba brgyad bcug pa zhig slob dpon rnams kyi dbus su bzhag go
/lo rgyus gzhan na phur pa'i chos skor gyi sgrom bu pra b+ha hasti'i phyag tu gtad /
rin chen sna lnga'i sgrom bu bka' brgyad dkyil 'khor gcig tu sgrub pa'i chos skor ni thams cad kyi bka' babs pa pad+ma 'byung gnas kyi phyag tu gtad ces rig 'dzin dgu'i bka' bab kyi lo rgyus kyang 'byung ngo //
de nas slob dpon rnams kyis so so rang rang gi sgrom bu kha phyes nas so so'i chos skor bton /
dbus kyi rin po che'i sgrom bu de slob dpon gang gis kyang kha 'byed ma nus la /
rgya bcag pas kyang ma chog nas /
slob dpon brgyad kyis dgung bdun du dgongs pa rtse gcig mdzad cing /
mkha' 'gro ma rnams la gsol ba btab pas rgya rang grol du gyur te de'i nang nas bka' brgyad bde gshegs 'dus pa'i chos skor byung ngo //
bde gshegs 'dus pa'i chos skor gyi sgrom bu de dus rgya ma khrol bar slar mchod rten de nyid du bzhugs pa phyis pad+ma 'byung gnas kyis rgya bkrol zhing /
mkha' 'gro rnams kyis bshad dang sgrub par bka' gnang ngo zhes kyang 'byung ngo //
de yang 'di ltar dbus kyi sgrom bur bde gshegs 'dus pa'i rgyud kyi skor la ni /
rtsa ba'i rgyud /
phyi ma'i rgyud /
phyi ma'i phyi ma rgyud la sogs pa rgyud lnga /
che mchog 'dus pa rtsa ba'i rgyud la sogs pa bcu ste rgyud bco lnga byung ngo //
lcags sgrom las 'jam dpal sku'i skor la /
'phags pa 'jam dpal gsang ba rgyud kyi rgyal po nyer gnyis pa /
'jam dpal gsang rgyud le'u drug cu pa /
gshin rje me lce phreng ba'i rgyud la sogs pa rgyud shin tu mang po byung ngo //
de bzhin du sgrom bu so so'i pad+ma gsung gi skor la /
rta mchog rol pa'i rgyud /
rngog ma le rgan gyi rgyud /
dbang chen 'dus pa'i rgyud sogs shin tu mang po dang /
yang dag thugs kyi rgyud la 'jig rten 'das mdo dang rngam glog gal po che chung sogs shin tu mang po dang /
phur pa phrin las kyi rgyud la /
bi to ta ma la   rig pa mchog   kI la ya'i rgyud /
kI la ya bcu gnyis kyi rgyud /
rnal 'byor ma dam pa gsang chen gyi rgyud la sogs pa rab tu mang po dang /
che mchog yon tan gyi skor la /
bdud rtsi rol pa lung bam po brgyad pa /
dbyings ye shes gsang ba 'khor lo'i rgyud sogs shin tu mang po dang /
ma mo rbod gtong gi chos skor la /
ma mo gsang ba gtan tshigs kyi rgyud /
ma mo srid pa'i bem 'bum phrag gcig pa /
ma mo gsang ba 'dus pa'i tan+t+ra 'bum sde gcig pa la sogs pa ches mang po dang /
'jig rten dregs pa'i rgyud kyi skor la /
sku rgyud dregs pa 'dus pa /
gsung rgyud ngan sngags nag po /
thugs kyi rgyud dregs pa'i srog tig nag po la sogs pa shin tu mang po dang /
dmod pa drag sngags kyi chos skor la /
sku'i rgyud drag sngags shel phreng dkar po /
gsung gi rgyud drag sngags 'dus pa /
thugs kyi rgyud drag sngags tsit+ta dmar 'byin la sogs pa shin tu mang po byung ba ni bka' yi skor ro //
de nas bstan bcos kyi skor la grub pa'i slob dpon rnams kyis rgyud de dag gi dgongs pa legs par bkral nas 'jam dpal sku 'khor lo bzhi yi dgongs par 'dus pa la sogs sgrub sde brgyad so so'i dgongs don gyi grub mtha' dang /
'jam dpal sku yi sku la sogs pa sku yi drag sngags kyi bar gyi sgrub pa re rer yang sgrub pa brgyad kyi sgrub lugs dang /
'jam dpal bshes gnyen gyi dgongs pas sgrub pa bka' brgyad kyi gnad bskyed rdzogs rdzogs chen gsum du mthar thug par bzhed pa dang /
de bzhin du slob dpon bi ma las rgyud lung man ngag gsum du bsdus pa dang /
slob dpon klu sgrub kyis rnal 'byor rnam pa gsum dang /
slob dpon pad+mas ma hA a nu a ti ste yo ga gsum gyi tshul du bsgrub pa dang /
slob dpon hU~M ka ras lta spyod sgrub pa gsum dang /
slob dpon d+ha na saMskr-itas lta spyod rnam pa gnyis su 'dus par bzhed cing /
slob dpon ram bu gu h+yas rdzong dang 'phrang rnam pa gnyis su 'dus pa dang /
phung byed shAn+ting gar+b+ha'i gzhung gis sgrub pa bka' brgyad kyi mtha' srog dang srog 'phrog pa gnyis la thug par bzhed de so so'i bzhed pas /
sgrub lugs kyi rnam gzhag gsungs pa rnams don la dgongs gnad mthun te gang ltar bshad kyang chog go
/de las mchog tu 'phags pa grub pa'i rig 'dzin chen po pad+ma 'byung gnas kyis bsam yas mchims phu'i brag dmar ke'u tshang du rje 'bangs thugs kyi sras dgu la sgrub pa bka' brgyad kyi dkyil 'khor du dbang bskur zhing so so'i me tog rigs kyi lha tshom bu dgur bab pa'i lha so so'i grub pa brnyes shing /
de rnams la gsang ba'i man ngag tu gdams pa bka' brgyad bde gshegs 'dus pa'i chos skor 'di la /
rgyud lung man ngag gi chos sde brgya dang sum cur grags pa las /
dang po rgyud kyi skor la bde gshegs 'dus pa rtsa ba'i rgyud /
phyi ma nges par 'byung ba'i rgyud /
phyi ma'i phyi ma sngags kyi rgyud /
ma tshang ba kha skong ba'i rgyud /
'byed par byed pa lde'u mig gi rgyud lnga ni spyi rgyud lnga'o //
sgos rgyud bcu ni /
zhi ba 'dus pa rtsa ba'i rgyud dang /
che mchog 'dus pa rtsa ba'i rgyud la sogs pa brgyad dang /
rig 'dzin 'dus pa rtsa ba'i rgyud dang bcu ste rgyud bco lnga /
byang chub sems dpa' rdo rje snying pos mdzad pa'i lung lnga ste /
thugs rje dpyang thag gnas kyi lung /
mdzad pa cho 'phrul lha'i lung /
phrin las mthar phyin sgrub pa'i lung /
gsang sngags nges pa don gyi lung /
gsal bar byed pa sgron me'i lung ste lung lnga dang bcas pa'i de ltar rgyud lung nyi shu'o //
man ngag gi skor la /
phyi bshad thabs gsal byed kyi man ngag
/nang sgrub thabs gsal byed kyi man ngag
gsang ba nyams len gsal byed kyi man ngag gsum las /
dang po la bzhi ste /
phyi'i sdom lnga /
rgyud kyi chings lnga /
lung gi sdeb lnga /
sgrub thabs kyi sbyor so lnga ste chos sde nyi shu yod pa las /
phyi'i sdom lnga ni /
gsang sngags lung gi bang mdzod /
gsang sngags bka' yi tha ram /
gsang sngags bka' yi lde'u mig
/gsang sngags lung gi bka' mgo
/sgrub pa lung gi bka' mgo dang lnga'o //
rgyud kyi chings lnga ni /
khog dbub stong thun gyi chings /
sa gcod tshom gyi chings /
'grel pa 'bru gnon gyi chings /
TI ka bsdus don gyi chings /
lag len man ngag gi chings dang lnga'o //
lung gi sdeb lnga la /
rgyud lung dang sdeb pa /
lung sgrub thabs dang sdeb pa /
sgrub thabs phrin las dang sdeb pa /
phrin las lag len dang sdeb pa /
lag len nyams myong dang sdeb pa lnga'o //
sgrub thabs kyi sbyor lugs lnga ni /
rtsa ba sgrub thabs dang sbyor ba /
sgrub thabs phrin las dang sbyor ba /
phrin las sgom khog dang sbyor ba /
sgom khog ting nge 'dzin dang sbyor ba /
ting nge 'dzin gdams pa dang sbyor ba lnga'o //
nang sgrub thabs gsal bar byed pa'i man ngag la /
zhi ba dang khro bo'i sgrub thabs gnyis las /
dang po la sgrub lung lnga ste /
dam pa rigs brgyar sgrub pa /
zhi ba bzhi bcu rtsa gnyis su sgrub pa /
de kho na nyid rigs lngar sgrub pa /
gsang chen rigs gcig tu sgrub pa /
zhi ba phyag rgya rkyang pa'i sgrub pa dang lnga'o //
dang po la /
dam pa rigs brgyar sgrub pa la las chen lnga /
las chung lnga ste chos tshan bcur yod pa las /
las chen lnga ni /
bzung ba dkyil 'khor gyi cho ga
/rim pa dbang gi cho ga
/byin rlabs rab gnas kyi cho ga
/tshe 'das ro sreg gi cho ga
/lho sgo mtshan byang gi cho ga lnga'o //
las chung lnga ni /
mnyes pa mchod pa'i cho ga
/mchod mgron gtor ma'i cho ga
/mchod sbyin chu gtor gyi cho ga
/sku gdung sAts+tsha'i cho ga
/zhi ba ro sreg gi cho ga dang lnga'o //
zhi ba bzhi bcu rtsa gnyis kyi sgrub thabs la'ang sgrub lugs lngar bkod de /
phyi bskyed rim du sgrub pa /
nang rdzogs rim du sgrub pa /
gsang ba de kho na nyid ye shes lngar sgrub pa /
phrin las dngos grub tu sgrub pa /
las phra mo kha tshar du sgrub pa'o //
de nyid rigs lngar sgrub pa la'ang sgrub lugs lngar bkod de /
phyi rdul tshon gyi dkyil 'khor du sgrub pa /
nang phung po'i dkyil 'khor du sgrub pa /
gsang ba dug lnga'i dkyil 'khor du sgrub pa /
de kho na nyid ye shes lngar sgrub pa /
yongs su rdzogs pa sku lngar sgrub pa dang lnga'o //
zhi ba phyag rgya rkyang pa dang /
gsang chen rigs gcig la'ang sgrub thabs lnga ste /
gnad lnga bcu rtsa lnga la brten nas 'khor 'das kyi chos thams cad gtan la dbab ste sgrub pa dang /
chos thams cad rdo rje sems dpa'i rang bzhin du 'dus pa la brten nas yi dam rgyun du nar mar sgrub pa dang /
phrin las kha tshar la brten nas chos spyod lam rim du sgrub pa dang /
shes pa dgu la brten nas gsang sngags gzhung tshul du sgrub pa dang /
bskyed rdzogs gzhung 'brel du brten nas rgyun gyi yi dam nar mar sgrub pa ste de ltar zhi ba la chos tshan sum cu tham pa'o /
khro bo la'ang rtsa ba dang yan lag gi sgrub thabs gnyis su bkod pa las /
dang po la lnga ste /
gang zag spros pa la dga' ba'i don du bskyed rdzogs chen mo rnam par spros pa dang /
bsdus pa la dga' ba'i don du bskyed rdzogs 'bring po dang /
rab tu bsdus pa dang shin tu bsdus pa la dga' ba'i don du bskyed rdzogs chung ngu shin tu bsdus pa dang /
rgyun du sgrub par mos pa rnams la sngags sgrub nar ma'i sgrub thabs dang /
gang zag blo chung ba rnams kyi don du khro bo phyag rgya rkyang pa'i sgos sgrub dang lnga'o //
de dag kun la'ang sgrub lugs lnga lngar bkod de /
phyi rdul tshon gyi dal la brten nas bskyed pa ma hA yo gar sgrub pa dang /
nang phung po'i dal la brten nas rdzogs pa a nu yo gar sgrub pa dang /
gsang ba rig pa sems kyi dal la brten nas rdzogs pa chen po a ti yo gar sgrub pa dang /
de kho na nyid lam rim la brten nas bskyed rdzogs zung 'brel du sgrub pa dang /
phrin las yongs su rdzogs pa la brten nas sgyu lus lha skur ngo sprod dang lnga'o //
yan lag gi sgrub thabs la lnga lnga nyer lngar bkod de /
de yang byin rlabs kyi sgrub chen lnga /
phan gdags pa'i las chen lnga /
phrin las kyi gzer lnga /
nyams chag gi skong chen lnga /
bstod bskul gyi bye brag lnga bcas so //
dang po byin rlabs sgrub chen lnga ni /
dus kyi bsnyen pa'i sgrub pa /
mchod rdzas bdud rtsi'i sgrub pa /
rim pa dbang gi sgrub pa /
bkra shis tshe'i sgrub pa /
byin rlabs phur pa'i sgrub pa dang lnga'o //
phan gdags las chen lnga ni /
dam rdzas bam gyi las /
sreg sbyong ro yi las /
tshe 'das gshin gyi las /
'dul ba gri'i las /
sgrol ba rgyu'i las dang lnga'o //
phrin las kyi gzer chen lnga ni /
'khor lo la brten te srung ba'i gzer /
gtor ma la brten te bzlog pa'i gzer /
thun la brten te bsad pa'i gzer /
hom la brten te bsreg pa'i gzer /
thod pa la brten te mnan pa'i gzer dang lnga'o //
nyams chag gi skong chen lnga ni /
mchod pa phud kyi skong /
dam rdzas mdangs kyi skong /
srog chags rgyu yi skong /
gling bzhi mdos kyi skong /
'gyod tshangs bshags pa'i skong dang lnga'o //
bstod bskul gyi bye brag lnga ni /
gzhi bstod chen po chos nyid don rtags la bstod pa /
gzhi bstod bsdus pa lha'i tshom bu la bstod pa /
spyi bskul chen po sku mdog phyag mtshan nas bskul ba /
'bring po lha'i mtshan grangs rkang thon nas bskul ba /
chung ngu dal gyi pho brang nas bskul ba dang lnga ste /
de ltar khro bo la chos tshan sum cu rtsa lnga'o //
gsang ba nyams len gsal bar byed pa'i man ngag la chos tshan nyer lnga ste /
bskyed rdzogs gsum gyi sgrub lugs lnga /
sngags kyi yan lag lnga /
thun mong gi rnal 'byor lnga /
khyad par gyi rdzogs rim lnga /
sku gsum gyi gzer lnga'o //
dang po sgrub lugs lnga ni /
bskyed pa ma hA yo gar sgrub pa /
rdzogs pa a nu yo gar sgrub pa /
rdzogs chen a ti yo gar sgrub pa /
'dod chags can zhi ba la brten te sgrub pa /
zhe sdang can khro bo la brten te sgrub pa lnga'o //
sngags kyi yan lag lnga ni /
sngags kyi sgrub thabs rin po che'i phreng ba /
sngags kyi bye brag bzla thabs dang bcas pa /
sngags kyi sgra'i skyon yon bstan pa /
gsang sngags spyi'i sngags don bstan pa /
bskyed rim sngags kyi gegs sel bstan pa dang lnga'o //
thun mong gi rnal 'byor lnga ni /
nangs nub chos spyod kyi rnal 'byor /
sngon 'gro gtor ma'i rnal 'byor /
btung ba skom gyi rnal 'byor /
bza' ba zas kyi rnal 'byor /
spyod lam rgyun gyi rnal 'byor dang lnga'o /
khyad par gyi rdzogs rim lnga ni /
bskyed rim la brten te lha'i rdzogs rim /
sems nyid la brten pa byang chub sems kyi rdzogs rim /
lus la brten pa rtsa'i rdzogs rim /
dbugs la brten pa rlung gi rdzogs rim /
bcud la brten pa thig le'i rdzogs rim dang lnga'o //
sku gsum gyi gzer lnga ni /
yi dam gyi sku la sku gsum gyi gzer btab pa /
bar gcod kyi bdud la sku gsum gyi gzer btab pa /
gsang ba'i dgra gsum la sku gsum gyi gzer btab pa /
'gro drug gi g.yang sa la sku gsum gyi gzer btab pa /
'byung ba'i bdud la sku gsum gyi gzer btab pa dang lnga'o //
de ltar bde gshegs 'dus pa'i chos sde la /
rgyud lung man ngag gi chos tshan brgya sum cur bkod pa 'di ni mnga' bdag rgyal pos zhus pa la slob dpon pad+ma thod phreng gis gnang nas lho brag kho mthing rnam snang gi sku rgyab la sogs par gter du sbas pa nyid /
mnga' bdag rgyal po'i sku yi skye ba bcu drug pa mnga' bdag chen po nyang nyi ma 'od zer gyis gter nas gdan drangs shing /
bdag nyid chen po de la lam 'di'i bka' gter chu bo gcig 'dres kyi tshul du bka' babs pa de las rim par brgyud nas deng sang gi bar du smin grol nyams len gyi rgyun bzang po ma nyams par bzhugs pa yin no //
de dag ni lo rgyus mdor bsdus pa ste rgyas par gsang sngags lung gi bang mdzod dang chos 'byung rnams su shes par bya'o /
!
/gnyis pa bar du dge ba lo rgyus de ldan gyi chos 'chad thabs kyi sgo nas khog dbub pa la spyi dang bye brag gnyis las /
dang po bka' thams cad ni ston pa dang gnas dang 'khor dang dus dang chos phun sum tshogs pa ste phun tshogs lnga yi sgo nas bka' nyid du nges pa bskyed pa'i tshul gyis 'chad cing /
bstan bcos thams cad ni rtsis mgo lnga'i sgo nas 'chad de mdzad pa po gang gis mdzad /
lung gang nas btus pa dang phyogs gar gtogs /
mtshan ci las btags /
don gang gi ched du mdzad /
dbu zhabs kyi don gang yin te rnam pa lnga nges pa'i tshul gyis bstan bcos rnam dag tu shes nas 'chad par bya ba yin no //
thun mong du ni spyi yi don gyis khog dbub /
dkyus kyi sa bcad /
tshig gi 'bru gnyer ba'i sgo nas bshad cing /
der dgos pa shes par bya ba dang tshig phan tshun mtshams sbyar ba dang mi 'thad par dogs pa la brgal pa'i lan ston pa dang /
rigs pa'i 'thad pa dang bcas pa'i sgo nas ma rtogs log rtog the tshom gyi dri ma dang bral bar nges pa'i shes pa yang dag pa bskyed pa'i tshul du bshad par bya ba ni spyir btang ngo //
gnyis pa bye brag tu bshad pa la spyir 'jig rten las 'das pa'i theg pa dam pa'i chos kyi sgo thams cad theg pa rim pa dgur bsdus nas de dag gi rim pa dang mthun par so so'i phun sum tshogs pa lnga dang ldan pa'i sgo nas de dag re re'i lta sgom spyod 'bras kyi khyad par rnams ma 'dres par 'chad pa dang /
phyi pa dang nang pa'i grub pa'i mtha' sna tshogs pa so sor dbye zhing 'chad par bya ba yin no //
de dag ni rgyas par gsang sngags lung gi bang mdzod du blta bar bya dgos la /
mdo tsam 'dir brjod na grub pa'i mtha' zhes pa la phyi rol pa dang nang pa gnyis las /
dang po la lta ba sum brgya drug cu dang /
'jigs lta re gnyis /
log lta nyi shu /
tarkA sde lnga /
mu stegs sde bzhi /
rtag chad gnyis la sogs pa'i dbye sgo sna tshogs yod kyang mdor bsdus na rtag chad gnyis su 'du ste /
rtag lta bas ni bdag gam tshangs pa dbang phyug sogs kyi ngo bo rtag cing thams cad des byed par 'dod pa dang /
chad lta bas 'byung ba bzhi las da lta'i phung po 'di glo bur du skye zhing shi nas rgyun chad pa'i phyir /
sems can 'khor bar yang nas yang du 'khor ba ni med par 'dod do //
de la gang zag gi bdag ni phung po dang gcig tha dad du ma grub pa'i rigs pas khegs la /
tshangs dbang khyab 'jug sogs rtag pa'i skyes bu 'jig rten thams cad skyed pa'i don byed pa de lta bu med de /
rtag pa la don byed pas stong pa dang /
don byed pa la mi rtag pas khyab pa dang /
gzhan thams cad mi rtag la de gcig pu rtag pa'i sgrub byed med de de dngos por yod pa la rgyu las ma skyes pa'i ye yod mi srid pa'i phyir ro //
chad par smra ba'ang mi rigs te /
chos gang yang rgyu med par 'byung ba mi srid do //
gal te 'byung na de nyid rtag tu yod pa'am med par thal ba dang /
rten cing 'brel 'byung gi chos la rgyu tshang bzhin du 'bras bu rgyun chad pa mi srid pas /
sems can skye ba'i sems kyi rgyu snga ma'i sems yin pa dang /
'chi dus kyi sems las srid pa phyi ma'i sems 'byung ba la rigs pas gnod pa med cing sgrub byed yod pa dang /
de ltar min na da lta snang ba'i dngos po 'di kun kyang rgyu 'bras su mi rten pas thams cad yod pa'am med par thal ba sogs nyes pa mang po yod pas khegs so //
nang pa sangs rgyas pa la'ang rgyu mtshan nyid kyi theg pa'i grub mtha' dang /
'bras bu sngags kyi theg pa'i grub mtha' gnyis las /
dang po la nyan thos dang /
rang rgyal dang /
byang sems kyi theg pa gsum du yod la /
nyan thos pa de la'ang bye brag smra ba dang mdo sde pa'i grub mtha' gnyis su yod de /
bye brag smra bas ni phung po lnga dang 'dus ma byas gsum gyis bsdus pa'i chos thams cad shes bya gzhi lngar bsdus nas 'dus byas kyi phyogs de dag la skad cig ma dang rdul phra rab kyi char dbye bar byas pas gzugs can rnams rdul phran cha med kyi mtha' can dang /
shes pa rnams skad cig cha med kyi phreng ba rim par skye ba tsam du blos rtogs nas de la gang zag gi bdag med cing /
du ma 'dus pa'i chos tsam gyi rang bzhin zag pa dang bcas pa'i phung po 'di ni skad cig gis mi rtag pa dang /
sdug bsngal gsum gyi rten du gyur pa dang /
gang zag gi bdag des stong pas bdag po dang byed pa med par shes pa'i sgo nas sdug bsngal gyi bden pa rtogs pa dang /
sdug bsngal ba'i rang bzhin can gyi phung po 'di bdag tu chags pa'i rtsa ba can gyi nyon mongs pa dang de'i dbang gis las sna tshogs bsags pa'i rgyu rkyen las kun tu 'byung zhing srid par yang nas yang du rab tu skye bar mthong bas kun 'byung bden pa rtogs pa dang /
srid par skye ba'i rgyu yi rtsa ba bdag tu 'dzin pa nyid bdag med par rtogs pa'i shes rab kyis spong ba'i lam de ni /
thar pa myang 'das sgrub pa'i lam yin zhing /
de nyid kyis 'khor ba'i 'dam las nges par 'byin cing gtan gyi thar pa thob pa ni rigs pa ste mchog tu grub cing 'thad pa yin gyi /
bdag med pa'i lam kho na ma gtogs de spangs nas thar pa'i lam gzhan med par mthong ba ni lam gyi bden pa rtogs pa'o //
lam de goms pas bdag 'dzin kun btags dang lhan skyes rnams spangs /
khams gsum 'khor bar skye ba rgyun bcad pa'i 'gog pa ni /
'khor ba las gtan du nges par 'byung ba /
las nyon dang sdug bsngal ming med par zhi ba don du gnyer bya dang thob bya kun gyi nang na phul du byung ba'i gya noms pa yin par shes pas 'gog pa'i bden pa rtogs pa ste /
de ltar lta ba'i sgo nas bden pa bzhi rtogs pa yin la /
cha med gnyis po don dam par grub par 'dod cing skye 'gag dang kun byang gi chos thams cad gzhi med pa'i stong nyid ma rtogs pas chos bdag med pa ma rtogs pa yin no //
de'i bsgom pa ni dug gsum gyi gnyen por mi sdug pa sogs goms par byed cing /
spyod pa ni so so thar pa'i tshul khrims yongs su dag pa la gnas pa'i sgo nas byang chub phyogs kyi chos sum cu rtsa bdun la spyod pa'o //
'bras bu ni gang zag zung bzhi ya brgyad de /
gnas skabs lam gyi 'bras bu bdun dang /
mthar thug khams gsum kun tu sbyor ba zad pa'i dgra bcom pa thob bo //
nyan thos de'i grub pa'i mtha' bden bzhi dang gang zag gi bdag med 'dod pa dang cha med gnyis don dam par grub par 'dod pa 'dra yang /
ldan min 'du byed dang 'dus ma byas rnams bye smra ltar rdzas su mi 'dod par btags pa tsam du 'dod pa dang /
phyi don gyi rnam pa shes pa la shar ba nyid kyi sgo nas yul rig pa las phyi don dngos lkog na mo'i tshul du 'dod pa sogs /
tha snyad kyi tshul la dngos stobs kyi rigs pa dang mthun pa'i khas len 'ga' zhig gis 'phags pa las mdo sde pa'i grub mtha' zhes pa logs su brjod kyi /
lta sgom spyod 'bras rnams nyan thos dang khyad par med pa'o //
gnyis pa rang rgyal gyi theg pa ni /
sngon gyi tshe rnams su bdag med pa'i chos thos shing smon lam btab pa'i rgyu las srid pa tha ma par gyur pa na /
srid pa la skyo ba'i sems shugs kyis skye zhing dur khrod du bor ba'i rus gong lta bu la brtags nas 'di ni shi ba zhes bya ste /
'di'i rgyu ni skye ba blangs pa las so zhes sogs ma rig pa'i bar du rten 'brel lugs ldog tu brtags pas sdug bsngal dang kun 'byung ba'i bden pa rtogs la /
yang gang zag gi bdag med kyang de ltar ma rig pa de ni 'khrul pa'i sgro btags pa la 'dzin pa tsam las don du de'i bzung ba ltar gyi gang zag bdag med par rtogs na 'khor ba'i rgyu ma rig pa de 'gag par shes pas lam bden dang /
ma rig pa 'gags pas rga shi'i bar 'gag pa'i rten 'brel lugs ldog la bsam pas 'gog bden rtogs pa dang /
nang gi sems skad cig ma'i phreng ba'i rten 'brel gyi dbang las phyi rol gyi don rnams rmi lam gyi snang ba bzhin du snang bar zad kyi don la phyi don du grub pa'i rdul phran cha med kyang ma grub par /
nang gi sems skad cig cha med tsam bden grub tu khas len pa yin pas gang zag gi bdag med dang chos kyi bdag med las gzung ba gzugs kyi phyogs bden med du shes pa'i bdag med phyed gnyis rtogs pa'i lta ba can no //
sgom pa ni bsam gtan bzhi pa la brten te sbyor lam drod nas zad mi skye shes pa'i ye shes kyi bar du stan gcig gi steng du rgyud la bskyed nus pa ste /
rten 'brel lugs ldog gi gnad la nges pa 'drong ba'i tshul gyis so //
spyod pa ni sgra med par lus kyi brdas chos ston cing rdzu 'phrul ya ma zung gis sems can la phan 'dogs pa'o //
'bras bu ni yid bzhin bde ba mchog gi sa zhes rang rgyal dgra bcom pa'i go 'phang mngon du byed pa'o //
byang chub sems dpa'i theg pa ni /
bdag med gnyis ka rtogs pa'i mkhyen pa dang /
sems can gyi khams mtha' dag mi 'dor ba'i snying rje chen pos rdzogs smin sbyang ba mtha' ru phyin nas sangs rgyas sgrub par byed pa yin la /
de la theg chen gyi mdo sde zab pa dang rgya che ba'i dgongs pa'i phyogs 'grel lugs kyi slob dpon dag gi rjes su 'brangs pa'i dbu ma dang sems tsam pa gnyis su yod do //
sems tsam pas ni gnyis stong gi rnam shes gsal rig tsam don dam par yongs su grub la /
rnam shes de la dag pa dang ma dag pa'i bag chags bzhag pa'i rten 'brel gyi gzhan dbang gis snang ba sna tshogs snang zhing /
de ltar gnyis su snang zhing gnyis su grub par 'dzin pa'i kun btags can gyi ngor bdag gnyis su grub par 'dzin kyang /
don la gzung 'dzin gang yang med pas bdag gnyis kyis stong pa'i chos dbyings de ni rnam shes de la chos nyid kyi tshul du yod pas gzung 'dzin med pa'i shes pa de nyid gnas lugs su byas nas grub mtha' 'jog pa dang /
de la'ang rnam pa 'di dag tha snyad du shes pa'i rang bzhin du bden pa rnam bden pa dang /
mi bden pa med pa gsal snang tsam du 'dod pa rnam rdzun pa ste tha snyad khas len tshul gyis grub mtha' gnyis su yod la /
rnam bden pa la'ang sgo nga phyed tshal ba sogs nang gses gsum yod do //
sems tsam pa'i sgom spyod 'bras bu ni theg pa chen po pa yin phyir dbu ma dang 'dra'o //
dbu ma pas ni gzung 'dzin med pa'i rnam shes tsam yang bden grub tu mi 'dod de /
shes bya'i chos gang la'ang bden par grub pa rdul tsam med pa'i stong pa dang rten 'byung gi snang ba zung du zhugs pa'i chos kyi dbyings zab mo lta bas rtogs par byed pa'o //
'di la'ang gnas lugs gzhal tshul la blo'i rtsal che chung gis sgyu ma ltar gnyis su med pa    'di la sgyu ma rigs grub pa'ang zer /
mchan /
dang /
rab tu mi gnas pa gnyis /
dang po'i 'dod pa ni 'di ltar snang ba'i kun rdzob 'di dag brtags na ma grub pa'i phyir snang yang mi bden pa sgyu ma lta bu yin te /
des na snang stong gnyis med sgyu ma lta bu 'di chos kyi gnas lugs yin pas gzhi lam 'bras bu'i skabs thams cad sgyu ma lta bu'o zhes 'dod do //
'di dag gi lugs la kun rdzob la yang log dang don dam la rnam grangs yin min gnyis su 'byed do //
'di ni theg pa chen po dbu ma'i lugs kyi rjes kyi nges pa tsam las spros bral ji bzhin du gtan la ma pheb pa'o //
gnyis pa rab tu mi gnas pa la'ang /
stong par rab tu mi gnas pa /
rgyun chad rab tu mi gnas pa /
btang snyoms rab tu mi gnas pa /
zung 'jug rab tu mi gnas pa bzhi las /
dang po ni kun rdzob don dam tha dad de /
snang ba kun rdzob ni 'di ltar snang yang 'khrul pas btags pa ste dpyad na mi bden pa'i phyir don du med la /
kun rdzob med pa'i stong pa ni gnas lugs so snyam du stong pa phyang chad pa zhig gnas lugs su 'dod pa'o //
'di ni snang ba nyid ye nas stong bzhin du snang ba'i stong nyid mtha' bral ma shes par kun rdzob bkag pa'i stong rkyang la stong par 'dzin pa mthar 'dzin du lhung ba'o //
rgyun chad rab tu mi gnas pas ni don dam stong pa 'dod lugs snga ma dang phyogs 'dra la /
rnam rtog yod kyi ring la tshogs gsag pa'ang yod /
de'i 'bras bu ye shes skye ba'ang yod la /
mthar rnam rtog zad nas ye shes kyang rgyun chad par 'dod pa'o //
'dis kyang gzhi lam 'bras bu'i gnas skabs thams cad snang stong gnyis po ye nas 'du 'bral mi srid pa'i chos dbyings mtha' bral gyi gnas lugs ma rtogs pa'o //
btang snyoms rab tu mi gnas pas ni yod pa dang med pa sogs ji ltar khas blangs kyang sgro btags pa las ma 'das la /
sgro 'dogs de ni dpyad na ma grub pas 'di zhes khas len pa gang yang med pa'i lta ba 'dzin pa'o //
spyir gnas lugs ni smra bsam brjod pa las 'das pas khas len dang bral ba ni bden mod kyi /
gang du khas blangs kyang rig pas sun phyung nus pa tsam zhig la brten nas khas len dang dmigs pa thams cad btang snyoms su bzhag pa tsam gyis gnas lugs ji bzhin pa gtan la pheb pa ma yin no //
bzhi pa zung 'jug rab tu mi gnas pa ni /
snang stong ngo bo nyid kyis 'du 'bral med pa'i chos dbyings spros pa'i drwa ba kun gyis dben pa 'phags pa rnams kyis so so rang gis rig par bya ba /
bden pa gnyis dbyer med pa'i gnas lugs zab mo de'i ngang du chos kun ro mnyam par gyur pas kun rdzob dang don dam gnyis su yang bzhag pa med la /
tha snyad du ni ji ltar snang ba rnams la brtag dpyad med par 'jig rten na snang ba ltar khas len pa kun rdzob dang /
de'i rang bzhin yod med la sogs pa'i mtha' thams cad dang bral ba'i chos kyi dbyings kyi rang bzhin du gnas pa don dam bden pa zhes bya ste /
mdor na deng sang dbu ma thal 'gyur ba zhes yongs su grags pa'i lugs nyid do //
'di ni rgyal ba'i yum nas bstan pa'i shes rab kyi pha rol tu phyin pa chos kyi dbyings kyi dgongs pa ji bzhin pa gtan la phab pa'i phyir rgyu yi theg pa'i lta ba mthar thug pa'o //
theg pa chen po pa 'di dag gis lta ba bdag gnyis dang bral ba'i chos kyi dbyings la dmigs nas /
sgom pa theg pa chen po'i lugs kyi byang phyogs so bdun dang /
spyod pa pha rol tu phyin pa drug la bskal pa grangs med gsum la sogs par spyad pas 'bras bu rdzogs pa'i sangs rgyas su 'grub par 'dod pa yin no //
'di dag gi tshul rgyas par ni gsang sngags lung gi bang mdzod du blta bar bya'o //
de yan chad kyis rgyu mtshan nyid kyi theg pa'i grub mtha' bshad zin nas /
gnyis pa 'bras bu gsang sngags kyi theg pa la /
sngags phyi pa dang /
nang pa bla na med pa gnyis las /
dang po la bya rgyud spyod rgyud rnal 'byor gyi rgyud gsum du yod la /
de'i dang po bya rgyud pa ni gzhung kri ya sde drug tu grags pa la sogs pa'i dgongs pa gtso bor bzung nas dngos grub bsgrub pa ste /
de la kri ya sde drug ni /
dbu'i gtsug tor nas gtsug tor 'khor los sgyur ba'i rgyud /
ljags las khro bo pad+ma 'khyil ba'i rgyud /
thugs ka nas rig pa mchog gi rgyud /
dpung pa nas rdo rje dpung bzang gi rgyud /
lte ba nas legs grub kyi rgyud /
phyag las dpal mchog dang po /
zhabs 'og nas bsam gtan phyi ma dang gshin rje nag po'i rgyud de bdun byung ba dang /
rgyud las byung ba'i sgrub thabs sum brgya drug cu la sogs pa yod la /
de dag 'jig rten las 'das pa thams cad de bzhin gshegs pa dang pad+ma dang rdo rje'i rigs gsum gyis bsdus la /
de re re la'ang rigs kyi bdag po'i gtsug tor te rnam snang la sogs pa rigs de'i sangs rgyas dang /
de'i yum spyan ma sogs kyi dkyil 'khor /
'jam dpal la sogs pa rigs kyi sems dpa' dang sems ma /
gshin rje gshed la sogs khro bo khro mo dang de dag gi bka' nyan pho mo'i sgrub thabs rnams su yod cing /
'jig rten pa'i rigs la nor can dang /
lngas rtsen dang /
'jig rten pa'i rigs gsum ste bya rgyud rigs drug gi dkyil 'khor zhes bshad do //
de la kri ya pa'i lta ba ni don dam par chos thams cad rang bzhin gyis dag pa'i stong pa nyid mtha' bzhi dang bral ba las /
kun rdzob tu yongs su dag pa'i lha de dang bdag gnyis rje khol gyi tshul gyis byin gyis brlabs pa'i lha de'i sku gsung thugs kyi mtshan ma mngon du byed pa'i thabs la brten na myur du las dang ye shes kyi dngos grub 'grub pa'i tshul la nges pa brtan por gyur pa yin te /
de'i phyir dag pa gsum gyi sgo nas 'jug pa zhes bya'o //
sgom pa ni stong pa yi ge sgra gzugs la sogs pa kri ya lha drug tu grags pa'i tshul gyis gtso bor ye shes pa la dmigs nas sngags bzlas pas thugs dam skul zhing mnyes pa'i thabs la 'jug pa'o //
spyod pa ni khrus gsum dang gtsang sbra gsum spyod cing sbyin sreg dang mchod pa sogs sngags 'grub byed kyi cho ga'i yan lag rnams la brtson pa lhur len pa'o //
'bras bu ni gnas skabs su lus dang rdzas dang longs spyod las byung ba'i thun mong gi grub pa che chung dang /
mthar thug mi tshe bcu drug na rigs gsum gyi sangs rgyas de dag gi go 'phang thob pa'o //
u pa ya ni gzhung u pa sde bzhir grags pa lta bu sogs bka' dang de'i dgongs 'grel gyi lung la brten nas /
chos dbyings rig pa'i ye shes kyi byin rlabs rigs bzhi'i lha yi mtshan ma la bdag mdun spun grogs kyi tshul du bsgom pas dngos grub bsgrub par 'dod pa ste /
de yang u pa sde bzhi ni /
rnam snang mngon byang gi rgyud /
me dpung 'bar ba'i rgyud /
phyag na rdo rje dbang bskur ba'i rgyud /
rnam par mi rtog pa'i tan+t+ra dang bzhi zhes gsungs so //
u pa ya zhes grags pa spyod rgyud pa'i lta ba ni chos kyi dbyings mtha' thams cad bral ba dang gnyis su med pa rig pa ye shes kyi byin rlabs rnam snang sogs rigs bzhi'i lhar shar ba nyid spun grogs kyi tshul du dmigs nas dngos grub nod pa la yid ches thob pa'o //
sgom pa ni mngon byang lnga'i tshul gyis bskyed bzlas ting nge 'dzin gyi cho 'phrul rnam par 'phrul pa'o //
spyod pa ni phyi'i khrus dang gtsang sbra sogs grogs tsam las nang gi ting nge 'dzin nyid gtso bor 'dzin pa'o //
'bras bu gnas skabs su mngon shes sogs thun mong gi grub pa dang /
mthar thug mi tshe lnga na rigs bzhi'i sangs rgyas 'grub pa'o //
'di dag bya ba dang rnal 'byor cha mnyam pa'i tshul la gnyis ka'i rgyud ces kyang bya'o //
rnal 'byor rgyud nyams su len pa yo ga pas ni /
de nyid bsdus pa sogs lung gi rgyud bzhir grags pa lta bu'i bka' dang de'i bstan bcos kyi rim pa la brten nas don dam mtha' bral gyi dbyings su chos thams cad mnyam par gyur kyang kun rdzob bslu ba med pa'i snang tshul du bdag dam tshig pa la 'og min nas rigs lngas bsdus pa'i ye shes kyi lha spyan drangs nas /
ji srid ma dgrol gyi bar du gnyis su med par gyur pa'i tshul gyis bzlas sgom la brten nas dngos grub myur du sgrub pa'o //
de yang 'di pa'i lta ba ni yongs su dag pa'i lha nyid dang gnyis su med par bsre ba'i rnal 'byor gyi mthus dngos grub thob pa la bslu ba med pa'i yid ches dang ldan pa'o //
sgom pa ni sku gsung thugs mdzad pa dang bcas pa'i tshul gyi rgyas btab pa'i phyag chen dang chos dang dam tshig dang las kyi phyag rgya bzhi'i tshul gyis bsgrub pa'o //
spyod pa ni phyi'i kun spyod la mi ltos par nang gi ting nge 'dzin zab mo kho nas dngos grub sgrub pa gtso bor byed pa'o //
'bras bu ni gnas skabs thun mong gi dngos grub dang mthar thug mi tshe gsum na rigs lnga'i sangs rgyas su 'grub pa yin no //
'di thams cad yongs su dag pa'i lha'i sku gsung thugs kyi mtshan ma lam du byed pa'i thabs je zab tu song bas mthar 'bras la je nyer gyur pas na rgyu'i theg pa las cher 'phags kyang /
chos thams cad rang bzhin gyis rnam par dag cing yongs su dag pa lha'i ngo bo nyid du ye nas sangs rgyas pa'i don ma rtogs pas /
sngags nang pa ltar bde myur du tshe gcig gis 'tshang rgya nus pa ma yin no //
gnyis pa sngags nang pa bla na med pa'i grub mtha' bshad pa la khyad par 'phags chos bshad pa dang /
khyad par de ldan gyi sngags nang pa'i grub mtha' bshad pa'o //
dang po /
'di ltar rgyu pha rol tu phyin pa'i theg pa dang /
der ma zad sngags phyi pa dang bcas pa ni ring ba'i lam yin la /
sngags bla med ni nye lam dang 'bras bu'i theg pa mtshan nyid pa yin zhing 'di las gong du gyur pa'i theg pa med de /
theg pa gzhan rnams gdul bya'i bsam pa la ltos nas drang ba'i thabs su bstan la /
'di ni sangs rgyas kyi ye shes kyis gzigs pa ji lta ba bzhin du nges pa'i don mthar thug pa bstan pa yin pa'i phyir ro //
des na theg pa 'og ma kun las bla na med pa'i theg pa 'di nyid thabs dang shes rab kyi sgo nas cher 'phags pa'i tshul de dag 'di'i mtshan gyi rnam grangs lngas bstan pa'i don bzhin du shes par bya ste /
gang zhe na /
gsang sngags kyi theg pa dang /
thabs kyi theg pa dang /
rdo rje'i theg pa dang /
'bras bu'i theg pa dang /
mi mnyam pa dang mnyam pa'i theg pa zhes bya ba'i ming lngas bstan te /
de la gsang ba zhes pa rgyal ba rnams kyi sku gsung thugs kyi dkyil 'khor zab mo gang zhig ye nas chos kun gyi rang bzhin du gnas kyang 'khrul pa'i blo can rnams la ye gsang thabs kyis chod pa'i gab pa dang /
theg pa 'og ma rnams su gdul bya dman pa la de nyid ji bzhin par ma gsungs pas sbas pa'i gsang ba nyid du mdzad pa de'i dbang gis gdul bya thun mong ba'i spyod yul du ma gyur pa yin la /
sngags zhes pa de lta bu'i gsang ba gsum gyi dkyil 'khor de nyid sgrub par byed pa la gab sbas med par ji bzhin pa'i don bstan pas /
shes rab ma rmongs pa dang sgrub byed kyi thabs mchog tu gyur pa yod pa'i phyir sngags bla med kyi lam 'dis ni yid shes bde myur du skyob pa'i phyir lam gzhan kun las khyad par du 'phags pa'i phyir na de skad ces gsungs so //
thabs kyi theg pa zhes pa ni /
thabs che ba dang /
thabs sla ba dang /
thabs mang ba dang /
thabs myur ba bzhi dang ldan pa ste /
de yang lam 'di'i gnad dang ldan na kun byang gi chos kun spang blang med par spyod kyang sgrib par mi 'gyur bar ma zad tshogs chen po rdzogs par 'gyur ba'i phyir thabs che zhes bya ste lam gzhan na de lta bu'i thabs med do //
de bzhin du dka' thub dang sdom pa drag pos gzir mi dgos par 'dod pa'i yon tan lnga la ji bde bar spyod bzhin du de nyid kyis grol ba nyid du byed pa'i phyir thabs sla ba zhes bya'o //
sems can rnams kyi rgyud kyi chags sdang la sogs pa nyon mongs pa mtha' yas pa rnams gnyen po gzhan gyis bkag mi dgos par nyon mongs pa de nyid kyi sgo nas grol ba ster ba'i thabs du ma yod pa'i phyir thabs mang ba'o //
thabs myur ba ni rgyu mtshan bzhi'i sgo nas te gang zhe na /
thog ma med pa'i dus kyi spros pa'i bag chags ma lus pa myur du ldog par byed pa ni /
'di ltar snang ba lhar shes te /
chos kun spang blang med par spyad pas gzung 'dzin gyi rtog pa rang sar ldog pa'i phyir dang /
rnam par smin pa las ldog pa ni lta spyod phul du phyin pa'i sgo nas rnam smin gyi lus 'di nyid ma bor bar sangs rgyas kyi sa la spyod nus pa'i phyir dang /
bsod nams chen po skyed pa ni /
snang ba lha'i dkyil 'khor du blta zhing mnyam pa bzhi'i dag pa dang ma bral bas /
ji ltar spyod kyang tshogs chen po rdzogs par 'gyur ba'i phyir dang /
chos rang bzhin med pa la ngang gis 'jug pa ni /
chos nyid ci yang ma yin pa'i gnad kyis cir yang 'char du rung bas na ting nge 'dzin gyis ji ltar dmigs pa bzhin du 'grub pas ci yang min pa'i chos nyid mngon du rig par 'gyur ba'i phyir te de ltar rgyu mtshan bzhi'o //
rdo rje'i theg pa zhes pa'i don ni /
mtshan nyid pa ltar kun rdzob sgyu ma'i chos la blang dor du spyod pa ma yin gyi /
kun rdzob don dam dbyer med par spyod cing sgo gsum rdo rje gsum gyi rang bzhin du sbyor bas ye nas blang dor med par sangs rgyas pa'i bdag nyid rdo rje lta bu dbyer mi phyed pa'i don dang ldan pa'i theg pa la rdo rje'i theg pa zhes brjod pa yin no //
'bras bu'i theg pa ni /
theg pa gzhan nas rang gi lam de nyid nyams su blangs pa'i mthus skye ba gzhan na 'bras bu chos sku stobs dang mi 'jigs pa la sogs pa'i bdag nyid can du grags pa de gdod thob byar 'dod la /
'dir gzhi nyid nas 'bras bu'i ngo bor gnas shing 'bras bu de nyid da lta nas lam du byed pa'i phyir de skad du brjod pa'o //
mi mnyam pa dang mnyam pa'i theg pa gang zhe na /
gang dang yang mi mnyam pa ni mthar thug 'bras bu'i sku brnyes pa dus gsum gyi sangs rgyas rnams te /
gsang sngags 'dzin pa ni de dag gi dgongs spyod dang mnyam pa'i phyir de skad ces bya'o //
de ltar khyad par 'phags pa de yi phyir na ye shes 'char lugs gsum ste /
rgyu mtshan nyid kyi theg pa gsum gyi ye shes 'char lugs ni ye shes chen po rgyab nas 'char ba zhes bya ste /
ji ltar na chu rnyogs pa dwangs pa las gzugs brnyan 'char ba ltar rnam par mi rtog pa la yun ring gnas par byas pas rim gyis nyon mongs pa'i rnam rtog snyigs ma dwangs nas /
sa bcu'i mthar kun tu 'od kyi sa la sangs rgyas nas thams cad mkhyen par 'dod pa ni /
ye shes de lta bu bskal pa grangs med gsum sogs nas phyis 'byung bar 'dod pas ye shes rgyab nas 'char ba zhes bya'o //
sngags phyi rgyud sde gsum ni ye shes chen po mdun nas 'char ba zhes bya ste /
da lta nyid du 'og min na bzhugs pa'i rgyal ba rigs gsum mam rigs lnga 'khor bcas spyan drangs te mdun mkha' sogs su bzhugs pa la phyag 'tshal zhing mchod pa phul la dngos grub nod par byas pas lha des dngos grub ster bar blta zhing /
bdag dang lha dang rdzas kyi rten 'brel zab mo'i thabs kyis bsgrubs pas /
mi tshe bdun dang bcu drug la sogs pas mthar thug gi 'bras bu 'grub par 'dod pa de dag gi lam rgyu mtshan nyid kyi theg pa las 'bras bu thob pa la myur ba'i phyir ye shes mdun nas 'char ba zhes bya'o //
sngags nang pa thabs kyi theg pa gsum ni ye shes chen po khong nas 'char ba zhes bya ste /
chos thams cad rang byung gi ye shes bdag nyid chen po'i ngang las ma 'das pas na /
rang gi sems nyid bde ba chen po'i de nyid la gnas bzhin du sangs rgyas gzhan du tshol mi dgos par tshe 'di nyid la mngon du 'char bas na ye shes khong nas 'char ba zhes bya'o //
tshul des na 'di ltar pha rol tu phyin pa'i theg pa las bshad pa'i lam thams cad kyi gtso bo rnam par mi rtog pa'i ye shes zhes bya ba /
yul gang du'ang mi rtog
/sems kyi 'dzin pa gang yang med pa /
'du byed kyi 'jug pa thams cad dang bral ba shes rab kyi pha rol tu phyin pa'i don zab mo la gnas pa'i tshul de nyid /
theg pa 'og ma pa dag gis dang por spros pa dang bral ba'i chos nyid de lta bu rnam par rtog pa'i spyod yul du don spyi'i tshul gyis gtan la phab nas /tshogs mtha' yas pa bsags pa dang 'brel ba'i stobs kyis gzod ring mo zhig na mngon du byed pa'i ye shes skyed nus pa ni rgyu'i theg pa'i gzhung gi 'dod tshul yin la /
sngags kyi theg pa 'dir ni gsang sngags kyi de kho na nyid sems kyi dkyil 'khor rang bzhin gyis 'od gsal ba rnam par rtog pa mtha' dag gis bslad mi nus pa /
blos byas kyi bsgom pas ji ltar 'bad kyang ji lta ba bzhin du mthong bar mi nus pa de /
rang bzhin bsal bzhag med pa gdod ma'i chos nyid kyi gnad las mthong bar byed pa'i man ngag zab mo bstan pa'i phyir 'di lta bu'i thabs ni sngags bla med kyi gzhung na yod kyi mdo lam na med pas sngags kyi lam khyad par du 'phags pa yin no //
de lta bu'i rang byung gi ye shes nyid la rim dang gcig char du 'jug pa'i thabs kyi man ngag gi cha nas bskyed rdzogs rdzogs chen gsum du rnam par bzhag pa yin no //
'o na de ltar lam la khyad par yod pa'i phyir rgyu dang 'bras bu'i theg pa'i thob bya 'bras bu la khyad yod dam snyam na de med de /
mthar thug gi 'bras bu sangs rgyas kyi ye shes nyid thob par 'dra yang /
sngags ni thabs shes khyad par du 'phags pas mthar 'bras tshe 'dir mngon du byed pa myur lam nyid yin la lam gzhan gyis de ltar mi nus pa yin no //
de skad du yang gsang sngags bka' yi tha ram las /
'o na 'bras bu la khyad par rung ngam zhe na /
'bras bu yang dag pa'i don du gcig mod kyang /
gsang sngags ni thabs khyad par can mang ba dang thogs pa med pas 'bras bu'i mchog yin pas na /
tshe 'di nyid du dgra gsum sod pas sa nas sar sbyang bgrod mi dgos te /
phung po lnga nyid rgyal ba rigs lngar shes pas sangs rgyas gzhi nas thob tu med par yid ches pa lags so //
zhes gsungs so //
gnyis pa khyad par de ldan gyi sngags nang ba'i grub mtha' bshad pa la /
thun mong spyi'i grub mtha' bstan pa /
thun min so so'i grub mtha' bshad pa /
de dag gi nyams len 'gags su bsdu ba gsum las /
dang po sngags nang pa thabs kyi theg pa thams cad thun mong du snang srid ye sangs rgyas pa'i rang bzhin du lta ba yin la tshul de dang mtshungs par sgom pa dang spyod pa dang dbang la sogs pa thams cad kyang don gcig gi gnad la 'du bar shes par bya dgos pas 'di ltar nges par bya ste /
gang zhe na gsang sngags bka' yi tha ram las /
lta ba bye brag tu bshad pa'i skabs su gsungs pa /
gsang sngags pa'i gzhung gis chos thams cad ye nas lha yin no zhes grags pa de ji ltar bsgrub par bya na /
lung dang rigs pa man ngag gsum gyis bsgrub par bya ste /
de yang dang po lung ni sangs rgyas mnyam sbyor gyi rgyud phyi ma dang /
gsang ba 'dus pa dang /
sgyu 'phrul drwa ba sogs las phung po nyid sangs rgyas su ye nas gnas pa'i lung gis grub cing /
lung gi dgongs pa de bzhin du sngon gyi mkhas shing grub pa'i rig 'dzin rnams kyis dbang gis smin par byas pa'i gang zag la zhal nas snyan du brgyud pa'i man ngag las kyang de ltar gsal por gtan la phab pa yin no zhes dang /
de ltar lung dang man ngag med par gsang sngags gtan la dbab mi nus pas na sgrub byed lung gi rgyab skyor dang bcas te rgya cher gsungs pa dang /
yang don de lta bu la rigs pas mi gnod pa'i tshul gsungs pa /
lha zhes pa chos nyid kyi lha dang /
ye shes kyi lha dang /
de'i dbang gis snang ba'i mtshan ma'i sku rnams la thun mong du grags pa yin la /
de ltar na chos thams cad don dam spros pa dang bral ba'i chos nyid kyi rang bzhin du dbyer med pa dang /
kun rdzob sgyu ma lta bur yang snang ba rnams rang bzhin gcig tu nges pa med pa ni /
'gro ba rnams kyi rang snang dmyal ba'i tsha grang yi dwags kyi rnag khrag la sogs pa ma dag pa'i snang ba dang /
rig pa 'dzin pa sogs rgyud dag pa rnams la lha'i dkyil 'khor du snang ba ste /
de ltar dag ma dag gi snang ba sna tshogs su snang ba yod pa ni dgag tu med la /
de thams cad snang ba tsam du 'dra yang snang ba gang dam par gzung zhe na /
lha'i dkyil 'khor du snang ba 'di dam par gzung bar bya ste /
don dam par thob cing mi bslu ba'i phyir ro //
zhes gsungs pa 'dis snang ba lhar bsgrub pa dang /
gzhan yang rang byung gi ye shes su ye nas gnas pa'i phyir dang /
rang snang tsam las gzhan du med la sgrib pa dang bral ba'i ye shes kyi snang ba mi bslu ba'i phyir de tshad mar gzung dgos pa'i phyir yul can ye shes su sgrub pa'i gnad log rtog gi rtsod spang dang bcas pa legs par bstan pa ni gzhung de nyid du blta bar bya ste /
'di dag gi don gnad mdo tsam ni gsang ba snying po'i spyi don du bshad zin pas 'dir rgyas par mi spro'o //
gzhan yang lung 'di nyid las /
yang gsang sngags rnal 'byor chen po'i gzhung gis chos thams cad sku gsung thugs rdo rje'i zhing khams su sangs rgyas shing /
ye shes pa rang snang gi dkyil 'khor yin par 'dod la rang bzhin dang gzugs brnyan dang ting nge 'dzin yang dbyer med pa yin no //
zhes grags pa de yang ji ltar bsgrub par bya zhe na /
lung man ngag rigs pa gsum gyis gtan la dbab par bya ste zhes de'i don re re bzhin du rgya cher bstan pa dang /
yang gsang sngags nang pa'i gzhung gis rnam pa thams cad sangs rgyas pa'i sku nyid du 'dod pa ste gzhi tsam dang rgyu tsam du ma yin par ngo bo nyid du 'dod /
de yang tshul ji ltar 'dod na /
snod bcud kyis bsdus pa'i 'jig rten gyi chos cir yang snang ba de dag sangs rgyas pa'i sku yin /
sku mdog dang phyag mtshan dang dpe byad dang yon tan dang cho 'phrul du snang ba'i sangs rgyas dang /
snod bcud kyis bsdus pa'i chos su snang ba'i sangs rgyas kyi sku gnyis la sangs rgyas kyi skur bye brag phye ba cung zad kyang med do //
de ltar na gcig gis ni 'gro ba 'dren par nus pa yin la /
gcig gis ni de ltar ma yin pas ga la mtshungs she na /
lan du las dag pa rnams la ni gang gis kyang don de byed par nus la /
las ma dag pa rnams la ni gang gis kyang don byed par nus pa ma yin pas bye brag tu phye ba med do //
'o na snang ba rnams ci'i phyir sangs rgyas yin zhe na rang bzhin rnam par dag pa'i phyir ro //
zhes sogs lung dang rigs pa'i sgo nas rgya cher gsungs so //
des na o rgyan pad+ma 'byung gnas sogs grub pa'i rig 'dzin chen po bzhi'i dgongs nyams gcig tu bsdur nas brtsams pa bka' brgyad bde gshegs 'dus pa'i chos sde gsang sngags bka' yi tha ram rin po che'i lde'u mig 'di na snang ba lhar bsgrub pa'i lung rigs man ngag zab mo sangs rgyas lag bcangs ma 'di nyid mngon du bzhugs bzhin pa 'di la sngags rnying ma thams cad kyis lta rtog 'theb pa cis kyang gal che'o //
de ltar lta ba nyid legs par gtan la phebs nas /
bskyed rdzogs gang gi sgor 'jug kyang lta bas thag bcad /
spyod pas la dor /
rdo rje rol pa'i rtags la gnas pa gsum gyis nyams su len te /
ma hA yo ga ltar na chos thams cad sku gsung thugs yon tan phrin las lnga'i che ba'i bdag nyid kyi lhar lta bas thag bcad /
lta ba de lta bu'i ngang nas blang dor med pa'i spyod pas sbyor sgrol ci byas kyang nyon mongs dang bag chags kyis mi gos pa'i phyir spyod pa de lta bu ni la dor ba'i thabs su bstan /
rol pa'i rtags la gnas pa ni grub pa'i mtha' de las mi 'da' bar thabs shes gnyis su med pa'i gding gis sa bzung ba'o //
de bzhin du a nu dang a ti gnyis kyi lta spyod rol rtags gsum yang bka' yi tha ram bzhin du shes par bya'o //
gnyis pa thun min so so'i grub mtha' bshad pa la sngags nang pa bla med de la'ang bskyed pa ma hA yo ga
/rdzogs pa a nu yo ga
/rdzogs pa chen po a ti yo ga ste nang rgyud sde gsum du yod pa las /
dang po ma hA yo ga de la'ang tan+t+ra chen po sde bco brgyad kyi bstan don rgyud sde dang /
'jam dpal sku la sogs pa'i rgyud kyis bstan don sgrub sde gnyis su yod la /
'dir de dag thun mong gi grub mtha' bshad pa dang /
sgrub sde'i rnam grangs bye brag tu bshad pa gnyis kyi dang po /
ma hA yo ga pa'i lta ba ni kun rdzob kyi chos thams cad dag pa lha'i dkyil 'khor du lta zhing /
de dag don dam par gdod ma'i chos dbyings dang gnyis su med pa bden pa dbyer med blo'i spyod yul dang bral bar gtan la 'bebs pa'o //
bsgom pa ni ting nge 'dzin rnam pa gsum yan lag dang bcas pa'i tshul gyis snang srid lha'i dkyil 'khor du 'char ba'i bskyed rim la gtso bor lam du byed pa'o //
spyod pa ni gang shar blang dor med pa'i ngang nas thabs la mkhas pa'i spyod pa khyad par can sbyor sgrol la sogs pa dang du len pa'o //
'bras bu tshe 'di la rig 'dzin bzhi'i lam bgrod de yi ge 'khor lo tshogs chen gyi sa la sangs rgyas par 'dod pa yin no //
de yang gsang sngags kyi gzhung na lha bsgom pa dang sngags bzla ba dang dkyil 'khor 'bri ba dang dbang bskur ba la sogs pa bslab pa'i mtha' bcu po thams cad /
spros bcas kyi sgo nas nyams su len pa'i gang zag snang ba yul gyi blo can rnams kyis gtso bor bskyed rim la brten te bsgrub cing /
bskyed pa'i rim pa'i ting nge 'dzin brtan po'i sgo nas rdzogs rim drangs te bskyed rdzogs zung 'jug gi tshul la 'jug pa rnams kyi lam gnad thams cad /
ma hA yo ga'i snang ba lhar bsgrub pa'i gnad la thug pa yin gyi de dang mi ldan na lam gyi gzugs brnyan du 'gyur ro //
gnyis pa bye brag tu sgrub sde'i rnam grangs bshad pa la /
dam can srog gi sgrub pa dang /
drag sngags sgrub pa dang /
ngan sngags sgrub pa gsum las /
dang po la 'jig rten las 'das pa dang /
ma 'das pa'i srog sgrub pa gnyis las /
dang po 'jig rten las 'das pa'i lha thams cad rigs drug tu 'dus te /
'jam dpal sku'i sgrub pa nas ma mo rbod gtong gi sgrub pa'i bar gsang ba sde drug tu grags pa rnams so //
de dag re re la'ang sgrub thabs kyi rnam grangs bsam gyis mi khyab kyang 'jam dpal sku'i sgrub pa thams cad ya mAn+ta ka'i srog tu 'dus /
pad+ma gsung gi sgrub pa thams cad rta mgrin gyi srog tu 'dus /
yang dag thams cad he ru ka'i srog tu 'dus /
bdud rtsi thams cad che mchog gi srog tu 'dus /
phur pa thams cad rdo rje gzhon nu'i srog tu 'dus /
ma mo thams cad kun tu bzang mo'i srog tu 'dus so //
gnyis pa 'jig rten pa'i srog sgrub pa thams cad kyang lha ma srin sde brgyad kyi srog tu 'dus la /
de yang pho rgyud mo rgyud gnyis su 'dus so //
de ltar 'das ma 'das kyi lha gang gi srog bsgrub kyang /
phyi nang gsang ba'i sgrub lugs gsum ste /
phyi rdzas la brten te mchod bstod rbod gtong gi tshul du bsgrubs pas las dang smon lam la sogs pa'i mthu bzhin dngos grub sna tshogs ji ltar bsam pa bzhin thob pa'o //
nang sngags dang ting nge 'dzin gyis sgrub pa ste /
de yang snying po sngags kyis rgyud bskul bas lha de nyid rang dbang med par nye ba dang /
ting nge 'dzin mi gtong bas nam zhig las su rung nas sgrub pa'i lha de nyid dngos su grub ste dbang du gyur pa na /
mjug drag sngags dang ngan sngags kyis las la sbyar bas dgra bgegs 'dul ba sogs las thams cad grub pa'o //
gsang ba ltar sgrub pa ni shes rab dang ting 'dzin las su rung bas na /
shes rab kyis chos thams cad rang sems kyi rol par shes shing ting nge 'dzin gyis rang dbang du bsgyur btub pa'i dus na /
sems kyi chos nyid rang byung gi ye shes rgyun mi 'chad pa la dbang 'byor nas gzhan dbang las dang nyon mongs pas mi brdzi ba'i tshe srog ye shes chen por sgrub pa zhes bya'o //
'di dag gi gnad ni srog gi skabs su gdod bshad pas shes la /
don du ye shes dang 'jig rten gyi lha rnams kyi srog bsgrubs nas dngos grub rang dbang du byed pa'i gnad kyi man ngag rnams sgrub sde'i chos skor las gsal zhing zab par bstan te /
ji ltar na lung gi sdebs lnga dang /
sgrub thabs kyi sbyor lugs lnga las bshad pa ltar lag len gnad du khel bar byed par gdams pa'i man ngag gi sgo nas chud mi za bar nor bu lag gtad kyi tshul du dngos grub 'grub pa yin no //
gnyis pa drag sngags kyi sgrub pa la yang gnyis te /
gsang sngags kyi drag sngags dang /
dmod pa'i drag sngags so //
dang po la 'jam dpal 'khor bcas kyi drag sngags /
khrag 'thung gi lha tshogs kyi drag sngags /
che mchog gi lha tshogs kyi drag sngags /
pad+ma dbang chen gyi drag sngags /
phur pa'i drag sngags /
dregs 'dul gyi drag sngags /
ma mo'i drag sngags /
dmod pa'i drag sngags la dregs pa bco brgyad dam /
dregs pa'i rigs stong phrag brgyad cu'i drag sngags so //
gsum pa ngan sngags kyi sgrub pa la'ang gnyis te /
phyi snod 'joms byed sbyor ba nag po'i ngan sngags dang /
nang bcud sems can 'joms byed sbyor ba nag po'i ngan sngags gnyis so //
de las gnyis pa nang gi ngan sngags de la /
ye shes lha'i ngan sngags dang /
lha ma srin sde brgyad kyi ngan sngags gnyis yod do //
gnyis pa lung a nu yo ga'i lta ba ni lung gi skor la brten nas /
snang ba'i cha ye nas dag pa kun tu bzang po rang bzhin lhun gyis grub pa'i dkyil 'khor dang /
de'i stong cha ni kun tu bzang mo ye ji bzhin pa'i dkyil 'khor te dbyings rig de gnyis kyang so so ma yin tha mi dad du dbyer med pa ni sras bde ba chen po byang chub sems kyi dkyil 'khor zhes bya ste /
'di ni snang srid kyi chos thams cad kyi gnas lugs dag mnyam bde ba chen po ste lung gzhan las kun gzhi rgyu'i rgyud dang bya ba rgyu'i rnal 'byor zhes kyang gsungs so //
gzhi de las ma g.yos kyang gnyis 'dzin gyis bslad pa can la rigs drug so so'i lus dang ngag dang sems kyi rnam pa ris chad du snang ba'i tshe na rang snang gis dum bur bcings pa'i lus kyi dbus su /
bum nang gi nam mkha' ltar kun rdzob rgyu'i thig le rnams la brten nas don dam 'od gsal byang chub sems kyi thig le yang rang gi ngo bo cha med kun 'gro khyab pa'i bdag nyid yin kyang de sems kyi chos nyid bri gang bral ba nyid yin pa'i phyir /
sems can gang la snang ba der chos can sgo gsum gyi dbang gis byang chub sems kyi thig le de yang der snying po'i tshul du 'od dang gdangs kyi rnam par snang ba'ang yod la /
snang yang cha dang dbyibs dang mdog la sogs pa'i mtshan ma'i rnam pas gos pa'ang med de bsam gyis mi khyab pa'i ye shes rnam pa thams cad pa yin pa'i phyir ro //
ji ltar gnas na gdod ma'i ye shes byang chub kyi sems nam mkha' ltar 'pho 'gyur med kyang de stong pa phyang chad min par 'od lnga la sogs pa'i 'char gzhi rig gdangs kyi cha yod pas de'i rtsal snang ba la gnyis 'dzin zhugs pa'i dbang gis rtsal nyid skyod byed las kyi rlung dang /
phra ba'i kun rtog zung du 'grogs pa'i rnam par shar ba las khu rdul rlung gsum gyi byed las snang ba gsum dang 'grogs pa'i rnam shes je rags su song ba las khams gsum gyis bsdus pa'i sgo gsum byung ste /
de las rags pa'i lus dang ldan pa 'dod pa'i gnas 'dir khams drug dang ldan pa'i mi lus lta bu la mtshon na /
phra ba kun gzhi'i rnam shes dang srog gi rlung 'grogs pa pha ma'i khams dkar dmar gyi dbus su son pa'i rlung sems je rags su song ba'i byed las kyis /
dbu ma la sogs par rtsa gtso mo gsum dang por chags pa nas gzung ste mthar rtsa yi rigs phra rags thams cad chags pa la brten nas gnas skabs bcu'i tshul gyis lus yongs su rdzogs par grub cing /
lus de'i gnas lnga'i 'khor lo lnga la sogs pa'i rtsa yi nang na rtsa ba dang yan lag gi rlung dang thig le phra rags kyi khams rnams gnas pa'i byed las la brten nas nang du kun rtog sna tshogs bskyed pa dang phyi rol du snang ba sna tshogs 'char bar byed pas na /
ji ltar phyi rol gyi snang ba rnams ji lta ba de bzhin du nang lus kyi cha la de dag snang ba'i sa bon nam byed pa tshang bar yod de /
gal te med na phyi rol gyi snang ba 'di thams cad kyang mi snang ste /
yul gcig la'ang bzang ngan dang rgya che chung sogs sna tshogs su snang ba yod pa ni chu gcig la ngan song gsum dang mi dang 'dod lha dang nam mkha' mtha' yas pa'i sems can drug gis bltas pa'i dpe bzhin yin la /
'di ltar nang gi rtsa rlung thig le 'di dag lam du slong na dag pa ye shes kyi snang ba dang /
lam du ma long na ma dag 'khrul pa'i snang ba 'char bar shes nas /
phyi spros bcas kyi bskyed rim sogs la mi ltos par rdo rje lus kyi rtsa rlung thig le la gnad du bsnun pa'i man ngag gi sgo nas rags pa'i 'gyur ba thams cad thog mar gang las byung ba 'gyur med ye shes kyi dbu ma'i dbyings su bstims pas /
sems nyid bde chen byang chub sems kyi dkyil 'khor de nyid lus thabs kyi rgyud la lam du byas pa las mngon du 'char bar shes pa 'di ni a nu yo ga pa'i lta ba yin te /
gnad 'di ma rtogs na lus kyi rtsa rlung thig le lam du byas pa kho nas 'khrul snang 'gag cing ye shes kyi snang ba skyed nas sangs rgyas su 'grub pa'i gnad mi shes pas mtshan bcas kyi rdzogs rim ji snyed pa kun gyi gnad 'di la mthar thug par shes par bya'o //
de ltar shes nas sgom pa'i rim pa ni dbang bzhi dang rjes su 'brel ba'i lta ba bzhi dang grub mtha' bzhi la sogs pa blo che chung gi rtsal 'phang bzhin nyams su blang du yod pa ni he ru ka'i gal po las bstan pa bzhin du yin la /
de'i nang nas kyang gsang sher gyi nyams len rang lus dang gzhan lus thabs ldan gyi rnal 'byor gtso bor lam du byed pa yin zhing /
de'i nyams len gyi rim pa la'ang rgyud dang sgrub thabs so so'i man ngag gi dbang gis sna tshogs su byung yang /
don la las rlung dbu mar bstim nas gnyug ma byang chub sems kyi dkyil 'khor du 'jug par mthun pas na /
'di ltar lus kyi dbus su gtso mo gsum dang 'khor lo lngar brten pa'i rlung khams kyi rim pa sna tshogs yod pas /
de so sor gnad du bsnun pa las ye shes 'char ba'i thabs kyang sna tshogs su yod la de kun gyi rtsa ba ni /
snying ga'i rtsa 'dab brgyad kyi gsum ni chos nyid kyi rtsa zhes bya /
gsum ni ye shes kyi rtsa zhes bya /
gcig ni rang rgyud kyi rtsa zhes bya /
gcig ni yon tan gyi rtsa zhes bya ste de ltar brgyad do //
chos nyid kyi rtsa la 'od ser po zlum po gnas shing /
de la dag pa ye shes kyi bag chags rnams gsog pa'i rten snying po oM dang /
ma dag pa 'khor ba'i dus kyi lha min dang byol song du skye ba'i bag chags gsag pa'i rten sa bon su dang tri gnas shing 'od ser po de la brten nas kun gzhi'i rnam shes gnas so //
ye shes kyi rtsa la 'od mthing ga sbrul gcus pa 'dra ba la dag pa'i snying po hU~M dang ma dag pa lha dang mi'i sa bon a dang nr-i gnas shing /
'od de la yid kyi rnam shes gnas so //
rang rgyud kyi rtsa la 'od dmar po zla gam la dag pa'i snying po AHdang ma dag pa yi dwags dang dmyal ba'i sa bon pre dang du gnas so //
'od de la brten nas nyon mongs pa can gyi yid gnas so //
yon tan gyi rtsa la 'od dmar nag gnas pa la brten nas sgo lnga'i rnam shes rgyu'o //
rtsa de rnams kyi dbus na rtsa gsum gnas te /
g.yas thabs kyi rtsa ste yi ge oM/
dbus yang dag ye shes kyi rtsa ste yi ge AH
g.yon shes rab kyi rtsa ste yi ge hU~M gis mtshan pa'o //
rtsa'i dwangs ma 'di dag ni dbyibs dar dkar gyi skud pa lta bu rta rnga bcur gshags pa'i sbom phra tsam pa phan tshun sbrel nas thag pa khugs su bran pa 'dra bar gnas te 'di ni sra ba'i khams shin tu phra ba'i cha yin pas sa yi dwangs ma yin la /
stong pa chen po'i ye shes te khams gsum thams cad dbyings rnam par dag pa'i ngang du ma gyur pa med pa'i rten byed pa'o //
rtsa'i dwangs ma de la khrag gi dwangs ma mtshal cog la ma lta bu gnas pa ni rags pa'i phung po gdos pa can 'byung ba'i sa bon shin tu phra ba chu khams kyi dwangs ma yin zhing /
de ni don du mnyam pa nyid kyi ye shes kyi rten de thams cad bkol ba med pa'i dbyings gcig tu sdud pa'o //
de la drod kyi dwangs ma me long nyi ma la bzhag pa'i 'od kyi ngad tsam zhig gnas te /
de ni rags pa'i phung po smin par byed pa'i me yi sa bon dwangs ma nyid yin la /
'di ni so sor rtogs pa'i ye shes kyis thams cad bde ba chen po'i dbyings su rtogs pa'i sgron mar gyur pa'ang yin no //
de nyid la dbugs kyi dwangs ma gser sa 'og na gnas pa'i rlangs pa tsam kha dog sna tshogs pa can gnas pa ni rags phung gi rlung yang zhing g.yo ba skyed pa'i rgyu phra ba mthar thug pa rlung gi dwangs ma'o //
'dis bya ba grub pa'i ye shes kyis bya ba thams cad la 'jug pa 'byung ba'i rten byed do //
de'i dbus na nam mkha'i dwangs ma bar snang sang sang po go 'byed pa'i rnam pa can du gnas la /
de lta bu'i dwangs ma lnga 'dus pa'i dbus na sems kyi dwangs ma byang chub kyi sems ye shes snying po'i thig le chen po bzhugs te /
dpe ni gser zhun ma'i nang du nor bu ke ke ru bcug pa lta bu la kha dog ni nyi ma 'char ka'i dkyil lta bu'o //
de ni chos kyi dbyings kyi ye shes te gsal la go 'byed pa snang la rang bzhin med pa nam mkha'i gzugs can de ni khyab pa chen po'i ye shes nam mkha'i dwangs ma ste thams cad yang dag pa'i dbyings su gsal ba'i skabs 'byed pa'o //
de ltar yang brtag gnyis las /
ye shes chen po rang lus gnas //
rtog pa thams cad yang dag spang //
dngos po kun la khyab pa po //
lus gnas lus las ma skyes pa'o //
zhes dang rim lnga las /
rtag tu snying la gnas pa yi //
thig le gcig la 'gyur ba med //
de sgom byed pa'i skyes bu la //
nges par ye shes skye bar 'gyur //
zhes dang /
rdo rje me long gi rgyud las /
lus can snying la gang gnas pa //
rang byung zag med ye shes gzugs //
mi shigs thig le bde chen po //
nam mkha' lta bur kun khyab pa //
mi gnas chos sku'i rang bzhin yin //
zhes pa la sogs pa rgyud rnams nas gsungs pa'i phra mo'i thig le rnams kyi don 'di la mthar thug pa yin te /
gsang ba'i 'byung ba ye shes kyi gdangs lnga las lus kyi drod sogs nang gi 'byung ba phra rags rnams skyed cing /
de'i mthu brtas pa las phyi rol gyi 'byung ba phal pa ji snyed pa dang /
snod kyi 'jig rten gyi 'byung ba'i bar du snang ba ni rlung sems kyi cho 'phrul phra mo las je rags su mched pa yin te /
dwangs ma chen po drug gi sa chu gnyis zung du zhugs pa sku rdo rje /
me rlung gnyis gsung rdo rje /
mkha' sems gnyis thugs rdo rje ste shin tu phra ba'i sgo gsum mam rdo rje mi shigs pa gsum 'di las snang ba thams cad mched pa yin no //
thams cad kyi mched gzhi mthar thug pa ye shes nam mkha'i gzugs can ni 'dzin pa brtas pa'i dbang gis rags pa'i lus su mngon par grub pa'i tshe snying ga na bcud kyi tshul du gnas par snang ba'ang yod mod kyi de ni lus las ma skyes shing lus la gnas kyi gzhan la ma khyab pa'ang min la /
dbyibs kha dog dang che chung lta bur snang yang ngo bo phra rab rdul gyi chos las 'das pa'i rnam kun mchog ldan gyi stong nyid pra phab kyi snang ba lta bu yin pas che chung dang phyogs char yang ma grub cing /
rang lus kyi gnad 'di nyams su blangs pas rnal 'byor pa la drod rtags nyams myong gong 'phel du skye ba yod kyang ye shes nyid kyi ngo bo 'jig 'bral med pa rdo rje lta bu dus gsum mnyam pa nyid yin pa ste /
gnas tshul rang byung gi ye shes nyid las ma g.yos kyang /
snang tshul chos can sems kyi chos nyid du bzhugs pa dang /
kun rdzob rgyu'i thig le la don dam 'od gsal gyi thig le rten dang brten pa'i tshul du 'brel ba dang /
thabs kyi lam gnad du tshud pa las phung khams kyi 'gyur ba thams cad 'gyur med ye shes kyi dbyings su sdom pa'i tshul 'di dag phyi dang nang dang gzhan dang de kho na nyid kyi tshul du 'gal med don gcig la sdud par shes pa ni gsang sngags thabs lam gyi dka' gnad mthar thug pa yin pas 'dir mdo tsam brjod pa'o //
de ltar shes nas sgom pas nyams su len pa'i thabs la g.yo ba rlung gi rdzogs rim rdo rje'i bzlas pa dang sbyor ba bzhi ldan gyi bum pa can tshad du goms pas rlung la rang byan tshud pa na /
'khor lo lnga la sogs pa'i gnas su dmigs pa gtad cing der rlung zin pas rtsa yi mdud pa rnams grol cing rlung thams cad dbu mar bstim par byed pa ste /
rlung la dbang thob pa na des sems la dbang thob pa dang tshe la dbang thob pa 'byung ste /
rig pa ye shes la yang dbang thob pa 'byung ngo //
brten pa rtsa yi rdzogs rim ni gtso mo gsum dang 'khor lo lngar yid kyis dmigs pa gtad pa dang /
rlung bzung ba dang /
lus kyi 'khrul 'khor la goms pa'i rim pas rtsa yi gnas so sor rtsa yi gnad la brten nas rlung sems zin pa'i yon tan gyi khyad par gong nas gong du sangs rgyas kyi sa'i bar du snang bar 'gyur ro //
bkod pa thig le byang chub sems kyi rdzogs rim ni 'bar 'dzag gi rnal 'byor zab mos kun rdzob kun+da lta bu'i byang chub sems la brten nas rang lus dang gzhan lus kyi thabs las bde ba spar zhing khams 'dzag med du bcings nas yas bab dang mas brtan gyi dga' ba drangs pas 'pho med lhan cig skyes pa'i ye shes mngon du gyur te /
'khor lo lnga'i rlung sems las su rung ba las lam lnga'i yon tan 'char ba dang /
dbu mar ro rkyang gi mdud pa nyer gcig grol ba las sa bcu gcig gi yon tan 'char ba yin no //
don dam 'od gsal byang chub sems kyi thig le la brten nas snying ga'i thig le phra mor rlung sems zin pas snang ba gsum lugs ldog tu shar te /
de'i rim pa dang mthun par rang bzhin brgyad cu'i kun rtog 'gags nas slong byed rkyen gsum dang bral ba'i nam mkha' lta bu shin tu mtshon par dka' ba'i 'od gsal ba byang chub sems kyi gnas lugs de'i ngang du mnyam par 'jog pa dang /
de'i ngang las chu las nya ldang ba ltar snang ba gsum lugs 'byung du shar bas nyer len gyi rgyu byas /rlung 'od zer lnga pas lhan cig byed pa'i rkyen byas nas sgyu ma'i dpe bcu gnyis kyis mtshon pa'i lha yi skur ldang ba'i sgyu ma'i lus grub par bya ba ni thabs gtso che bas mtshan bcas kyi rdzogs rim du bsgrags la /
sems nyid gnyug ma'i dbyings su mnyam par bzhag pas rang byung gi ye shes khong nas shar zhing de'i rtsal snang 'khor 'das thams cad ro mnyam dag pa chen por shar ba ni mtshan med rdzogs pa chen po ste /
de gnyis gang ltar yang chos nyid 'od gsal gyi gnad la don mthun pa nyid do //
de lta bu'i mtshan bcas kyi rdzogs rim la gtso bor gnad du bsnun pas rnal 'byor nang gi sa lam rnams myur bar bgrod de 'bras bu'i ye shes btsan thabs su 'char bar byed pa 'di ni gtso bor lus la brten pa'i phyir lus thabs kyi rgyud ces bya zhing /
byed pa rkyen gyi rnal 'byor zhes kyang bya ste lus la brten nas mthar thug gi 'bras bu mngon du byed pa'i thabs bstan pa'i phyir te /
'di ltar khams drug dang ldan pa'i mi yi lus ni rdo rje theg pa nyams su len pa'i rten mchog go zhes gsungs pa de'i rgyu mtshan yang dud 'gro sogs phal pa rnams ni khams drug tsam dang ldan kyang mi ltar shes rab mi gsal bas gsang sngags nyams su len pa'i skal ba med la /
lha sogs sems gsal yang mi ltar gdos pa'i lus med pas sa khams sra ba shas chung zhing khu ba dngos su 'byin pa sogs mi lta bu min pas na /
rags pa'i rtsa yi gnad la brten te rlung dang khams rags pa 'ching ba'i thabs med la /
de med pas rlung khams phra ba 'ching bar dka' ste de ni thog mar rags pa la brten nas bcings dgos pa'i phyir ro //
des na mtshan bcas kyi rdzogs rim tshul bzhin nyams su len pa la rten ni mngal nas skyes pa khams drug dang ldan pa'i mi'i lus skyon med pa nyid yin par shes par bya'o //
a nu yo ga'i spyod pa ni rang lus dang gzhan lus la brten pa'i zhu bde rjes chags kyi bde ba nyams su len pa gtso bor gyur pa'i thabs mkhas zab mo dang ldan pa'o //
'bras bu ni snyigs dus kyi tshe thung 'di la 'dun pa sems pa sogs lam lnga dang 'gyur ba ma nges pa'i sa sogs sa bcu gcig po nang gi thabs mkhas kyis myur du bgrod nas sku bzhi ye shes lnga'i bdag nyid bde ba chen po sangs rgyas rdo rje 'chang gi sku 'grub par 'gyur te /
'di la phyag rgya chen po 'bras bu'i rgyud dang mthar phyin 'bras bu'i rnal 'byor zhes kyang bya'o //
gsum pa a ti yo ga'i lta ba ni /
sems klong man ngag gi rgyud rnams la brten nas rang gi sems nyid rang byung gi ye shes ngo bo stong pa nyid la dmigs mtshan thams cad ka nas dag cing /
rang bzhin gsal ba khyab brdal chen po skye 'gag las 'das par lhun gyis grub pas /
de ltar ka dag dang lhun grub dbyer med pa'i chos nyid de'i rtsal las 'khor 'das thams cad 'char bas thugs rje kun khyab kyi bdag nyid du bzhugs pa de nyid /
bskyed pa dang mtshan bcas rdzogs rim gyi thabs la ltos mi dgos par /
bla ma'i don brgyud 'pho ba'i byin rlabs dang sems nyid rang sar rang ngo sprad pa'i man ngag gis bsal bzhag med pa'i chos nyid thad kar ngos zin par byas pas /
'khor 'das thams cad de'i rgyan dang rol par 'char bas dgag sgrub spang blang mi dgos par rang sar grol zhing /
rig pa 'gyur med mnyam pa nyid kyi ngang las nam yang mi g.yo bar byed pa'o //
de ltar lta ba rtogs nas sgom pa ni rig pa de kho na chos thams cad kyi de bzhin nyid mthar thug pa yin pas de'i rang bab ye nas lhun gyis grub pa la da rtsol bas sgom du med cing de'i don la nam gnas pa na yengs su ye nas med pa'i rang bzhin bab kyi bsam gtan la gnas pas rnam par rtog pa glo bur ba ni de'i ngang du rang shar rang grol yin pa'i phyir /
sems gnas mi gnas kyi rtsol sgrub mi dgos par thams cad du rig pas dbang bsgyur ba'o //
spyod pa ni ched du rtsol ba'i dgag sgrub gang yang med par snang srid thams cad rang byung ye shes kyi rol pa nyid la lhun 'byams shugs 'byung gi tshul gyis spyod pa'o //
'bras bu ni rig pa'i gzhi la sku gsum gyi yon tan ma btsal lhun gyis grub pa nyid ji lta ba bzhin mngon du gyur pa'o //
lam 'di la khregs chod cog gzhag bzhi'i ngang las ma g.yos par mig las ye shes 'od rtsa'i lam brgyud de /
nam mkha' dwangs pa'i dbyings su nang gi dbyings dang rig pa'i gdangs rtsol med mngon sum snang ba la gnad du gzir bas snang ba bzhi rdzogs nas gdos bcas kyi sbubs 'od gsal du dengs shing gdod ma'i dbyings su sangs rgyas par 'gyur ro //
gsum pa nang rgyud sde gsum gyi nyams len 'gags bsdu ba la /
spyir gsang sngags kyi rgyud 'di dag gi dgongs don /
rgyud gsum gyi rnam gzhag tu bsdus te spyir bstan /
lam rgyud dngos po dgus bye brag tu bshad par gsungs pas /
dngos po dgu ni bslab bya bcu gcig las lta spyod gnyis spyir bzhag pa'i lhag ma dgur gsungs so //
de la gzhi'i rgyud bshad pa'i skabs su /
ma hA yo ga pas ni bden pa dbyer med lhag pa'i chos sku chen po'am /
dag mnyam bden pa dbyer med kyi tshul du gtan la dbab pa sogs ni gong du bshad pa bzhin no //
nang rgyud gsum gyi gzhi gtan la dbab tshul gyi lta ba'i khyad par de lta bu'i phyir na chos thams cad ye nas sangs rgyas par 'dod tshul la'ang 'di ltar /
ma hA yo ga'i gzhung gis ni /
gnas tshul la dag pa lha'i rang bzhin du gnas kyang /
snang tshul la 'khrul pa can la de ltar snang ma nus par 'dod de /
tha snyad du yongs su dag pa'i lha dang ma dag pa'i 'khor ba gnyis su 'byed pa'i tshul gyis snang ba'i rang bzhin lhar bsgrub pa'o //
'di ni las dang po pa'i ngor tshad mas bsgrub par bya ba yin pa'i phyir gnyis snang gi blo can rtog ge ba'i rgol ba rnams la yang rigs pa'i stobs kyis bsgrub nus pa yin no //
lung gi gzhung las /
chos thams cad bde ba chen po'i rang bzhin du gnas pa'i phyir rgya mtsho las rlabs ltar bde chen gcig nyid du ma'i rol par shar ba la khyad med pas /
skye ba rgyu'i sangs rgyas la sogs pa'i tshul du sems can thams cad rang bzhin gyis sangs rgyas su 'dod pa ni /
snang srid ye sangs rgyas pa lta ba'i lung zhes bya ste /
rnal 'byor can la lam gyi stobs las de ltar bslu med du grub pa yin no //
a ti'i gzhung las rig pa rang byung gi ye shes nyid sangs rgyas thams cad kyi ye shes kyi sku mthar thug pa yin la /
de ngos zin pa'i tshe ji ltar snang ba thams cad de'i rtsal du shar zhing /
don gyi ngo bo de dang gnyis su med pa'i phyir /
snang tshul la sangs rgyas kyi sku dang ye shes su snang yang rung /
sems can gyi lus dang nyon mongs par snang yang rung /
de gnyis ka ngo bo ye nas 'khor 'das ming med kyi ye shes chen por rnam par dag pa'i phyir /
de lta bu'i ye shes can gyi ngor chos thams cad ye nas rnam par dag cing rang sar grol ba las /
gnas snang 'byed pa dang /
dag dang ma dag ces ris su chad pa med pas na /
tha mal gyi snang ba 'di rnams mdog ma brjes spu ma bsgyur bar sangs rgyas su gnas pa zhes bya ste /
ji ltar snang ba de nyid ye nas rnam par dag pa kun bzang bde ba chen po'i gnas nyid yin gyi /
de las gzhan zhig tu dag pa zhes bya ba rdul tsam med par 'dod do //
'di ni rig pa rang snang gi blo can gyi ngor chos nyid kyi stobs las mngon sum du grub pa'i phyir lam thams cad kyi dgongs pa'i skyel so yin no //
lam gyi rgyud la ni /
ma hA yo ga pa'i stong pa chen po sogs bskyed pa'i rim pa'i rnal 'byor gtso bor byas te ting nge 'dzin gyi rtsal rdzogs pa na mtshan bcas kyi rdzogs rim dang des drangs pa'i rdzogs pa chen po la 'jug par 'gyur ro //
a nu yo ga pas ni /
zhu bde 'gyur med sgrub pa'i mtshan bcas kyi rdzogs rim la gtso bor lam du byed cing /
sngags tsam brjod pas lha yi 'khor lo rdzogs pa'i bskyed rim dang zhu bde mtshungs ldan gyi lha sku dang /
rlung sems tsam las grub pa'i sgyu ma'i sku rnams kyi sgo nas snang cha bskyed rim gyi don thun mong min pa dang /
bde ba'i thabs kyis drangs pa'i don gyi lhan skyes rdzogs pa chen po nyams su len pa'ang yin no //
rdzogs pa chen po pas ni /
rig pa ye shes kyi rtsal snang lha'i 'khor lo ye nas yin pa nyid la rnam pa ma bsgyur kyang chog ste /
ting nge 'dzin gyis bskyed pa dang /
mtshan bcas thabs kyis bsgrub pa'i lha sku la ched du mi rtsol yang /
gal te lha'i rnam par bsgyur bar 'dod na yang skad cig dran rdzogs kyi tshul du chu las nya ldang ba ltar rig pa'i rtsal de nyid du snang ba ni ye nas dam ye dbyer med lhun gyis grub pa'i lha nyid du gyur pa yin no //
mtshan bcas kyi rdzogs rim rlung bcing ba'i rim pa sogs la'ang cung zad kyang mi ltos te /
bskyed rdzogs de dag 'dir 'jug pa'i lam yin la /
'bras bu ye shes nyid la dbang 'byor ba'i tshe bskyed pa dang rdzogs pa'i rtsol ba med par de yi 'bras bu lhun gyis grub pa'i phyir ro //
ye shes kyi 'od rtsa'i lam nas rig gdangs rtsol med du shar ba'i thod rgal gyi nyams len sogs ni rdo rje'i lus la brten pa'i thabs khyad par can yin kyang ma dag las rlung gi byed pa bcings pa sogs rtsol bas drangs pa'i lam 'og ma dang mi 'dra ste /
ye shes chen po ye nas gnas pa'i rang gdangs rtsol med yin pa'i phyir ro //
des na lam thams cad kyi mtha' 'dir thug pas 'di ni kun gyi bla ma dam pa'o //
'bras bu'i rgyud ni /
rnam grangs sna tshogs kyis bstan kyang don 'dra ste mthar thug rnam pa thams cad mkhyen pa'i ye shes kyi sku nyid du dbye ba med do //
de ltar rgyud lung man ngag gi gzhung gsum gyis gzhi gtan la 'bebs pa'i lta ba dang /
lam nyams su len tshul /
de'i dbang gis spyod pa la'ang spros bcas kyi spyod pa phyi yi rdzas dang yo byad sogs kyi rtsol ba mang po brten pa ni ma hA yo ga pa yin la /
phyi'i bya ba gtso bor mi byed par spros med kyi tshul du nang gi thabs zab mo la 'bad pas /
zhing sngags lhan skyes kyi rnal 'byor ma rnams dang lhan cig 'du ba thob pa'i nye rgyu'i spyod pa gtso bor byed pa a nu yo ga pa yin zhing /
phyi dang nang gi bya rtsol de dag gang yang gtso bor mi byed par /
shin tu spros med kyi tshul du rig pa ye shes nyid kyi ngang las rtsol med shugs 'byung gi spyod pa byed pa ni a ti yo ga pa'i spyod pa yin no //
de bzhin du sgom pa la'ang ma hAs sems gnas pa'i thabs rim bzhin goms pas ting nge 'dzin khyad par can bsgrub pa dang /
a nus rdo rje'i lus la gnad du bsnun pa'i thabs kyis rlung sems bcings te zhi gnas khyad par can myur du bsgrub pa dang gnyis ni rtsol ba dang bcas pa yin la /
a ti'i lugs la ni rig pa ye shes nyid ngos zin pas rang bzhin lhun gyis grub pa'i bsam gtan las sems 'dzin gyi rtsol ba ci yang mi dgos pa'o //
de bzhin du dkyil 'khor la yang bskyed rdzogs rdzogs chen gsum pos rim pa bzhin gzugs brnyan dang lhag ting gi dkyil 'khor gtso bor nyams su len pa dang /
bde chen byang chub sems kyi dkyil 'khor la nyams len gtso bor byed pa dang /
rang bzhin gdod ma'i dkyil 'khor rtsol med du lam du byed pa gsum gyi khyad par dang /
dbang la'ang sngags bla med thams cad dbang bzhis smin par byed pa 'dra yang /
gzugs brnyan dang ting nge 'dzin gyi dkyil 'khor du phyi rol rdzas la brten te dbang nod pa gtso bor byed pa dang /
rdo rje lus kyi dkyil 'khor las yab yum mnyam par sbyor ba'i byang chub sems kyi dbang rdzas las dbang nod pa gtso bor byed pa dang /
rig pa byang chub sems kyi dkyil 'khor du bskur thob med pa'i chos nyid ngo sprad pa rig pa rtsal gyi dbang bskur ba gtso bor byed pa'i khyad par dang /
dam tshig la'ang rtsa ba dang yan lag gis bsdus pa'i bsrung bya dang /
bsgrub bya rnams dran shes kyi sgo nas tshul bzhin blang dor bgyid pa dang /
dam tshig thams cad la rang dbang 'byor ba'i bde ba chen po sgrub pa'i rten kun+da lta bu'i byang chub kyi sems mi nyams pa'i thabs dang mtshan nyid dang ldan pa'i las kyi phyag rgya bsten pa sogs kyi bya ba gtso bor sgrub pa dang /
chos thams cad rang byung ye shes nyag gcig gi ngang du lhun gyis grub par gnas pas bya ba dang mi bya ba'i srung mtshams med par phyal bar gnas pa 'da' nyams las 'das pa'i khyad par dang /
ting nge 'dzin dang shes rab nang gi yo byad dang phyi'i sgrub pa chen po'i yo byad de phyi nang gi yo byad dang ldan pa'i sgo nas bsnyen sgrub byed pa dang /
rang lus thabs ldan bsnyen pa dang gzhan lus thabs ldan sgrub pa ste rjes su chags pa'i brtul zhugs nyid gtso bor byed pa'i tshul gyis lha bsgrub pa dang /
bsgrub bya sgrub byed gnyis su med pa byang chub kyi sems shes shing de la goms pa gdeng du gyur pa kho nas bsnyen sgrub byed pa'i khyad par dang /
phyi dang nang gi dam tshig gi rdzas dngos su bshams pa dang yid kyis sprul pa'i mchod pa gtso bor byed pa dang /
gsang ba'i mchod pa d+hU ti'i dbyings su rlung dang rtog pa gsod cing gnyis su med par sbyor ba'i bde chen byang chub sems kyi mchod pa gtso bor byed pa dang /
ye nas mchod bya mchod byed med par de kho na nyid mnyam pa chen po'i mchod pa gtso bor byed pa'i khyad par dang /
rdzas sngags ting nge 'dzin gyi thabs gtso bor byas te phrin las sgrub pa dang /
rlung sems la rang dbang thob pa'i srog gzugs grub pa'i sgo nas las sgrub pa dang /
sems kyi chos nyid la dbang 'byor ba nyid kyis rtsal snang las rab 'byams rtsol med du sgrub pa gsum gyi khyad par dang /
phyi bca' ba'i phyag rgya dang ting nge 'dzin gyi lha sku'i phyag rgya sgom pa'i rtsol ba gtso bor byed pa dang /
rdo rje'i lus nyid kyi sgul bskyod phyag rgya /
'gro 'dug gar du shes shing gzungs kyi phyag rgya la brten nas bde ba'i brtul zhugs grub pa'i lam gtso bor byed pa dang /
chos thams cad ye nas phyag rgya chen po'i dkyil 'khor du lhun gyis grub pas rtsol ba med par phyag rgya bzhi'i don dang ldan pa'i khyad par dang /
bzlas brjod kyi sngags kyi rtsol ba la gtso bor byed pa dang /
rdo rje'i bzlas pa dang bum can sogs kyis srog mi shigs pa'i thig ler sgrub pa'i sngags gtso bor byed pa dang /
chos nyid rang byung gi ye shes la dbang 'byor bas gzhom med rdo rje nA da'i gsung dang ye nas ldan pa'i phyir ngag tu brjod pa med kyang mi gsungs mnyam par bzhag pa sngags kyi rgyal po ni don dang ldan cing /
tshig tu brjod pa thams cad kyang rdo rje'i glu dang gsung sngags kyi ngo bor gyur pa'i khyad par 'di dag bskyed rdzogs rdzogs chen gsum gyi gzhung gi dgongs pas bslab pa'i mtha' bcu gcig nyams su len tshul gyi khyad par yin pas don gyi 'gags bkrol ba yin la /
rgyud gsum dang bslab bya bcu gcig gi rnam gzhag rgyas pa ni gsang ba snying po'i spyi don du brjod zin pas 'dir ma bris so //
rgyas par sngags rgyud sde drug so so'i che ba dam tshig lta ba sogs bcur bshad pa dang /
phyi nang gi grub mtha' bshad pa dang /
rgyud kyi 'chad thabs bshad pa sogs ni phyi bshad thabs gsal bar byed pa'i man ngag gi chos sde nyi shu rnams su legs par blta bar bya'o /
!
/gsum pa tha mar dge ba sgrub chen po bka' brgyad kyi dgongs pa'i rnam gzhag bshad pa la /
so so'i dgongs don rnam par bshad pa dang /
thun mong du don bsdus te bstan pa'o //
dang po la 'jam dpal sku 'khor lo rnam pa bzhi'i dgongs pa /
pad+ma gsung rta skad thengs gsum gyi dgongs pa /
yang dag thugs ru lu 'bru brgyad kyi dgongs pa /
che mchog yon tan bdud rtsi rnam dag gi dgongs pa /
phur pa phrin las thal 'byin rnam pa bzhi'i dgongs pa /
ma mo rbod gtong rtsa rlung thig le'i dgongs pa /
'jig rten mchod bstod mchod bsgrub brten gsum gyi dgongs pa /
dmod pa drag sngags 'bod rbad bsad gsum gyi dgongs pa /
bla ma rig 'dzin bsnyen sgrub rnam pa bzhi'i dgongs pa bshad pa'o //
dang po 'jam dpal sku'i sgrub pa thams cad 'khor lo rnam pa bzhi'i dgongs par 'dus pa'i tshul bstan pa gang zhe na /
gnas pa'i 'khor lo lta bar bshad pa /
srid pa'i 'khor lo gcod par bshad pa /
sprul pa'i 'khor lo cho 'phrul du bshad pa /
gcod pa'i 'khor lo phrin las su bshad pa'o //
dang po la mdo rgyas gnyis /
dang po gnas pa'i 'khor lo bdag nyid ya mAn+ta ka'i thugs ka na gnas te /
dper na nor bu rin po che lta bu'o //
ji ltar na nor bu las dgos 'dod thams cad 'byung ba ltar /
'jam dpal ya mAn+ta ka'i thugs yang dag pa'i ye shes ni chos thams cad 'byung ba'i ngo bor gnas shing ye nas rnam dag 'pho 'gyur med pa'i phyir na chos thams cad ya mAn+ta ka'i thugs ka na gnas zhes bya'o //
gnyis pa gnas pa'i 'khor lo zhes bya ba de gang yin snyam na rang gi sems nyid bde ba chen po byang chub kyi sems de nyid la gnas pa'i 'khor lo zhes bya ste /
gang gi phyir na de kho nar chos thams cad 'dus shing 'ub chub pa'i phyir ro //
ji ltar 'dus na skabs 'dir rnam gzhag rnam pa brgyad kyis bstan te /
sku gsum gnas pa dang /
ye shes bzhi gnas pa dang /
'khor 'das gnyis gnas pa dang /
bden pa gnyis gnas pa dang /
lta spyod gnyis gnas pa dang /
thabs shes gnyis gnas pa dang /
zhi lhag gnyis gnas pa dang /
sher ting gnyis gnas pa'o //
dang po sku gnas pa'i tshul ni /
rang gi byang chub sems rig pa'i rgyal po rang dbang du gyur pa'i dus na /
phyi nang snang srid kyis bsdus pa'i chos thams cad ni rang sems las byung zhing sems ni de thams cad kyi 'byung gnas yin la /
sems kyi ngo bo'am rang bzhin rig stong gnyis su med pa'i ye shes chen po de kho na las mi 'da' ba yin pas /
de ltar mngon du gyur pa la chos kyi sku zhes brjod kyi de las gzhan du cung zad kyang med do //
de'i tshe 'dod yon lnga ma bkag par ji ltar 'dod pa bzhin longs spyod pa'i dbang zad pa med pa thob pa ni longs spyod rdzogs pa'i sku zhes bya'o //
de bzhin du bdag nyid thams cad kyi lus su sprul zhing yid kyis ji ltar 'dod pa bzhin dbang bsgyur ba ni sprul pa'i sku zhes bya ste /
de ltar sku gsum po rang la rang chas su gnas pa ni sku gnas pa'o //
gnyis pa ye shes bzhi gnas pa ni /
rang sems nam mkha' bzhin du stong la stong bzhin du snang ba'i snang stong zung 'jug gi chos nyid mngon sum snang la ma zhen pa de la ni chos dbyings ye shes zhes bya'o //
de'i ngang las 'phro 'du las kyi phyag rgya sna tshogs pa byed pa'i dus na dngos po thams cad me long gi gzugs brnyan dang 'dra bar ji ltar bltas pa ltar snang yang dngos por grub pa med par ngang gis rtogs pa ni me long lta bu'i ye shes so //
rang gi byang chub kyi sems la /
phung lnga dbang lnga rnam shes lnga yul lnga kha dog lnga yab lnga yum lnga sogs ye nas gnas shing de dag mnyam la so sor ma 'dres pa'i tshul shes pa ni so sor rtogs pa'i ye shes so //
chos thams ye nas ma btsal ma bsgrubs par rnam par grol ba'i rang bzhin du gzod nas lhun gyis grub par rtogs pa ni bya ba grub pa'i ye shes te /
de ltar ye shes bzhi yang rang gi byang chub kyi sems la ye nas rang bab kyis gnas pa'o //
gsum pa 'khor 'das gnyis gnas pa ni /
'khor ba dang mya ngan las 'das pa gnyis su snang ba yang /
rang sems la de dang de'i rnam par snang bar zad la /
ji ltar snang ba de ni rang gi sems kyi snang ba sems kyi cho 'phrul tsam du zad cing /
sems rang nyid 'khor 'das ltar snang gi
/de las logs su 'khor 'das zhes bya ba rang gi ngo bos grub pa rdul tsam med par nges shing de yang byang chub kyi sems don dam pa'i dbyings su mthar thug pas na 'khor 'das gnyis kyang der gnas pa'o //
bzhi pa bden pa gnyis gnas pa ni /
chos thams cad don dam par byang chub sems su mthar thug pa ni don dam bden pa dang /
de'i rtsal snang las snang bas bsdus pa'i chos thams cad kyang kun rdzob tsam du ma 'dres par snang ba ni kun rdzob bden pa ste /
de ltar bden pa gnyis rang gi byang chub kyi sems la ye nas gnas pa'o //
lnga pa lta spyod gnyis gnas pa ni /
lta ba ni mig dang 'dra ste yul gyi nyes skyon thams cad gdar sha gcod la /
spyod pa las dang 'dra ste las so so'i bya ba gang yin chud ma zos par spyod pa'i lta spyod kyi mtha' ni gang zhe na /
chos thams cad snying po chos nyid byang chub sems su shes pa ni lta ba'i mthar thug pa yin la /
lta ba de lta bu'i ngang nas gang spyod chos nyid dang mi 'gal mi 'bral bar spyod pa ni spyod pa'i rgyal po ste /
de lta bu'i lta spyod kyang gzhan na med de /
rang gi byang chub kyi sems la ye nas gnas pa'o //
drug pa thabs shes gnyis gnas pa ni /
rang gis byas pa'i las thams cad snying po byang chub kyi sems las byung zhing /
de'i ngang las ma 'das par shes pa ni shes rab /
de nyid rang bzhin med par spyod pa ni thabs te /
thabs dang shes rab dag kyang rang gi byang chub kyi sems la rang chas su gnas pa'o //
bdun pa zhi lhag gnyis gnas pa ni /
chos thams cad kyi rang bzhin byang chub kyi sems kyi ngang du gnas pa'i ting nge 'dzin ni zhi gnas dang /
de lta bur rtogs pa'i shes rab kyis chos thams cad la phyin ci ma log par spyod pa ni lhag mthong ste /
zhi lhag kyang rang gi byang chub kyi sems la ye nas gnas pa'o //
brgyad pa sher ting gnyis gnas pa ni /
rnal 'byor pa'i gsang ba'i yo byad gnyis su grags pa ni shes rab dang ting nge 'dzin te /
ting nge 'dzin gyis sems las su rung ba las yon tan thams cad 'byung zhing /
shes rab kyis phyin ci ma log par spyod pa'i longs spyod rdzogs pa'i mnga' dbang chen po 'byor pas na 'di dag rnal 'byor pa'i yo byad chen po'o //
de gnyis kyang ye nas zhi lhag zung du 'brel ba'i rang rig pa byang chub kyi sems la ngang gis gnas pa'o //
de ltar rnam gzhag rnam pa brgyad po 'dis chos thams cad byang chub sems kyi ngo bor gnas pa'i tshul bshad pa'o //
'khor lo zhes pa thugs yang dag pa'i ye shes de lta bu mtha' gang du'ang ma nges pas /
chos thams cad phar dgag sgrub ris chad med par sna tshogs su 'phrul zhing rgyun ma chad par 'khor bas 'khor lo zhes bya'o //
rnam pa gcig tu na 'khor lo'i las ni gcod pa'i don te /
'khor lo gsang ba'i mdzod ces bya ba'i lung las //
'jam dpal thugs kyi ye shes 'khor lo yis //
srid gsum 'khor ba'i rmongs pa rtsad nas gcod //
ces pa la sogs pa gsungs pa bzhin no //
gnyis pa srid pa'i 'khor lo ni /
ya mAn+ta ka'i lte ba na gnas pa zhes bya ste /
dpe sa mdo'i mkhar bzang po lta bu'o //
ji ltar na rdo rje'i mkhar bzang po der yul khams pa dag 'dug pa'i gnas yod pas der zhugs na rang nyid gzhan gyis mi tshugs pa sogs ji ltar bya ba'i dbang yod pa ltar 'jam dpal ya mAn+ta ka dang gnyis su med pa'i sku brnyes pa'i dus na /
khams gsum srid gsum lus ngag yid gsum rtsa rlung thig gsum la sogs pa /
srid pa gsum gyis bsdus pa'i chos thams cad la 'jam dpal ya mAn+ta ka'i longs spyod rdzogs pa'i skus dbang byed pa'i phyir te thams cad de'i sku'i ngang du rdzogs pa'i phyir ro //
de ltar yang 'dul lung las /
nga las srid pa gsum po byung //
nga ni thams cad kun gyi rje //
zhes sogs gsungs pa bzhin no //
de'i phyir phyi ltar na las kyi gshin rje'i rgyal po'i lto ba na srid pa gsum gnas pas khams gsum gyi sems can rnams tshe'i dus byed pa'i tshe na rnam par shes pa kho'i lag tu mi 'gro mi srid pas srid pa gsum gyi srog dbugs kyi bdag po yin zhing /
gshin po rnams kyi rjer gyur pa de dag kyang /
rtags kyi phyag rgyar bstan pa'i sku gang gi lto ba na gnas shing tha mal pa'i gshin rje'i gshed du gyur pa 'khor 'das thams cad kyi bdag po /
de'i gong na gzhan med pa ni yang dag pa'i ye shes kyi sku 'jam dpal ya mAn+ta ka yin pa'i phyir ro //
nang ltar na mngal nas skyes pa'i sems can rnams dang po lte ba nas chags te /
las rlung 'pho ba'i gzhi lte ba la brten nas chags shing lte ba de ni btson ra'am zo chu'i 'khyud mo dang 'dra bas der rnam shes chags nas mi 'chor bar 'dzin cing nang gi 'pho ba'i dus kyis sems can rnams rim gyis 'pho zhing 'joms par byed pa yin la /
gsang ba ltar na yang dag pa'i ye shes dang ye shes kyi rlung gi byed pas dus kyi dgra de dag 'pho med du 'joms pa ni dpal ya mAn+ta ka ste /
des na srid pa'i 'khor lo lte ba na gnas zhes bya'o //
de la 'khor lo zhes 'dogs pa ni /
srid pa gsum gyi sems can rnams ma rig log rtog gi 'khrul pas gzung 'dzin zhen chags brtas nas gnas gcig nas gcig tu 'khrul zhing 'khor bas na 'khor lo zhes bya'o //
de ltar shes nas srid pa'i 'khor lo bskor ba'i 'phul byed nyon mongs pa brgyad khri bzhi stong yang dag pa'i ye shes kyis gcod par byed pa ni de'i nyams len no //
gsum pa sprul pa'i 'khor lo ni /
ya mAn+ta ka'i zhabs kyi 'og na gnas te dpe sgyu ma mkhan lta bu'o //
ji ltar sgyu ma mkhan mkhas pas sgyu ma'i snang ba sna tshogs kyi rnam pa ci byas kyang de dang de'i rnam par snang zhing bya ba byed pa ltar ston pa bzhin /
'jam dpal ya mAn+ta ka'i thugs nyid las ma g.yos bzhin du /
'gro ba rigs drug dang /
tshogs drug dang /
rgyud drug dang /
sprul pa drug dang /
'khor lo drug zhabs kyis mnan par snang zhing /
thugs rjes sprul sku thub pa drug gis rigs drug gi gnas su don mdzad par ston te /
'di ni 'gyur med byang chub sems kyi dbyings las rtsal snang ma 'gag par 'char ba'i dbang gis rtags kyi phyag rgyar snang ba ya mAn+ta ka'i sku'i zhabs 'og tu rigs drug mnan pa'i tshul du snang ba la sprul pa zhes bya zhing /
rigs drug so so'i las kyi rnam par smin pa'i dbang gis gcig nas gcig tu brgyud cing 'khor bas 'khrul 'khor zhes bya'o //
de ltar rtogs nas de'i byed las 'khor ba'i dug lnga 'joms pa'i cho 'phrul mngon du 'byin par bya ba ni nyams su len tshul lo //
bzhi pa gcod pa'i 'khor lo ni /
ya mAn+ta ka'i sku'i phyag na mtshon cha'i tshul du bsnams pa ste /
de'i ngo bo ni phrin las yin la dpe mtshon cha rnon po lta bu'o //
ji ltar na mtshon cha rnon pos gang la btab pa thogs med du gcod pa ltar /
ya mAn+ta ka'i phyag mtshan gyi 'khor lo las phrin las rnam pa bzhis rang rang gi 'gal zla gcod par byed de /
zhi ba'i dus su me chu dug mtshon dmag mu ge dgra dus min 'chi ba ste 'jigs pa brgyad po gcod cing zhi bar byed /
rgyas pa'i dus su tshe ring dbang che bkra shis gzi mdangs che ba 'khor mang longs spyod che ba'i bar du gcod pa gcod cing de drug po rgyas pas 'byor pa drug ldan du byed /
dbang gi dus su gdul bya de dag gis bdag la pha ma lta bur mos pa /
rje bor mos pa /
gtso bor mos pa /
slob dpon lta bu'i tshul du mos par byas nas mi gus pa gcod cing dbang du byed /
drag po'i dus su bstan pa la gnod pa'i dgra dang bgegs thams cad tshar gcod par byed pas gcod pa zhes bya zhing /
phrin las sna tshogs su 'phrul zhing 'khor bas 'khor lo zhes bya'o //
de ltar 'khor lo bzhi po de yang gnas pa'i 'khor lo sems la 'dus te /
sems la sems 'dus chos kyi sku
/zhes dang /
srid pa'i 'khor lo lus la 'dus te /
lus med lus te lus kyi mchog
/ces dang /
sprul pa'i 'khor lo zhabs la 'dus te /
gom pa bgrod pas rigs drug mnan //
zhes dang /
gcod pa'i 'khor lo phyag mtshan te //
phrin las bzhi yis dngos po gcod //
ces gsungs so //
de ltar 'khor lo rnam pa bzhi po bsdus na don rtags gnyis su 'du ste /
don ni gnas pa'i 'khor lo la //
rtags ni 'khor lo gsum du bzhed //
ces gsungs shing /
de la don lta ba yin te /
chos thams cad kyi 'byung gnas dang ngo bor gyur pa chos nyid byang chub kyi sems bstan pa'i phyir ro //
rtags ni phrin las yin te /
srid pa'i 'khor lo ni phrin las kyi yul dang /
sprul pa'i 'khor lo ni phrin las kyi gzhi cho 'phrul snang ba dang /
gcod pa'i 'khor lo ni phrin las dngos yin pa'i phyir ro //
des na lta ba gcig dang spyod pa gsum po de lta bu ya ma bral na gsang sngags kyi don khong du chud kyi /
tshig tsam du gsang sngags zhes bya ba dang /
lta spyod ces grags kyang /
bslab pa'i mtha' drug rdzogs shing yo byad gnyis la longs ma spyad na gsang sngags 'dzin par rlom yang rnal 'byor pa dang chos su 'dzol bar gsungs so //
gnyis pa gcod pa'i 'khor lo khyad par du bshad pa ni /
ji skad du /
'khrul 'khor mthar thug gshin rje'i gshed //
ces dang /
gshin rje grub na 'khor lo bskor //
zhes grags pa bzhin du /
gshin rje'i gshed kyi rgyud 'dir 'khrul 'khor gyi tshul mtha' dag bstan pas na de'i rnam gzhag cung zad brjod par bya ste /
de yang gcod pa'i 'khor lo ni ya mAn+ta ka'i phyag mtshan gyi phrin las su bshad la /
rnal 'byor pa rnams kyi nyams su len pa'i tshe na 'khrul 'khor la brten nas las sgrub pa de la gcod pa'i 'khor lor bshad pa'i phyir /
de lta bu'i gcod pa'i 'khor lo la gnyis te /
thog 'dra dang lcags 'dra gnyis /
dang po thog gis brag la sogs pa gang yang thogs med du 'joms pa ltar sngags gcig gis las thams cad thogs rdugs med par myur du byed pa gnam thog chen mo zhes grags so //
gnyis pa lcags kyi mtshon sna tshogs rdeg pa ltar /
sngags mang po las gcig ma grub bar yang yang brdeg pa ste /
rdo sgyogs chen po dang 'dra'o //
lcags 'dra'i 'khrul 'khor la 'khrul 'khor dang /
'khor lo nyi ma bzhi pa rkyang pa bskor ba'o //
dang po 'khrul 'khor la gnyis te 'khrul 'khor chen po gsang ba dgu bskor /
'khrul 'khor chung ngu phyi nang drug bskor ro //
dang po la 'khrul 'khor bskor ba 'khrugs sdeb gzhung bsrang ba gsum /
dang po 'khrul 'khor bskor ba la drug ste /
'od zer rnam pa brgyad du 'khrul 'khor bskor ba /
'khor lo 'khrul 'khor bzhir bskor ba /
bzlog lugs bcur 'khrul 'khor bskor ba /
phyi nang gsang ba dgur bskor ba /
rgyu rdo rje rgya gram du bskor ba /
mgar ba las kyi don du 'khrul 'khor bskor ba ste /
de rnams kyi bzlas thabs ni 'khor lo dka' gcod sgron mer shes par bya'o //
gnyis pa 'khrugs sdeb ni /
me long che chung gnyis /
mtshon rdeb che chung gnyis /
dmigs bsal che chung gnyis /
lde'u mig che chung gnyis te brgyad do //
gsum pa gzhung bsrang ba ni /
sku'i sgrub pa'i mdo byang /
gsung gi sgrub pa kha thun /
thugs kyi sgrub pa gsod byed /
yon tan gyi sgrub pa las bcu /
phrin las kyi sgrub pa las bzhi'o //
rtsa ba gsum ni /
khams gsum dbang sdud che 'bring chung gsum /
kha skong gsum ni /
sgrol ba'i mdung thung /
gsod pa'i spu gri
/spu gri nag po gsum /
sdud pa gsum ni /
khams gsum dbang sdud /
srog mjug sdud /
las kyi mtha' sdud gsum mo //
las gang yang ma grub na mthar thug gsum la /
'chi bdag drag po dmod la bor ba /
gshed po lto ba dkrug pa /
phyin ci log gnyis kyis gnad la dbab pa ste /
nyin bzhi pa'i phyin ci log gis pho gnad la dbab pa /
nub re la phyin ci log gis mo gnad la dbab pa'o //
de lta bu'i 'khrul 'khor thams cad kyi don bsdus na lta ba don gyi 'khrul 'khor dang spyod pa rtags kyi 'khrul 'khor gnyis /
dang po snying po byang chub sems rig pa rang byung gi ye shes 'khrul 'khor du gnas pa dang /
'khrul dmigs su gnas pa dang /
dmigs bsal du gnas pa dang /
'khrul pa'i me long du gnas pa rnams ni lta ba don gyi 'khrul 'khor te /
'khor lo gsang ba'i mdzod 'byed pa'i lde'u mig go
/gnyis pa spyod pa rtags kyi 'khrul 'khor ni /
dam can rtags kyi 'khrul 'khor dang /
dge sdig las kyi 'khrul 'khor gnyis /
dang po la /
bcu bdun pa tshogs brgyad kyi sngags dang /
sum cu rtsa gnyis pa'i ngo bor gnas pa de /
'jig rten las 'das pa'i gshin rje stong gi ngo bor gnas pa dang snying por gnas pa dang /
'jig rten pa'i bla srog gi ngo bor bstan pa dang /
snying por bstan pa'o //
gnyis pa dge sdig las kyi 'khrul 'khor la /
gso ba yon tan gyi 'khrul 'khor dang /
gsod pa phrin las drag po'i 'khrul 'khor dang /
cho 'phrul gyi 'khrul 'khor /
chu 'khyag ser ba'i 'khrul 'khor /
thog ser skar mda'i 'khrul 'khor la sogs pa bsam gyis mi khyab kyang /
de dag las brgya rtsa brgyad du 'dus shing /
de yang bsdu na las bcur 'dus te /
zhi ba zla ba'i dkyil 'khor du bskor ba /
rgyas pa glang chen rgyab tu bskor ba /
dbang btsun mo'i mkhar bskor ba /
bsad pa gshin rje'i lto bar /
'gug 'dren seng+ge'i snying gar /
dbye ba rta glang 'thab pa'i bar du /
bskrad pa rnga mo'i 'phongs su /
smyo 'bog shan dmar gyi rgyab tu /
lkug pa lug gi khog par /
mnan pa ri rab rmang du bskor ba ste /
de dag kyang ye shes zla bar zhi ba'i las 'grub pa'i nus pa yod /
'jig rten zla bar zhi las myur du 'grub pa'i nus pa yod /
tha mal gyi zla ba la zhi las 'grub pa'i cha mthun yod /
byin rlabs kyi zla bar thob shor med pas na zhi ba zla ba'i dkyil du bskor bas bsgrub bya gang la'ang the tshom med pa de bzhin gzhan dgu po la'ang rgyu mtshan bzhi po sbyar te shes par bya'o //
las bcu po de dag kyang bsdu na zhi rgyas dbang drag bzhir 'dus la /
de bzhi yang gso gsad gnyis su 'dus te /
zhi rgyas kyis gso ba'am rjes su 'dzin pa /
dbang drag gis gsod pa'am tshar gcod par byed do //
gnyis pa thog 'dra'i 'khrul 'khor ni /
ka ba bzhi dang gdung ma drug ste /
'khrul 'khor chung ngu'o //
ka ba bzhi ni nyi ma bzhi pa'i las kyi gang 'tsham chen po bzhi la bya'o //
gdung ma drug ni /
phyi nang gsang ba drug la bya'o //
de yang lcags 'dra ni phyi nang gsang ba dgu bskor gyi gzhung ste /
phyi'i phyi nang gsang ba dang /
nang gi phyi nang gsang ba dang /
gsang ba'i phyi nang gsang ba'o //
de la bskor lugs gsum ste /
phyi'i phyi nang gsang gsum mi reng 'gros su bskor ba dang /
nang gi phyi nang gsang gsum phyi rus sbal 'gros su bskor ba dang /
gsang ba'i phyi nang gsang gsum phyi nang dbus mtha' med par glang po'i 'gros su bskor ba'o //
de+e'ang ji skad du /
'khor lo bskor ba'i 'khor sa gsum //
phyi yi phyi nang gsang ba dang //
gsang ba'i phyi nang gsang ba ni //
dbus mtha' med par 'khor ba yin //
nang gi phyi nang gsang ba ni //
dbus dang mtha' ru 'khor ba 'o //
lcags phur bcu bdun 'thon 'jug can //
mtha' dang dbus su 'khor ba 'o //
zhes so //
las byang rgyas 'bring bsdus gsum bka' bstsal pa blo'i rim pa dang sbyar nas bshad pa'o //
ye shes lha nye bar bsnyen pa dang /
khro bo nye bar sgrub pa gzhung bsrangs nas /
nye bar 'ong zhing dngos su brtan pa thob par byas la /
'khor lo bskor ba'i dus su sgrub pa'i gzhung bsrang ngo //
myur mgyogs btsan thabs su byed na /
rdo rje ging pho mo'i 'khor lo so brdar te 'chor mi srid pa'i khugs su gzhug par bya ste /
de yang phyi nang gsang ba gsum gyis 'khor lo mtha' bsal te /
sngags kyi mtshams sbyar ba dang /
gnya' mnan pa dang /
'bru gzhug pa dang /
so gdags pa dang /
yon tan gyi 'gyur bstan pa la sogs pa ni man ngag las shes par bya'o //
de dag ni gshin rje'i tha ram bshad pa ste deng sang 'di dag gi lag len rgyas pa byed mkhan dkon yang /
gshin rje'i gshed kyi 'khrul 'khor gyi rgyud snga 'gyur bka' gter gyi phyogs du ma dang /
rtog pa gsum pa'i rgyud rong zom chos bzang gis bsgyur pa dang /
man ngag snying gzer nag po sogs rgyud dang man ngag gi rim pa mang du bzhugs pa'i gshed skor gyi 'khrul 'khor gyi phyag bzhes ma nyams par byin rlabs kyi tshan kha dang bcas te gnas pa nyid rnal 'byor pas gcod pa'i 'khor lo nyams su len pa'i tshul yin no //
de ltar 'jam dpal gshin rje gshed ni sku yi bdag nyid yin pas /
de'i rgyud mtha' dag gi dgongs pa slob dpon 'jam dpal bshes gnyen gyis 'khor lo bzhir bsdus pa 'di dag ya mAn+ta ka'i sku gcig la tshang bar bstan pa'i tshul gyis gshed rgyud kyi dgongs pa gsal bar mdzad pa'i tshul yin la /
'chad tshul gzhan du bdag gi bla ma 'jam pa'i dbyangs mkhyen brtse'i dbang po'i snyan brgyud sogs las gnas pa'i 'khor lo ni gnas lugs ngo bo nyid kyi gzhi ste sbyang gzhi sems nyid rang byung gi ye shes dang /
srid pa'i 'khor lo ni 'khrul pa btags pa'i gzhi ste /
dbyings las glo bur gyis 'khrul pa'i sems can gyi sgo gsum kun gzhi dang bcas pa'i snang ba sbyang bya dri ma'i cha dang /
sprul pa'i 'khor lo ni 'khrul pa sbyong byed kyi lam ste /
de yang snang ba sbyong byed dbyibs kyi rnal 'byor lha sku'i gsal snang dang sngags kyi 'od zer 'phro 'du /
zhen pa sbyang phyir sngags kyi rnal 'byor rdor bzlas bum can gtum mo gzhan lus dang bcas pa /
mthar thug chos kyi rnal 'byor 'khor 'das dbyer med /
nges don zil gnon chen po'i rang bzhin nyid lta bas rtogs shing de dang ma bral ba'i tshul gyis mtshan bcas sor sdud sogs kyi rdzogs rim dang /
mtshan med khregs chod thod rgal gyi rdzogs rim ste sgom spyod kyis bsdus pa'o //
gcod pa'i 'khor lo ni mthar thug gi 'bras bu nges pa don gyi ya mAn+ta ka'i skur grub pa ste /
sgrib gnyis bag chags dang bcas pa bcad cing 'gro don rgyun mi 'chad pa'i 'khor lo lta bur gyur pa'o //
zhes gsungs pa sogs /
'khor lo bzhi po 'di la'ang /
drang don bskyed rim dang /
nges ngon rdzogs pa'i rim par sbyar ba'i tshul gyis bzhed pa 'dra min yod pa shes par bya zhing de bzhin sgrub bka' gzhan la'ang shes par bya'o /
!
/gnyis pa pad+ma gsung gi sgrub pa thams cad rta skad thengs gsum gyi dgongs par bstan pa la /
spyi don bzhis bstan te /
theg pa rim par bgrod pa'i rta skad rta yi 'gros dgus theg dgu rtser chibs par bshad pa dang /
sa lam la sbyar ba'i rta skad bcu gsum dang sbyar te bshad pas sa bcu lam lnga myur du bgrod par bshad pa dang /
gsang sngags la shan dbye ba'i rta skad rta mgo ljang zhur gyis dpal rta mgrin nyid che ba'i yon tan gzhan las 'phags pa'i sgo nas bshad pa dang /
gdul bya thabs kyi rta skad dpal chen po dang ma mo 'bum brda 'phrad klong rdol dbang sgyur ba'i sgo nas bshad pa'o //
dang po rta yi 'gros dgu dper byas nas theg pa dgu mtshon pa ste /
'jig rten na rta la 'gros tshul dgu yod pa ni /
sum lag sgrog gi 'gros /
sdom pa lcags kyi 'gros /
pho nya srun   srun zhes pa rung ba'i don no   gyi 'gros /
mtshams legs gzengs kyi 'gros /
gom bu nyol gyi 'gros /
spyang mo 'dur gyi 'gros /
rol mo stabs kyi 'gros /
'jol mo dkyus kyi 'gros /
dkyus tshang ba'i 'gros dang dgu'o //
de la dang po sgrog gi 'gros ni /
rta rnams sgrog gsum lag tu tshud pa'i tshe 'gros mi myur bar 'gro ba ltar /
lha mi'i theg pa rnams ni ma skyes mnyam pa'i don gyi lta ba ni ma mthong la /
legs smon gyi bsam pas dge ba bcu la sogs pa'i khrims dam pa sgrog lta bus bsdams nas /
bag yangs pa'i lta spyod zab mor dbang med pa dang chos 'dra'o //
sor bzhag lha mi'i theg pa ste dang po'o //
gnyis pa lcags kyi 'gros ni /
rta lag gnyis lcags sgrog gis bsdams pa de sgrog gi 'gros las myur yang lag pa bsdams pas rang dbang gis 'gror med pa ltar /
gang zag gi bdag med tsam mthong ba'i nyan thos pa rnams ni /
lha mi'i theg pa rkyang pa las 'phags kyang /
theg pa chen po'i don ma mthong bas mnyam pa nyid kyi lta spyod kyi sgo nas bag yangs su rgyu ba'i dbang ma thob par /
log tu lci ba 'dul ba lcags sgrog dang 'dra bas bsdams pa ni myur du sangs rgyas kyi sa la dbugs mi 'byin pa'i sdug bsngal dang bcas pa'o //
gsum pa pho nya srun gyi 'gros ni /
rta yi rkang lag la 'ching byed med par rang nyid dal bus 'gro ba ni snga ma las myur yang 'gros gong ma rnams las zhan pa ltar /
rang sangs rgyas kyi theg pa ni nyan thos las gzung ba gzugs kyi phyogs rang bzhin med par rtogs pa'i cha nas 'phags te srid pa tha mar sngon goms pa'i shugs kyis dge ba'i bshes gnyen la mi ltos par rten 'brel gyi don rang nyid kyi khong du chud nas rang rgyal ba'i 'bras bu mngon du byed nus kyang /
theg pa chen po mnyam pa nyid kyi don ma mthong la thabs shes chung bas mthar thug gi sa la myur du phyin mi nus pas rta yi 'gros de dang 'dra'o //
bzhi pa mtshams legs gzengs kyi 'gros ni /
rta de mgo 'phang bsgrims nas cung zad mgyogs par 'gro ba ltar theg pa chen po'i mdo sde pha rol tu phyin pa'i don thugs su chud pa rnams ni bdag med gnyis rtogs nas mthar thug mnyam pa nyid la nges shes skyes kyang /
da rung bskal pa grangs med pa'i bar du sbyang bgrod dgos pas theg dman las sangs rgyas pa myur la sngags las bul ba'i phyir rta yi 'gros 'di dang sbyar ro //
lnga pa gom bu nyol 'gros ni /
rta gom pa'i 'gros su mgyogs par 'gro ba ltar kri ya pas mnyam pa nyid mthong ba'i steng du /
kun rdzob tu lha'i sku gsung thugs mtshan la dmigs shing gtsang sbra la sogs pa'i thabs dang bcas pas tshogs gnyis myur du rdzogs pa'i thabs mkhas dang ldan pas phar phyin theg pa las lam bgrod pa myur bas 'gros 'di dang mtshungs par sbyar ba'o //
drug pa spyang mo'i 'dur 'gros ni /
spyang ki 'dur nas 'gro ba ltar /
rta rnams gom 'gros las kyang mgyogs par bskul na 'dur nas 'gro ba ltar /
u pa ya dang yo ga'i theg pa ni /
kr-i ya'i lta spyod kyi steng du bdag dang lha mnyam pa spun grogs kyi tshul lam dam ye gnyis med du sgrub pa'i dgongs spyod kyis 'phags la phyi nang gi rgyu rkyen cha mnyam par spyod pas bya rgyud pa las lam bgrod pa myur ba ni rta yi 'dur 'gros dang mtshungs par sbyar ba'o //
bdun pa ni 'dur 'gros las kyang rol mo'i stabs 'gros zhes /
ldang stabs kyis 'gro ba mgyogs par ltar /
kri yog las kyang rnal 'byor chen po ma hA yo ga pa'i theg pa 'phags te /
sems nyid mnyam pa nyid kyi dbyings las yi ge'i cho 'phrul las rten dang brten pa'i lha'i 'khor lo rnams snang stong zung 'jug chu zla'i tshul du bsgom pa'i phyir na /
'bras bu sku dang ye shes kyi dkyil 'khor la da lta nas lam du byed pa'i thabs khyad par 'phags pa yod pas sangs rgyas kyi sa la bgrod pa myur ba'i phyir ro //
brgyad pa 'jol mo dkyus kyi 'gros zhes /
rta shin tu mgyogs par rgyug chung byas te 'gro ba ni /
ldang 'gros las kyang sa chod che zhing mgyogs pa ltar /
a nu'i theg pa ni phyi spros bcas bskyed rim gyi ngal ba mi dgos par rgyu dag pa'i dbyings nas 'bras bu ye shes kyi dkyil 'khor shar ba'i tshul du rang gi phung khams rnams gdod nas dag pa'i sangs rgyas kyi ngo bor shes nas dbyings ye dbyer med bde ba chen po'i de nyid lam du byed pa'i thabs khyad par can dang ldan pa'i phyir lam bgrod pa 'og ma bas ches myur ba'i phyir ro //
dgu pa dkyus tshang ba'i 'gros zhes bya ba rta rang la rgyug rtsal ji yod phyung ste thag thogs med par rgyug pa ltar /
a ti yo ga'i theg pa ni /
chos thams cad sems kyi rang snang yin la /
sems ni sems med ngo bo nyid kyis stong ste ye nas skye 'gag med pa'i rig pa byang chub kyi sems bde ba chen po thig le nyag gcig 'od gsal ba'i ye shes rang byung gi bdag nyid chen po bcos su med pa'i don 'byung 'jug med pa'i ting nge 'dzin la bya rtsol gyi 'ching ba spangs te so ma gnyug mar gnas pas /
da lta nas 'bras bu'i sa la lhun gyis grub pa'i tshul gyis dbang 'byor bar byed pas na lam thams cad kyi rtse mor phyin pa yin pa'i phyir ro //
de ltar rta yi 'gros dgus theg pa'i rim pa shes par bya ba ni /
theg pa kun gyi rgyal po rdzogs pa chen po rang byung gi ye shes mnyam pa nyid rta skad thengs gcig gam rta skad dang po'i dgongs pa lta ba'i gnad bstan pa'i phyir du yin no //
gnyis pa lam la sbyar ba'i rta skad ni rgyal ba thams cad kyi thugs rje chen po'i rang gzugs 'phags mchog spyan ras gzigs nyid khro bo'i skabs na dpal rta mgrin zhes bya ste /
ma chags pad+ma'i rigs su snang ba'i khro bo thams cad kyi spyi dpal chen po 'di ni ye shes dang las dang 'jig rten gyi gtso bo dam pa thams cad zil gyis gnon pa'i rje btsan bla na med pa yin pas lhag pa'i lha gzhan las kyang thugs rje byin rlabs myur ba'i che ba rta yi skad la yon tan bcu gsum yod pa'i ldog chas mtshon pa ste /
ji ltar na /
rta yi skad snyan pa dang /
'jam pa dang /
gtang ba dang /
gsang ba dang /
ring ba dang /
yid du 'ong ba dang /
'brel ba dang /
bar ma chad pa dang /
zil che ba dang /
rtsal che ba dang /
gdangs che ba dang /
ngar che ba dang /
phul du phyin pa'o //
de yang dang po rta skad snyan pa ltar dpal rta mgrin yang thugs rje chen pos 'gro ba'i don la dga' ba ste /
sa dang po rab tu dga' ba dang lam ni tshogs kyi lam dang sbyar ro //
gnyis pa rta skad 'jam pa ltar dpal rta mgrin yang 'gro ba'i don la thugs byams pa chen pos 'jam pa'o //
sa gnyis pa dri ma med pa dang lam ni sbyor ba'i lam dang sbyar ro //
gsum pa rta skad rgyang ring du gtang ba ste thos pa ltar /
dpal rta mgrin yang 'gro ba'i don la mi thos pa med par thams cad du snyoms par khyab cing gnas pa ste /
sa gsum pa 'od byed pa dang sbyar ro //
bzhi pa rta skad gsang ba ni sgra gzhan dang nag nog med par sang nger thos pa ltar dpal rta mgrin yang 'gro ba'i don la thugs gsal la gsang zhing don mdzad pa'o //
de ni sa bzhi pa 'od 'phro ba dang sbyar ro //
lnga pa rta skad ring ba ste /
dbugs sna mi thung ba ring du sgrog pa ltar /
dpal rta mgrin 'gro ba'i don la dus rtag tu mi skyo bar ring ba'o //
de ni sa lnga pa sbyang dka' ba dang mthong ba'i lam dang sbyar ro //
drug pa rta skad ni thos na yid du 'ong ba ltar dpal mgrin ni thams cad la thugs rje mnyam pas re ba rdzogs par mdzad pa ste sa drug pa mngon du gyur pa dang sbyar ro //
bdun pa rta skad ni gdangs che chung sogs snyoms par 'brel ba ltar /
dpal rta mgrin 'gro ba rnams la thugs rje rtag tu 'brel bas gzigs pa'o //
de ni sa bdun pa ring du song ba dang sbyar ro //
brgyad pa rta yi skad ni gtong theb gcig po der sgra bar ma chad par sgrog pa ltar /
dpal rta mgrin 'gro don rgyun mi gcod pa ste /
sa brgyad pa mi g.yo ba dang lam ni bsgom pa'i lam dang sbyar ro //
dgu pa rta yi skad zil che ba ste byin chags shing mngon par 'phags pa ltar /
dpal rta mgrin yang 'gro ba rnams kyi nyon mongs pa 'joms shing thams cad zil gyis gnon pa ste /
sa dgu pa legs pa'i blo gros dang sbyar ro //
bcu pa rta skad rtsal che ba ste /
skad che chung ji ltar 'byin par 'dod pa bzhin bde blag tu 'byin pa'i rtsal yod pa ltar /
dpal rta mgrin ni 'gro ba'i don la mthu stobs kyi rtsal dang ldan pa ste /
sa bcu pa chos kyi sprin dang lam mi slob pa'i lam dang sbyar ro //
bcu gcig pa rta yi skad sgra gdangs che ba ltar /
dpal rta mgrin yang thugs rje chen pos 'khor bar don mdzad pa'i gdangs sam dbyangs rgya che ba'o //
de ni sa bcu gcig pa kun tu 'od dang sbyar ro //
bcu gnyis pa rta skad ngar che ba ste shugs che bar sgrog ni pa bzhin du dpal rta mgrin yang 'gro ba sgrol ba'i ngar dang ldan pa ste /
sa bcu gnyis pa ma chags pad+ma can dang sbyar ro //
bcu gsum pa rta skad ni yon tan du ma dang ldan pa'i phul du phyin pa ltar /
dpal rta mgrin 'gro ba'i don mdzad pa la phul du phyin pa ste /
sa bcu gsum pa yi ge 'khor lo tshogs chen gyi sa dang sbyar bar bya'o //
de ltar dpal rta mgrin gyi che ba'i yon tan bcu gsum po rta skad kyis mtshon cing /
dpal rta mgrin gyi rta skad thengs gcig bsgrags pa la rta skad kyi yon tan bcu gsum dus gcig la tshang ba ltar /
sa bcu gsum dang lam lnga yang ma bgrod dus gcig la rdzogs nus pa'i yon tan gyi khyad par de lta bu mnga' ba'i don /
dbu gtsug gi rta mgo ljang gu dpral bar zhur dkar po rngog ma dmar po /
phu phun ser po can gyi brda dang rtags kyi sgo nas mtshon te bstan pa shes par bya'o //
gsum pa gsang sngags la shan dbye ba'i rta skad ni /
dpal rta mgrin gyi lha sngags ting nge 'dzin la brten pa'i gsang sngags kyi dgongs spyod ni /
rta shugs che la 'gro mgyogs pa ltar gsang sngags kyi dgongs spyod zab mo la brten na lam gzhan las sangs rgyas kyi sa la bgrod pa mgyogs /
rta lam la bgrod mkhas pa ltar theg dgu dang sa lam bgrod pa la mkhas shing rtse mor phyin par byed /
rta kha rtsal che ba ltar /
rta mchog gi gsang sngags gzhan las kha rtsal che /
rta ni drag po'i ngar dang ldan pa ltar /
rta mgrin yang drag po'i rngam tshul gyis gdug pa 'dul /
rta ni rdzu 'phrul gyi rkang pa ldan pas sangs rgyas kyi sa myur du gnon par byed pa'i rtags dang ldan pa ste de'i phyir rta mgrin zhes bya la /
phyi'i rta mgrin de yang nang rnal 'byor pa'i sku
/gsang ba rang gi sems las gud na med par snang grags rigs gsum rta mgrin gyi sku gsung thugs su shes shing sems nyid rang byung gi ye shes kun khyab bde ba chen po de nyid nges pa don gyi pad+ma dbang gi rgyal po yin par shes na /
skad cig de la mchog thun mong gi dngos grub thob pa yin pas sa lam dang sbyor bas gsang sngags la shan dbye ba'i rta skad 'dis ni sgom pa'i gnad kyi che ba bstan pa yin pas rta skad gnyis pa'i dgongs par don gyis 'gro ba yin   no //
bzhi pa gdul bya thabs kyi rta skad ni /
dpal rta mgrin gyi rta skad thengs gsum gyis ma mo mkha' 'gro'i tshogs la brda sprad pa dang /
ma mo'i 'gying skad thengs gsum gyis dpal rdo rje'i ming sring brda 'phrod de dgongs klong brdol ba dang /
rnal 'byor pa'i rta skad thengs gsum gyis snang srid ma mo'i tshogs la dbang bsgyur te las byed pa'i tshul bstan pa gsum las /
dang po dpal gyi rta skad thengs gsum ni /
dpal rta mgrin gyi dbu gtsug nas rta skad dang po thengs gcig bsgrags pa'i tshe /
snang srid kyi chos thams cad ye nas ma bcos ma bsgyur bar 'khor 'das mnyam pa nyid rang byung gi ye shes chen po'i ngang du dpal rta mgrin gyi dkyil 'khor du lhun gyis grub par rtogs pa'o //
rta skad bar ma bos pas /
khams gsum srid gsum gyis bsdus pa'i chos thams cad sha chen gyi phung po /
khrag gi rgya mtsho /
keng rus kyi ri rab tu gyur pas /
snang srid kyi ma mo dang mkha' 'gro thams cad dgyes pa'i longs spyod rgyun mi chad par byas /
rta skad tha ma bsgrags pas /
ma mo dang mkha' 'gro thams cad bka' 'og tu bsdus nas ci bgyis bka' nyan cing 'gying glu dang bcas nas bkug ste /
phrin las rnam pa bzhi sogs yid bzhin du rdzogs par byed do //
'di ni dpal chen po rta mgrin nyid kyis rta skad thengs gsum bsgrags pa'i mdzad pa yin la /
lam dus su rta mgrin gyi rnal 'byor pas de ltar sgom pa'ang yin zhing /
rta skad gsum po des brda rtags kyis mtshon don /
lta sgom spyod pa gsum bstan te /
rta skad dang pos mnyam pa nyid kyi lta ba bstan /
gnyis pas gsang sngags thabs la mkhas pa'i khyad par dug gsum gnas su sbyong zhing ma mo mkha' 'gro dbang du sdud nas gsang ba sbyor sgrol gyi nyams len dang /
khro bo'i ting nge 'dzin sogs bskyed rdzogs kyi lam khyad par can bstan /
rta skad gsum pas gsang sngags kyi rnal 'byor pas ma mo mkha' 'gro'i tshogs dbang du bsdus te phrin las rnam pa bzhi sgrub pa'i tshul gyis spyod pa bstan pa yin no //
der ma zad bdag gi bla ma gter chen rin po che'i snyan brgyud las /
drang don dang sbyar ba'i rta skad thengs gsum yongs grags la /
nges don ltar na rta skad dang pos gzhi 'khor 'das dbyer med rig stong gnyug ma don gyi ye shes bstan /
gnyis pas lam bskyed pa'i rim pa dang /
rdzogs rim sor sdud la sogs pa'i sbyor ba yan lag drug gi rnal 'byor bstan /
rta skad gsum pas 'bras bu mthar thug gi ye shes mngon du byed pa'i tshul bstan pa smin khrid kyi tshul du bdag cag gis legs par nod pa yin no //
de ltar dpal gyi rta skad thengs gsum gyis bskul ba'i dus na ma mo mkha' 'gro rnams 'gyings bzhin sngon gyi dam tshig dang tha tshig las mi 'da' ba'i glu len te gang zhe na /
bdag cag nam mkha'i dbyings nas mchi //
nam mkha'i dbyings nas mi mchi ru //
bdag cag gnas ni nam mkha' lags //
bdag cag 'theng zhing grum zhing mchi //
mthing zhing grum zhing mi mchi ru //
keng rus ri rab rtse mo tsha //
bdag cag 'bog cing brgyal zhing mchi //
'bog cing brgyal zhing mi mchi ru //
rak+ta'i rgya mtsho gting re zab //
bdag cag thang gcig yud la mchi //
thang gcig yud la mi mchi ru //
ming po rdo rje'i bka' lung gnyan //
zhes glu len no //
de la rnal 'byor pa'i brda skad thengs gsum ni /
chos la dgra byung gis sangs rgyas ra mda' bzlog ces pa'i brda skad dang bcas te /
thal mo dang po brdab pa'i brdas dpal khrag 'thung rnams dbyings nas bskul /
bar ma brdab pas phra men rnams dbyings nas bskul /
thal mo tha ma brdab pas las kyi mkha' 'gro rnams las la bskul te bstan pa'i mkhar brtsigs pa ni rnal 'byor pa'i brda skad thengs gsum bya'o //
de la dpal gyi rta skad gyis brda sprad /
ma mo'i 'gying skad kyis klong rdol /
rnal 'byor pa'i brda skad kyis dbang du bsdus te phrin las byed pa la gdul bya thabs kyi rta skad ces bya'o //
de ltar rta skad de dag thams cad kyi don bsdu na /
rta skad lta bar dgongs pa dang /
rta skad spyod par dgongs pa gnyis su 'du la /
dang po la ngo bo don gyi rta skad dang /
gsang sngags gnad kyi rta skad gnyis /
dang po la /
rang bzhin ngo bo don gyi rta skad /
rig pa ngo bo don gyi rta skad /
gnyis su med pa'i ngo bo don gyi rta skad gsum gyi /
dang po ni chos thams cad ma bcos mnyam pa nyid nges pa don gyi rta mgrin du rtogs pa'o //
gnyis pa de'i ngang las rang rig pa dpal chen po rta mgrin gyi skur ye nas ma bcos par gsal ba'o //
gsum pa de lta bu'i snang stong thabs shes bden gnyis dbyings ye rnams gnyis su med pa gnyis med bde ba chen po dpal rta mgrin gyi dkyil 'khor du snang srid kyi chos thams cad rtogs pa ni ngo bo don gyi rta skad de lta ba bstan pa'o //
gnyis pa gsang sngags gnad kyi rta skad ni /
rta'i 'gros dang theg rim sbyar ba /
rta skad dang sa lam sbyar ba /
rta yi yon tan dang sbyar ba'i gsang sngags la shan dbye ba gsum ni /
dpal rta mgrin gyi rnal 'byor zab mo'i lam theg pa'i rtse mo dang /
sa lam cig char bgrod pa dang /
gsang sngags gzhan las 'phags pa'i che ba ston par byed pa yin no //
des sgom pa yang don gyis mtshon no //
gnyis pa rta skad spyod par dgongs pa la /
gdul bya thabs kyi rta skad dang /
dpal chen che ba'i rta skad gnyis /
dang po la gsum ste /
dpal gyi rta skad thengs gsum /
ma mo'i 'gying skad thengs gsum /
rnal 'byor pa'i brda skad thengs gsum mo //
dpal gyi rta skad thengs gsum ni /
dang po dam tshig gi rjes su bskul ba'i rta skad /
bar pa bka' la drang ba /
tha ma don byed pa'i rta skad gsum mo //
ma mo'i 'gying glu thengs gsum ni /
rang rgyud che ba'i rngam skad /
byin rlabs rdzas ldan gyi gdangs skad /
drag po'i las la chas pa'i rngams skad gsum mo //
rnal 'byor pa'i brda skad thengs gsum ni /
lus brda /
ngag brda /
yid brda gsum mo //
gnyis pa dpal gyi che ba'i rta skad ni /
pad+ma khrag 'thung khros pa'i sku
/thams cad dbang du sdud par byed //
ces sogs gsungs pa ltar /
lha srin sde brgyad nyer ma 'dod /
rtags ma thon /
bsgo ba mi nyan na /
sde brgyad srid pa dkrugs pa'i don du bdag pad+ma dbang chen gyi ting nge 'dzin gsal brtan tshad dang ldan pas rta skad thengs gsum bsgrags na /
snang srid sde brgyad thams cad 'brong rgod 'drogs pa bzhin du had kyis sngangs shing /
sha rul la sbrang bu bzhin rang dbang med par 'du ba dang /
rgyal khrims dam pa'i dmangs bzhin las byed par 'gyur bas de lta bu'i don dang ldan pa ni rta mgrin gyi rnal 'byor pa'o zhes gsungs so //
de lta bur rta skad kyi dgongs pa rnam par gzhag pa sna tshogs kyang /
mthar thug rang byung ye shes de la 'dus /
zhes gsungs pa ltar rta skad thengs gcig gi dgongs pa yang zer te /
rang byung ye shes thig le nyag gcig tu skyel ba ni skabs 'dir ma zad sgrub sde gzhan thams cad kyi dgongs pa'i phugs de kho nar skyel bar bya dgos so /
!
/gsum pa yang dag thugs kyi sgrub pa thams cad ru lu 'bru brgyad kyi dgongs par 'dus par bstan pa la /
lta ba la shan dang sbyar te bshad pa dang /
phrin las lag len dang sbyar te bshad pa /
bskyed rim bsnyen sgrub dang sbyar te bshad pa /
man ngag sgang bsgril rdzogs rim dang sbyar te bshad pa bzhi las /
dang po ni /
spyir yang dag ces bya ba sgrib pa mi mnga' ba'i don te /
'khor ba dang mya ngan las 'das pa'i chos thams cad gnyis su med par mnyam nyid rang byung gi ye shes thig le nyag gcig tu gnas pa de kho na dus gsum gyi rgyal ba thams cad kyi thugs yang dag pa'i ye shes yin pas
/de la yang dag ces bya'o //
de'i phyir chos thams cad sku gsung thugs phyag rgya chen po'i dkyil 'khor du lhun gyis grub pa'i yang dag grub pa'o //
de ni rigs thams cad kyi khyab bdag dpal chen po nyid yin pas gcig pu nyid ces bya ste /
he ru ka'i gal po las /
yang dag grub pa gcig pu nyid //
sangs rgyas bde chen kun 'dus pa //
rnal 'byor zab mo sku gsum rdzogs //
mkha' 'gro sgyu ma bde mchog bde //
zhes dang /
sangs rgyas mnyam sbyor sogs las /
'di ni rang byung bcom ldan 'das //
gcig pu nyid ni che ba'i lha //
zhes sogs gsungs pa bzhin no //
de lta bu'i yang dag pa'i ye shes dpal chen po'i thugs ni ru lu'i gsang sngags kyi rnam par shar ba de'i mtshon don /
don rtags kyi lha dang /
de bzlas sgom gyi thabs dang /
de la brten pa zab gsal gyi ting nge 'dzin lam du byas pas dpal he ru ka'i thugs kyi dngos grub myur du thob pas na yang dag gi sgrub pa thams cad ru lu'i dgongs par 'du zhing de'i tshul la mkhas par bya dgos so //
de yang ji ltar na /
oM ni ye shes lnga'i rang bzhin /
ru ni rak+ta'i sgra las chags pa dang dmar ba'i don te /
sems can gyi srog khrag gi rang bzhin chags pa'i ye shes pad+ma he ru ka'i ngo bo /
yang ru ni kun gzhi byang chub sems mar me ltar 'bar ba'i ye shes klong dgu he ru ka dgu'i don yang yin no //
lu ni lum bi ni ste dga' ba'i tshal ltar bde ba chen po'i 'byung gnas khro mo yum tshogs so //
b+h+yo ni ma mo mkha' 'gro las la 'dzud pa /
hU~M 'phags pa'i thugs rje skul ba dang /
slar yang dngos grub rang gi thugs kar bsdu ba'i sngags so //
de lta bu'i gsang sngags khyad par can des gzhi'i dus na sems kyi chos nyid ye shes klong brgyad mtshon la /
de thams cad dbyer med pa rang byung ye shes ni yang dag he ru ka gcig pu'o //
de bzhin du 'khrul pa btags pa'i chos ma dag pa'i tshogs brgyad kyang mtshon /
lam dus su bskyed rim gyi bsnyen sgrub yan lag bzhi dang rdzogs rim gyi stong bzhi dang dga' bzhi sbyar ba'i ye shes bzhi ste brgyad po mtshon zhing /
'bras dus kyi ye shes klong brgyad dang de kun gcig tu 'khyil ba'i thugs yang dag pa'i ye shes 'bras bu'i dpal chen po mtshon pa'i phyir ru lu 'bru brgyad po 'dis gsang sngags don gyi lta ba bstan pa yin te /
bla ma'i snyan brgyud hU~M chen ka ra'i man ngag las kyang de ltar gsal bar gsungs so //
gnyis pa phrin las lag len dang sbyar te bshad na /
dpal chen po'i thugs yang dag pa'i ye shes ni chos kyi dbyings kyi ngo bo nyid du gyur pas nam mkha' ltar 'pho 'gyur med la dngos po dang mtshan ma med pa'i bdag nyid yang dag pa zhes bya'o //
de ni sems can thams cad kyi sems dang gnyis su med par ye nas grub cing /
de'i rang rtsal gsang sngags kyi rgyal po ru lu 'bru brgyad kyi bzlas sgom la brten nas de nyid mngon du sgrub pa'i phrin las kyi lag len thams cad kyang ru lu 'bru brgyad la 'du ste /
gang zhe na /
ru lu dkyil 'khor du shes pa /
lhar shes pa /
sgrar shes pa /
phrin las su shes pa /
mchod par shes pa /
dbyangs su shes pa /
bsnyen par shes pa /
chos nyid du shes pa brgyad kyi sgo nas phrin las lag len du 'debs pa yin pas /
dang po ru lu dkyil 'khor du shes pa la /
gsung yig 'bru /
thugs phyag mtshan /
sku phyag rgya'i dkyil 'khor gsum las /
dang po la 'jig rten rim gyis bskyed pa'i yig 'bru /
cir yang 'gyur ba'i yig 'bru /
bsam gyis mi khyab pa'i yig 'bru /
lha bskyed pa'i yig 'bru la sogs pa thams cad ni gsung yig 'bru'i dkyil 'khor te /
mdor na sa bon hU~M dang b+h+yo la sogs pa las rten dang brten pa'i lha bskyed par byed pa'o //
gnyis pa rnam par mi rtog pa dang kun tu snang ba sogs kyi ting nge 'dzin dang /
phra mo'i phyag mtshan la dmigs pa sogs yid kyi ting nge 'dzin dang /
de'i sgor gyur pa phyag mtshan thams cad ni thugs phyag mtshan gyi dkyil 'khor zhes bya'o //
gsum pa zhi ba rdo rje dbyings dang /
khro bo 'jigs byed chen po'i sku yi dkyil 'khor ro //
de lta bu'i sku gsung thugs thams cad kyang ru lu 'bru brgyad kyi rang bzhin thugs yang dag pa'i ye shes kyi rol pa yin pas rten dang brten pa thams cad lha'i dkyil 'khor du gnas pa shes pa'o //
gnyis pa ru lu lhar shes pa ni /
oM ye shes lnga'i snying po rigs lnga khrag 'thung yab yum gyi ngo bo /
ru lu gong ma kau ri brgyad /
'og ma phra men brgyad /
hU~M sgo ma bzhi /
b+h+yo dbang phyug nyer brgyad de zla gam lnga bcu rtsa brgyad pa'i lha'i ngo bor dag pa dang /
hU~M 'og ma ni de thams cad kyi byin rlabs dngos grub rnams rang gi thugs kar bsdu ba'i sa bon no //
yang na mjug gi hU~M khro bcu'i sa bon du byas te zla gam drug cu re brgyad pa'i lhar byas na'ang rung ngo //
gsum pa ru lu sgrar shes pa ni /
ra ni ra me ste rmongs pa med pa'i mdzad spyod dang thugs rje ye shes chen pos dga' bar byed pa dang /
yang ra ni rA ga ste thugs rje chen pos chags pa'i bdag nyid yin pa thabs dang /
lu ni lum+bi'i tshal te /
yum gyi mkha' klong ngam rnam par gsal ba'i shes rab ste /
de ltar thabs gnyis su med pa'i ngang nas rgyal ba'i dkyil 'khor thams cad bskyed pa'i don du shes pa ni ru lu sgrar shes pa'am /
ru lu'i sgra don shes pa'o //
bzhi pa ru lu phrin las su shes pa ni /
ru lu'i 'od zer rnams phar 'phros pas 'phags pa mchod cing thugs dam bskul te 'gro ba'i don byas /
slar bdag gi thugs kar thim par bsam pa don gnyis sgrub pa'i phrin las kyi bzlas dmigs dang /
ru lu'i 'od zer dkar pos zhi ba /
ser pos rgyas pa /
dmar pos dbang /
nag pos drag po'i phrin las byed par dmigs pas phrin las gang dang gang brtsam pa de bzhin 'grub par shes pa'o //
lnga pa ru lu mchod par shes pa ni /
oM las ye shes lnga'i 'od zer gyis 'phags pa rnams mnyes shing thugs dam skong ba dang /
ru lu gong mas ting 'dzin ye shes kyi stobs las sprul pa'i me tog sogs phyi'i mchod pa dang /
ru lu 'og mas 'dod yon lnga'i lha mo spros te nang gi mchod pa phul ba dang /
hU~M las byang chub sems kyi 'od 'phros pas dkyil 'khor pa rnams mchod nas thugs gsang ba'i dngos grub thob pa gsang mchod yin no //
drug pa ru lu dbyangs su shes pa ni /
glu drug blang bas don drug 'grub //
ces pa ltar ru lu dbyangs su bzlas pa'i tshe na 'di ltar dbyangs kyi khyad par khur ba dbugs kyi rlung 'byin pa'i dbyangs su bzlas pas nyon mongs pa'i rtog pa bud shing 'dra ba rnams sreg par byed /
mkhun zhing gdung ba'i dbyangs su bzlas pas gdug pa can thams cad zil gyis gnon cing ye shes kyi lha'i thugs rgyud bskul /
sngags kyi yi ge sgra sgrog pa'i dbyangs su bzlas pas yang dag pa'i don gsal bar byed cing rmongs pa'i mun pa sel /
zab cing 'brug sgra ltar sgrog pa'i dbyangs su bzlas pas bdud dang mu stegs thal bar rlog
/rdo rje srin po'i ngur sgra'i dbyangs su bzlas pas thugs rje chen po me dang 'dra bas nyon mongs pa'i bud shing sreg par byed /
tshangs pa dbyangs kyi 'dren tshul du bzlas pas ma mo mkha' 'gro thams cad dbang du sdud par byed pa'o //
bdun pa ru lu bsnyen par shes pa ni /
bdag he ru kar gsal ba'i thugs rin po che zur brgyad pa la ru lu 'bru brgyad kyis bskor ba'i dbus su a las zla ba'i dal dong tse tsam gyi steng du /
ye shes sems dpa' tshon gang ba'i thugs kar ma las nyi dkyil sran ma bkas pa tsam gyi dbus su rdo rje nas tsam gyi lte bar hU~M spus bris pa tsam la ru lu 'bru brgyad kyis bskor ba dang /
rdo rje'i phyi na yang ru lu 'bru brgyad kyis bskor bar bsam la bsnyen pa dbul bar bya'o //
brgyad pa ru lu chos nyid du shes pa ni chos thams cad gang nas kyang ma byung la ma skyes pa'i chos nyid mnyam pa chen po yang dag pa'i ye shes thig le nyag gcig tu shes pa ni nges pa don gyi dpal chen po'i thugs kyi sgrub pa'o //
gsum pa bskyed rim bsnyen sgrub dang sbyar te bshad pa ni /
rig 'dzin sgrub pa po rnams kyi lus ngag yid gsum dang dpal chen po'i sku gsung thugs ye nas gnyis su med par grub pa'i bdag nyid ni dpal chen po gcig pu'i go 'phang rdo rje lta bu'o //
de ni ma skyes pa chos sku
/ma 'gags pa longs sku
/sna tshogs 'char ba sprul sku'i rang bzhin du gnas la de nyid ji lta ba bzhin mngon du byed pa'i phyir bsnyen pa dang nye bsnyen /
sgrub pa dang sgrub chen bzhi'i tshul gyis 'jug pa la /
dang po bsnyen pa nam mkhar yi ge b+h+rU~M dmar nag tshon gang ba gsal nas /
de las 'od 'phros /
don gnyis byas /
slar 'dus pa'i rin po che dmar po tshon gang ba de las gzhal yas khang mtshan nyid dang ldan pa lha so so'i gdan dang bcas par gsal ba'i dbus kyi gdan steng rang gi byang chub sems nyid kyi ngo bo thig le dkar zlum du gsal ba bsnyen pa'o //
de hU~M mthing gar gyur pa nye bsnyen no //
hU~M rdo rje rtse lngar gyur pa sgrub pa'o //
hU~M ha he phaTaHces bskul bas /
bdag badzra he ru ka mthing nag zhal gsum phyag drug g.yas dkar g.yon dmar dbus mthing nag zhabs bzhi pa brkyang bskum du bzhugs pa /
dur khrod chas brgyad kyis brgyan pa me dpung 'bar ba'i dbus na bzhugs par sgom pa ni sku yongs su rdzogs pa ste sgrub pa chen po'o //
de la zhal g.yas dkar ba sku'i rang bzhin dang ko rI ma /
g.yon dmar ba gsung gi rang bzhin dang pra mo ha /
dbus mthing ga thugs kyi rang bzhin dang dpal chen po nyid yin la /
phyag dang po rdo rje rtse lnga thugs kar 'dzin pa mig gi rnam shes dag pa dang tsau rI ma /
gnyis pas kha T+wAM 'dzin pa rna ba'i rnam shes dag pa dang be tA li /
tha mas rnge'u chung 'dzin pa sna'i rnam shes dag pa dang puk+ka sI/
g.yon pas dril bu dku la brten pa lce'i rnam shes dag pa dang g+hasma rI/
bar mas thod pa khrag bkang 'dzin pa lus shes dag pa dang sme sha ni /
tha mas rgyu zhags bsnams pa nyon yid dag pa dang tsan+d+ha lI dang sbyor /
rgyan thams cad mchod pa'i yo byad dang sbyar /
zla gam brgyad ni sing+ha la sogs pa'i phra men brgyad dang /
de yang dmar por snang ba ni yum kro d+hI shwa ri ma dang sbyar /
de ltar yul dgu ni don dgu dang sbyar te /
zla gam dmar po yum gyi rak+ta dmar po ste kun tu bzang mo'i dbyings yin la /
sgrub rdzas dang sbyar na /
mar me'i sdong bu ni yab /
'od dgu ni yum gyi rang bzhin thig le dmar po'o //
de ltar gsal nas bsnyen pa bgrang ba'i dus su rang nyid dpal chen po'i thugs kar zla dkyil la ye shes sems dpa' dkar po tshon gang ba rdo rje dril bu 'dzin pa'i thugs dbus rdo rje nas tsam gyi dkyil du hU~M dmar po yungs 'bru tsam la mgal me bzhin du hU~M dmar po grangs med pa phyogs bcur 'phros pas /
dpal chen po ma mo mkha' 'gro dang bcas pa'i thugs kar phog ste thugs rgyud bskul /
tshur 'dus pa de dag gi byin rlabs dngos grub thams cad bdag gi hU~M la bsdus par dmigs te /
bzla bya'i snying po ru lu 'bru brgyad bzla'o //
de'ang oM ni yab he ru ka
/ru ni yum kro d+hI shwa ri /
ru ni he ru ka rigs bzhi /
lu ni yum rnams /
hU~M ni thugs dam bskul ba /
b+h+yo ni dbang phyug mo rnams /
hU~M tha ma ni dngos grub bsdu ba ste /
de ltar bsnyen pa dbul bar bya'o //
bskyed rim gyi skabs 'dir bsnyen sgrub bzhir yod de /
dpal chen po'i skur gsal ba bsnyen pa /
yum kro d+hI shwa rir gsal ba nye bsnyen /
yab yum gnyis su med pa'i byang chub sems las phra men bcu drug byung ba sgrub pa /
de thams cad kyang ma skyes pa chos kyi dbyings su mnyam par shes pa sgrub pa chen po'o //
de ltar bsnyen sgrub byed pa'i drod tshad ni /
dpal chen po phra men bcu drug gis bskor ba mngon sum gsal ba ni mngon sum pa'i drod tshad /
bdag sgrub pa byed pa'i dus su lus las 'od byung ba 'od kyi drod tshad /
de las sgra grags pa dang gzugs su snang ba'i drod tshad gzhan thams cad kyang 'od kyi khongs su 'du ste /
de ltar drod byung ba ni sgrub pa chen po'o //
bzhi pa man ngag sgang bsgril rdzogs pa'i rim pa dang sbyar na /
'di ltar sems dang sems byung gi chos thams cad /
don dam par ma skyes ma 'gag chos dbyings mtshan ma'i spros pa dang bral ba'i klong du mnyam pa de nyid don gyi chos nyid yin pas na yang dag ces bya zhing /
chos nyid de lta bu rig pa ye shes kyis phyin ci ma log par rtogs pa ni grub pa'am sgrub pa zhes bya'o //
dbyings rig gnyis med thig le nyag gcig de ni gcig pu ste gnyis su med pa'i chos kyi dbyings so //
de nyid lung las gsungs pa ltar ru lu'i don dang sbyar na oM mi gnas pa yang dag pa'i ye shes /
ru mkha' klong bde ba chen po /
lu dbyings rnam dag kun tu bzang mo /
b+h+yo byang chub kyi sems bde ba chen por byung ba /
hU~M ni de thams cad byung yang byang chub kyi sems las byung la de'i ngo bo 'dus ma byas pa'o //
de ltar byang chub kyi sems thugs yang dag pa'i ye shes de ni rang gi sems kyi chos nyid du ye nas grub cing 'dus ma byas pa thig le nyag gcig go
/de ltar yang dag thugs kyi sgrub pa'i mtha' thams cad yang dag rgyun gyi rnal 'byor sangs rgyas lag bcang du 'dus la /
de'i mtha' yang rang rig byang chub sems thugs yang dag pa'i ye shes su 'du zhing /
de mngon du byed pa'i thabs dman pa dbyibs kyi rnal 'byor sku'i gsal snang la sems bzung ba /
zab pa sngags kyi rnal 'byor gsung bzlas pa dang rlung gi rdzogs rim /
mthar thug chos kyi rnal 'byor snying ga'i mi shigs pa'i thig le la sems 'dzin pa sogs mtshan bcas dang /
mtshan med rtsol bral rdzogs pa chen po'i lam rnams la brten nas rgyal ba thams cad kyi thugs yang dag pa'i ye shes nyid du grub par bya ba nyid yin no /
!
/bzhi pa che mchog yon tan gyi sgrub pa thams cad bdud rtsi rnam dag gi dgongs par 'du ba bstan pa la /
spyir 'khor 'das kyis bsdus pa'i chos thams cad ye nas rnam par dag cing blang dor las 'das pa rang byung gi ye shes bde ba chen po'i bdag nyid du gnas pa ni bdud rtsi rnam dag gi dgongs pa yin la /
tshul de chos kyi bdud rtsi dang /
don gyi bdud rtsi dang /
rtags sam sman gyi bdud rtsi dang /
rdzas kyi bdud rtsi ste rnam pa bzhi'i tshul gyis gtan la phab ste bstan pa ni /
chos bdud rtsi thams cad tshang ba rnam pa brgyad du bsdus te bshad pa dang /
don bdud rtsi thams cad shes pa rnam pa brgyad du bsdus te bshad pa dang /
sman bdud rtsi thams cad dmigs pa rnam pa brgyad du bsdus te bshad pa dang /
dam rdzas bdud rtsi thams cad bsgom pa rnam pa brgyad du bsdus te bshad pa dang bzhi'o //
dang po chos thams cad bsdus na rang gi sems la tshang /
sman thams cad bsdus pas ro rnam pa lngar tshang /
dam tshig thams cad rtsa ba gsum du tshang /
phrin las thams cad bsdus na sbyor sgrol du tshang /
dkyil 'khor thams cad bsdus pas dkyil 'khor brgyad du tshang /
ye shes thams cad bsdus pas ye shes lngar tshang /
sgrub pa thams cad bsdus pas bdud rtsi sgrub par tshang /
sangs rgyas thams cad bsdus pas rdo rje dbyings la tshang ste de ltar brgyad do //
yang rnam pa gcig tu /
chos thams cad byang chub kyi sems bde ba chen po la tshang /
rnam shes tshogs brgyad kyang rtsa ba kun gzhi'i rnam shes la tshang /
theg pa brgyad kyang bdud rtsi yon tan gyi sgrub pa'i nang du tshang /
'byung lnga srid gsum lha srin sde brgyad thams cad chos kyi dbyings su tshang /
phung po lnga dang lus ngag yid gsum rang gi sems la tshang /
phyi'i sman thams cad kyang rtsa ba lnga /
'bru lnga /
snying po lnga /
sman lnga /
spos lnga /
rin chen lnga /
chu lngar tshang /
nang gi sman thams cad kyang dam rdzas rnam pa lngar 'dus shing tshang ba brgyad do //
de ltar gnad kyi mdo 'gag bsdus pa'i tshul gyis bdud rtsi'i sgrub pa'i gnad bshad pa'o //
gnyis pa don bdud rtsi ci zhe na /
sems nyid rang byung gi ye shes ni bcom ldan 'das dpal he ru kar shes par bya /
'byung ba lnga yum lngar shes par bya /
phung po lnga rigs lngar shes par bya /
bdud rtsi lnga   dug lnga yang   ye shes lngar shes par bya /
rnam shes lnga sku lngar shes par bya /
srid pa gsum po bdud rtsi'i dkyil 'khor du shes par bya /
skye 'gro thams cad bdud rtsi'i lhar shes par bya /
dam rdzas rnams bdud rtsi dngos yin par shes par bya'o //
yang 'chad lugs rnam pa gcig tu /
ra sa yA na ta na dza ya zhes pa'i yig 'bru brgyad po 'dir rgyud 'bum sde'i don 'dus te /
ra sa yA na bzhi ni 'byung ba bzhi dang /
dam rdzas bzhi dang /
phung po bzhi rnams ni rigs bzhir shes par bya /
ta ni nam mkha' dang rnam par shes pa'i phung po byang chub sems su shes par bya /
na ni nyon mongs pa lnga ye shes lngar shes par bya /
dza ni dbang po bzhi dang rnam shes bzhi byams pa la sogs pa'i sems dpa' bzhi bzhir shes par bya /
ya ni gzugs sgra sogs bzhi dang dus bzhi lha mo brgyad du shes par bya ste /
de ltar yi ge brgyad kyis mtshon pa'i shes pa brgyad do //
yang rnam pa gzhan du 'byung lnga yum lnga /
phung lnga rigs lnga /
bdud rtsi lnga ye shes lnga /
dbang shes brgyad sems dpa' brgyad /
yul dus brgyad sems ma brgyad /
nyon mongs drug thub pa drug
/rtag chad bzhi sgo bzhir shes par bya ba dang /
der ma zad gzhan yang bdud rtsi sgrub pa'i dus su sbyor ba chos nyid /
sgrol ba snying rje /
snang srid gsal ba mchog gi maN+Dal /
srid gsum b+han+d+ha dmar po'i gzhal yas khang /
sgrub po rnams lha dang lha mo /
dkyil 'khor dur khrod chen po /
de yang zhi ba'i dus na rdo rje dbyings dang /
khro bo'i dus na gsang ba mchog gi dkyil 'khor du shes par bya ba dang /
dkyil 'khor gyi rgyan rnams kyang mda' bzhi sems dpa' bzhi /
phur pa bzhi khro bo bzhi /
ral gri bzhi rgyal po bzhi /
sa tshon ye shes lnga /
sman gyi bum pa lha'i dkyil 'khor /
gzungs thag byang chub kyi lam /
sngags 'phro 'du /
sman sangs rgyas /
gdugs 'jam dpal /
lus la btags pa dang gyon pa sogs yo byad thams cad lha rnam gsum gyis mchod pa 'bul ba'i don du shes par bya'o //
mdor na don gyi bdud rtsi ni chos thams cad sku dang ye shes lha dang lha mo'i dkyil 'khor du ye nas gnas pa'i snang srid bde ba chen po don gyi bdud rtsi yin te /
khams gsum gyi sdug bsngal dang nyon mongs sogs ma dag pa thams cad ming yang med par rnam par dag pa'i bdud rtsi chen po yin pa'i phyir de dag shes par bya ba yin no //
gsum pa sman bdud rtsi thams cad dmigs pa rnam pa brgyad du bsdus te bshad pa ni /
'khor 'das kyi chos thams cad thig le chen por dmigs /
yid kyi yul nang kun gzhi la bltas nas bltar med pa'i gzung don la brtags na mthong ba med pa'i phyir yul sems gnyis ka tha dad du ma grub pa'i stong pa nyid la dmigs /
'byung ba lnga dang des bskyed pa dang de la gnas pa thams cad sman ra sa yA nar dmigs /
yab yum gnyis su med pa lhag pa'i byang chub sems ni bdud rtsi gsang ba'i mchod pa dang dngos grub tu dmigs /
yum ni rigs kyi yum du dmigs /
bdag ni rigs kyi gtso bo gang yin par dmigs /
sgrub pa'i rdzas sman ra sa yA na kun la lus ngag yid gsum dang thabs shes rab kyi cha yod par dmigs /
bdag gi phung khams skye mched thams cad gsang ba mchog gi dkyil 'khor du dmigs so //
yang rnam pa gcig tu na /
maN+Dal gsang ba'i dkyil 'khor du dmigs /
ban+d+ha srid pa mchog gi dkyil 'khor du dmigs /
snod sems ma bcu drug tu dmigs /
rdzas sems dpa' bcu drug tu dmigs /
sman gyi bum pa sngags kyi 'phro 'du byed pa mdzad pa bcu gnyis kyi 'phro 'du byed par dmigs /
kun tu bzang mo'i mkha' dbyings stong gsum du thabs kyi phyag rgya sems rig kun gsal ba'i ye shes lnga'am brgyad du dmigs /
ru dra'i phung po ni gzhal yas khang du dmigs /
sems ni skye shi med pa rdo rje sems dpar dmigs pa'o //
'di ni bdud rtsi sgrub pa'i lam gyi dus su dmigs pa ting nge 'dzin gyi dkyil 'khor gyi don bsgom pa'i tshul bstan pa yin no //
bzhi pa dam rdzas thams cad bsgom pa rnam pa brgyad du bsdus te bstan pa ni /
srid pa gsum na mi gtsang ba'i ming med par thams cad bdud rtsi'i dkyil 'khor du bsgom pa dang /
sems nyid ma yin pa ci yang med pas thams cad sangs rgyas par bsgom pa dang /
'khor ba'i ming med par ye nas sangs rgyas par bsgom pa dang /
rtsa bur dang 'jag ma yan chad sman ra sa yA na rtsa ba lnga'am brgyad la yan lag stong stong dang ldan par bsgom pa dang /
phyi nang snod bcud kyis bsdus pa'i chos thams cad don dbyings ye gnyis dang rtags yab yum thabs shes gnyis su med pa'i byang chub sems su bsgom pa dang /
phyi 'byung ba lnga rigs kyi yum lnga /
nang 'gro ba lnga rigs lnga'i sangs rgyas /
khams skye mched lha dang lha mo sems dpa' sems ma'i dkyil 'khor du bsgom pa dang /
bdud rtsi lnga ni rigs lnga la sogs pa'i rdo rje dbyings kyi dkyil 'khor du bsgom pa dang /
rang bzhin lhun gyis grub pa'i gnas nas de 'dra ba'i ye shes pa spyan drangs nas dam tshig sems dpar thim nas gnyis su med par bsgom pa'o //
yang rnam pa gcig tu na /
phyi nang snod bcud gsang ba b+ha ga'i dkyil 'khor du bsgom /
dam rdzas bdud rtsi rigs lnga ye shes lngar bsgom /
mar me ye shes kyi rang bzhin du bsgom /
rnal 'byor pho rnams yab tu bsgom /
rnal 'byor mo rnams yum du bsgom /
sman byang chub sems su bsgom /
sngags kyi 'phro 'du 'od zer du bsgom /
bdud rtsi 'chi med mu tig dkar po lta bur bsgom mo //
'di ni bdud rtsi sgrub pa'i sgom pa bstan pa'o //
gzhan yang chos kyi bdud rtsi ni chos phung brgyad khri bzhi stong yin te /
de dag gis gtan du 'chi ba med par byed pa'i phyir ro //
de lta bu'i chos phung thams cad kyi don yang mthar thug bdud rtsi'i lung 'dir 'du ste /
de ni tshang ba brgyad kyi tshul gyis bstan to //
don gyi bdud rtsi ni chos thams cad ye nas rnam par dag pa la 'khor ba rgyu 'bras dang 'chi ba ming med pa ni rtogs bya'i don yin te /
de ni shes pa rnam pa brgyad kyis bstan to //
rtags kyi bdud rtsi ni chos nyid de lta bu'i phyir na chos can gyi snang ba thams cad kyang bdud rtsi de mtshon pa'i sgo yin pas rtags kyi bdud rtsi zhes bya ste /
de ni dmigs pa brgyad kyi tshul gyis bstan no //
rdzas kyi bdud rtsi ni 'jig rten na bdud rtsir grags pa'i dngos po ste /
de yang rang bzhin dang thabs la mkhas pas de bsgrub pa'i tshul gyis kun kyang 'chi ba med pa'i bcud len du gyur par sgrub tshul ni bdud rtsi'i rgyud las gsungs pas na /
de ni bsgom pa rnam pa brgyad kyi tshul du shes par bya ba yin te /
de la sogs pa rnam gzhag gi tshul gzhan dang gzhan yang shes par bya'o //
de lta bur chos kyi bdud rtsi la sogs pa rnam pa bzhir bstan pa yang bsdu na /
ma 'dres pa'i bdud rtsi dang /
yongs su rdzogs pa'i bdud rtsi gnyis su 'du la /
ma 'dres pa'i bdud rtsi ni /
phyi nang snod bcud thams cad bdud rtsi lngar bsdus la rgyal ba rigs lnga la sgrub par bya ste /
rang byung gdod nas rnam par dag
/ces gsungs pa bzhin no //
de yang dri chen dri chu mAM sa rak+ta khu ba ste bdud rtsi lnga la phyi nang gi rtsa ba brgyad brgyad du phye ba rtsa ba'i sman te /
'di dag 'jig rten na mi gtsang bar grags shing dor byar byed kyang dang du blang na rigs lnga'i dngos grub thob cing nad lnga sel la ye nas gtsang dme med par dag pa chen po bde chen bdud rtsi'i bdag nyid du rtogs pa'i lta ba dang rjes su mthun par mnyam nyid rtogs pa'i bogs dbyung ba dang mkha' 'gro'i tshogs mnyes nas dngos grub myur du thob par byed do //
de'i skyob dang 'phrod du gyur pa'i sman bzang po drug dang a ru ra sogs sa las skyes pa'i sman thams cad dang /
sa dang chur gnas pa'i srog chags kyi sha khrag sogs thams cad /
yang na ro nus dang /
yang kha dog sogs kyi sgo nas rigs lngar phye la sman du bsgrub par bya ste /
de yang bdud rtsi'i gtso bo lnga la rtsa ba brgyad du yod cing /
re re la'ang kha dog dang dbyibs gnyis gnyis phye bas lnga bcu /
nang gi dam rdzas rtsa ba lnga la kha dog dang nus mthus phye bas lnga bcu ste khyon brgya tham pa /
de la thabs shes gnyis kyis phye bas nyis brgya /
de la sku gsung thugs yon tan phrin las lngar phye bas stong 'byung bas rtsa brgyad yan lag stong la sbyar ba'i sman zhes bya zhing /
de lta bu'i rigs dang sder byas nas mthun pa'i skyob dang 'phrod du sman gyi rigs thams cad sbyar bas rtsa ba 'bum phrag yangs pa'i bcud ces bya'o //
de lta bu'i bdud rtsi la don rnam pa brgyad de /
bdud rtsi'i rgyu dang /
rang bzhin dang /
spyod pa dang /
las dang /
yon tan dang /
lung dang /
don dang /
bdud rtsi'i man ngag go
/dang po bdud rtsi'i rgyu yab yum gnyis kun bzang yab yum gnyis su gnas pa'am /
spyir dang rang bzhin dang bdag nyid chen po ste snang srid rnam par dag pa'i dbyings nas bskyed pa'o //
bdud rtsi'i rang bzhin 'byung lnga phung lnga sgo gsum srid pa gsum thams cad kyang ye nas bdud rtsi'i rang bzhin no //
bdud rtsi'i spyod pa ni za zhing spyad pa'i las su bstan te gang cir spyad kyang bdud rtsi'i las la spyod pa'o //
bdud rtsi'i las ni nad rigs bzhi brgya rtsa bzhi zhi zhing dug lnga sel la bdud bzhi 'joms par byed pa'o //
bdud rtsi'i yon tan ni chos dbyings byang chub sems la skye shi 'du 'bral med pa'i don dang ldan pa'o //
bdud rtsi'i lung ni 'di lta ste /
lta ba'i lung dang spyod pa'i lung dang sgrub pa'i lung dang dam tshig gi lung dang /
phrin las kyi lung dang dkyil 'khor gyi lung dang ye shes kyi lung thams cad kun bdud rtsi'i lung gi nang du bsdus pa ste /
de thams cad kyang ye shes kyi sman gyis rtog pa'i dug sel zhing gtan du mi 'pho ba'i go 'phang ster ba'i don du 'gro ba'i phyir ro //
bdud rtsi'i de nyid ni phyi 'byung ba lnga yang bdud rtsi'i de nyid yin /
nang dam rdzas lnga yang bdud rtsi'i de nyid yin /
gsang ba chos nyid byang chub kyi sems kyang bdud rtsi'i de nyid yin te /
de gsum las ma gtogs pa'i bdud rtsi zhes bya ba gzhan na med de /
de dag rang bzhin gyis bdud rtsir gnas pa'o //
bdud rtsi'i man ngag ni /
gtan du mi 'chi ba ye shes kyi bdud rtsi de ni dpal ldan bla ma dam pa'i zhal nas man ngag gi tshul du slob ma'i snyan gyi gwa'ur brgyud de tsit+ta sems kyi dkyil 'khor du bstims pa na /
dngos po kun gyi rang bzhin lhan skyes bde ba chen po rang rig pa'i ye shes mnyam pa'i don thugs la rdol nas ngo 'phrod pa ni rdo rje gsang ba'i gral du da lta nas 'khod pa'o //
de lta bu 'di la ni /
bdud rtsi'i don gyi rnam gzhag ma 'dres pa gsal por phye ba'i phyir ma 'dres pa'i bdud rtsi zhes bya'o //
gnyis pa yongs su rdzogs pa'i bdud rtsi chen po la ni dbye bsal med par thams cad bdud rtsi bde ba chen po thig le nyag gcig tu zlum pa ni chos thams cad bdud rtsi lngar rdzogs par gnas pa zhes bya ste /
bdud ni nyon mongs pa'i rnam par rtog pa yin la /
rtsi ni ye shes kyi rang bzhin te /
don la thams cad ye shes lnga'i rang bzhin gyi bdud rtsi chen por ye nas gnas pa'o //
de nyid ma rtogs par 'jig rten na bde sdug 'khor 'das gtsang dme gnyis su mthong nas spong len byed pa'i rtog pas 'ching zhing /
de las bzlog nas mnyam pa nyid blang dor med par rtogs pa'i ye shes kyis thams cad bdud rtsi'i rang bzhin du shes shing /
rig pa byang chub sems kyi klong du 'khor ba bde sdug gtsang dme thams cad ro mnyam du gyur pa las gtan du 'chi ba med pa bdud rtsi mchog gi go 'phang grub pa yin no //
de ltar bdud rtsi'i dgongs don de thams cad kyang don rtags gnyis su 'du ste /
dang po mtshon bya don gyi bdud rtsi ni /
chos thams cad ye nas rnam par dag pa'i bdud rtsi chen po rang byung ye shes kyi bdag nyid du gnas pa yin la /
de nyams su len pa'i thabs thams cad bzhag thabs brgyad du 'du ste /
chos nyid mnyam pa'i ngang la rig pa mnyam par bzhag
/snang srid bdud rtsi'i dkyil 'khor du thugs su chud par bzhag
/kun tu bzang mo yum gyi b+ha ga yangs pa'i mkha' klong du rig pa byang chub kyi sems mkha' la nyi ma shar ba ltar bzhag
/rnam par shes pa'i tshogs brgyad gsang ba mchog gi dkyil 'khor chen por ma bcos par bzhag
/phung po lnga dur khrod kyi thod pa lnga'i nang du ye shes kyi mar me lnga rang gsal bar bzhag
/rang sems ye nas rang byung gi ye shes yin pa'i blo bzhag
/rang gi dam rdzas lnga ni rang byung gi bdud rtsi dam rdzas chen po yin pa'i blo bzhag
/bdag gi yid dang kun gzhi gnyis kun tu bzang po dang bzang mo yin pa'i blo bzhag ste /
mdor na ye ji bzhin pa'i don la ma bcos sor bzhag tu bzhag pas don gyi bdud rtsi nyams su myong bar byed do //
mtshon byed rtags kyi bdud rtsi ni rgas rgud nad sogs sel zhing mi 'chi bar byed pa'i gdud rtsi ra sa yA na sgrub pa yin la /
de'i nyams len ni sbyor ba brgyad kyi dkyil 'khor du 'du ste /
kun gzhi'i rnam par shes pa chos nyid stong zhing bdag med pa'i dkyil 'khor du lhang gis gsal ba'i dus na nam mkha' ye nas dwangs shing gsal ba la nyi ma shar ba lta bu ni rig pa ye shes kyi dkyil 'khor du sbyor ba ste /
de ni rnam dag byang chub sems kyi dkyil 'khor du rdzogs pa'o //
mchod pa'i rdzas rnams la brten nas bsod nams dang ye shes kyi tshogs rdzogs pas tshe dpag med kyi dkyil 'khor du sbyor ba ste don dam rdo rje dbyings kyi dkyil 'khor du rdzogs /
'bar ba las kyi phrin las ni /
ta na ga Na'i dkyil 'khor du sbyor te /
phrin las rnam bzhi'i dkyil 'khor du rdzogs /
thugs rje thabs la mkhas pa'i dkyil 'khor ni sgrub pa'i dam tshig gang la sbyor te rta mgrin dbang gi dkyil 'khor du rdzogs /
dngos grub dbang gi dkyil 'khor du ni e gsum brtsegs dang sbyor te /
sku rang byung gi ye shes te sku gdung 'bar ba'i dkyil 'khor dang sbyor /
thams cad bdud rtsi'i rang bzhin gsang ba mchog gi dkyil 'khor dang sbyor ba ste brgyad do //
rtags kyi bdud rtsi dam rdzas sgrub pa la khrol bur rigs brgya rigs lnga rigs gcig gis bsgrubs nas btags btsags sbol zhing gzhal la /
bdud rtsi'i dal du bzhag nas dkyil 'khor brgyad dang sbyor ba brgyad kyis byang chub sems kyi sprin dbab ste sgrub pa'i myang grol ra sa yA na'i phyag len rnams ni zur du sman gyi sgrub pa sogs las shes par bya'o //
bdag gi bla ma dam pa'i snyan brgyud las ni /
chos kyi bdud rtsi lta ba rang byung gi ye shes ngo sprod /
rtags kyi bdud rtsi he ru ka'i dkyil 'khor bskyed pa'i rim pa srog sdom gzer bzhi'i tshul gyis rgyud sbyang /
don gyi bdud rtsi'i dug lnga ye shes lngar lam du byed pa'i rdzogs rim la 'byung lnga phung lnga dug lnga dag byed lam lnga ste /
bdag byin rlabs 'bar 'dzag gi sgo nas rang lus gzhan lus la bsten pa'i thabs lam ni me dang 'du shes 'dod chags dag byed kyi lam dang /
sgyu lus ni zhe sdang dang nam mkha' rnam shes dag byed /
'od gsal ni gti mug sa khams gzugs phung dag byed /
rmi lam ni chu khams tshor ba dang nga rgyal dag byed /
snang grags rigs gsum sku gsung thugs dang bsre ba bsre 'pho'i rnal 'byor ni 'du byed dang rlung khams phrag dog dag par byed pa ste /
de ltar rdzogs pa'i rim pas dug lnga lam du khyer ba don gyi bdud rtsi yin no //
rtags don gnyis ni bskyed rdzogs te sgom pa'am sgrub pa'i rim pa'o //
de ltar sgrub pa byas pa'i gang zag 'dis las sbyor gyi tshul du mthong thos myong reg grol ba bzhi ldan rdzas kyi bdud rtsi sgrub pa la /
thabs kyi rdzas sha lnga /
shes rab kyi rdzas bdud rtsi lnga gtso bor gyur pa'i rtsa brgyad stong sbyar 'du byas la khrol sgrub sogs gzhung ltar bsnyen sgrub bzhi'i tshul gyis 'bad pas dngos grub thob par byed pa ste /
lam de lta bu la brten nas gnas skabs su rig 'dzin bzhi dang /
mthar thug gi 'bras bu dpal che mchog he ru ka'i go 'phang bla na med pa 'grub bo zhes gsungs so /
!
/lnga pa phur pa phrin las kyi sgrub pa thams cad thal 'byin rnam pa bzhi'i dgongs par 'dus pa'i tshul bshad pa la /
phur pa'i mtshan nyid rnam pa bzhis don gyi la shan phye nas bshad pa dang /
phur pa sgrub pa'i gang zag de'i snod kyi rim pa dang sbyar nas mthar dbyung bar bshad pa dang /
phur pa'i sgrub rdzas bzhi so so'i sgrub gzhung bzung nas bshad pa dang /
sgrub lugs chen po bzhis phur pa'i gting phyung ste bshad pa bzhi las dang po ni /
rig pa ye shes kyi phur pa dang /
gsang ba byang chub sems kyi phur pa dang /
tshad med snying rje'i phur pa dang /
'dus byas rdzas kyi phur pa bzhi /
dang po rig pa ye shes kyi phur pa la gsum ste /
dbyings kyi phur pa /
ye shes kyi phur pa /
gnyis su med pa'i phur pa'o //
de re re la'ang ngo bo nges tshig gdab thabs yon tan ma gdab pa'i skyon /
thebs pa'i 'bras bu sogs kyi sgo nas rgyas par 'chad pa'i tshul ni gsang sngags bka' yi tha ram du shes par bya la /
'dir ni don gyi gnad mdor bsdus te bstan na /
dbyings spros pa med pa dang rig pa rang gsal gyi ye shes nyid gnyis su med pa rang byung gi ye shes chen po rang shar phyogs ris med pa ni rig pa ye shes kyi phur pa'i ngo bo ste des chos thams cad la rgyas btab pas 'khrul pa'i snang ba thal 'byin du phug ste gnyis med ye shes chen po chos kyi sku thob pa yin no //
gnyis pa byang chub sems kyi phur pa ni /
yab yum mnyam par sbyor ba'i stobs kyi zhu bdes drangs pa'i bde ba chen po lhan cig skyes pa'i ye shes ni de'i ngo bo yin la /
des rtsa rlung thig le'i grong khyer la rgyas btab pas ma dag pa'i rlung sems dbyings su nub nas dag pa'i ye shes mngon du 'char bar byed cing lha dang lha mo'i dkyil 'khor gyi dbang phyug longs sku thob par byed do //
gsum pa tshad med snying rje'i phur pa ni /
snying rje chen pos sems can yongs su mi gtong ba yin la /
des yul rigs drug gi sems can rnams la btab pas thugs rje'i dpyang thag gis zin nas 'khor ba'i gnas nas sgrol zhing sprul pa'i sku thob par byed do //
bzhi pa 'dus byas rdzas kyi phur pa ni /
mtshan ma rtags kyi phyag rgya rten dang bcas pa ste 'di'i khongs su bskyed rim kyang 'du'o //
'di la gsum ste /
sku phyag rgya'i phur pa /
phrin las bzhi'i phur pa /
sras mchog gi phur pa'o //
dang po la rang bzhin gyi phur pa dang /
ting nge 'dzin gyi phur pa gnyis su yod pa'i rang bzhin gyi phur pa zhes bya ba ni /
'og min gyi zhing na rang bzhin gyis bzhugs pa'i phrin las kyi lha tshogs rten dang brten par bcas pa'i dkyil 'khor te /
de ni rnal 'byor pas bsgom par bya ba dang bsgrub par bya ba'i yul yin no //
gnyis pa ting nge 'dzin gyi phur pa ni /
phur pa'i lha rnams gsal ba'i ting nge 'dzin gyis tha mal pa'i rnam rtog la rgyas btab nas bsnyen sgrub yan lag bzhi'i tshul gyis bsgrubs pas bskyed rim snang srid phur bu'i lha tshogs su shar bas dngos grub thams cad 'grub bo //
ting 'dzin dang rang bzhin gyi phur pa 'di gnyis la 'dus byas rdzas kyi phur par ci la btags snyam na 'dus byas rdzas kyi phur pa lha grangs dang mnyam pa dal du bkod nas de la dmigs rten byas te /
ting 'dzin gyis sprul pa dam tshig gi dkyil 'khor de rang bzhin gyi dkyil 'khor dang dbyer med par sgrub pas na de skad du btags so //
gnyis pa las bzhi'i phur pa ni /
phrin las rnam pa bzhi'i phur pa tshad ldan 'du byas la de rten du byas te lha sngags ting nge 'dzin gyi sgo nas yul gang la btab pa tsam gyis phrin las bzhi mthar phyin par byed pa'o //
de yang las so so'i phur pa'i mtshan nyid bcu gcig tu gsungs pa'i don bsdus te bshad na /
zhi ba'i phur pa'i rgyu ni dngul lam shing sogs kha dog dkar po can la mdog dkar po phur pa'i dbal dbyibs zlum po tshad sor brgyad pa can byas la der zhi ba'i lha dmigs shing shAn+tiM sogs kyi sngags kha sgyur can bzla ba dang /
'od zer dkar po'i 'phro 'du sogs zhi ba'i ting nge 'dzin gsal ba'i sgo nas yul 'jigs brgyad sogs la btab pas mi mthun pa'i phyogs de dag zhi bar byed pa'o //
rgyas par gser sogs kyi rgyu las mdog ser po dbyibs gru bzhi sor drug pa'i tshad can gyi phur bu rten du byas nas lha sngags ting nge 'dzin sogs rgyas pa'i skabs kyi dmigs gsal bzhin du bya'o //
dbang la zangs sogs dmar po'i rgyu las mdog dmar zhing dbyibs zla gam sor bcu pa'i tshad can kyi phur bu la brten te dbang gi las bya'o //
drag po'i phur pa rgyu lcags sogs nag po'i rgyu las mdog nag cing dbyibs gru gsum pa'i dbal can tshad sor brgyad dam bcu gnyis pa rten du byas te drag po'i las bsgrub par bya ba yin no //
gsum pa byin rlabs sras mchog gi phur pa ni /
sras mchog rigs bzhi'am bsdu na gcig gis kyang rung ste /
stod zhal gsum mgrin 'og rgya mdud de 'og lcum zhog brgyad dam rdo rje'i dbyibs /
de 'og rgya mdud 'og ma /
de 'og chu srin gyi kha nas byung ba'i dbal gru gsum pa can nam /
rtser rgya mdud can du'ang gsung ste /
de nyid sras mchog du lha sngags ting nge 'dzin gyis byin gyis brlabs la dgra bgegs kyi snying dkar nag gi mtshams su btab pas las grub par byed pa ste 'di la byin rlabs rtags kyi phur pa zhes kyang bya'o //
de la stod kyi rgya mdud gong ma'i phyogs bzhi dbus lnga rigs lnga'i sangs rgyas dang ye shes lnga'i rang bzhin /
lcum zhog brgyad ni rnam thar brgyad kyi rang bzhin /
rgya mdud 'og ma tshad med pa bzhi /
chu srin gyi kha ni 'dzin cing mi gtong ba'i thugs rje /
zur gsum sku gsung thugs kyi rang bzhin yin no //
de lta bu'i sras mchog gi phur pa la shes pa gsum ste /
dang po sras mchog lhar shes pa ni /
lcum zhog gi dbus su dpal rdo rje gzhon nu /
rgya mdud gong 'og gi dbus su steng 'og gi khro bo dang /
zur bzhi logs brgyad la phyogs mtshams kyi khro bo bcu sku dngos sam hU~M yig gi tshul du bzhugs pa /
rgya mdud 'og ma'i logs la sgo ma bzhi bzhugs pa'i lha'i rang bzhin du shes pa'o //
gnyis pa sras mchog gzhal yas khang du shes pa ni /
phur pa'i nang gzhal yas khang du gyur pa na lha rnams rdo rje ri rab kyi phur pa 'dril zhing bzhugs par gsal ba'o //
gsum pa sras mchog nyid du shes pa la mu bzhi ste /
mchog yin la sras ma yin pa /
sras yin la mchog ma yin pa /
sras dang mchog gnyis ka ma yin pa /
sras dang mchog gnyis ka yin pa bzhi yod pa las /
'di ni sras kyang yin la mchog kyang yin te gtso bo'i sras yin la 'khor rnams kyi mchog yin pa'i phyir ro //
sras mchog rdo rje phur pa 'di la dkyil 'khor gsum ga rdzogs pa yin no //
gnyis pa gang zag snod kyi rim par sbyar nas nyams len mthar dbyung ste bshad pa la bzhi ste /
rig pa ye shes kyi phur pa ni nam mkha' lta bu'i gang zag gis mthar dbyung bar byed de /
gang zhe na blo yangs shing shes rab che la dbang po rno ba'i gang zag gang zhig mnyam pa'i brtul zhugs dang ldan pa de la rig pa rtsal gyi dbang bskur te rang rig ye shes kyi phur pa'i ngo bo bstan pas lhang gis rtogs nas phur pa thebs te mthar phyin par nus so //
gnyis pa 'dod chags che zhing brtson 'grus dang ldan pa'i gang zag bya ka lan+ta ka lta bu la /
yum bkra shis mtshan dang ldan pa gtad la /
gsang sher gyi dbang bskur nas /
lhag pa'i byang chub sems kyi phur pa gnyis su med pa bde ba chen po'i don bstan pas lhang gis rtogs pa dang phur pa thebs te mthar phyin par 'gyur ro //
gsum pa tshad med snying rje'i phur pas ri bo lta bu'i gang zag mthar dbyung ba ni /
gang zag dad pa dang snying rje brtan pos gzhan don dang spros pa la dga' ba de la /
rang gzhan gyi don du tshad med pa bzhis blo sbyangs te bla na med pa'i byang chub tu sems bskyed du bcug la sngags kyi dbang bskur nas /
tshad med bzhi'i dam bca' bzung zhing las kyi man ngag bstan pas lhang gis rtogs pa dang phur pa thebs te mthar phyin par 'gyur ro //
tshad med snying rje'i phur pa 'di'i tshab tu gzhung gzhan na /
bskyed rim srid pa phur bu zhes gsungs pa ltar na /
gang zag nga rgyal che zhing sems brtan pa ri bo lta bus bskyed rim srid pa phur bu nyams su blang nas mthar dbyung bar gsungs so //
bzhi pa mtshan ma rdzas kyi phur pa la brten nas tsan dan lta bu'i gang zag mthar dbyung ba ste /
'di rnams la gang zag gis phur pa'i don de mthar dbyung ba dang /
phur pa des gang zag de mthar dbyung ba gnyis don la 'dra bas sbyar lugs ji ltar byas kyang rung ngo //
gang zag gang zhig zhe sdang bas gdug pa dang gnag pa che la /
bstan pa bsrung bar blo phyogs pa de la dbang bskur nas rdo rje phur pa'i bsnyen sgrub las sbyor dang bcas pa'i sngags bstan pas snang srid phur bu'i dkyil 'khor du lhang gis rtogs na phur pa thebs te mthar phyin par byed do //
gsum pa phur pa'i sgrub rdzas bzhis so so'i gzhung btsugs te bshad pa ni /
rig pa ye shes kyi phur pa ni /
lha phur dang shel lam me long la rten byas te bsgrub /
byang chub sems kyi phur pa sgrub pa'i snod thod pa dang rdo rje dang pad+ma'i 'du 'phro las bsgrub /
tshad med snying rje'i phur pa las kyi phur pa dang lha sngags ting nge 'dzin dang yul sems can la rten byas te bsgrub /
'dus byas rdzas kyi phur pa ni bsnyen pa'i dus su phur pa dang nyungs kar /
bsgrub pa'i dus su 'khor lo dang ling ga
/las rdzogs pa'i dus su mnan bsreg 'phang gsum la brten te bsgrub par bya ba'o //
bzhi pa sgrub lugs chen po bzhis phur pa'i gting phyungs te bshad pa ni /
rig pa ye shes kyi phur pa rang bzhin gyi dkyil 'khor du bsgrubs la lta ba'i gting phyungs te bshad /
byang chub sems kyi phur pa bde stong gnyis su med pa'i dkyil 'khor du bsgrubs la spyod pa la dor te bshad /
tshad med snying rje'i phur pa ting nge 'dzin gyi dkyil 'khor du bsgrubs te sgom pas nyams su blangs te bshad /
'dus byas rdzas kyi phur pa gzugs brnyan gyi dkyil 'khor du bsgrubs te phrin las yongs su rdzogs par bshad pa'o //
de la gzugs brnyan gyi dkyil 'khor bsgrub pa la gsum ste /
bsnyen pa'i dkyil 'khor rtsibs brgyad pa dang /
sgrub pa'i dkyil 'khor e khrom nyer gcig pa /
bsad pa'i las kyi dkyil 'khor rtsibs drug pa'o /
de la sgrub gzhung gsum ste /
ye shes kyi lha dang mkha' 'gro ma dang ging sgrub pa gsum mo //
ye shes kyi lha bsgrub pa la gsum ste /
kI la ya brgya rtsa brgyad kyi sgrub lugs /
kI la ya rigs lnga'i sgrub lugs /
kI la ya dpa' bo gcig pa'i sgrub lugs so //
gnyis pa mkha' 'gro ma sgrub pa la'ang /
phur srung bcu gnyis phyi nang gsang ba lhar sgrub pa gsum mo //
gsum pa skyes bu ging bsgrub pa la'ang /
ging bcu gnyis phyi nang gsang ba ltar sgrub pa gsum mo //
spyir 'dus byas rdzas kyi phur pa la dkyil 'khor brgyad de /
'khor lo rtsibs brgyad sku phyag rgya'i dkyil 'khor /
gru gsum shel gyi dal gsung yig 'bru'i dkyil 'khor /
rgya mdud spel ma thugs phyag mtshan gyi dkyil 'khor /
mkha' 'gro 'dus pa'i dkyil 'khor rtsibs bcu drug
/mA ra ya bsad pa'i dkyil 'khor bang rim gsum pa /
las kyi mtha' sdud kyi dkyil 'khor mnan sreg 'phang gsum ste /
de thams cad bsdus na 'dus byas rdzas kyi phur par 'dus /
de yang dpal rdo rje gzhon nu la 'dus so //
bdag gi bla ma'i snyan brgyud kyi gter kha sogs las ni /
rig pa ye shes kyi phur pa /
rdzogs rim byang sems phur pa /
bskyed rim srid pa phur bu /
mtshan ma rdzas kyi phur pa bzhir gsungs te de dag gi nyams len kyang lha phur dang las phur tshad ldan 'du byas la sras mchog tu bskyed cing byin brlab bya /
byug bdug brab gsum gyis gzi mdangs bskyed pa'i rdzas phur tshad ldan dal du bkod de de la dmigs pa'i rten byas nas /
bskyed rim srid pa phur bu'i don cho ga'i sngon 'gro dngos gzhi mjug gsum tshang ba'i sgo nas bdag rdo rje gzhon nu yab yum rtsa ba'i dkyil 'khor /
khro bcu yab yum khra thabs dang bcas pa phyogs bcu khro bo'i dkyil 'khor /
sras mchog gi phur pa la lha bskyed pa mtshan ma rdzas kyi dkyil 'khor te /
dkyil 'khor gsum gsal brtan dag gsum ldan pa'i sgo nas bskyed cing dgug bstim mchod bstod sogs dang sngags bzla zhing nus pa thob pa'i sgo nas stod las byang chub sgrub pa dang /
smad las dgra bgegs bsgral ba'i las kyi rim pas bar chad bdud las rgyal zhing bskyed rim mthar dbyung ba dang /
de nas rdzogs rim byang sems phur bu'i dgongs don /
rang lus gzhan lus thabs ldan gyi sgo nas dpe yi ye shes drangs par byas la /
de nyid mtshon bya don gyi ye shes su go 'pho ba'i slad du rig pa ye shes kyi phur pa rdzogs pa chen po khregs chod dang thod rgal gyi gnad nyams su len pa yin no zhes gsungs so /
!
/drug pa ma mo rbod gtong gi dgongs pa thams cad ma mo rtsa rlung gi dgongs par 'dus pa bstan pa la bzhi ste /
ma mo thams cad 'jig rten snang tshul dang sbyar te rigs rgyud cho 'brang dang bcas te bshad pa dang /
gab sbas gter gyi lugs su sbyar te sbas pa mngon du phyungs nas bshad pa dang /
lta ba don dang sbyar te sbyor sgrol lam du bshad pa dang /
bstan srung phrin las dang sbyar te drag po ngan sngags su bshad pa dang bzhi'o //
dang po /
dbyings kyi yum drug dang /
rang bzhin gyi rnal 'byor ma bcu bzhi dang /
dman mo lnga bcu rtsa brgyad la sogs pa ye shes dang las kyi ma mo 'bum sde bsam yas pa rnams te /
de dag thams cad ni chos kyi dbyings las sprul zhing /
rnam rtog dbang gis snang ste /
rtag chad kyi rjes su bzung bas /
de rnams kyi pha dang ma dang sde dang cho dang ming dang gzugs gang yin pa dang /
dbang gang che ba dang /
'dul skal gang gis 'khol ba dang /
nad gang ston pa dang /
dus gang la rgyu ba dang /
las gang 'grub pa dang /
skyon ji ltar yod pa la sogs pa phan gnod kyi bdag mo rnams kyi khungs dang lung zhib tu smos pa thams cad ni 'jig rten snang tshul dang sbyar te bshad pa yin la /
de yang chos kyi dbyings las sems can rnams kyi rnam par rtog pa g.yo zhing las mthun par bsags pa'i dbang gis nam mkha' stong pa'i klong du 'byung bzhi ri rab lha mi'i gnas ris tha dad pa'i tshul can 'jig rten 'di chags shing gnas pa'i tshe /
ji ltar snang ba'i srid pa de la dbang byed pa'i gtso bo ni snang srid ma mo'i tshogs yin pas de rnams kyi lo rgyus shes shing bkol thabs la mkhas pas gnas skabs su ci dang ci la rbod cing gtong ba'i don 'grub cing /
dbyings kyi ma mo shes rab kyi pha rol tu phyin pa'i don la mkhas pas mchog gi dngos grub thob ste /
srid pa ma rgyud kyi dkyil 'khor thams cad kyi rtsa ba yin pas phrin las kyi mnga' bdag dam pa yin no //
gnyis pa gab sbas mngon du phyungs te bshad pa ni /
thog mtha' bar ma'i dus gsum gyis khyad par byar med pa /
dus med mnyam pa chen po'i dus kyi tshe /
chos dbyings skye ba med pa las ma mo rig pa'i ye shes 'gag pa med par shar ba na /
dpal chen mo mngon rdzogs rgyal po'i dgongs pa khyad par can gyis snang srid ma mo thams cad yum gyi b+ha gar shar bar gzigs nas /
dbang du bsdus shing dam tshig bstsal te ma mo thams cad kyis kyang phrin las sgrub pa'i rbod gtong gi bdag mor khas blangs shing mna' bor te yab mngon rdzogs rgyal po'i rtsa rlung gi dkyil 'khor du gab pa'i gter du sbas te bzhag pa'o //
de nas sbas pa rnams mngon du phyung ba'i dus ni /
'jig rten gyi khams 'khrugs shing sangs rgyas kyi bstan pa nyams /
log lta'i ru tra rnam gnyis dar ba'i tshe /
yab kyi sku la gab cing sbas pa'i ma mo rnams mngon du phyungs te phrin las rnam pa bzhi bsgrub par bya ba yin pas /
de yang dur khrod 'jigs shing ya nga ba dben zhing ma mo mkha' 'gro 'du ba'i gnas la sogs pa phun sum tshogs pa lnga dang ldan pa'i sgo nas /
'du 'dzi dang rnam g.yeng le lo nyon mongs pa rnams spangs te /
bar chad kyi rnam pa gang gis kyang mi tshugs pa'i gdeng dang ldan pas /
ting nge 'dzin gsum las byung ba 'byung ba rim brtsegs kyi dkyil 'khor dang dbang chen gyi gzhal yas khang bsgom pa'i dbus su /
rnal 'byor pa bdag gi yid byed pa po kun tu bzang po las /
yab mngon rdzogs rgyal po che mchog he ru ka dbu dgu phyag bco brgyad pa dur khrod chas kyis brgyan pa bskyed /
chos bya ba mo kun tu bzang mo las /
srid pa rgyal mo nyid bzhi mu kha le /
dbu gcig zhal lnga /
zhabs brgyad mkha' bzhi yis brgyan par bskyed la /
yab yum gnyis med du rol pa'i brdas bskul te chags pa so sor g.yos shing rol pa mdzad pas yab kyi mkha' nas 'beb byed ma dang /
skyod byed ma dang /
skul byed ma ste ma mo gsum byung ngo //
yum gyi mkha' nas len byed ma dang /
tshor byed ma dang /
tshim byed ma ste ma mo gsum shar ro //
de nas yab yum gnyis su med pa'i byang chub kyi sems las yi dam bsgom legs ma zhes bya ba byung ste /
de ltar mdun gyi mkha' dbyings la dkyil 'khor bdun zhes bya'o //
de nas yab kyi rnam shes tshogs brgyad las /
kau rI ma mo brgyad byung ste /
de dag yab kyi phyag g.yas brgyad na khra thabs su bsnams par mdzad do //
rnam par shes pa'i cho 'phrul brgyad las sing ha phra men brgyad byung ste /
g.yon gyi phyag brgyad na bum thabs su bsnams par mdzad pa /
de dag phyag mtshan gyi las zhes bya'o //
de nas spyi dpal khro bo'i rgyal pos 'jig rten gyi dregs pa can rnams gzir te /
shar phyogs brgya byin gyi gdan la bdag gi sha yi khams las mkha' 'gro ma rnam snang gsal du bskyed /
lhor gshin rje bsgyel ba'i gdan la drod las 'od gsal 'bar bskyed /
nub tu chu bdag gi gdan la khrag las mnyen gsal 'khril bskyed /
byang du gnod sbyin gyi gdan la dbugs las yang gsal g.yos bskyed /
g.yas phyogs su ya bdud bsgyel ba'i gdan la bkrag dang mdangs las bkrag gsal mnyam bskyed /
de ltar 'byung ba lnga'i ma mo de yang chags pa'i gdan gyi dkyil 'khor du gyur to //
de nas che mchog bla med he ru kas rang bzhin gyi rnal 'byor ma bcu bzhi gzir te /
phra men rgya mtsho dang nyi zla thod phreng bsgyel ba'i gdan la bde chen byang chub sems kyi rtsal dpal 'bar khro mor bskyed /
phung byed sbas pa'i ma bzhi so sor bsgyel ba'i gdan la mdangs bzhi'i rtsal dkar mo mig gcig dang /
bde ba za byed dang /
bde ba tshe 'phel dang /
bde ba rmongs byed ma ste gsang ba'i yum bzhi bskyed /
khros pa'i ma bzhi dang dgyes sde bzhi bsgyel ba'i gdan la /
mig rna sna lce'i dbang shes brgyad kyi rtsal las khams gsum gcod ma brgyad bskyed do //
de ltar rje mo bcu bzhi dbang du bsdus nas chags pa'i gdan du gyur to //
de nas sman mo lnga bcu rtsa brgyad gzir te /
srid pa chags byed cha snyoms bsgyel ba'i gdan la gsang ba'i rtsa las dug gsum dbang du sdud ma bskyed /
nam mkha'i rgyal mo bsgyel ba'i gdan la lte ba'i rtsa las rak+sha kro tI shwa ri bskyed /
e ka dzA Ti spun drug bsgyel ba'i gdan la skye shi rtsad gcod ma bskyed /
'dod khams gtso mo spun gnyis bsgyel ba'i gdan la srog rtsa las pad+ma kro tI shwa ri bskyed /
ma bdun bsgyel ba'i gdan la snying gi rtsa las yak+sha kro tI shwa ri bskyed /
dmag gi rgyal mo bzhi dang sring mo bzhi bsgyel ba'i gdan la nyon yid dang rkang lag bzhi'i rtsa las gu ya kro tI shwa ri bskyed /
dbang phyug ma nyer brgyad bsgyel ba'i gdan la /
nyon yid 'gyu ba'i rtsa las bi shwa kro tI shwa ri bskyed cing de ltar bsgom mo //
dbyings kyi ma mo bcu gsum /
dbyings kyi dkyil 'khor lus la drug cu rtsa brgyad kyi dkyil 'khor rdzogs pa ni drag shul nan tan gyi dkyil 'khor /
sku las bskyed pa'i sras mchog bco brgyad ni sku'i dkyil 'khor /
srid pa sems kyi dbu gcig ma thugs kyi dkyil 'khor na gnas pa ni srid pa thugs kyi dkyil 'khor /
yab mngon rdzogs rgyal po'i dbu gtsug na rta mgo thon pa ni dpal rta mgrin gyi dkyil 'khor ro //
de ltar ma mo thams cad mngon rdzogs rgyal po'i sku la rdzogs pas na /
srid pa'i ma mo thams cad kun //
rnal 'byor pa yi khyon du rdzogs //
zhes bya'o //
de nas mngon rdzogs rgyal po'i zhal nas hU~M gi sgra dang /
spyi gtsug gi rta zhal nas hrIHyi sgra byung ste /
rta skad thengs gsum gyis thams cad dbang du bsdus shing che ba'i nga rgyal bskyed nas ma mo rnams kyi snying khrag zhal du bsdus te srog 'phrog par mdzad /
slar phyag dang po gnyis na rdo rjes 'khor ba bsgral ba'i dung khrag dkrugs te ma mo rnams kyi zhal du bdud rtsi dmar chen blug
/lag tu rdo rje byin dam tshig 'bru gsum snying gar bzhag nas dam tshig la gnas par byas /
'byor tshogs kyi mchod pa phul nas rim pa rim par gdan las bkye ste phrin las rbod gtong gi las la mngags pa la ma mo rbod gtong gi sgrub pa zhes bya'o //
de yang srid pa gsum na dbang che ba ma mo yin pas dbang gi ma mor byas te dbang bsgyur ba dang /
sems can thams cad kyi tshe srog ma mo mkha' 'gro'i lag na gnas pas tshe yi ma mor byas te tshe sgrub pa dang /
nad yams thams cad kyi bdag mo yin pas 'jig rten nad yams bcad pa dang /
dmod pa drag sngags kyi bdag mo yin pas dgra la rbad pa dang /
thun mong gi mthu dang rdzu 'phrul thams cad kyi bdag mo yin pas thun mong gi las gang 'dod la sbyar ba ste /
de ltar ma mo'i tshogs dbang du bsdus nas rbod gtong gi las rab 'byams sgrub pa yin no //
tshul 'dis ni ma mo rnams dbang du bsdu ba'i sgrub pa dang /
sbas don nang rtsa rlung gi ma mo dbang du byed pa'i rdzogs rim yang mtshon par byas pa'o //
gsum pa ma mo lta ba don dang sbyar te bshad pa ni /
rnal 'byor pa'i grol lam du bshad pa ste /
rnal 'byor pa bdag gi lus ngag yid gsum ma mo rbod gtong gi dkyil 'khor du shes shing de la gnas pa'i dus na snang grags kyi chos thams cad ma mor ma gyur pa gang yang med la /
ma mo'i sku gsung thugs yon tan phrin las lnga mi zad pa rgyan gyi 'khor lo la longs spyod pas rmad du byung ba zhes bya ste /
'di ltar chos thams cad ma mo'i rang bzhin du spyod pa de yang gzhan nas 'ong pa ma yin te /
rang gi snying po byang chub kyi sems kyi cho 'phrul du snang ba yin la /
sems kyi chos nyid ni rgyu rkyen la rag ma lus par gdod ma nas 'bras bu'i snying por rang byung bas ma mo thams cad kyang sems su lhun gyis grub pa yin te /
lung las /
ma chos kyi dbyings las mo rig pa'i ye shes su shar ba /
ma skye ba med pa las mo 'gag pa med pa'i rol par shar ba zhes gsungs pa ltar /
chos thams cad chos dbyings kun tu bzang mo shes rab kyi pha rol tu phyin pa nyid bzhi mu kha le'i dbyings las shar bas na /
dbyings las ye shes dang de'i rtsal las las kyi ma mor snang ba snang srid ma mo'i tshogs thams cad kyang rtsa ba chos dbyings byang chub sems su gdar sha chod na ma dang mo yi don rtogs te ma mo'i stong srog phrog pa yin no //
tshul 'dis ni lta ba'i gnad bstan pa'o //
bzhi pa bstan srung phrin las dang sbyar nas drag po ngan sngags kyi lugs su bshad pa ni /
spyir srid pa'i ma mo thams cad la mngon rdzogs rgyal po'i dgongs pa khyad par can gyis sgrub thabs mang du bka' bstsal pa yang /
bsdu na sku gsung thugs yon tan phrin las lngar 'dus te /
de dag gang la'ang don brgyad kyis sa lam mthar dbyung bar bya dgos pas /
dang po ma mo'i spyi 'dun bca' ba ni /
spyi sngags gcig tu dril te bsnyen pa bya ba'o //
gnyis pa dmag dpung bsdu ba ni sgos so so nas bsnyen pa bya ba'o //
gsum pa dmag drangs pa ni /
drug cu rtsa brgyad thun gyi 'khor lo bskor ba dang /
rigs so sor phye nas thun thig ler btab pa gnyis kyis bya'o //
bzhi pa dmag dpon bsko ba ni ma mo thams cad kyi las mkhan re ma ti yin pas re ma ti las mkhan du bsdu bar bya'o //
lnga pa las kyi ngo blang ba ni las kyi dmigs dang sbyar te bsad pa bzhi ste /
gling bzhi spyi mdos dang las mkhan ma mo ma trang gi gtor zlog la brten nas bsad pa dang gcig
/dbang drag phur bus bsad pa dang gnyis /
ma mo spyi'i nye 'byed dang phra men sgos kyi nye 'byed de phra men nye 'gyed kyis bsad pa dang gsum /
spyi thun gcig tu dril ba dang sgos thun du phyogs bzhi dbus lnga'i ma mos nad mtshon gyi thun dbab lugs lnga ste /
de ltar ngan sngags thun gyis bsad pa dang bzhi'o //
drug pa las kyi lhag ma bsdu ba ni /
man ngag mnan sreg 'phang gtad rdzogs par bya ba'o //
bdun pa las 'gor na bdud dpung bshig cing dmag dpung gtor ba ni /
ma mo'i shi sa bstan phyir dkrug pa ste /
dkrug pa dang dkrug rim dang lto ba dkrug pa'o //
brgyad pa dmag zas byin cing dmag dus btab pa ni /
las grub pa dang gtang rags dus su btang la phyis kyi las gnyer gtad bya ba'o //
tshul 'dis rbod gtong drag sngags kyi sgrub lugs bstan pa yin no //
mdor na ma mo rtsa rlung gi dgongs pa ni phyi nang gsang ba gsum gyis shes par bya ste /
phyi ltar na 'jig rten chags gnas byed pa'i rtsa ba srid pa'i dbang chen ma mo mkha' 'gro rnams kyi thog ma'i skye rgyud /
da lta gnas pa sogs dang /
phrin las gang la dbang ba /
bsnyen sgrub las sbyor ji ltar byed pa'i tshul shes pa ni /
phyi srid pa ma mo'i snang tshul la brten te sgrub pa yin no //
nang ltar na phyi'i ma mo thams cad nang rang gi rtsa rlung gi cho 'phrul yin te /
ji ltar phyi rol de bzhin nang zhes gsang sngags spyi yi gzhung gis bzhed la /
phyi rol du 'jig rten chags gnas 'jig par byed pa ma mo 'di dag gis byed par snang ba bzhin du nang du lus dang bde sdug thams cad rtsa rlung thig le'i 'pho bas byed cing 'di gnyis rten cing 'brel 'byung du snang ste /
nang gi rlung sems kyi cho 'phrul las phyi rol du de ltar snang zhing phan gnod kyang bslu med du byed la /
gang du nang gi 'pho ba dbang du gyur pa na phyi rol gyi ma mo rnams kyang dbang du 'gyur bas na /
nang rtsa rlung gi byed bcing zab mo'i man ngag gis srid pa'i snang ba thams cad la dbang sgyur dgos pas ma mo'i dgongs pa'i mtha' rtsa rlung la thug pa 'di ma rgyud spyi dang lugs 'dir khyad par du bsngags so //
de la snang srid thams cad ni kun tu bzang mo nyid bzhi mu kha le'i mkha' dbyings las shar zhing de las ye shes dang las kyi ma mo 'bum phrag yangs pa'i cho 'phrul du snang nas srid pa thams cad snang bar byed do //
ma mo 'bum phrag bsdu na bzhi brgya rtsa bzhir 'dus la /
de dag kyang skye 'gro'i rtsa bzhi brgya rtsa bzhi la gnas /
rtsa bzhi brgya rtsa bzhi ni rtsa chen bzhi la 'dus nas gnas /
de bzhi yang srog rtsa gser gyi sbu gur 'dus nas gnas /
gser sbug kyang tsit+ta 'od kyi khang par 'dus nas gnas /
rtsa chen po tsit+ta 'od kyi khang pa na dwangs ma lnga 'dus pa'i thig le la brten nas byang chub sems kyi 'od tshon gang ba gcig tu gnas so //
snang srid kyi chos su snang ba thams cad phar spros pa'i tshe byang chub kyi sems la rtsal snang sgyu ma ltar 'phro zhing sprul /
tshur bsdu ba'i tshe de la 'du bas na /
nang du rlung khams kyi byed pa dbu ma'i dbyings su sdud pa dang /
de las 'phro ba'i tshul gyis 'khor 'das kyi snang ba 'char tshul shes nas rtsa rlung gnad du bsdu ba dang /
phyi rol du mngon rdzogs rgyal pos ma mo rnams gdan du byas te dbang du byed pa'i tshul mtshungs la /
zhib par nang gi rtsa rlung dang /
phyi'i ma mo'i lha grangs sbyar te bstan pa dang /
rtsa rlung gi nyams len rnams gzhung dang man ngag las shes par bya'o //
gsang ba ltar na chos thams cad skye 'gag med pa chos dbyings kun tu bzang mo'i rang bzhin las ma 'das pas ma mo'i ngo bo nyid de /
rtsal snang snang srid kyi chos thams cad rang sems gdod nas ma skyes pa'i chos nyid yongs la brdal ba chen po byang chub sems kyi rang bzhin du 'ub chub par shes na ma mo'i don rtogs pa yin no /
!
/bdun pa 'jig rten mchod bstod thams cad mchod bsten sgrub gsum du 'dus par bstan pa la /
'jig rten na las kyi dregs pa can mthu dang stobs su ldan pa phan gnod kyi las sna tshogs byed pa de dag legs par mchod na mgon byed pa 'jig rten spyi yi chos lugs yin pas /
lung las 'jig rten mchod bstod ni mchod cing bstod pas 'grub par gsungs pas de dag mchod cing brten pa'i tshul gang zhe na /
'jig rten 'di na mthu dang stobs su ldan pa'i dregs pa tshad med pa yod kyang de dag gi gtso bo sde dpon chen po sum cu po 'di ni dregs pa yongs kyi rgyal po yin la /
dpal chen po'i bka' nyan cing rnal 'byor pa'i grogs byed par khas blangs pa'i rdo rje'i tha tshig las nam yang mi 'da' bas 'di dag ni mchod cing bsten par byas na thun mong gi dngos grub sgrub pa'i thabs la myur zhing /
mthar thug gi dngos grub sgrub pa'i grogs su 'gyur ba yin la /
de yang mgon byed pa'i lha 'di dag la mthun pa'i rdzas kyis mchod pas mnyes par bya /
phyi nang gsang ba'i sgrub rdzas rten du btsugs te rgyun du bsten /
srog gi snying po drang ba'i tshul gyis sgrub par bya ba gsum ni spyi yi don du shes par bya la /
gzhung gzhan du mchod bstod kyi dgongs pa sgrub lugs don bzhir 'dus par gsungs pa dang /
yang bsnyen sgrub las gsum du gsungs pa sogs kyang so so'i bzhed pa'i skabs kyis shes par bya'o //
de la 'jig rten pa'i dregs pa chen po de dag bsdu na dregs pa sde brgyad du 'dus shing dregs pa de rnams ni /
lha yang byed la 'dre yang byed //
sman kyang yin la dug kyang yin //
zhes sogs gsungs pa ltar /
mchod na 'go zhing bcol na sgrub la /
rbad na 'gro ba chos nyid yin pa ni dregs pa sgrub pa'i skabs su ma zad ye shes kyi lha'i sngags rnams kyang rjes 'dzin dang tshar gcod kyi las rab 'byams gang la sbyar kyang rtog med nor bu'i tshul du ji ltar dmigs pa bzhin 'grub pa rten 'brel gyi chos nyid yin pa smos ma dgos pa bzhin no //
de yang skabs 'dir 'jig rten mchod bstod kyi bsgrub pa'i khong snying brus nas dregs pa can rnams khyi snying khrud ma la chags su gzhug pa'i thabs kyi man ngag rnam pa bzhi bshad de /
'jig rten pa thams cad lha ma srin sde brgyad du bsdus te bshad pa /
mchod thabs thams cad gsol kha brgyad du bsdus te bshad pa /
bsten thabs thams cad bsten thabs rnam pa brgyad du bsdus te bshad pa /
sgrub thabs thams cad sgrub lugs rnam pa brgyad du bsdus te bshad pa'o //
dang po ni /
dkar po thams cad bsdu na ging du bsdu /
de bzhin du dmar po thams cad btsan /
nag po thams cad bdud /
ser po thams cad gnod sbyin /
smug po thams cad srin po /
steng gi dbang chen thams cad gza'/
'og gi dbang chen thams cad klu
/mo rgyud thams cad ma mor bsdus te sde brgyad po de /
mchod bstod bya ba'i yul 'jig rten gyi dregs par bzung bar bya ste /
de dag la spyir mthu nus bsam gyis mi khyab pa dang /
bye brag tu smyo 'bogs la dbang ba ging /
nad rims la dbang ba ma mo sogs so so'i las kyi mthu rtsal drag po dang ldan pa'i phyir mchod cing bskul na las myur du byed pa'i phyir ro //
gnyis pa mchod pa thams cad gsol kha brgyad du bsdus te bstan pa ni /
ging thams cad rgyal bshos mkhar thabs kyis gsol zhing mchod /
de bzhin du bdud thams cad la bdud bshos gsang bu /
btsan la gri bshos rgyan can /
gnod sbyin 'bras lug mtheb gang /
srin po dpal bshos zur gsum /
gza' ra bshos dkyus mo /
klu bshos zlum dkar mngar brgyan pa /
ma mo mkha' 'gro'i skyus gtor gyis gsol zhing mchod pa des mtshon nas rang rang gi phyi nang gsang ba'i mthun pa'i mchod rdzas kyang lung dang man ngag gi gzhung bzhin shes par byas nas /
legs par mchod na sdongs grogs byed par 'gyur bas mchod cing bstod pa byed pa gal che'o //
gsum pa bsten lugs rnam pa brgyad du bsten thabs thams cad bsdus te bstan pa ni /
gzhung las bsten thabs brgyad /
de'i phan yon brgyad /
de ltar bsten ma shes pa'i skyon brgyad so sor gsung yang /
'dir bsdoms te bshad na /
ging thams cad rgyal po ltar bsten /
des che btsan dbang gi dngos grub 'byung /
de ltar bsten ma shes na 'khor la chags shing rang dpal so dma'/
bdud thams cad pha ltar bsten /
de ltar bsten na nor phyugs 'phel /
de ltar bsten ma shes na nor la gzan cing rang nyid ltog por 'gro
/btsan thams cad grogs ltar bsten /
des snying chags par sla dngos grub 'byung /
de ltar bsten ma shes na glo bur nad mang la tha ma gri ru 'chi /
gnod sbyin thams cad lha ltar bsten /
des rgyud 'jam la mgon skyabs che ba'i dngos grub 'byung /
de ltar bsten ma shes na bsgo ba nyan dka' zhing bkra mi shis /
srin po thams cad khol po ltar bsten /
des bka' nyan cing las grub pa'i dngos grub 'byung /
de ltar bsten ma shes na bsgo ba mi nyan la tsab tsub mang /
gza' rgod thams cad rje ltar bsten /
des drag rtsal dbal so rno ba'i dngos grub 'byung /
de ltar bsten ma shes na ko long che zhing nor la gzan /
klu thams cad bran ltar bsten /
des kha log chung zhing las myur ba'i dngos grub 'byung /
de ltar bsten ma shes na bkra mi shis pa dang bu sbal lcong 'dra ba 'byung /
ma mo thams cad ma ltar bsten /
des snying nye dam la 'du zas skom 'phel /
de ltar bsten ma shes na las la g.yel zhing zas nor mi 'du'o //
bzhi pa sgrub pa thams cad gnad kyi sgrub pa brgyad du bsdus te bstan pa la /
thabs brgyad dang de ltar ma shes pa'i skyon brgyad so sor sde tshan du gsung yang 'dir bsdus te bshad na /
ging la chings kyi gnad kyis bsgrub na 'grub cing /
de ltar chings kyis ma bcings na rgyal khrims gcod pa'i rgyal po bzhin du snyan kha mang la che bas 'grub dka'o //
bdud la khugs kyi gnad kyis bsgrub na 'grub ste /
de ltar khugs kyis ma bkug na /
pha tshan dbang chen dang 'dra ste bsgo ba mi nyan /
btsan la se long gi gnad kyis bsgrub na 'grub /
se long med na grogs po khrel med dang 'dra ste rang gi bdud du 'ong /
gnod sbyin chun gyi gnad kyis bsgrub na 'grub /
chun gyis ma gcun na gtso bo dbang chen dang 'dra ste lha rgod grir 'chor ro //
srin po ar la gtad pa'i gnad kyis sgrub na 'grub /
de ltar ar gtad ma shes na gshed ma rtsub mo dang 'dra ste rang srog rang gis bcad nyen yod /
gza' rgod lto ba dkrug pa'i gnad kyis bsgrub na 'grub /
lto ba ma dkrugs na dmag dpon med pa'i dmag mi dang 'dra ste las rnams rdugs par 'gyur /
klu la log non gyi gnad kyis bsgrub na 'grub /
log non med na sbrul smyug dong du bcug pa dang 'dra ste rang la log nyen yod /
ma mo la dbang du bsdu ba'i gnad kyis bsgrub na 'grub /
dbang du ma 'dus na gza' dpon med pa'i byi mo dang 'dra ste /
'khu ldog mang zhing las la g.yel lo //
de ltar lha ma srin sde brgyad kyi mchod bsten sgrub lugs ngo shes na khyi bzang jo bos rbad pa ltar bsgo ba nyan zhing rang la bla yid chags pas na /'jig rten mchod bstod kyi sgrub pa khyi snying khrud ma la chags su gzhug pa'i gnad kyis mchod thabs bsten thabs gal che'o //
de yang dregs pa 'di dag gtso bor mchod bsten gyi sgo nas sgrub cing /
khyad par du gong gnon gnyen po'i lha'i lha sngags ting 'dzin gyi sgo nas srog dbang du bsdu ba dang /
mchog tu gyur pa lha srin rang sems su shes pa'i lta bas zin pa gal che zhing mthong khol dngos su 'byung ba'i bar du sgrub pa byas na las gang yang thogs med du 'grub par 'gyur ro /
!
/brgyad pa dmod pa drag sngags kyi sgrub pa thams cad 'bod rbad bsad gsum gyi dgongs par 'du ba sngags kyi spu gri'i man ngag tu bstan pa la /
dmod pa thams cad lha srin sde brgyad kyi rang skad du bsdus te bshad pa dang /
dregs pa thams cad rno ba'i dpe brgyad du bsdus te bshad pa dang /
sngags thams cad mtshon cha rnam pa brgyad du bsdus te bshad pa dang /
sgrub pa thams cad man ngag rnam pa brgyad du bsdus te bshad pa bzhir gsung la /
gzhung gzhan du dmod pa drag sngags rdzong 'phrang srog gsum gyi dgongs pa zhes gsungs pa de ni sgrol ba lam du byed pa'i drag sngags thams cad kyi gnad don yin pas 'dir yang de ltar yin mod kyang /
skabs 'dir dmod pa'i drag sngags rang gi sger chos kyi spyi sdom 'bod rbad bsad gsum du 'chad la /
gzhung la lar drag sngags dug lnga rang bsad kyi dgongs pa gnad kyi man ngag bzhi la sogs par gsungs pa yang phal cher rdzong dang 'phrang gi gnad kyis drag sngags log par mi gol bar sgrol ba lam du slong ba'i gnad la dgongs shing /
'dir ni drag sngags rang gi nus pas srog dmar 'byin du byed pa'i dmod pa'i mthu gtso bor brjod pa'i skabs yin pa'i phyir gong ltar 'chad do //
de la dmod pa thams cad sde brgyad kyi rang skad du bsdus te bshad pa gang zhe na /
ye shes dang 'jig rten pa'i lha'i drag sngags kyi rnam pa mang du yod kyang /
'jig rten gyi dregs pa'i gtso bo bsdus pa'i sngags bdag dregs pa bco brgyad rang rang gi dmod pa'i sngags dang de'i sgrub thabs rnams drag sngags kyi sgrub thabs 'dir 'byung zhing /
dregs pa de dag bsdus na sde brgyad du 'dus pas de dag gi dmod pa brgyad du bsdus te bstan pa ni /
'chi bdag gshin rje'i dmod pa gshin rje ngu 'bod kyi dmod pa dang /
'dod khams ma mo'i dmod pa ma la bu 'bod kyi dmod pa /
che dregs lha'i dmod pa bka' chad drag rtsal gyi dmod pa dang /
gdug rtsub gnod sbyin gyi dmod pa gnod sbyin drag po lce mdung gi dmod pa dang /
myur mgyogs srin po'i dmod pa srin po dur pa ro len gyi dmod pa dang /
khyab 'jug gza' yi dmod pa 'brug sgra glog 'byin gyi dmod pa dang /
glen pa klu yi dmod pa sbrul nag dug lce'i dmod pa dang /
khram bdag bdud kyi dmod pa mun gling sum khugs kyi dmod pa dang brgyad de /
dmod pa de dag sde brgyad so so'i rang dmod yin te sngon sa bon rtsub mos 'phangs pas so so'i rang rgyud rtsub mo blangs nas rang skad dmod pa de rnams su sgrog pas gang la bya ba'i snying srog la 'bab par byed pa'o //
des na drag po'i dmod pa 'di dag bzlas pa'i dbang gis pha rol phung bar byed pa'i mthu can du shes par bya'o //
gnyis pa dregs pa thams cad rno ba'i dpe brgyad du bsdus te bshad pa ni /
'chi bdag gshin rje'i khram shing des gang la bya ba ri dwags gdos su bcug pa dang 'dra /
de bzhin du 'dod khams ma mo'i nad rkyal rims nad khong du zhugs pa dang 'dra /
snang srid lha'i dal yams khong du mtshon shor ba dang 'dra /
kun khyab gza'i thog ser khong gi 'byung ba khong nas 'khrugs pa'am thog babs pa dang 'dra /
glen pa klu'i dug ni sbyar dug khong du song ba dang 'dra /
gdug rtsub gnod sbyin gyi sbyor ba btsan dug khong du song ba'am lcags sgrog dang 'dra /
myur mgyogs srin po'i shan dmar gcan gzan 'jum nas sems can gyi srog gcod pa dang 'dra /
nag po bdud kyi khram nag tshe zad lus 'pho ba dang 'dra /
de ltar lha srin dregs pas 'gyings pa rnams la rang rang gi drag rtsal re re yod pas de la gtad cing de dag gi sngags kyi las la bskul nas drag rtsal gyi las byas na /
gang yang rang dbang med par gang la bya ba de 'chor mi srid cing rdul du rlog par byed do //
gsum pa sngags thams cad mtshon cha rnam pa brgyad du bsdus te bshad pa ni /
'chi bdag gshin rje'i sngags ni mtshon cha'i 'khor lo bskor ba dang 'dra ste 'khor zhing gcod /
'dod khams ma mo'i sngags ni dpag chen mda' dang 'dra ste mthu rtsal che /
che dregs lha'i sngags ni mdung la dar btags pa dang 'dra ste gsor zhing 'bigs /
khyab 'jug gza'i sngags ni stobs chen sgyogs dang 'dra ste drag la myur /
glen pa klu'i sngags ni sa 'og ral gri dang 'dra ste ma tshor bar gcod /
gdug rtsub gnod sbyin gyi sngags ni 'ur rdo dang thog 'dra ste drag cing rtsub /
myur mgyogs srin po'i sngags ni dpa' bo'i ral gri dang 'dra ste myur du rgol /
khram bdag bdud kyi sngags ni gsang bug tu dug mda' dang 'dra ste zin shor gnad la brdeg
/de ltar lha ma srin sde brgyad kyi sngags ni mtshon cha brgyad kyi 'debs lugs dang 'dra ste gang la bya ba'i srog la rgol ba'i mthu yod par shes par bya'o //
bzhi pa sgrub thabs thams cad man ngag brgyad du bsdus te bshad pa ni /
'chi bdag gshin rje'i drag sngags skyes dar ma'i snying shun la bsgrub pa'i man ngag
/de bzhin du nad bdag ma mo'i drag sngags snel gri mo'i snying shun du bsgrub pa dang /
gdug rtsub gnod sbyin gyi drag sngags ra kham pa gdan dmar gyi snying shun du bsgrub pa dang /
kun khyab gza'i drag sngags lug sngo tshe'am ra nag po'i snying shun du bsgrub pa dang /
drag rtsal lha yi drag sngags g.yag dkar po'i snying shun du bsgrub pa dang /
gdug pa klu yi drag sngags sbal pa'i snying shun du bsgrub pa dang /
myur mgyogs srin po'i drag sngags skyes pa grir shi ba'i snying shun du bsgrub pa dang /
khram bdag bdud kyi drag sngags lug nag po'i snying shun du bsgrub pa'i man ngag ste /
de ltar snying shun rnam pa brgyad ni /
lha ma srin sde brgyad kyi srog la brten nas /
dgra bo'i srog gcod pa'i rang gnad rang la dbab pa'i man ngag ste /
phyag cha dgra la bskor ba'i man ngag ces bya'o //
de ltar na don dang po drag sngags kyi ngo bo /
gnyis pas sngags bdag gi mthu /
gsum pas sngags kyi mthu /
bzhi pas sgrub thabs kyi man ngag gi tshul tsam smos pa ste /
drag sngags lag tu len pa'i gong gnon stobs ldan nag po'i bsnyen pa mthar dbyung la /
'khor 'das stong srog 'phrog pa'i lta ba'i gdeng dang ldan pa'i sgo nas gang rbad pa'i dregs pa de nyid thog mar 'bod /
bar du rbad /
mthar las la sbyar ba'i tshul gyis sgrub pa yin zhing /
bsnyen sgrub dang 'bod rbad la mi ltos par glo bur cog brdung ral gri phyung brdeg gi drag sngags las la sbyor ba'ang yod pa sogs kyi gnad ni so so'i gzhung dang man ngag gi rim pa bla ma'i zhal las shes par bya'o //
de yan chad kyis sgrub pa chen po bka' brgyad kyi dgongs pa'i mdo bshad pa song nas /
!
/da ni tshom bu dgu'i nang tshan rig 'dzin bla ma'i sgrub thabs kyi dgongs pa mdo tsam kha skong du brjod na bla ma rig 'dzin gyi sgrub pa thams cad ni bsnyen sgrub rnam pa bzhi 'am bsnyen sgrub las gsum du 'du ba yin te /
'di la gzhung gzhan du rig 'dzin bla ma byin rlabs kyi dgongs pa thugs gsal rnam dag ces kyang gsungs so //
de la spyir theg pa che chung gi yon tan thams cad dge ba'i bshes gnyen la bsten nas 'byung ste /
rig 'dzin 'dus pa rtsa ba'i rgyud las /
sangs rgyas byang chub sems dpa' dang //
dgra bcom nyan thos rang rgyal dag
/so so'i skye bo dang po pa'i //
yon tan phun tshogs ma lus pa //
gong ma dag la bsten nas 'byung //
zhes gsungs la /
khyad par du gsang sngags zab mo'i dngos grub thams cad bla ma la bsten te 'byung gi gzhan du nam yang ma yin te /
bla mas dbang gis smin par ma byas pa la gsang sngags nyan pa tsam gyi skal ba'ang med la /
dbang thob nas kyang thun mong dang thun min gyi man ngag rnams bla mas bstan pa las shes dgos shing /
ma bstan pa dang bka' lung nod pa med par sngags kyi las phra mo la spyod na'ang chos la dbang za ba'i nyes pa yod pa dang /
sgrub pa chud za la 'bras bu mi 'byin pa sogs nyes pa che bas sngags kyi dngos grub che phra ji thob pa bla ma'i thugs mnyes nas byin rlabs zhugs pa kho nas byed pa yin pas /
las phra mo sgrub pa'i gdams pa zhig zhu na'ang yon sogs kyis bla ma mnyes par byas na tshegs med par 'grub kyi de las ldog na nyes pa 'byung ba'i tshul lung dang lo rgyus rnams las rgya cher 'byung ba ltar nges pa rnyed pa gal che zhing /
khyad par du lta ba chos nyid kyi rdzong tshig dang dpe las 'das pa'i don gyi lhan cig skyes pa rtogs pa ni bla ma'i man ngag gis ngo sprad pa'am /
don brgyud kyi byin rlabs 'pho ba kho na las gzhan gang gis kyang mi nus pa'i phyir te rgyud las kyang /
gzhan gyis brjod min lhan cig skyes //
gang du yang ni mi rnyed de //
bla mas dus thabs bstan pa dang //
bdag gi bsod nams las shes bya //
zhes gsungs pa sogs bka' dang dgongs 'grel rnams nas yang yang gsungs shing /
dpe ji ltar na nyi ma yod kyang /
mtshams sbyar rkyen me shel med na spra ba la me 'byung ba'i thabs med pa ltar /
dus gsum gyi sangs rgyas sras bcas bzhugs su zin kyang /
bla ma med na slob ma'i rgyud la lha rnams kyi byin rlabs dang zab mo'i rtogs pa 'jug pa med pas na bla ma kho na byin rlabs kyi rtsa ba /
dngos grub kyi 'byung gnas /
phrin las kyi gzhi ma yin te /
sngon grub pa thob pa'i rig 'dzin rnams kyis yi dam gyi lha zhal dngos su bstan pa'i tshe na slob ma phal gyis yi dam ched cher bzung bas rten 'brel 'chugs nas dngos grub ma thob pa'i lo rgyus ltar bla ma nyid sangs rgyas kun 'dus kyi ngo bo yin te /
mtshan nyid dang ldan pa'i bla ma'i thugs ye shes de ni sangs rgyas thams cad kyi bdag nyid yin la /
rim brgyud byin rlabs ldan pa'i bla ma'i ba spu'i khung bur rgyal ba rab 'byams bzhugs nas byin gyis rlob par gsungs pas /
rang gi bla ma de yon tan gyi ngos nas sangs rgyas thams cad dang mnyam la /
bka' drin gyi ngos nas sangs rgyas byang sems mang po bzhugs kyang mi mthong ba'i skal ngan bdag la sangs rgyas sras bcas kyi phrin las mdzad pa'i phyir sangs rgyas las kyang lhag pas na /
dkon mchog kun 'dus sam dkon mchog bzhi par grags pa gsang sngags ston pa'i bla ma la mchod pa phul na de'i ba spu'i bu ga gcig mchod kyang /
phyogs bcu'i sangs rgyas mchod pa las ches 'phags pa dang /
brnyas na phyogs bcu'i sangs rgyas la thugs mi mnyes par sgrub pa las ches lci ba'i tshul rgyud lung rnams nas rgya cher gsungs pa'i don yid la bzhag nas sngags kyi dngos grub 'dod pas bla ma rig pa 'dzin pa bsnyen par bya ste /
rig 'dzin rtsa rgyud las /
de bas dang po'i las can gyis //
thog ma nyid du 'bad pa yis //
rig pa 'dzin pa nye bar bsten //
zhes gsungs pa bzhin du /
byin rlabs bla ma'i sgrub pa ni shin tu gal che ste /
dpal o rgyan chen pos bde gshegs 'dus pa'i bskyed rdzogs chen mo'i ti ka las /
rig 'dzin ni bla ma bsgrub par bya ba yin te shin tu gal che /
bskyed na rang yi dam gang byed du bsgom /
de'i spyi bor bla ma bsgom /
'khor rig 'dzin rnams bskyed la so so nas spyan drangs pa la sogs pa ma 'dres par byas pas /
byin rlabs chen po mod la 'byung ngo //
zhes gsungs pa bzhin /
rig 'dzin bla ma sgrub pa'i tshul la spyi dang khyad par gnyis /
dang po ni spyir dge legs yon tan thams cad kyi 'byung gnas dang /
khyad par rdo rje theg pa'i lam gyi rtsa bar gyur pa bla ma mtshan nyid dang ldan pa de'i drung du bsnyen nas lus ngag yid gsum gus pa chen pos thugs mnyes par byas la smin grol gyi gdams pa legs par nod cing bla ma'i thugs mdzod lon pa ni bsnyen pa'o //
de yang rang lugs rdo rje rtse mo'i grub mtha' snyogs mi snyogs kyi gnad ni /
thos bsam rgya chen po dang gsag sbyang phyi tshul sogs ji ltar phun sum tshogs pa byas kyang /
de kho nas thun min lam gyi grub mtha' zin pa'i nges pa med cing /
rdzogs pa chen po'i don brgyud dang ldan pa'i bla ma /
sems nyid chos skur ngo sprod pa'i man ngag snyan khung du brgyud nus pa rang dang skal ba mnyam pa'i mi yi tshul du bstan pa'i bshes gnyen chen po de lta bu gang na yod kyang /
yon tan de kho nas sangs rgyas dang mtshungs par rnyed dka' ba'i 'du shes kyis sgo gsum g.yo zol med par gus pas bsten nas thugs mdzod lon pa de gcig pus rdo rje snying po'i grub mtha' snyogs pa 'byung bas na /
rgyal ba rig 'dzin brgyud pa dang bcas pas yang yang gsungs pa ltar /
gsang sngags snying po'i lam tshol ba rnams kyis bla ma mtshan nyid dang ldan pa dbang bzhi pa'i ye shes la myong ba can bsnyen par bya ba las /
gzhan gang gis kyang mi phan pa 'di kho na mi shes su mi rung ba'i gnad yin pas /
rig 'dzin gong ma rnams kyi lam ma nor ba 'di la lam nyid du ngo shes pa'i nges shes su la ldan pa de la gsang sngags snying po'i skal ba yod pa'i phyir /
thob grangs dang bzlas grangs bla ma mang po bsten pa'i grangs tsam zhig la blo gdeng mi 'cha' bar rang sems chos skur ngo sprod pa'i man ngag zab mo dpal ldan bla ma'i zhal nas mnyan te /
de la nan tan snying por bya ba 'di kho na bshad bshad kyi snying po /
sgrub sgrub kyi 'bras bu /
btsal btsal gyi don po yin pas gnad 'di ma stor bar gyur pa cis kyang gal che'o //
de nas bla ma'i gdams ngag phog pa bzhin du bskyed rdzogs zab mo'i don rtse gcig nyams su blangs nas bla ma'i thugs dang dbyer med kyi dgongs pa thob pa ni sgrub pa'o //
de ltar rang sems gnyug ma rtogs pa'i dngos grub thob nas bstan pa dang sems can gyi don ji ltar nus pa bzhin du byed cing khyad par du theg mchog snying po'i bstan pa spel ba ni las sbyor te /
tshul des rig 'dzin gong ma rnams kyi thugs kyi bzhed pa skong zhing gdung 'dzin /
rang gis dngos grub thob /
gzhan gyi don byas nas rang yang rig 'dzin gyi gral la gnas par 'gyur ro //
gnyis pa khyad par du byin rlabs kyi rtsa ba bla ma thams cad ngo bo rigs bsdus nas grub pa'i rig 'dzin dgu dang /
lam gyi rig 'dzin bzhi /
rdo rje slob dpon bzhi /
'khor dpa' bo mkha' 'gro dang bcas pa'i dkyil 'khor de nyid byin rlabs gsol 'debs kyi tshul du bsnyen pa dang nye bsnyen bya /
rang dang dbyer med pa'i rnal 'byor gyi sgo nas sgrub pa dang sgrub pa chen po'i tshul gyis rig 'dzin bla ma'i go 'phang bsgrub pa'am /
yang na bsnyen sgrub las sbyor gsum gyi tshul gyis byin rlabs bla ma'i sgrub pa mthar dbyung bar bya ste /
de dag gi tshul rgyas pa ni /
rig 'dzin 'dus pa rtsa ba'i rgyud dang /
de dag gi sgrub thabs la sogs pa'i lung dang man ngag rnams kyi dgongs don bzhin du byin rlabs bla ma'i sgrub pa spyi dang kun 'dus pad+ma thod phreng gi sgrub thabs rnams rang rang gi gzhung bzhin bskyed pa dang rdzogs pa'i tshul gyis nyams su blang bar bya'o //
de ltar rab 'byams zhi khro'i khyab bdag dngos grub thams cad kyi nye lam dam pa dpal ldan tshom bu dgu yi sgrub pa'i dkyil 'khor chen po dag gi dgongs pa'i don rnam par gzhag pa de dag kyang /
so so'i lugs kyis ji ltar bshad kyang don gyi mtha' chos thams cad kyi de kho na nyid rig pa rang byung gi ye shes thig le nyag gcig po 'di la tha mi dad du 'du zhing dbyer med par gyur pa kho na yin te /
de nyid la sku 'jam dpal 'chi med kyi dgongs pa /
gsung rta skad thengs gcig
/thugs yang dag sgrub pa /
yon tan bdud rtsi rnam dag la sogs pa nyid du brjod pa las gzhan du med cing /
dus gsum gyi sangs rgyas thams cad nges pa don gyi gnas lugs 'di nyid du mnyam par gyur pa yin no //
de skad du yang /
bkra shis rig pa'i khu byug gi rgyud las /
chos sku ro gcig 'gro don byed mnyam ste //
mos pa'i blo la so so nyid du gsal //
ye shes dbyings su phyag rgya kun gcig phyir //
bde gshegs gcig bsgom rgyal ba kun gyi ngang //
zhes gsungs pa bzhin no /
!
/da ni sa bcad gnyis pa gong du bstan pa'i dpal sgrub pa chen po bka' brgyad kyi dgongs pa'i don de thams cad nyams len gnad du dril na /
gsang sngags kyi bslab pa'i mtha' bcu'am drug tu 'du ste /
rgyud thos pas grol /
sgo kun nas sdud /
mdo gcig tu bsdus /
mkhas pa phul du phyin par bslab pa bzhis sgro 'dogs gcad par bya ste /
thog mar rgyud lung man ngag gi don zab mo ma thos na blang dor gyi mig mi 'byed pas rgyud thos pas grol ba rta pho sgrog bkrol ba lta bu gzhir bzhag
/de yang thos pa nyung ngus shes rab rgya chen por grol bar mi nus pas thos pa'i sgo mang po btsal te sgo kun nas sdud pa bung ba tshang tshol ba lta bus mang du thos par bya /
mang du thos kyang lag len gnad du ma khel na rang rgyud mi grol bas mthar thug pa'i man ngag gi gnad zab mo nyams 'og tu chud par byas nas mdo gcig tu sdud pa tshong pa khe tshol ba lta bu'i don gnad du phog par bya /
de ltar byas nas thos pas rgyud kyi don shes /
lung gis rgyud don nyams su blang /
man ngag gis yid ches nas the tshom med pa'i gdeng dang ldan par bslab pa'i sgo nas mkhas pa phul du phyin pa ri mthon po'i rtser phyin pa lta bu zhig bya ste /
de bzhi ni gsang sngags la bslab pa'i tshul lo //
de bzhi'i steng du bslab bya'i yul gyi cha nas bslab pa'i mtha' drug du gsungs pa bsnan nas bslab pa'i mtha' bcur bzhed do //
de la bslab pa'i mtha' drug gang zhe na /
rim pa dbang gis bgrod /
gzhi dam tshig gis bzung /
thag lta bas bcad /
nyams su ting nge 'dzin gyis blang /
la spyod pas dor /
don man ngag gis sgrub pa drug go
/de la rim pa dbang gis bgrod pa ni /
gsang sngags kyi dbang thob pa dang gsang ba'i dbang thob nas nyon mongs pas mi brdzi ba'i las can du gyur pa rgyal bu rgyal sa zin pa lta bu'o //
gzhi dam tshig gis bzung ba ni /
bla ma mnyes par byas la ji skad gsungs pa'i dam tshig las mi 'da' ba zhing sa gshin po lta bu dngos grub kyi lo tog skye rung ba'i las can no //
thag lta bas bcad pa ni /
'khor 'das kyi chos thams cad rang gi sems su 'du la sems ye nas sangs rgyas pa rang byung gi ye shes su rtogs nas bya rtsol re dogs dang bral te bag yangs su rgyu ba khyung nam mkha' la lding ba lta bu'o //
nyams su ting nge 'dzin gyis blang ba ni /
shes rab kyis dmigs pa'i don la ting nge 'dzin gyis g.yeng ba med par rtse gcig tu byas pa nor bu rin po che len pa lta bu'o //
la spyod pas dor ba ni /
mnyam gzhag tu bya ba'i las thams cad spangs nas sgom pa'i lam la 'jug pa dang /
rjes thob tu blang dor med pa mnyam pa nyid kyi lta ba zab mo dang mthun par 'jigs med du rgyu zhing phrin las sna tshogs la ji ltar 'dod pa bzhin 'jug pa glang po che chur 'jug pa lta bu'o //
don man ngag gis sgrub pa ni /
gang ched du sgrub pa'i don la gnad du 'byor ba'i man ngag gis the tshom med pa'i gdeng dang ldan par sgrub pas nyams su lon nas ting 'dzin thob pa'i dus na bdud bzhi chom nas sku gsum thob pa rin po che nyos pa lta bu'o //
de ltar mtha' drug la bslab cing sher ting gi yo byad gnyis la longs spyod pa ni rnal 'byor dbang phyug chen po'o //
zhes gsungs so //
de ltar bslab pa'i mtha' bcu'am drug tu bstan pa'i tshul gyis sgrub pa chen po brgyad kyi dgongs don la 'jug tshul de yang gnad bsdus na rdzong 'phrang srog gsum gyi nyams len la 'du bas de mdo tsam bshad na /
rdzong ni lta ba yin te lta ba gdeng ldan gyi rdzong zin na gang la yang mi 'jigs par rang nyid gtan srid zin pa'i phyir ro //
lta ba'i rdzong 'dzin pa la /
sgom pa'i 'phrang nas der bgrod dgos te /
lta thog tu myong bas ma sleb na go yul tsam gyis mi phan pas sgom pa'i 'phrang bgrod nas lta ba'i rdzong du phyin par byed dgos so //
des na lta don bzhin sgom pa gal che ste /
ma bsgom par sangs rgya ba ni rdo rje sems dpas kyang ma gsungs so zhes gdams pa yin no //
sgom pa'i 'phrang las lta ba'i rdzong zin te spyod pa'i sgo nas srog 'phrog pas 'khor 'das kyi chos kun la dbang sgyur ba thob pas na de lta bu ni rnal 'byor dbang phyug chen po'i dgongs pa zhes bya'o //
de la lta ba'i rdzong gang zhe na /
'khor ba dang mya ngan las 'das pa'i chos thams cad rang sems su 'du la /
rang gi sems ye nas skye 'gag med pa mnyam pa nyid rang byung gi ye shes gdod ma'i bde ba chen po byang chub kyi sems su rgyud dang lung gi dgongs pa bzhin bla ma'i man ngag gis gnad du phog ste ngo 'phrod pa ni rdzong zhes bya ste /
'khor 'das stong srog 'phrog pa'i gnad mthar thug pa 'di yin te /
sems kyi rang bzhin gnyug ma'i ye shes ngos zin na /
bsgrub bya'i lha dang 'jig rten gyi dregs pa dang /
snang srid kyi chos thams cad de kho na nyid nyag gcig gi klong du mthar phyin cing 'ub chub pa yin no //
'di la gsang sngags bka' yi tha ram las lta ba'i rdzong dang 'phrang gnyis dang /
rdzong la'ang khyab brdal bde chen rdzogs pa'i rdzong dang 'ub chub kun 'dus dgongs pa'i rdzong zhes su dbye zhing gsungs pa dang /
bka' brgyad rdzong 'phrang las rdzong gi chos gsum ste kun gzhi gnad kyi stong thun /
'bras bu sku gsum lhun grub /
ma rig sgo nga'i sbubs 'byed gsum gyis bstan pa dang /
gzhan yang dgongs pa'i don bcu sogs kyis bstan pa la sogs pa lta ba'i gnad bshad pa'i lung dang man ngag thams cad don la sems nyid rang byung gi ye shes thig le nyag gcig de kho na'i gnad la thug pa yin no //
gnyis pa sgom pa'i 'phrang ni /
ting nge 'dzin la brtan pa thob dgos pas re zhig bka' brgyad rdzong 'phrang las gsungs pa ltar phyag bzhes kyi dbang du byas te thog mar ras bris kyi lha sku lta bu la blta zhing dmigs rten byas te ma yengs par bsgoms pas dmigs pa zin cing brtan pa na yid yul du bsgom zhing nyams lnga mthar phyin par byas pa'i lag rjes la gsal ba gsum 'byung ste /
dang po yid kyi yul du me long la gzugs brnyan ltar lhang nger gsal zhing mi g.yo ba 'byung /
de nas rang gi dbang po'i yul du mthong reg gi rnam pa can du gsal /
mthar lus kyi yul du gsal ba zhes ting nge 'dzin gyis sprul pa rang gzhan kun gyi spyod yul du dngos su thogs reg gi rnam pa can du byed nus pa yul dngos dang khyad med pa lta bu 'byung ste goms pa'i tshad do //
de yi dus su ting nge 'dzin gyis sprul pa'i snang ba de dbang po'i spyod yul du mngon sum snang yang rang sems kyi cho 'phrul las med pas lhar snang rab 'byams su bsgom pa'ang ting nge 'dzin gyi cho 'phrul yin la des mtshon nas snang srid kyi chos sems la snang ba thams cad sems kyi cho 'phrul du shes par bya zhing /
thams cad kun byed kyi mkhan po sems de yang dngos po dang mtshan ma'i rang bzhin thams cad dang bral ba'i ye stong gzhi med rang gsal rang bab rig stong gnyis su med pa'i ye shes chen por la bzla bar bya'o //
de ltar bsgoms pas nyams legs par skye dgos pas de'i tshul bsam gtan nyams kyi yig chung dang nyams sna tshogs skyes pa tsam gyis mi phan te rim gyis sangs rgyas kyi sa'i bar du bgrod dgos pas bslab mtha' skyong ba'i yig chung la sogs pa'i dgongs don bzhin sgom pa rtsal sbyong bar byas na /
tshul des sgom pa'i 'phrang las lta ba'i rdzong zin te /
gsang ba'i dgra gsum sod /
'jigs pa'i bdud bzhi chom /
'gro drug gi g.yang sa chod pa yin no //
de la dang po dgra gsum gyi phyi dgra ni 'byung bzhi'i gnod pa dang dgra bgegs lta bu phyi rol gyi nye bar 'tshe ba thams cad do //
nang gi dgra ni rang gi phung po las byung ba'i lus sems kyi nad dang nyon mongs pa lta bu nang gi nye bar 'tshe ba thams cad do //
gsang ba'i dgra ni sems kyi steng gi gzung 'dzin nga bdag tu zhen pa lta bu yang dag pa'i don la sgrib cing /
'khor ba'i sdug bsngal gyi rtsa bar gyur pa thams cad do //
'jigs pa'i bdud bzhi ni rang dbang med par 'chi bar byed pa 'chi bdag gi bdud dang /
dug gsum la sogs pa nyon mongs pa'i bdud dang /
srid pa nye bar len pa'i phung po phung po'i bdud dang /
srid par 'ching byed dga' rab dbang phyug sogs nag po'i rtsa lag rnams lha'i bu'i bdud de bdud bzhi po de dag kyang ming med du bcom pa'o //
'gro ba drug ni /
lha dang lha min /
mi dang byol song /
yi dwags dang dmyal ba ste /
rang dbang ma thob pa'i so so'i skye bo rnams thog ma med pa nas gcig nas gcig tu brgyud de 'khor bar gyur pa'i gnas kyi g.yeng ba 'di dag rig pa'i stobs kyis bcad nas slar gtan du las nyon gyis der mi 'khor bar gyur pa'o //
gong du smos pa lta bu'i sher ting gi nus pa ma rdzogs shing klong du ma gyur na /
gsang ba'i dgra gsum me ma mur bas tsha ste rang rgyud sreg
/'jigs pa'i bdud bzhi mtshon cha bas rno ste srog la rgol /
'gro drug gi g.yang sa ri gzar rbab las dos drags te bzlog tu med pas /
de thams cad rang gi sems la sems kyis bcad dgos pas bde bar gshegs pa dang /
de yi sras rig pa 'dzin pa rnams kyi gdams ngag sangs rgyas lag bcang ma 'di lta bu dang 'phrad pa'i skabs su phyi bshol med pa'i brtson pa drag pos rdzong 'phrang gi gnad la blo sbyang ste rnal 'byor dbang phyug rnams kyi grub mtha' bsnyeg par bya dgos so //
gsum pa srog ces bya ba ni /
chos dbyings byang chub kyi sems ni 'khor 'das thams cad la khyab pa'i srog gam rang bzhin lhun gyis gnas pa'i srog dang gnyug ma rdo rje'i srog ces bya ba ste /
de ni lta bas gtan la dbab par bya ba yin la /
de la dbrog bya dang 'phrog byed 'phrog pa'i bya ba gsum gang yang mi dmigs mod kyi /
de nyid kyi don la gdeng nam thob pa na 'khor 'das thams cad kyi srog dus gcig la thob pa yin pas lta ba'i gnad 'di la gsang ba'i srog lta ba zab mos 'phrog pa zhes bya ste 'khor 'das stong srog 'phrog pa'i tha snyad mdzad do //
chos nyid de lta bu'i ngang las ma g.yos bzhin du chos can 'khor 'das kyi snang ba sna tshogs par shar ba'i tshe na /
dag pa dang ma dag pa gang ltar snang yang rung so so'i rgyud kyi rnam par snang ba'i sangs rgyas dang sems can gang yin pa de nyid kyi /
rgyud gcig po de'i sgo gsum dang dbang po ji snyed pa ris mthun par gnas pa'i rtsa ba phra mo ljon pa'i skrad lta bur snying por gyur pa la srog ces bya ste /
de 'phrog pas gang la bya ba de bdag gi dbang du 'dod dgur gyur pa yin no //
de yang rlung sems kyi cho 'phrul shin tu phra ba gang zhig rags pa'i phung po kun gyi gzhir gyur pa ni yi ge'i rnam par snying ga na gnas pa gtso che la /
dag pa'i sangs rgyas rnams la'ang ye shes kyi rlung dang ye shes kyi snang cha thugs srog gi rnam par gnas pa dang /
mi la sogs pa'i 'gro ba phal mo che'i rang rang gi snying ga na sa bon so so'i ngo bor gnas pa dang /
mi ma yin pa rnams la'ang de bzhin du so so'i srog yig dang /
phyi rol gyi rdzas la gnas pa'ang yod par gsungs la /
khyad par du chos nyid kyi don rtogs pa mthar phyin pas gnyug ma'i srog la dbang thob pa'i sangs rgyas rnams kyi srog ni mi 'pho ste chos kyi dbyings dang mnyam pa 'chi med rdo rje'i sku brnyes pa'o //
chos nyid kyi don ma rtogs pa'i sems can rnams ni rigs drug so so'i rten de'i bla srog la rten byas nas so so'i tshe tshad rdzogs pa'i bar du gnas shing srog mi brtan pas nyams shing 'pho ba'i tshe dang ldan pa'o //
dug lnga lhag par brtas shing las kyi dbang gis dregs pa can /
zhe sdang dbang gis byung ba bdud dang gshin rje rnams kyi srog lcags kyi spyang ki bung ba tsam ri rab kyi 'og dpag tshad brgyad khri na lcags mkhar sgo med pa'i nang du bse sgrom nag po'i nang du bcug nas lcags kyi tha ram brgyab nas gnas so //
'dod chags dbang gis dregs pa ma mo dang gnod sbyin gyi srog zangs kyi bye ma leb byi'u skyig mo'i mgo tsam zhig
/rgya mtsho chen po'i gting na /
g.yu yi gur phub pa'i nang na g.yu sgrom du bcug ste lcags kyi tha ram btsal nas gnas so //
gti mug dbang gis dregs pa can du gyur pa klu ba su rigs bzhi'i srog ni dug sbrul nag po gshogs pa can zhig rus sbal gyi sgrom du bcug nas mthing gi gzer bcas te spos ngad ldan gyi mtsho'i nang na gnas so //
nga rgyal dbang gis dregs pa gza' skar dang rgyal po'i srog ni dung gi bya rgod me stag tsam zhig dung gi gwa 'ur bcug ste /
bar snang la lding ba rlung gis phyogs bzhir 'ded par byed do //
phrag dog dbang gis dregs pa dmu dang btsan gyi srog ni zangs kyi stag mo byi'u tsam zhig zangs kyi gwa 'ur btsal te bse'i sgo lcags bcug nas g.ya' dang gangs kyi stod na gnas so //
sman dang ma sang gi srog ni dngul gyi bye ma leb cig dar dkar gyi khug mar bcug ste /
spang snar gyi logs na gnas so //
slob dpon 'jam dpal bshes gnyen gyis lha srin sde brgyad kyi bla srog de ltar gnas par gzigs te /
'jam dpal gnam sdom chen po'i rgyud las btus nas /
srog gi sgo lcags dbye ba'i dngos gzhi dang /
'das ma 'das kyi srog dang bla brtags pa'i man ngag rnams phyi rabs kyi don du mdzad do //
de ltar bshad ma thag pa'i srog de lta bu ni sde brgyad kyi sde tshan so so'i spyi srog gnas pa'i tshul yin la /
so so'i srog yig ni gzhung rnams su bshad pa bzhin no //
de ltar 'das pa'i srog ni rigs lnga'am /
sku'i rigs thams cad kyi srog 'jam dpal ya mAn+ta kar 'dus pa sogs sgrub pa chen po bka' brgyad du 'dus la /
de dag phrogs nas byin rlabs dngos grub thams cad bdag gis thob par byed pa la bskyed rdzogs gnyis te /
dang po srog sdom gzer bzhi'i sgo nas lha'i thugs srog phrogs te lha dang rang gnyis su med par bya ba dang /
rdzogs rim rdo rje bzhi yi ye shes skyed pa mtshan bcas mtshan med kyi rnal 'byor zab mos gnyug ma rdo rje'i srog la rang dbang thob par byed pa yin cing /
'jig rten las ma 'das pa'i lha srin drag po rnams ni srog 'phrog pa'i man ngag gis dbang du bsdu zhing las la bskul ba dang /
dgra bgegs rnams kyi srog drag po'i sngags kyi cho gas phrogs te bdag gi tshe'i gsos su bya ba yin la /
de yang rdzong 'phrang las 'di ltar gsungs te /
srog gi 'phrog lugs bzhi ni /
bdag gi srog phrogs te phung po lhag ma med pa'i sa la btang /
ye shes lha'i srog phrogs nas sems rnam grol sangs rgyas kyi sa la btang /
dam can srung ma'i srog phrogs te 'jig rten gyi mi ma yin mthong 'khol mngon sum du bya /
dam nyams dgra 'dre'i srog phrogs pas phyi bstan pa la 'tshe ba nang bar chad kyi dam sri rnams bsgral ba'o //
de yang bdag srog btsa' ste tshe 'gug
/bu srog bskyab ste bla 'gug
/dgra srog bcad de srog dang phral lo //
de yang nyams na tshe nyams /
'khyams na bla 'khyam /
chad na srog chad pas /
bdag gi bla bskyab tshe bsring srog gso /
dgra'i bla 'gug tshe bstung srog gcod pa'i phan gnod kyi bsgyur kha shes pa gal che bas /
de yang bla ni gnas pa lus la gnas /
gzugs ni sha ba g.yag dang lug dang ra la sogs par sprul /
'khyam ni nges med gar yang 'khyam /
bsdong ni lhan skyes kyi lha dang bsdong /
tshe ni snying gi dkyil na rtsa ba sbra 'dra ba /
dwang ma lnga 'dus kyi dbus su nr-i ljang gu'i dbyibs su gnas shing dran byed kyi shes pa de la brten nas gnas te dbugs dang 'grogs nas dran rig sna tshogs 'byung /
'chi dus nr-i de rlung dang 'grogs nas phyir thon nas yal 'gro
/yid la rten med pas bar do'i gnas su 'khyam mo //
srog la rnam pa bzhi yod de /
chags pa khrag gi srog ni lus chags shing de la sems brten pa'i srog chags gzugs su snang ba thams cad do //
'di la bsad dang bcad du yod pas 'chi bar snang ba yin no //
gnas pa don gyi srog ni bde bar gshegs pa'i srog yin te chos nyid don gyi gnas lugs kyi srog dgongs pas chod pas mya ngan las 'das pa'i dgongs pa thob bo //
'khrul pa yid kyi srog mi ma yin gyi srog ste /
yid lus la brten pas dngos su bsad cing brdung du med kyang /
rdzas sngags ting nge 'dzin gyis yid sems dbang du bsdus pas kho rang la rang dbang med par de'i srog la dbang byar yod do //
rtsa rlung byang chub sems kyi srog ni sgom pa yin te lus gang na gnas pa na rtsa gnas /
rtsa la rlung gnas pas rlung sems d+hU tir tshud na rlung sems la dbang thob pas 'khor 'das kyi srog dus gcig tu thob pa yin no //
zhes gsungs pa ltar bla tshe srog gsum gyi gnad 'di srog las la gal che ste /
don du sngar bshad pa ltar rlung sems kyi cha phra ba kun gzhi dang dran rig gi rten lus kyi dbus na dwangs ma'i tshul du gnas pa de la res srog ces kyang bya ste /
de dbang po thams cad kyi gzhi 'dzin pa'i rtsa ba yin pa'i phyir dang /
res de la tshe zhes btags te de ma nyams pa srid du 'tsho ba'i rgyun gnas pa'i phyir dang /
de nyid kyi cha las rlung sems 'pho ba'i dbang gis nang du lus la 'pho ba'i tshul gyis gnas la /
de nyid la rags lus med par rlung sems kyi cha yin pa'i phyir /
phyi rol du gang zag de'i rnam pa'am bla rtags kyi tshul du 'khyams pa res gzhan gyis mthong ba'ang yod la /
bla 'gug pa'i tshe bla rtags mthong thos dang rjes sogs 'ong ba de yin te /
de'i phyir mdzod las /
srog ni tshe yin drod dang ni //
rnam shes rten gang yin pa 'o //
zhes tshe srog don gcig tu bshad pa dang /
gzhung la lar tha dad du bshad pa dang /
yang srog rlung la ngos 'dzin pa sogs bzhed pa de thams cad don la mi 'gal te /
lus kyi dbus na rnam shes kyi rten rlung khams dwangs ma'i yi ge gnas pa de srog dang /
de gnas pa'i yun gyi cha la tshe zhes bya ba dang /
de sems dang 'grogs nas 'pho ba'i cha nas bla zhes btags te tha dad du bzhag la /
dgra bo'i bla khug na de'i tshe nyams shing srog 'chad pa'i gnad kyang de'o //
des na srog gi gnas lugs shes te thabs kyis 'phrog pa sogs cir yang bsgyur btub pa'i gnad shes shing lag len gyis rang dbang du gyur pa ni ji ltar 'dod pa bzhin nus pa'i gdeng thob ste /
dper na mdze nad can la phan 'dogs pa'i tshe klu'i srog phrogs nas phyag rdor du mtshan bsgyur bas gnod byed klu'i srog gnas gyur te gnod byed kyi 'dre yang phan byed kyi lhar gyur nas byin rlabs shin tu che bar 'gyur la /
gnod skyel na de'i lha phyag rdor gyi srog phrogs nas klur mtshan bsgyur pas phan byed kyi lha yang gnod pa'i 'drer 'gyur ba ltar srog la dbang thob pas phan gnod kyi las gang la'ang rang dbang byar yod pa rten 'brel zab mo'i don shes \u0f7apas sems can gyi srog sangs rgyas kyi srog tu bsgyur nas mtshan bsgyur te /
lha nyid du 'grub pa sogs las gang yang 'dod dgur 'grub par gsungs so //
de ltar srog gi gnas lugs shes nas srog de ji ltar 'phrog pa'i thabs bshad pa la gsum /
phyi srog gsang sngags zab mos 'phrog pa /
nang srog ting nge 'dzin zab mos 'phrog pa /
gsang srog lta ba zab mos 'phrog pa'o //
dang po ni ya ki rgyal ba zhi khro nas ma ki grong rgyug the'u rang yan chod la srog bzhis khyad par gnas te /
mi 'gyur ba'i srog ni 'khor 'das thams cad kyi e'am yang na tri /
gnas pa'i srog ni mi yi nr-i la sogs pa so so'i srog dngos /
'dren pa'i srog ni lha 'dre so so'i snying po'i sngags bgrang rgyu de yin la /
btags pa'i srog ni so so'i ming ste bzhi'o //
'dren pa'i srog ming nas 'bod pa can der btags 'dren gnyis ka tshang /
yang bla dwags sogs ming gzhan yang btags srog tu'ang rung /
yang na mi yi mi 'gyur ba'i srog nr-i btags srog 'dren srog gnyis ka rang ming /
gnas srog ming yig dang por bshad do //
yang bka' brgyad rdzong 'phrang las lha srin rnams kyi rang bzhin gyi srog bla gnas sgrom bu ste de la rnam shes brten pa'o //
gnas pa srog gi snying po rang srog yi ge'i tshul du snying la gnas pa'o //
myur ba srog gi snying po bzlas pas phrin las gang bcol sgrub pa'o //
ngo bo nyid kyi srog gi snying po sems dang chos nyid dbyer med pa'o //
zhes gsungs shing /
yang srog ni sa bon gyi yig 'bru dang snying po bzla bya'i sngags su gsungs pa sogs srog gi rnam grangs du mar gsungs pa thams cad don la bsgrub bya'i lha la ni de'i thugs srog dang snying po'i sngags gnyis su don gyis 'du la /
phal pa mi la sogs pa la'ang rang srog dang ming gnyis su 'du bas de 'phrog cing gzir ba'i las kyis ji ltar dmigs pa bzhin las 'grub bo //
de la 'jig rten las 'das pa'i lha la ni rang dang gnyis su med par mnyam par bzhag pa'i sgo nas srog sdom gzer bzhi btab ste lha'i snying po bzlas pas yang nas yang du bskul bas lha rang la nye bar 'gyur zhing gnyis su med par sgrub pa'i sgo nas dngos grub thob par 'gyur ro //
'jig rten pa'i dregs pa rnams kyi srog gi tha ram 'byed pa'i lde'u mig ni /
thog mar lha srin dbang du 'du ba'i rten 'brel gyi che shos bla ma mnyes par byas la gong non yi dam lha'i bsnyen pa legs par thems nas /
bdag he ru ka gang rung gi ting nge 'dzin la gnas pas gang la byed pa de'i sngags bzlas pas sngags kyi sgra 'od kyis bde gshegs mchod thugs dam bskul /
rigs drug sems can gyi bag chags sbyang /
sde brgyad spyi'am gang byed de la phog pas so so'i snying gi dbus su gnas pa'i rin po che'i sgrom bu rnams kha ba nyi mas bzhus pa'am bya sgro mes tshig pa ltar zhu bar bsam pa sgo lcags dbye ba'am srog mkhar gzhom pa zhes bya'o //
de nas rin chen sgrom bu'i nang na dwangs ma lnga 'dus kyi sa bon la kho'i ming gis bskor la de sngags kyi lcags kyus nya ltar drangs par bsams la /
yi dam dang khyad par gang byed dregs pa'i srog snying bzla'o //
de yang chos nyid kyi lta bas rtsis zin cing gong non lha'i nga rgyal gyis lha srin dregs pa'i srog snying bzlas na shing lo rlung gis bdas pa bzhin sde brgyad la 'dug pa'i dbang med de srog gi dbang pos mi bzod par bdag gi drung du 'ong bar 'gyur ro //
de nas de la phyi dang nang gi mthun rdzas kyis mchod cing las la bskul bas don 'grub bo //
de'i tshe bsnyen dus nyer ma btub na rengs pa khugs su gzhug
/rbad dus 'gror ma btub na 'khyil ba lam du gzhug
/bsad dus las ma grub na log rdugs mtha' la gtad pa'i man ngag sogs sngags kyi man ngag rnams nyams 'og tu tshud par byas na tshegs med par 'grub bo //
phyi ltar srog 'phrog pa 'di ni lta sgom mos slob tsam las med kyang /
dbang thob cing dam tshig la gnas pas sngags kyi bzlas pa nyid kyi sgo nas dregs pa dngos su mthong 'khol gyi bar du 'byung ba yin no //
gnyis pa nang ltar srog 'phrog pa ni ting nge 'dzin gyis te /
gsang sngags bka' yi tha ram las //
nang ltar srog snying 'phrog pa ni //
srog ni ting 'dzin brtan po la //
snying po 'gug pa'i gsang sngags te //
yon tan pha rol drung du 'ong //
zhes sogs gsungs te /
de yang sngags bzlas pa grub pa'i dbang gis snying po zab mos dngos su khug cing sngags de gang la btab kyang bden pa grub pa dang /
dgongs pa zab mos thams cad rang sems su shes shing gnyis med du grol ba dang /
ting 'dzin zab mos yi dam gyi lha sku la yul gsum gsal ba'i gsal snang tshad du gyur nas sku mthong ba de lta bu'i dgongs pas srog sdom gzer bzhi'i gnad dang srog gi dmigs gnad kyis gcun nas snying po bzlas pas ye shes 'jig rten gang yang dngos su mthong zhing dngos grub ster bar byed do //
nang ltar srog 'phrog tshul 'di la lta spyod grogs su ldan pa tsam yin gyi gtso bo ting nge 'dzin brtan pa'i sgo nas bsgrub pa yin no //
gsang ba ltar srog 'phrog pa ni /
gsang sngags bka' yi tha ram las /
gsang ba srog snying 'phrog pa ni //
snang srid lha srin thams cad kun //
rang gi sems nyid yin shes na //
logs nas srog snying 'phrog tu med //
des na gsang ba'i snying phrogs pa'o //
zhes gsungs pa ltar /
gnyis med chos sku chen po thig le nyag gcig gi lta ba sngar smos pa ltar thag chod cing gdeng rnyed na 'khor 'das thams cad kyi srog der 'ub chub pa las gzhan cung zad kyang med la /
ting nge 'dzin gsal brtan gyad du gyur pas mthong reg gi mtshan ma dang lha sku dngos su mthong yang lta ba'i gdeng ma chod na thun mong gi dngos grub tsam las mchog gi dngos grub sangs rgyas mi thob la /
chos nyid mnyam pa chen po'i lta ba'i gdeng gis zin na 'gong po spun dgu'i nang nas ngan shos shig bsgrubs kyang 'tshang rgya ba yin no //
zhes gsungs so //
de ltar rdzong 'phrang srog gsum gyi gnad spyir shes par byas nas bye brag tu gdul bya gdug pa can rnams mngon spyod kyi sgo nas bsgral te srog 'phrog par bya ba ni sngags kyi phrin las thams cad kyi nang na phul du byung ba ste /
rgyu mtshan gang gi phyir zhe na /
thugs rje'i dpyang thag gis bzung zhing sngags kyi phrin las 'jug pa'i yul sems can gyi ris ni rnam pa gnyis te /
gdul sla ba dang /
gdul dka' ba'o //
dang po las nyon srab cing dkon mchog gsum la gus pa rnams ni chos bstan pa sogs thugs rje'i thabs kyis thar pa'i gnas su bsgral ba'i skal ba dang ldan pa yin pas gdul bar sla ba'o //
gnyis pa las nyon shugs drags pas /
rang dbang med par mnar ba gang zhig dkon mchog gsum la rgyab kyis phyogs shing bstan pa dang sems can la gnod pa zhi ba'i thabs gang gis kyang gdul bar mi nus pa /
mnar med pa sogs ngan song gi 'gro bar shin tu mu mtha' med par 'khyam pa de ni drag po'i shugs kyis sgrol ba'i phrin las 'jug pa'i yul yin pas /
las ngan gdul dka' de lta bu yang thugs rje'i dpyang thag gis mi gtong zhing thabs mkhas pa'i cho 'phrul gyi sgo nas rjes su 'dzin pa'i thabs shes gnyis ka phul du byung ba ni sgrol ba'i lam 'di la yod pa'i phyir ro //
ji ltar bsgral ba'i tshul ni thog mar rdzong 'phrang srog gsum gyi dgongs spyod zab mo'i sgo nas rtogs pas bdag bsgral bar byas nas /
de'i 'og tu las ngan gyi gdul bya la snying rje chen po mtshungs pa med pa dang /
mnyam nyid du rtogs pa'i shes rab chen po phul du byung ba'i stobs kyis thugs rjes gzhan sgrol ba dang du len pa yin la /
de yang mdun du rang gi sems kyis sprul pa'i dmigs bya gsal la de'i lag pa nas bzung ste bsgral bar bsam pa dang /
yul dngos kyi lag pa nas bzung ste bsad pa gnyis la khyad yod par 'dzin pa yod kyi ring la bsgral kyang rnam smin yod la /
de gnyis ka sems kyi snang ba tsam du khyad med pas bsgral kyang sgyu ma mig yor gyi tshul du ya nga spu tsam mi skye ba'i tshe na bsgral kyang las kyi 'bras bu rang gi khur du mi 'gyur bas rtogs tshad de lta bu dgos par rdzong 'phrang las gsung zhing /
tshad dang ldan pa'i sgrol ba lam du byas pa la rnam smin ngan pa med par ma zad tshogs rdzogs pa'i thabs kyi nang na khyad par du 'phags pa yin no //
tshad du ma phyin pa'i sgrol ba byas pa rnams ni sngags kyi thabs zab pas pha rol gsod par nus kyang rang la rnam smin med pa dka' bas na pha rol gnas sbyong gi 'dun pa rnams nan tan byed dgos so //
bsgral ba'i thabs ni dmigs pa'i rten la gzas pa po dgug cing lha dang dbye la drag po'i thun dbab /
snying ga'i dwangs ma lnga 'dus kyi srog phrogs te /
las ngan gyi bag chags thams cad ye shes kyi 'od kyis sbyangs par bsam pa'i khrus lung /
pha rol po'i tshe bsod bdag gi tshe yi gsos su bstims pa tshe lung /
dgra bgegs kyi rnam shes 'og min du rgyal ba yab yum gyi sbyor mtshams su 'phangs te rigs kyi sras su bsgyur ba gnas lung ste /
dgongs spyod de lta bu dang ldan pa'i phyir pha rol gyi tshe bsod rang la khug pas bdag rnal 'byor pa 'tshengs pa dang /
dgra bgegs kyi sha khrag ye shes kyi bdud rtsir gyur pas bka' sdod dang bcas pa'i dkyil 'khor gyi lha rnams 'tshengs pa dang /
pha rol dgra bgegs kyi las ngan rgyun chod nas bde bar gshegs pa'i sras su gyur pas gzas pa po 'tshengs pa ste /
'tshengs pa gsum dang ldan pa'i dgongs spyod zab mo grub pa'i rnal 'byor pa rnams ni 'jigs med phyogs las rnam par rgyal ba'i brtul zhugs la dbang 'byor pa yin no //
de yang rdzong lta bas ma zin na thogs reg gi mtshan ma byung yang mi grol /
mthu stobs che yang srin po dang 'dra /
'phrang sgom spyod kyis la ma bzlas na /
snang ba lha'i dkyil 'khor la dbang mi thob /
mthong 'khol dngos su mi 'ong /
thos pa che yang ne tso dang 'dra /
srog bla tshe gsum gyi gnad la mkhas shing gdeng ma thob na phan gnod kyi phrin las mthar phyin pa la dbang mi 'byor bas /
de gsum gcig grogs su gcig bzung zhing ya ma bral bar rnam pa kun tu gsum ldan du nyams su blangs pas grub pa'i rig 'dzin dam pa rnal 'byor gyi dbang phyug chen po rnams kyi dgongs spyod zab mo'i grub mthar snyegs par 'gyur ro //
des na de gsum gyi don gtan la dbab pa'i phyir du lta ba byang chub sems kyi rdzong bstan pa sems sde ma bu bco brgyad kyi don rnal 'byor dbang phyug rnams kyis nyams len du bsdus pa dgongs pa bcu la sogs pa dang gdung rabs nyer lnga'i man ngag ci rigs pa dang /
gzhan yang bka' gter gyi gdams pa sems nyid chos skur ngo sprad pa'i rim pa thams cad dang /
sgom pa gsal ba gsum gyad du gyur par sgrub pa'i 'phrang gtan la 'beb pa /
sgrub pa bka' brgyad la sogs pa'i sgrub thabs man ngag gi rim pa ji snyed pa dang /
bsam gtan nyams kyi gnad yig gi rim pa sna tshogs pa dang /
spyod pa mngon spyod phrin las srog gi chos drag sngags kyi shog dril nyi shu pa dang /
gzhan yang nye bar mkho ba'i man ngag gi gnad /
sngags sdeb snying gzer nag po ma bu dang bcas pa /
srid pa'i gter khyim dang srog khyim la sogs pa'i man ngag gi rim pa mkha' dang mtsho ltar rgya che ba rnams ci rigs su shes par bya la /
gnad kyi mthar thug pa sems nyid rang byung gi ye shes rang la mngon du gsal ba'i thabs ni zab mo'i dgongs brgyud ldan pa'i dpal ldan bla ma dam pa sgo kun nas mnyes par byas te /
don brgyud kyi dgongs pa 'pho bar bya dgos so //
de la de bzhin gshegs pa thams cad kyi thugs gsang ba'i mdzod zab mo'i theg pa 'di la 'phags yul du bka' bab pa'i mkhas grub mang du bzhugs mod kyi /
thams cad kyi dbus na mchog tu 'phags shing 'gran zla dang bral ba'i bka' srol la rgya gar gyi paN grub bzhi /
bod kyi bzhi ste brgyad yod pa las /
dang po yi dam lhas dbang bskur nas thob pa dga' rab rdo rje ste /
de yang 'og min du kun bzang yab yum gyis rgyal tshab rdo rje sems dpa' la dbang bskur /
rdo rje sems dpa' dngos las he badzra ste dga' rab rdo rjes thob pas byang chub sems ye nas ma bcos lhun grub tu shar ba'o //
bka' brgyud rtags kyi glegs bam gyi dbang bskur nas thob pa phyag na rdo rje'i sprul pa rgyal po in+d+ra bo d+hi ste /
de nyid ri ma la yar dgongs par bzhugs pa na /
rmi lam du glegs bam khang steng du bab pa sogs rmis pa ltar khang steng du glegs bam rnams babs 'dug pa don ma shes pa'i tshul mdzad nas slob dpon ku ku rA dzA la bstan kyang ma shes nas /
glegs bam rang gi spyi bor bzhag ste gdung ba bskyed nas zhag bdun mnyam par bzhag pas rdo rje sems dpa'i zhal mthong /
de nas yang zhag nyer gcig tu mnyam par bzhag pas glegs bam gyi don thams cad thugs su chud de tAn+t+ra'i don thams cad la mkhas par gyur pas de dbang thob pa'o //
rang rig pa rtsal gyis dbang bskur nas thob pa pad+ma saM b+ha wa ste /
snang srid thams cad rang rig byang chub sems su gnas pa de nyid dpal rdo rje sems dpa'i ngo bo nyid yin pa la rig pa rang la rang shar te khams gsum yongs bsgral /
srid gsum gtan dkrugs /
dug gsum rtsad bcad nas rang gis rang rtogs pa'i dbang thob ste /
sku gsung thugs yon tan phrin las lnga lhun gyis grub par gyur pa'o //
dge ba'i bshes gnyen gyis dbang bskur nas thob pa bi ma la mi tra ste /
rgya gar gyi rgyal po'i mchod gnas su paN+Di ta lnga brgya bzhugs pa'i gral du rgyal po des zhus pa /
bdag la bod kyi rgyal pos gser phye bre gang bskur nas skyes lan paN+Di ta mkhas pa bod du rdzongs shig zhus 'dug pas khyed rnams kyi nang nas mkhas pa zhig bod du gshegs par 'tshal zhes zhus pas /
lnga brgya'i nang na lnga tshigs dbus su mkhas pa bi ma la mi tra bzhugs pa la yar mar rnams kyi spyan dus gcig tu bi ma la la gzigs pas bi mas bod du song zhes par go nas /
gzhu mo dag la brten pa'i mda'//
zhes sogs tshigs su bcad pa gsungs nas bod du byon /
bi ma la de ni paN+Di ta lnga brgyas dbang bskur nas thob pa'o //
de nas bod yul du pad 'byung /
bi ma /
bud+d+ha gup+ta /
shan+ting gar+b+ha bzhi byon pas bud+d+ha gup+ta ni gangs ti se nas rje 'bangs la gdams ngag spring ste slar rgya gar du gshegs /
shan+ting gar+b+ha rak+Shi ta dgongs pa la gshegs nas bod la chos spel ba ma byung /
bod du dbang gi chu bo bzhi'i mgo bo ni /
pad+ma 'byung gnas /
bi ma mi tra /
nam mkha'i snying po /
bai ro tsa na ste rgya gar gyi slob dpon gnyis /
bod kyi gnyis te bzhi'o //
de yang phyag rdor gyi sprul pa gu ru pad+ma la rgya gar gyi bka' bab gsum po'i dbang gi chu bo yang 'dus shing /
bod yul du rje btsun rig 'dzin chen po de nyid kyis bsam yas mchims phu'i brag dmar ke'u tshang du dpal sgrub pa chen po bka' brgyad kyi dkyil 'khor du rje 'bangs thugs kyi sras dgur dbang bskur ba'i tshe /
mnga' bdag rgyal po'i me tog dbus su bab pa sogs so so'i rigs kyi dkyil 'khor sgrub pas zhal mthong zhing dngos grub thob nas rdzu 'phrul sna tshogs bstan par mdzad do //
de bzhin du rdo rje phur pa'i dkyil 'khor du yang dbang bskur ro //
de dag gi bka' yang gnyags dz+nyA na la babs so //
yang chos nyid kyi bden pa mngon sum du mthong ba slob dpon bi ma la mi tras yar lung mchong gi yang rdzong du /
gsang ba mchog gi dkyil 'khor bzhengs nas zhang gi ban+de dz+nyA na la dbang bskur gsang mtshan dri med zla shar du btags nas grub pa yang thob /
lha sras ral pa can gyi phyag rgyas btab pa dbang gi chu bo gcig go
/yang rnam par snang mdzad kyi sprul pa lo tsA ba bai ro tsa nas rgya gar du slob dpon dga' rab rdo rje dngos dang /
de'i slob ma 'phags pa 'jam dpal gyi zhal dngos su mthong ba slob dpon 'jam dpal bshes gnyen gnyis las dbang thob cing bai ro tsa nas rgyal mo g.yu sgra la dbang bskur /
des yar lung shel kyi brag phug tu zhang dz+nyA na la dbang bskur ba'o //
nyi zla rtod la gnon nus pa slob dpon nam mkha'i snying po rgya gar gyi yul gser brag bya khyung tshal du badzra hU~M ka ra la dbang nos nas gnyal gyi dge ri ru mar me dgu pa bzhengs nas zhang la dbang bskur ba yin no //
de ltar na slob dpon bzhi po de dag gi dbang gi chu bo bzhi ka gcig tu 'dus pa ni zhang dz+nyA na ku mA ra 'am gsang mtshan dri med zla shar du grags pa de nyid yin la /
des gra'i man khang du sog po lha dpal dang /
gnubs sangs rgyas ye shes rin po che la dbang bskur /
sangs rgyas ye shes kyis gnubs yon tan rgya mtsho sogs gtsang gi mi bzhi la dbang bskur /
de'i nang nas bka' thams cad bab pa'i mchog gnubs yon tan rgya mtsho gsang mtshan gter bzhad rtsal la sngar gyi bka' bab bzhi'i steng du phyis dA na ta la'i dbang bka' dang lnga 'dus shing /
de las rim par grub thob dngos grub kyi bar du brgyud nas mnga' bdaganyang ral pa can gyis zhus /
mnga' bdag nyang rin po che ni chos rgyal tshangs pa lha'i me tog gi sku phreng bcu drug pa yin pas bka' ma'i dbang brgyud du ma zad bde gshegs 'dus pa'i chos gter gyi bka' bab pa'i chos kyi 'khor los sgyur ba chen po nyid yin la /
de las rim par brgyud de chos kyi rgyal po'i sprul pa mnga' ris kyi paN+Di ta pad+ma dbang gi rgyal po sogs mkhas shing grub pa brnyes pa'i rdo rje slob dpon zam ma chad pa las /
rim par brgyud de bdag gi bla ma dam pa mtshan brjod par dka' yang don gyi slad du mtshan nas smos na 7'jam dbyangs mkhyen brtse'i dbang po gtsug lag smra ba'i nyi ma'am /
mtshan gzhan pad+ma 'od gsal mdo sngags gling pa zhes su yul gyi tha gru kun na grags pa mnga' bdag chos kyi rgyal po'i sprul pa'i skur rdo rje'i lung gis bsngags shing /
rje rang nyid kyis kyang chos rgyal dang mnga' ris paN+Di tar 'khrungs dus sogs khar sang bzhin du gsal por dran tshul zhal nas gsungs shing /
mkhas dang grub pa'i rnam thar 'gran zla med pa'i snyan pa chen pos bod kyi yul ljongs thams cad du khyab pa /
bka' bab bdun dang ldan zhing khyad par du grub pa'i rig 'dzin brgyad dang gu ru mtshan brgyad dang dbyer med pa'i dpal sgrub sde chen po brgyad kyi dkyil 'khor gyi bdag po rnams las /
lam 'di'i smin grol dngos su nos shing yongs su rdzogs pa'i bka' babs pa gang des /
gzim khang bkra shis 'chi med grub pa'i dga' tshal du bdag cag la sogs pa 'dus pa'i tshogs la thugs dgyes pa chen po'i ngang nas bka' brgyad bde gshegs 'dus pa'i dbang yongs rdzogs su gnang zhing /
der ma zad rje nyid kyi zab gter gyi chos skor gu ru mtshan brgyad dang grub pa'i rig 'dzin brgyad kyi dgongs pa snyan du brgyud pa'i bka' brgyad kyi chos sde rnams las sku gsung thugs yon tan phrin las lnga'i sgrub pa'i dbang dang de dag gi dgongs don gyi bshad pa dang /
zab mo'i dmar khrid rnams dang /
gzhan yang nye brgyud kyi bka' brgyad du ma'i dbang dang bshad bka' sna tshogs bstsal nas 'di rnams la brten te /
bka' brgyad kyi rnam bshad cig kyang gyis zhes bdag cag la snga phyir gsung gis yang nas yang du nan tan chen pos bskul zhing rjes su gnang la thugs kyis dgongs pa gtad par mdzad pa dang /
slad nas gzim khang de nyid du rje bla ma nyid dbur bzhugs pa'i rig 'dzin 'dus pa'i tshogs dang bdag cag lhan cig tu 'jam mgon smra ba'i seng ge 7pad+ma gar dbang blo gros mtha' yas pa'i sde'i zhal snga nas bka' brgyad bde gshegs 'dus pa chen po'i gzhung pod dgu'i lung gi rgyun yang legs par nos te /
de lta bur gter chen bla ma rin po che rnam pa gnyis las brgyud pa'i bka' srol thob pa'i skal bzang du gyur pa yin no //
de ltar deng sang gi bar du sgrub pa chen po bka' brgyad kyi smin grol zab mo'i tshul dang ldan pa'i nyams len gyi brgyud pa 'di la /
mkha' la rig 'dzin brgyud pa'i gral ma zhig
/sa la dkyil 'khor sgrub pa'i bkrag ma yal /
bar du sman rag bdud rtsi'i mtsho ma skam /
dam nyams dang 'dres khyer gyi slad ma zhugs /
ma dang mkha' 'gro'i kha rlangs kyi ngad ma yal /
byin rlabs don brgyud kyi zam ma chad par bzhugs pa lags pas /
snga 'gyur ba'i ring lugs 'dzin pa rnams kyis lam 'di gtso bor 'dzin dgos par o rgyan brgyud pa dang bcas pa'i bka' gtsigs phyag rgyas btab pa yin pas /
dus kyi mthar skyes pa rnying ma'i chos gral 'dzin pa'i dman pa bdag gis kyang sgo gsum g.yo zol med pas bla ma'i bka' dang rang gi mos pa la brten nas bka' brgyad kyi rnam bshad cig 'bri 'dod yod kyang ji bzhin dus su smin pa phral du ma byung bas de gar lus par gyur cing /
chu 'brug gi lo'i cho 'phrul zla ba'i tshes nyer gcig la bdag gi bla ma rin po che zhing 'dir gzugs sku'i bkod pa bsdu ba'i tshul gyis ri bo rtse lngar paN chen bi ma la'i thugs kyi dbyings su thim pa'i mdzad pa bstan pa'i rjes su /
nye char zhe chen pa rgyal tshab sprul pa'i sku rin po che dpon slob kyis bkra shis pa'i lha rdzas dang /
gter byon gnam lcags rdo rje /
rin chen bye ru'i phreng ba spus legs /
mi yi nor bu bde skyong gi snod sogs dngos rdzas du ma dang bcas nas bka' brgyad bde gshegs 'dus pa'i spyi don zhig 'bri dgos par nan gyis bskul ba sogs don gnyer can du mas bskul ba'i rkyen byas nas /
rnam rgyal zhes pa chu sbrul gyi lor yang dben pad+ma bde ldan du bde gshegs 'dus pa'i bsnyen sgrub la zla ba drug gi bar du ngag bcad kyi tshul du gcad rgya dam por byas nas gsol ba btab cing slar tshogs kyi mchod pa sogs phul te /
lo de yi gro bzhin zla ba'i tshes bco brgyad la glo bur 'bri 'dod cig byung ba bzhin /
pad 'byung bi ma bai ro nam snying ste mkhas pa mi bzhis brtsams pa'i bde gshegs 'dus pa'i bshad thabs kyi gzhung rnams la gzhi byas /
bka' brgyad rdzong 'phrang dang bla ma'i man ngag sogs kyis zur brgyan te nyin bzhin brgyud mar bris pas srog gi skor 'bri tshe nang nyams shin tu 'tshubs pa byung yang /
tshogs mchod sogs phul nas nan tan gyis bris te zla ba de'i tshes nyer gcig pa'i snga dror legs par grub par bgyid pa po ni mi pham 'jam dpal dgyes pa'i rdo rje'am che mchog dgyes pa rtsal du 'bod pa ste /
'dis kyang kun mkhyen rgyal ba'i bstan pa spyi dang bye brag tu gsang sngags rdo rje'i theg pa khyad par bde gshegs sgrub pa chen po bka' brgyad kyi lam srol 'di nyid phyogs dus thams cad du dar zhing rgyas la mi nub par gnas shing /
de yi mthu las sems can thams cad kyi dngos grub rnam pa gnyis bde blag tu 'grub par gyur cig
/dpal ldan mkha' 'gro'i tshogs bcas he ru kaH
bka' sdod mi bzad 'bar ba'i sprin 'phro bas //
tshul 'dir gus shing 'dzin par bgyid rnams la //
dngos grub 'dod dgu'i gru char 'beb par mdzod //
grub pa'i rig 'dzin tshom bur bcas pa dang //
sras bcas rgyal ba'i dgyes zhal mngon bstan nas //
glu dbyangs dang bcas mdzes pa'i me tog gi
/char gyis deng 'dir dge mtshan bkra shis stsol //
lam mchog 'di nyid phyogs dang dus kun du //
ches cher 'phel zhing mi nyams gnas pa'i mthus //
sa dang bar snang nam mkha'i khyon kun kyang //
sngags kyi snyan grags chen pos khyab gyur cig
/ces kyang smras so //
mang+ga laM//
!
//na mo gu ru b+h+yaH
'jam dpal smra ba'i seng ge mi pham rnam par rgyal ba'i rab 'byams legs par bshad pa'i cha shas sgrub sde chen po bka' brgyad kyi spyi don rnam bshad 'di nyid /
gsang chen bka'i sdud po rdo rje 'chang pad+ma gar dbang blo gros mtha' yas pa'i zhabs kyis rin chen gter gyi mdzod chen po'i dbus su yid bzhin nor bu lta bur gzhug bzhed kyi dgongs pa rjes su bsgrub slad /
mkhan chen thugs rje chen po bkra shis 'od zer zhi ba'i snying po'i zhal snga nas 'di khyod kyis spar du sgrubs shig ces pa'i bka' bstsal gtsug tu mchod nas rnam dkar bla med 'di'i 'bab stegs su gzigs pa skal bzang gi nges shes dang bcas /
rnam 'dren bla ma rigs gsum mgon po gang dag gi tshad med pa'i thugs rjes bskyangs shing /
khyad par du'ang rje bla ma rdzogs pa'i sangs rgyas rdo rje gzi brjid rtsal gyis lan gcig min par bka' drin chen pos rjes su bzung ba'i btags ming bsod nams dpal grub bam /
'jam dbyangs dge legs chos 'phel gyis chos sbyin phyi mor bskrun nas dpal spungs thub bstan chos 'khor gyi spar khang mdzod lnga 'dus pa'i gzhal med khang du bzhugs su gsol ba ste /
dge bas rgyal bstan spyi dang bye brag gsang sngags rdo rje theg pa srid 'dir dar rgyas yun du gnas shing /
de 'dzin bla ma rnams kyi zhabs pad bskal brgyar brtan pa dang /
bdag gzhan sems can kun gyis mchog dang thun mong gi dngos grub rgya mtshor bde blag tu longs su spyod pa'i rgyur gyur cig
/sarba dA shrI yo b+ha ba tu /
!
bso~Xd nama~Xs ye shes tshogs gnyis yongs su rdzogs //
dpa~Xl ldan srid dang zhi ba'i 'byor pa rgyas //
gruba~X mchog bla ma rnams kyis byin brlabs pas //
tshe ring nad med bsam don lhun rdzogs shog
/ces mkhyen brtse'i dbang pos bris pa dge //
/
