@#//
grub thob chen po'i thugs tig las /
smin byed kyi lag len khrigs su bsdebs pa legs bshad snying po zhes bya ba bzhugs so //
srid zhi'i dbyings na mi 'jigs pa'i //
rdo rje nA da'i gad rgyangs can //
cho 'phrul mtha' yas der btud nas //
byin rlabs snying po'i lag len dgod //
dag snang grub thob thugs tig gi sgo nas skal ldan rjes su 'dzin pa'i rim pa la don gsum /
sbyor ba /
dngos gzhi /
rjes kyi bya ba'o //
dang po yo byad kyi gshom ni /
byin rlabs dang ldan pa'i gnas su stegs bzang por maN+Dal pad+ma 'dab bzhi'i dbus dang phyogs bzhir tshom bu bkod pa'i steng du khri'u'i khar bum pa bcud ldan mgul chings kha rgyan dang bcas pa /
mdun du grub thob chen po'i sku brnyan /
rdo rje dril bu /
shel rdo dang 'ja' tshon ri mo /
g.yas su thod pa'i bdud rtsi dang dbyangs gsal sngags byang /
g.yon du rig ma dang mkha' 'gro sde lnga'i tsakli /
kha T+wAM DA ru thod pa /
rgyab tu gtor chen dar gdugs kyis spras pa rnams dang /
tshe dbang sbrel na tshe ril dang tshe chang yang bkod /
phyi nang gi mchod pa lag len ltar bsham /
tshogs gtor dang nyer mkho'i yo byad rnams kyang legs par bsdog go
/gnyis pa la thog mar dbang don sgrub mchod ni /
gsol 'debs sngon du 'gro bas skyabs sems nas brtsam phrin las mthar chags su btang /
snang srid gzhir rdzogs kyi go rtogs med na bzlas pa'i skabs su dzapa? khang phyes kyang chog la rdor bzlas dang /
sngags 'khor spro bsdu'i dmigs pa spyi mthun sbyar la bsnyen pa ci 'grub bzla /
bum bskyed zur du spro na gsal gdab tshig spyi 'gro bcas bsnyen pa'i sngags brgya rtsa tsam bzlas la /
tshe dbang sbrel skabs tshe sgrub 'chi med snying po ltar dmigs gnad dang ldan pas /
rtsa sngags gnyis po ci 'grub dang las sbyor bzlas pa'ang ci rigs byas la tshe 'gugs btang /
mthar mchod bstod 'bul /
bum lha 'od zhu dang las bum du 'khyil pa'i bskyed bzlas kyis byin brlabs /
tshogs rdzas rigs mthun gyi byin rlabs sbyar zhing 'bul tshig gzhung gsal yig brgya brjod pa'i bar grub nas /
ting nge 'dzin gyi dbang blang ba'am rig pa'i me tog dor la gnang ba zhu'o //
de nas dbang dngos la /
slob ma rnams khrus nas dbyung /
bgegs gtor btang zhing bden stobs brjod pas bskrad /
srung 'khor gsal btab la mtshams bcad /
me tog bkye bsdu dang sems bskyed gsal gdab /
chos bshad kyi khyad par /
de la 'dir 'chad par bya ba /
gsang sngags rdo rje theg pa snga 'gyur rnying ma la bka' gter dag snang gi babs so chen po gsum du grags pa las 'dir zab mo dag snang gi chos sde yin /
de la'ang dngos grub brnyes pa'i rig 'dzin rtsal 'chang rnams las snga phyir byon pa rtsa ba gsum gyi smin grol las tshogs mtha' yas pa mchis pa las /
'dir byin rlabs kyi rtsa ba lam zab mo bla ma'i sgrub thabs kyi bye brag
/rgyal dbang pad+ma 'byung gnas nyid slar yang rtsod dus skye dgu'i mgon du byon pa /
'phags pa'i yul gyi mchog gi grub pa chen po rnams dang go 'phang rnam dbyer med pa mtshan mchog lnga ldan 'chi med grub pa'i dbang phyug thang stong rgyal po'i sgrub thabs tshig nyung don zab byin rlabs khyad par du 'phags shing /
grub chen nyid kyi bka' babs chen po lnga'i gdams ngag gi snying po yang bcud du phyung ba 'di'ang /
rje btsun 'jam dpal dbyangs kyi sgyu 'phrul /
slob dpon chen po 'jam dpal bshes gnyen dang paN chen bi ma la dge ba'i bshes gnyen gyi gzugs su snang ba bka' babs bdun gyi mnga' bdag thams cad mkhyen cing gzigs pa 7'jam dbyangs mkhyen brtse'i dbang po'am gsang mtshan 'od gsal sprul pa'i rdo rje gang nyid /dgung lo bco lnga pa rab yid shing pho rta lo ston zla 'bring po'i tshes bcu bzhi'i thor rangs la mnal lam du sa cha 'di yin ngo ma 'tshal ba'i khang bzang bkod legs pa'i nang du /
maN+Dal dmar zlum chen po zhig gi steng du sprin dkar shin tu mdzes pa'i dbus grub chen thang rgyal mkha' 'gro sde lnga bcas pa'i mdun du dbang rdzas rnams bkod pas dbang bskur cing gdams pa bstsal /
mnal las sad pa na grub chen nyid mngon sum du mjal zhing gdams pa ngo sprod sh+lo ka gcig bstsal nas nyid la thim pas smin grol gdams pa'i skor thugs la lam mer gsal bas bco lnga'i nyin grub thob thugs thig gi las byang sogs gtan la phab par mdzad /
slad nas kyang byin rlabs kyi ltas yang yang du byung ba dang /
lta sgom spyod pa bogs 'don 'bras bu ste bka' babs lnga'i gdams ngag ring brgyud bar ma chad pa gsan cing nye brgyud chu bo gcig 'dres su gyur pa nyid /
dgung grangs zhe bdun bzhes pa'i tshe gnas dus kyi rten 'brel phun sum tshogs pa la brten 'chi med grub pa'i gnas mchog bkra shis zla gam dbang gi phug par bdag cag skal ldan mchog gi 'dus pa gsum la smin grol bdud rtsi thog mar bstsal /
rim gyis snod ldan yongs la spel bar mdzad pa'i grub thob chen po'i thugs tig gi smin byed zab mo bsgrub pa la sogs kyis mtshams sbyar nas maN+Dal 'bul du gzhug
/slob dpon nyid khyab bdag grub pa'i dbang phyug chen por dngos su gsal ba la mi phyed dad pa'i gdung shugs drag pos me tog dang bcas pa'i thal mo sbyor la gsol ba 'debs pa 'di'i rjes zlos mdzod /
khyab bdag rdo rje sems dpa' dang :
dbyer med dpal ldan bla ma dgongs :
thar pa chen po'i grong mchog tu :
'jug cing smin pa'i bka' drin stsol :
lan gsum /
rgyud rnam par dag par bya ba'i slad du /
bla ma dang rje grub thob chen po tha dad med pa la rtsa gsum chos srung rgya mtshos sprin gtibs pa ltar bskor te bzhugs pa'i spyan sngar /
bdag gzhan nam mkha' dang mnyam pa'i sems can thams cad byang chub ma thob kyi bar du skyabs su 'gro zhing sdig pa mi dge ba'i las mtha' dag bshags pa dang /
gzhan don smon pa byang chub mchog tu sems bskyed cing byang chub kyi spyod pa la 'jug pa'i sdom pa blangs te gsang ba sngags kyi spyod pa rlabs po che spyod par dam bca' ba dang /
de thams cad kyang 'khor gsum spros pa dang bral ba'i dbyings su la bzla ba don dam byang chub kyi sems rnams gsal thob la 'di'i rjes zlos /
thugs rje'i dbang gis 'gro don mdzad :
bla ma rnams la skyabs su mchi :
rang las ye shes shar ba'i sku :
yi dam lha la skyabs su mchi :
legs nyes stangs 'dzin bar chad sel :
mkha' 'gro'i tshogs la skyabs su mchi :
sngon nas bsags pa'i sdig sgrib bshags :
'gro don sangs rgyas thob bya snyam :
smon pa'i byang chub sems bskyed cing :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
zhes lan gsum /
de dag gis dbang gi sngon du 'gro ba rnams grub nas /
dbang dngos la bum gsang sher ye tshig dbang rig pa rtsal gyi dbang bcas rnam pa lngar yod pa las /
dang po bum pa'i dbang gi gzhi dgod pa la ye shes pa dbab pa yin pas sgo gsum gyi gnad legs par bcun la dmigs pa 'di ltar du sgoms shig
/chos thams cad 'od gsal stong pa nyid kyi ngang las khyed rang rnams gang du gnas pa'i go sar pad+ma zla ba ri dwags kr-iSh+Na sA ra'i pags pa'i gdan gyi steng du /
rang rang gi shes rig ma bcos pa'i rang mdangs grub pa'i dbang phyug sku rdo rje sprul pa'i sku zhal ras dkar la snum zhing dbu skra sil bur yod pa /
spyan dkyus ring la zhi ba snying rje'i tshul gyis gzigs pa /
phyag g.yas skyabs sbyin las mtheb mdzub sbyar ba chos 'chad kyi rnam pa /
g.yon mnyam gzhag mdzad cing na bza' ras dkar gyi sle ber gsol ba /
zhabs rdo rje'i skyil mo krung gis ye shes kyi rang 'od 'ja' zer thig le'i klong na bzhugs pa'i spyi bor chos sku snang ba mtha' yas dmar po sprul sku'i cha lugs can /
phyag mnyam gzhag lhung bzed 'dzin cing zhabs skyil krung pad zla la bzhugs pa /
mgrin par longs sku spyan ras gzigs dkar po longs spyod rdzogs pa'i chas can zhal gcig phyag bzhi thal sbyar shel phreng pad dkar bsnams shing zhabs skyil krung pad zla la bzhugs pa /
thugs kar rta mgrin dbang chen dmar gsal khro bo'i cha lugs can zhal gcig phyag gnyis pas dbyug to dang sdig mdzub mdzad pa /
zhabs brkyang bskum pad nyi la rol pa /
'khor du ye shes kyi DA ki sde lnga dang rig 'dzin mkha' 'gro rgya mtshos bskor ba'i gnas gsum du rdo rje gsum gyi ngo bo yi ge 'bru gsum gyis mtshan pa dang /
slob dpon gyi thugs ka nas kyang 'od zer bsam gyis mi khyab pa 'phros /
bla ma sku gsum gyi zhing rab 'byams rgya mtshor khyab cing thugs dam bskul bas thams cad kyang grub thob chen po'i sku rdo rje'i rnam par byon nas khyed rang rnams la sib sib thim pas ye shes chen po'i byin rlabs rgyud la zhugs pa'i mos pa mdzod /
'beb pa'i rdzas dang DA dril dbyangs dang bcas te /
oM:
ngo bo chos sku snang mtha' yas :
rang bzhin longs sku spyan ras gzigs :
thugs rjes sprul sku thod phreng rtsal :
dbyer med grub pa'i he ru ka :
rtsa brgyud bla ma yi dam lha :
dpa' bo mkha' 'gro'i tshogs dang bcas :
gdan gsum tshang ba'i dkyil 'khor nas :
snang stong bum pa'i dbang bskur phyir :
sgyu 'phrul drwa bar rol pa'i gar :
mtshan dpe'i ngang nas gshegs su gsol :
gnas mchog 'di ru byin phob la :
snang grags rig gsum lha sngags dang :
chos sku'i ye shes chen por sgyur :
mchog dang thun mong dngos grub stsol :
kA ya dz+nyA na badzra A be sha ya a a A:
hU~M hU~M hU~M:
zhes dbab /
de ltar dbang gi ye shes pa'i byin rlabs kyi rgyun gnyug ma'i rdo rje gsum dang dbyer med du brtan par byas pa'i mos pa mdzod /
tiSh+Tha badzra /
zhes rdo rje mgor bzhag
/slar yang slob dpon gyi thugs ka nas 'od zer 'phros /
dbang gi lha nam mkha' gang ba spyan drangs pa rnams dang slob dpon lhan gcig pas bkra shis pa'i rnam pa du ma dang ldan pas rin po che'i bum pa ye shes bdud rtsi'i chu rgyun gyis gang bas spyi bo nas mngon par dbang bskur ba'i cho ga stsol bar mos shig
/rnam bum spyi bor bzhag la /
oM:
ka dag gzhon nu bum sku'i grong khyer du :
lhun grub 'ja' zer thig le'i dkyil 'khor shar :
zung 'jug thugs rje bdud rtsi'i dbang bskur bas :
lus snang sprul pa'i sku ru gnas 'gyur shog :
rtsa sngags dang /
ka la sha a b+hi Shiny+tsa oM:
zhes bum chu sbyin /
nam mkhar bzhugs pa'i dbang lha rnams kyang khyed rang la thim par mos shig
/oM su pra tiSh+Tha badzra ya swA hA:
zhes brtan par bya /
de'i rjes su 'brel pa sku'i byin rlabs bya ba'i slad du /
mdun gyi grub thob chen po'i sku las ye shes kyi sku mar me gcig las gnyis mched kyi tshul du byon /
khyed rang rnams kyi dpral ba nas zhugs te lus la thim pas 'chi med rdo rje'i sku dang dbyer med du gyur par mos shig
/sku rten spyi bor bkod la /
a :
grub thob chen po'i sku yi dkyil 'khor nas :
nye rgyu'i bde ster DA ki bcu drug rol :
rtsa khams dwangs ma'i gzugs su mngon gyur nas :
'chi med rig 'dzin grub pa'i dbang bskur ro :
kA ya a b+hi Shiny+tsa oM:
skabs 'dir bskyed rim bshad cing sems 'dzin par gsungs pas /
'di ltar bum pa'i dbang dang sku'i byin rlabs thob phyin chad snod bcud tha mal du lta ba'i 'dzin zhen spangs te cir snang lha'i 'khor lor shes pas snang stong bskyed pa'i rim pa'i lam khyer la brtson dgos /
de'ang skabs 'dir ni dbang rab a ti yo ga dang mthun pa'i bskyed tshul gsungs pas 'di ltar nyams su blang bar bya ste /
chos can spros pa'i mtshan ma mtha' dag ka dag spros bral gyi dbyings su thim /
de'i ngang las lhun grub 'od gsal gyi rig gdangs rdo rje lu gu rgyud 'ja' zer thig le 'khrigs pa'i dbus su zung 'jug rang rig gi ngo bo grub pa'i dbang phyug thang stong rgyal po /
bde stong dbu ma'i dbyings su sbyor ba'i brdar sku mdog dkar la dmar ba'i mdangs can /
sa bcu ye shes kyi 'khor lor rdzogs pas dbu skra lcang lo thor tshugs su bcings pa /
ye shes dang yon tan tshad med pa'i brdar na bza' ras dkar gyi sle ber gsol ba /
sku gsum gyi go 'phang brnyes pas phyag g.yas rdo rje thugs kar 'dzin pa /
rtog tshogs zad sar 'khyol bas g.yon pas mnyam gzhag ka pA la bdud rtsis bkang ba bsnams pa /
'chi med tshe dbang rig 'dzin brnyes pas gzhon nu bcu drug gi lang tsho can mtshan dang dpe byad rdzogs pa /
don gnyis lhun grub tu stsol bas zhabs skyil krung pad+ma nyi zla'i gdan la bzhugs pa'i spyi bor rigs bdag 'od dpag med sprul sku'i cha lugs can /
mgrin par longs sku spyan ras gzigs 'gro 'dul /
thugs kar rta mgrin dbang chen khro chas pad dbyug bsnams pa /
'khor du DA ki sde lnga dang rig 'dzin dpa' bo mkha' 'gro'i tshogs sprin 'khrigs pa lta bus bskor nas bzhugs par gsal thob la sems 'dzin par zhu /
zhes dar gcig sems bzung du gzhug
/de lta bu'i bskyed rim rnam pa gsal ba /
rnam dag dran pa /
nga rgyal brtan pa'i khyad par dang ldan pas rim pa dang po'i ting nge 'dzin mthar phyin par bya dgos pa yin no //
de ltar na phyi mtshan ma'i dkyil 'khor du bum pa'i dbang thob /
lus kyi dri ma dag
/lam thun mong bskyed pa'i rim pa dang khyad par snang stong spros bral lta ba blo 'das dbu ma chen po bsgom pa la dbang /
'bras bu sku rdo rje sprul pa'i sku mngon du byed pa'i skal pa can du byas pa'o //
zhes dag pa brjod /
oM:
snang srid snod bcud 'khrul pa dbyings su dag :
chos kun chos nyid gcig gi rol par smin :
phyi nang gzhan gsum dbyer med he ru ka :
grub thob chen po'i sku yi bkra shis shog :
ces pas mnga' gsol zhing me tog 'thor ba phyi ma rnams la'ang 'gre
/gnyis pa gsang ba'i dbang gi gzhi dgod pa ye shes pa dbab pa la dmigs pa 'di bzhin du mdzod /
stong pa'i ngang las khyed rang rnams kyi go sar pad zla ri dwags kyi pags pa'i gdan gyi steng du /
rang rig gi ngo bo grub pa'i dbang phyug gsung rdo rje longs spyod rdzogs pa'i sku bye ru ltar dmar la dwangs pa /
dbu skra dmar nag li ba /
spyan rtsa dmar zlum ngar gzigs can /
phyag gnyis mnyam gzhag gi steng na tshe bum bdud rtsis gang ba 'dzin pa /
na bza' ras dkar gyi sle ber gsol zhing zhabs skyil krung 'ja' zer gyi klong na bzhugs pa'i spyi bor chos sku mgrin par longs sku thugs stod du rta mgrin rnams bzhugs pa /
'khor du mkha' 'gro'i tshogs kyis bskor ba'i gnas gsum 'bru gsum gyis mtshan pa dang /
slob dpon gyi thugs ka nas kyang 'od zer bsam gyis mi khyab pa 'phros /
bla ma sku gsum gyi zhing rab 'byams rgya mtshor khyab cing thugs dam bskul bas thams cad kyang grub thob chen po'i gsung rdo rje'i rnam par byon nas khyed rang rnams la sib sib thim pas ye shes chen po'i byin rlabs rgyud la zhugs pa'i mos pa mdzod cig
/oM:
ngo bo chos sku sogs gong ltar la /
tshogs dang bcas :
e waM mnyam sbyor dkyil 'khor nas :
gsal stong gsang ba'i dbang bskur phyir :
bde chen drwa bar rol pa'i gar :
sor rtog ngang nas gshegs su gsol :
gnas mchog 'di ru sogs dang /
sngags kA ya'i mal du /
wA ka dz+nyA na sogs sbyar la dbab /
sngags kyis brtan /
slob dpon grub thob chen po rang 'od ye shes kyi mkha' 'gro dang mnyam par sbyor ba'i byang chub sems dkar dmar 'dres pa'i rgyun sangs rgyas thams cad 'dus pa'i ngo bo thod pa'i bdud rtsi dang ro gcig tu 'dres pa khyed rang rnams kyis myong ba tsam gyis rang bzhin brgyad cu'i rtog tshogs dbyings su thim /
gsal stong gi ye shes nyams su myong bar mos shig
/b+han+d+ha'i bdud rtsi sbyin la /
A:
klong lnga yum gyi mkha' dbyings b+han+d+ha ru :
ye shes lnga ldan byang chub sems kyi rgyun :
thabs shes gnyis med bde ba'i dbang bskur bas /
rlung sngags longs spyod rdzogs skur gnas 'gyur shog :
bo d+hi tsit+ta a b+hi Shiny+tsa A:
rjes 'brel gsung gi byin rlabs bya ba'i slad du /
grub thob chen po'i mgrin pa nas gsung gi byin rlabs 'dus pa'i ngo bo A di kA di'i sngags kyi yig 'bru dpag tu med pa byon /
khyed rang rnams kyi mgrin pa nas zhugs te ngag la thim pas gzhom med rdo rje'i gsung dang dbyer med du gyur par mos shig
/dbyangs gsal yig 'bru mgrin par bzhag la /
A:
grub thob chen po'i gsung gi dkyil 'khor nas :
e waM zung 'jug rdo rje'i glu blangs pas :
las rlung dbu ma'i grong du phyag byas nas :
grags stong brjod pa bral ba'i dbang bskur ro :
wA ka a b+hi Shiny+tsa A:
thun mong bzlas pa'i lung blang ba'i slad du dmigs pa 'di ltar du mdzod /
slob dpon dang khyed rang gnyis ka'i thugs kar pad zla la 'chi med pad+ma 'byung gnas dkar dmar mdangs ldan pad zhwa chos gos ber phyam sogs rgyan cha lugs rdzogs shing rdo rje dang ban+d+ha bsnams pa'i skur gsal ba'i thugs dbus nyi zla'i gwa'u kha sbyor ba'i nang du hrIHyig dkar la dmar ba'i mdangs ldan re re gsal thob /
slob dpon gyi thugs srog hrIHyig gi mtha' skor du sngags phreng g.yas su bskor ba las sngags phreng gnyis pa 'phros /
zhal nas thon /
khyed rang rnams kyi zhal nas rim par brgyud de thugs ka'i hrIHyig gi mthar 'khod pa las 'od zer 'phros /
rgyal ba sras bcas mchod /
sems can rnams kyi sgrib gnyis sbyangs /
tshur 'dus pas byin rlabs dang dngos grub mtha' dag thob par mos la sngags 'di'i rjes zlos /
oM AHhU~M badzra gu ru pad+ma dz+nyA na DA ki nI sarba sid+d+hi hU~M:
lan gsum /
khyad par gyi bzlas pa'i lung gi slad du /
thugs ka'i pad+ma 'byung gnas kyi sku'i dbus su rtsa dbu ma mtshan nyid dang ldan pa /
de'i nang du rdo rje'i 'bru gsum dkar dmar mthing ba'i mdog can brtsegs mar gnas pa la sems gtod la /
rlung rang bab kyi 'jug pa oM/
gnas pa AH
'byin pa hU~M dang sbyar ba'i rdo rje'i bzlas pa mdzod cig
/ces byas la rdor bzlas nyer gcig gam bdun tsam byar gzhug
/'di ltar gsang ba'i dbang dang gsung gi byin rlabs thob phyin chad spyir rdo rje'i bzlas pa la brtson pa dang /
khyad par rlung dang gtum mo'i rnal 'byor la 'bad dgos pas 'di ltar nyams su blang bar bya ste /
thog mar lus gnad tsog pu rkang mthil stan la gtad /
lag pa gnyis bsnol bas dpung pa'i bar lhu la 'jus /
gru mo pus mo la bkal /
mgrin pa cung zad dgye ba'i me thab drug 'ching bca'/
dmigs pa'i gnad rang lus rdo rje rnal 'byor mar bsgoms pa'i nang stong sang nge ba'i dbus drang por rtsa dbu ma kha dog dmar po mtshan nyid bzhi ldan spyi gtsug nas gsang gnas kyi bar zug pa /
g.yas su ro ma dmar po /
g.yon du rkyang ma dkar po gnyis kyi mar sne dbu mar tshud pa /
gnas bzhir 'khril ba'i rtsa mdud kyi rnam pa la yar sne spyi bo nas rtsa phran bzhi bzhir gyes te thur du gug pa'i rtse kha'i g.yas g.yon gnyis /
sna bug dang mig dang rna ba gnyis rnams su zug pa /
bshang sgor rlung gi mda' gzhu sngon po mdel rtse dbu mar tshud pa'i rtse mor raM las gtum mo'i me rtsa rtse phra ba /
rked pa ldir ba /
kha dog dmar ba /
reg bya tsha ba ste chos bzhi ldan /
spyi gtsug gi dbu ma'i nang du haM yig dkar po mgo bo thur bstan rnams gsal thob /
de nas rlung ro dal bus lan gsum bsal /
steng rlung dal bus drangs /
'og rlung yar 'then nas lte 'og tu kha sbyar ba'i rkyen gyis bshang sgo'i rlung g.yos gtum mo sbar /
gzug mo byi thur gyi dbyibs 'dra ba'i me lte 'og tu 'bar /
yang rlung rim par bzung bas lte ba dang /
snying gar 'bar ba'i drod kyis spyi bo'i haM g.yos te thig le'i rgyun mu tig gi phreng ba lta bu bab /
snying ga'i me la phog pas sor sgra dang bcas par gyur te bde drod mthar thug skyes par mos shig byas la rlung 'dzin tu gzhug
/rtsa ba'i nyams len de 'byongs nas gtum mo gos su gyon pa /
zas su za ba /
gdan du 'ding ba'i yan lag rnams kyang gom par bya dgos shing /
gzhan yang sgyu lus chags sdang rang grol /
rmi lam nying 'khrul rang sangs /
'od gsal gti mug rang sangs te rtsa ba'i chos bzhi dang /
'pho ba ma bsgom sangs rgyas /
bar do rgyal ba longs sku ste yan lag gi chos gnyis dang bcas bogs 'don thabs lam chen po'i rnal 'byor rnams gzhung nas ji skad gsungs pa ltar nyams su len par bya dgos so //
de ltar na nang lus kyi dkyil 'khor du gsang ba'i dbang thob /
ngag gi dri ma dag
/lam rlung dang gtum mo'i rnal 'byor sogs thabs lam zab mos bogs 'don pa la dbang /
'bras bu gsung rdo rje longs spyod rdzogs pa'i sku mngon du byed pa'i skal pa can du byas pa yin no //
oM:
snang srid snod bcud sogs shis brjod gong bzhin la sku'i mal du gsung zhes bsgyur /
gsum pa shes rab ye shes kyi dbang gi gzhi dgod pa ye shes pa dbab pa la dmigs pa 'di bzhin du mdzod /
stong pa'i ngang las khyed rang rnams kyi go sar pad zla ri dwags kyi pags pa'i gdan gyi steng du /
rang rig gi ngo bo grub pa'i dbang phyug thugs rdo rje chos kyi sku in+d+ra nI la'i mdog can /
dbu skra dmar ljang spyi bor 'khyil pa /
spyan rdo rje'i lta stangs nam mkhar gzigs pa /
phyag gnyis nam mkha' mdzod kyi phyag rgya mdzad pa /
na bza' ras dkar gyi sle ber gsol zhing zhabs skyil krung 'ja' zer gyi klong na bzhugs pa'i spyi bor chos sku mgrin par longs sku thugs stod du rta mgrin rnams bzhugs pa /
'khor du mkha' 'gro'i tshogs kyis bskor ba'i gnas gsum 'bru gsum gyis mtshan pa dang /
slob dpon gyi thugs ka nas kyang 'od zer bsam gyis mi khyab pa 'phros /
bla ma sku gsum gyi zhing rab 'byams rgya mtshor khyab cing thugs dam bskul bas thams cad kyang grub thob chen po'i thugs rdo rje'i rnam par byon nas /
khyed rang rnams la sib sib thim pas ye shes chen po'i byin rlabs rgyud la zhugs pa'i mos pa mdzod cig
oM:
ngo bo chos sku sogs gong ltar la /
tshogs dang bcas :
rnam thar gsum ldan dkyil 'khor nas :
bde stong shes rab dbang bskur phyir :
ye shes drwa bar rol pa'i gar :
dga' bzhi'i ngang nas gshegs su gsol :
gnas mchog 'di ru sogs dang /
sngags tsit+ta dz+nyA na sogs sbyar la dbab /
sngags kyis brtan /
mtshan nyid thams cad yongs su rdzogs pa'i rigs ldan ma rdo rje snyems ma'i ngo bo lo bcu drug lon pa'i na tshod can gzugs dang lang tsho'i mdzes pa phul du byung ba brtul zhugs kyi don du sbyin par mos shig
/rig tsag gtad la /
hU~M:
rnam kun mchog ldan sna tshogs gzugs 'chang ma :
yid 'ong las kyi phyag rgya 'di gtad cing :
bde stong zung 'jug chen por dbang bskur bas :
thig le chos kyi sku ru gnas 'gyur shog :
karma mu dra pra dz+nyA dz+nyA na a b+hi Shiny+tsa hU~M:
rjes 'brel thugs kyi byin rlabs bya ba'i slad du grub thob chen po'i thugs ka nas bde stong gnyis su med pa'i ye shes kyi rang gzugs mkha' 'gro sde lnga spros te sngar byin pa'i rig ma la thim pa nyid pang du 'khod par mos shig
/mkha' 'gro sde lnga'i sku brnyan lag g.yon du sbyin la /
hU~M:
grub thob chen po'i thugs kyi dkyil 'khor nas :
rdo rje btsun mo'i sgyu ma la rol pas :
ye shes phyag rgya chen po'i thig le ru :
'khor 'das gnyis su med pa'i dbang bskur ro :
tsit+ta a b+hi Shiny+tsa hU~M:
khyed rang rnams thugs rdo rje dang rig ma rdo rje snyems mar gsal ba sogs 'du shes gsum ldan gyis snyoms par zhugs pas /
'dod chags chen po'i 'gros las skyes pa'i yas babs rgyu dang mas brtan 'bras bu ste lugs 'byung lugs ldog gi dga' ba bcu drug nyams su myong /
lhan cig skyes pa 'pho med don gyi ye shes mngon du gyur par mos la rang ngo skyongs shig
/ces cung zad 'jog
/de ltar na gsang ba b+ha ga'i dkyil 'khor du shes rab ye shes kyi dbang thob /
yid kyi dri ma dag
/lam 'og sgo bde ba chen po gzhan lus pho nya'i rnal 'byor bsgom pa la dbang /
'bras bu thugs rdo rje chos kyi sku mngon du byed pa'i skal pa can du byas pa yin no //
oM:
snang srid snod bcud sogs shis pa brjod la /
thugs zhes bsgyur /
bzhi pa tshig dbang rin po che'i gzhi dgod pa ye shes pa dbab pa la dmigs pa 'di bzhin du mdzod cig
/stong pa'i ngang las khyed rang rnams kyi go sar pad zla ri dwags kyi pags pa'i gdan gyi steng du /
rang rig gi ngo bo grub pa'i dbang phyug yon tan rdo rje mi 'gyur rdo rje'i sku btso sbyangs gser gyi mdog lta bu /
dbu skra ser la 'jam pa /
spyan gnyis thad kar gzigs pa shin tu dgyes pa'i tshul can /
phyag g.yas mchog sbyin dang g.yon nor bu dga' ba 'khyil pa bsnams pa /
na bza' ras dkar gyi sle ber gsol zhing zhabs skyil krung 'ja' zer gyi klong na bzhugs pa'i spyi bor chos sku mgrin par longs sku thugs stod du rta mgrin rnams bzhugs pa /
'khor du mkha' 'gro'i tshogs kyis bskor ba'i gnas gsum 'bru gsum gyis mtshan pa dang /
slob dpon gyi thugs ka nas kyang 'od zer bsam gyis mi khyab pa 'phros /
bla ma sku gsum gyi zhing rab 'byams rgya mtshor khyab cing thugs dam bskul bas thams cad kyang grub thob chen po'i yon tan rdo rje'i rnam par byon nas khyed rang rnams la sib sib thim pas ye shes chen po'i byin rlabs rgyud la zhugs pa'i mos pa mdzod cig
oM:
ngo bo chos sku sogs gong ltar la /
tshogs dang bcas :
spros pa bral ba'i dkyil 'khor nas :
rig stong gnyug ma'i dbang bskur phyir :
'od gsal drwa bar rol pa'i gar :
blo bral ngang nas gshegs su gsol :
gnas mchog 'di ru sogs dang /
sngags gu Na dz+nyA na sogs sbyar la dbab /
sngags kyis brtan /
khyed rang rnams lus gnad rnam snang gi chos bdun dang ldan pa'i ngang nas /
rang gi rig pa skad cig ma'i rang ngo shes pa tsam las bcos bsgyur gyis ma bslad par /
gdod ma nyid nas ka dag chos sku khyab bdal chen po yin pa la yin pa'i nges shes bskyed la mnyam par zhog cig
/ces brda sprad cing slob dpon gyis kyang de ltar byas la /
a :
chos kun ngo bo rig stong nam mkha'i dbyings :
gang shar rang grol ma bcos lhug pa'i ngang :
spang blang bral thob med par dbang bskur bas :
kun gzhi ye shes chen por gnas 'gyur shog :
d+harma d+hA tu dz+nyA na a b+hi Shiny+tsa a :
zhes cung zad mnyam par bzhag
/de ltar dbang bzhi yongs su rdzogs pa'i mtha' rten du gzhan don rab 'byams la dbang bsgyur ba'i phyir /
lag g.yas su thabs kyi rang bzhin rdo rje g.yon du shes rab kyi rang bzhin dril bu byin pa don dran bzhin pas blangs te zung 'jug mtshon pa'i 'khyud rgya byas pas /
kha sbyor gyi yan lag yongs su rdzogs te rdo rje slob dpon chen po'i go 'phang du mnga' gsol bar mos shig
/rdor dril gtad cing 'khyud rgya byar gzhug la /
a :
grub thob chen po'i yon tan dkyil 'khor nas :
thabs shes zung 'jug ka dag gnyug ma'i ngang :
'gro kun gdod ma'i dbyings su dbugs dbyung ba'i :
srid zhi'i mtha' las 'das pa'i dbang bskur ro :
gu Na a b+hi Shiny+tsa swA:
de nas thun mong ma yin pa'i lta sgom spyod 'bras bzhi po'i ngo sprod gdab pa yin pas rdo rje'i tshig rkang 'di la gsan 'tshal :
a :
lta ba blo 'das gdod ma'i babs :
sgom pa ma bcos lhug par bzhag :
spyod pa rang grol gnyug ma'i ngang :
'bras bu gzhi snang chen por rdzogs :
gzung ba'i yul la mi rtog cing :
'dzin bral rig pa rjen pa'i ngang :
spang blang bsal bzhag bral ba ni :
sangs rgyas kun gyi gsang ba 'o :
a a a :
zhes rdo rje'i mgur gyi tshul du dal bur lan gsum sogs ngo sprod theb par gdab dgos pas /
de'i don rgyas par bkrol ba'am /
mdor bsdus na /
de'ang dbang gi don bsgom pas nyams su blangs te lam gyi bgrod pa mthar phyin dgos pa yin pas /
bsgom par bya ba'i yul lta ba ni /
rtog ge dang so so skye bo'i blo rtog yid dpyod kyi yul las 'das pa chos thams cad kyi gshis lugs gdod ma'i rang babs spros pa kun dang bral ba'i dbyings rang byung gi rig pa dang zung du 'jug pa yin la /
de nyid sgom pa'i tshul dbyings rig stong gsal de nyid rang ngo shes pa'i dran pas gsal 'debs tsam gyis bskyang ba las sgom 'dod kyi blo yis bzo bcos dang bral bar gshis lugs rang babs kyi ngang du lhug par bzhag
/sgom pa'i grogs spyod pa tshogs drug gi yul snang gang shar la 'dzin zhen gyis ma bslad pas ngo bo'i dbyings su rang grol ba chu la ri mo bris pa bzhin du gdod nas ma skyes pa gnyug ma'i ngang du khyer bas /
bsgoms pa'i 'bras bu gdod ma'i grol gzhi dbyings snang lhun 'byams chen por sku dang ye shes 'du 'bral med par rdzogs te mngon par byang chub par 'gyur ba yin la /
mdor na mthar thug gi sgom pa la rnal 'byor du byed pa na /
phyi gzung ba'i yul snang la mi rtog
/nang 'dzin zhen gyi rtog pa dang bral ba'i rang byung gi rig pa rjen pa kha yan du bskyangs pas /
rgya 'byams chen po'i lhums su tshud de 'khor 'das kyi chos thams cad la spang blang dang bsal bzhag med pa'i mnyam pa nyid ka dag chen po'i dbyings su la bzla ba ni /
dus gsum gyi sangs rgyas ma lus pa'i gsang ba mthar thug pa lags pas de lta bu'i don la nyams len snying por dril dgos pas /
da lta'i skabs 'dir yang lta sgom spyod 'bras dbyer med rig pa ma bcos gnyug ma'i ngang du mnyam par 'jog par zhu /
zhes dpon slob gnyis kas dar gcig mnyam par bzhag
/de ltar tshig gis mtshon te don gyi dgongs pa ngo sprod pa la brten nas dbang bzhi pa thob /
bag chags kyi dri ma dag
/lam ka dag khregs chod phyag rgya chen po'i ye shes bsgom pa la dbang /
'bras bu mi 'gyur rdo rje'i sku mngon du byed pa'i skal pa can du byas pa yin no //
oM:
snang srid snod bcud sogs shis pa brjod la /
yon tan ces bsgyur /
lnga pa rig rtsal thod rgal gyi dbang gi gzhi dgod pa ye shes pa dbab pa la dmigs pa 'di bzhin du mdzod /
stong pa'i ngang las khyed rang rnams kyi go sar pad zla ri dwags kyi pags pa'i gdan gyi steng du /
rang rig gi ngo bo grub pa'i dbang phyug phrin las rdo rje mngon par byang chub pa'i sku ljang ser gyi mdog can gzhon zhing rgyas pa /
dbu skra khams sngon thur du 'phyangs pa /
spyan gnyis zhi drag phyed ma'i tshul gyis cung zad khro ba bzhad zhal shin tu mdzes pa /
phyag g.yas skyabs sbyin gyis rdo rje thugs kar bsnams shing /
g.yon mnyam gzhag dril bu 'dzin pa /
na bza' ras dkar gyi sle ber gsol zhing zhabs skyil krung 'ja' zer gyi klong na bzhugs pa'i spyi bor chos sku mgrin par longs sku thugs stod du rta mgrin rnams bzhugs pa /
'khor du mkha' 'gro'i tshogs kyis bskor ba'i gnas gsum 'bru gsum gyis mtshan pa dang /
slob dpon gyi thugs ka nas kyang 'od zer bsam gyis mi khyab pa 'phros /
bla ma sku gsum gyi zhing rab 'byams rgya mtshor khyab cing thugs dam bskul bas thams cad kyang grub thob chen po'i phrin las rdo rje'i rnam par byon nas khyed rang rnams la sib sib thim pas ye shes chen po'i byin rlabs rgyud la zhugs pa'i mos pa mdzod cig
/oM:
ngo bo chos sku sogs gong ltar la /
tshogs dang bcas :
mngon sum rig pa'i dkyil 'khor nas :
tshor stong ngo bo'i dbang bskur phyir :
zung 'jug drwa bar rol pa'i gar :
snang bzhi'i ngang nas gshegs su gsol :
gnas mchog 'di ru sogs dang /
sngags karma dz+nyA na sogs sbyar la dbab /
sngags kyis brtan /
shel dang 'ja' tshon bstan la /
rdo rje sems dpa'i me long dang kha dog lnga ldan 'ja' ris kyi brdas mtshon te gzhi dbyings ka dag chen po las 'od gsal lhun grub kyi snang ba tshad med par 'char ba'i don go bar gyis shig :
ho :
nang gsal thim la ma rmugs shel gong las :
phyir gsal rdo rje lug rgyud 'ja' tshon shar :
dbyings rig zung 'jug chen por dbang bskur bas :
cir snang ye shes gcig tu gnas 'gyur shog :
dz+nyA na kA ya a b+hi Shiny+tsa hrI:
ka dag gi gzhi dbyings nang gsal thim la ma rmugs pa shel 'od nang du bsdus pa lta bu las /
ye shes kyi rang rtsal phyir gsal du snang ba /
shel 'od nyi ma'i rkyen las kha dog sna tshogs su 'char ba ltar 'khor 'das kyi snang cha rnam pa cir yang shar ba ste /
shar tsam nyid nas rang bzhin med par gzhi ka dag dang lam thod rgal zung 'jug gis lam du byas pas gdod ma'i grol sa ye shes zang thal chen po'i sbubs su btsan sa zin par 'gyur ro //
rjes 'brel du stong nyid chos sgra sgrog pa'i DA ma ru /
zag med bde ba skyong ba'i ka pA la /
sku gsum mdzad pa bcas mtshon pa'i kha T+wAM ga gtad pas phyogs las rnam par rgyal ba'i spyod pa'i brtul zhugs la dbang brnyes par mos shig
/lag g.yas g.yon du DA ru dang thod pa /
mchan g.yon du kha T+wAM gtad la /
ho :
grub thob chen po'i phrin las dkyil 'khor nas :
brtul zhugs spyod pas gnas yul kun nyul te :
'bum phrag dpa' bo mkha' 'gro'i tshogs rnams kyi :
yid kyi brtan pa 'phrog pa'i dbang bskur ro :
karma a b+hi Shiny+tsa hA:
de ltar rig pa rtsal gyi dbang thob pa de nyid  nyams su len pa na /
'du 'dzis dben pa'i gnas su sgo gsum gyi bya ba dgu phrugs su btang ste /
bzhugs stangs gsum la gzhi bca'/
lta stangs gsum gyis gnad gcun nas gtod pa'i 'ben la gzir /
rlung sems dbyings su zad pa'i gnad la bslab /
ka ti shel gyi sbu gur gnas pa'i rig gdangs rgyang zhags chu'i sgron ma'i lam nas thon te /
yul dbyings rnam par dag pa'i sgron ma'i klong du thig le stong pa'i sgron ma 'ja' thig gi gzugs brnyan sna tshogs pa yul can rdo rje lu gu rgyud dbang po'i mngon sum du 'char ba nyid brtson pas gnad la gzir bas /
nyams snang gong du 'phel /
rig pa tshad la phebs /
chos nyid zad sar 'khyol te ring por mi thogs par khams gsum gyi 'khrul pa ru ldog par 'gyur ro //
de ltar na dbyings rig zung 'jug mtshon par byed pa brda'i dkyil 'khor la brten nas rig rtsal thod rgal gyi dbang thob /
shes nyams yid dpyod kyi dri ma dag
/lam lhun grub snang ba bzhi'i ye shes nyams su len pa la dbang /
'bras bu mngon par byang chub pa'i sku mngon du byed pa'i skal pa can du byas pa yin no //
oM:
snang srid snod bcud sogs shis pa brjod la /
phrin las zhes bsgyur /
de ltar rtsa ba'i dbang bskur rgyas pa grub pa'i dbang don rgyud la brtan par byed pa gtor ma'i dbang bskur ba la 'dun pa 'di ltar du mdzod /
gtor snod dbyings kyi rang bzhin 'ja' zer thig le lug rgyud 'khrigs pa'i dbus su gtor ma rang grol rig pa dang po'i sangs rgyas grub pa'i dbang phyug chen po gzhon tshul dkar dmar mdangs ldan mtshan dpe yongs rdzogs dbu skra thor tshugs su bcings pa /
phyag g.yas rdo rje dang g.yon bdud rtsis bkang ba'i ban+d+ha bsnams shing ras dkar gyi sle ber gsol ba /
zhabs skyil krung pad nyi zla ba'i gdan la bzhugs pa'i spyi bor chos sku snang ba mtha' yas /
mgrin par longs sku spyan ras gzigs /
thugs kar dbang chen rta mchog rgyal po /
'khor du ye shes kyi DA ki sde lnga /
dpa' bo mkha' 'gro rig 'dzin brgyud pa'i tshogs dang bcas pa zhal mngon sum du bzhugs pa'i sku'i gnas lnga nas 'od zer dkar dmar mthing ser ljang gu'i tshogs bar ma chad pa byung /
khyed rang rnams kyi gnas lngar thim pas sku gsung thugs yon tan phrin las chen po'i byin rlabs gcig car du zhugs pa'i stobs kyis dbang lnga'i ye shes 'phel zhing brtan par gyur pa'i mos pa mdzod cig
/dbang gtor thogs la /
oM AHhU~M hrIHhrI:
ngo bo kun bzang chos sku snang mtha' yas :
rang bzhin longs sku 'chi med spyan ras gzigs :
thugs rje sprul sku rta mgrin dbang gi rgyal :
sku gsum kun 'dus pad+ma thod phreng rtsal :
dbyer med grub pa'i dbang phyug thang stong pa :
bka' babs brgyud ldan rig 'dzin tshogs rnams kyi :
sku gsung thugs dang yon tan phrin las kyis :
skal ldan slob ma rnams la byin gyis rlobs :
dbang lnga'i ye shes smin cing lam lnga 'byongs :
sku lnga'i 'bras bu myur du thob nas kyang :
rang gzhan don gnyis mthar phyin dngos grub stsol :
sngags mthar /
kA ya wA ka tsit+ta gu Na karma a b+hi Shiny+tsa oM AHhU~M swA hA:
gtor ma'i lha 'od du zhu nas khyed rang rnams la thim pas grub thob chen po'i gsang gsum phrin las dang bcas pa'i yon tan rgyud la rdzogs /
gtor rdzas dngos grub kyi bgo skal du byin pas thun mong dang mchog gi dngos grub bde blag tu thob par mos shig byas la gtor ma'i cha shas dang bdud rtsi sbyin /
tshe dbang sbrel na skabs 'dir maN+Dal gsol gdab nas brtsam rgyas gdab bar zur du 'byung ba ltar mthar chags su bskur /
des smin byed dbang gi rim pa grub nas grol byed khrid kyi rim pa gdams ngag 'bogs pa ni rdo rje'i tshig rkang 'di la gsan par zhu /
thub dbang rdor 'chang sogs dal bur brjod cing spro na mjug tu bsgom don tsam mdor bsdus brjod kyang legs /
de ltar smin grol gyi gdams pa chig rdzogs su grub pa la sogs kyis mtshams sbyar bas shis brjod ci rigs pa byas la me tog dang rol mo'i sgra sbyar /
rjes dam tshig bsgrag pa nas bzung /
gtong rag
/maN+Dal /
lus 'bul /
dge bsngo spyi ltar bya /
slob dpon gyis tshogs la rol zhing lhag ma gtang ba nas shis pa brjod pa'i bar yang las byang ltar bgyis pas legs par 'grub bo //
ye shes mchog tu mi 'gyur bas //
rtog pa'i drwa ba kun bsdoms te //
grub thob chen po'i gsang gsum dang //
dbyer med smin grol mthar phyin shog
/'di nyid rtsa gzhung rdo rje'i tshig rkang du gyur pas gnad don shin tu khrol bar dka' rung khyab bdag gter chen bla ma nyid la gsol ba btab cing zhal lung zhib mor zhus pa'i don legs par bkod pa po ni /
pad+ma gar gyi dbang phyug phrin las 'gro 'dul rtsal te rdzong sar bkra shis lha rtser bris pa dge legs 'phel //

//
