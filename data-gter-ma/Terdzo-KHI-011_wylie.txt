@#//
stag tshang rdo rje phur pa'i stod las rdo rje sems dpa' rigs lnga rgyan gcig gi phrin las kyi byang bu khrag 'thung dgyes pa'i nga ro zhes bya ba bzhugs so //
na mo ma hA shrI gu ru pad+mA ka ra ya /
rig pa'i rdo rjes log rtog bdud dpung 'joms //
dbyings las 'gyur ba med pa'i gzhon nu'i lus //
zung 'jug dpal chen bla ma thod phreng rtsal //
spyi bor bkod nas phrin las byang bu bsdeb //
zhi khro thugs kyi dkyil 'khor du //
stod las byang chub sgrub pa'i lam //
phur pa'i phrin las rgya mtsho'i bcud //
srid na rnyed par dka' 'di 'o //
rdo rje phur pa'i stod las byang chub sgrub pa zhi ba lha mang ngam /
rdor sems rigs lnga rgyan gcig gi phrin las la 'jug par 'dod pas /
bsnyen sgrub dbang bskur sogs kyi bca' gzhi so so'i skabs dang mthun par bya zhing /
spyi tsam du stegs bur rin po che'i snod du 'khor lo rtsibs bcu pa'i lte bar gdan gru bzhi la gtso bo'i dpal gtor gru gsum pad 'dab bzhi ldan /
mdun dang mtshams bzhir kI la rigs lnga'i dpal gtor lnga /
rtsibs bcur khro bcu'i gtor ma gru gsum dbal mdun bstan /
mtheb skyus bskor zhing rgyan gyis brgyan pa dang /
bka' srung ma mo'i gtor ma zur gsum 'khor bzhis bskor ba /
gter srung bdud mgon la dmar gtor zur gsum gri khram can /
mdun du sman bshos dkar po /
g.yas su lha bshos /
g.yon du bdud bshos /
rgyab tu klu bshos /
btsan bshos /
rgyal bshos rnams kyis bskor zhing mtheb skyu dang sha khrag gi rgyan ldan /
gtor ma gsum dbus dang g.yas g.yon du bshams pa'i g.yas su sman phud /
g.yon du rak+ta /
mdun du phyi nang gi mchod pa cha gnyis grangs tshang mchod 'go g.yas bstan g.yon bstan bsham /
tshogs skong dkyus ma tsam la bka' srung gtor ma ji bzhin ma 'byor na dmar gtor res 'thus la /
gzhan yang bgegs gtor tshogs dang chad brtan /
dbang phyug ma'i dmar gtor sogs 'du bya /
phrin las dngos la sngon 'gro
/dngos gzhi /
rjes gsum las /
dang po ni /
tshig bdun gsol 'debs sngon du 'gro bas /
brgyud 'debs ni /
oM AHhU~M/
chos sku'i ston pa kun bzang gdod ma'i mgon //
longs sku ye shes lnga rdzogs rigs lnga'i rgyal //
sprul sku rigs 'dus rdo rje sems dpa' la //
gsol ba 'debs so grub gnyis mthar phyin shog
/dpal chen rdo rje gzhon nu yab dang yum //
rdo rje chos mchog las kyi dbang mo che //
phrin las grub pa pra chen hasti la //
gsol ba 'debs so grub gnyis mthar phyin shog
/bdud 'dul drag po karma thod phreng rtsal //
bi ma mi tra sngags bdag bde chen rgyal //
dpal gyi seng ge stobs ldan rdo rje la //
gsol ba 'debs so grub gnyis mthar phyin shog
/thugs mchog rdo rje dbang chen rol pa rtsal //
pad+ma bstan skyong gtsug lag chos kyi rgyal //
rig 'dzin rtsa brgyud bla ma'i tshogs rnams la //
gsol ba 'debs so grub gnyis mthar phyin shog
/snod bcud rdo rje'i dkyil 'khor gsum du shar //
rtsa rlung gnas 'gyur thig le bde bar smin //
ka dag lhun grub snang ba mthar phyin nas //
rigs 'dus kun bzang go 'phang mngon gyur shog
/mtshan bcas mtshan med srung zlog 'phrul 'khor gyis //
mtha' bzhi'i dmag sogs bstan 'gro'i nyer 'tshe rnams //
rtsad nas 'joms pa'i mthu stobs rtsal rgyas shing //
byang chub sgrub pa'i bar chad zhi bar shog
/kun bzang thugs kyi thig le'i lam mchog tu //
smin grol mthar son rang gzhan don gnyis 'grub //
bdud dpung 'dul ba'i phrin las rab 'bar bas //
srid pa gsum las rnam par rgyal bar shog
/skyabs su 'gro ba ni /
rang gi thugs ka'i 'od kyis phyogs bcu'i rgyal ba thams cad bdud 'dul khro bo'i dkyil 'khor gyi rnam par mdun gyi nam mkhar spyan drangs /
hU~M/
chos sku kun bzang rigs lnga rdo rje sems //
longs sku dpal chen badzra ku mA ra //
sprul sku rig 'dzin pad+ma thod phreng rtsal //
rgyal kun 'dus pa'i ngo bor skyabs su mchi //
lan gsum /
sems bskyed ni /
bdag ni 'di gzung byang chub ma thob bar //
phrin las phur pa'i lha tshogs bsgrubs nas ni //
gang la gang 'dul phrin las rnam pa bzhis //
mtha' yas 'gro ba sgrol bar sems bskyed do //
lan gsum /
yan lag bdun pa ni /
hU~M/
phrin las lha tshogs spyan 'dren gshegs //
pad nyi bam chen gdan la bzhugs //
lus ngag yid gsum gus phyag 'tshal //
phyi nang gsang ba'i mchod pa 'bul //
ma rig dbang gyur sdig kun bshags //
rmad byung mdzad par rjes yi rang //
'gro don chos 'khor bskor bar gsol //
mya ngan mi 'da' 'gro don bzhugs //
dge tshogs byang chen rgyu ru bsngo //
yang dag bde chen don rtogs shog
/spro na spyi bshags ye shes sku mchog brjod /
tshogs zhing rang gi snying gar thim par gyur //
dzaHhU~M baM hoH
bgegs gtor bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du oM AHhU~M 'od du zhu ba las byung ba'i gtor ma 'dod pa'i yon tan phun sum tshogs pa bdud rtsi'i rgya mtsho chen por gyur /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM g+h+r-ih+Ne daM ba liM te swA hA/
ces lan gsum gyis bsngos la bka' bsgo ba ni /
hU~M:
nyon cig bgegs dang log 'dren rnams :
nga yi bka' las 'da' ma byed :
gal te bka' las 'da' byed rnams :
stobs chen khro bo chen po yis :
rdul phran bzhin du brlag par 'gyur :
gdug cing sdang sems ldan pa rnams :
'di ru ma 'dug gzhan du dengs :
badzra kro d+ha log 'dren 'byung po mA ra ya phaT phaT phaT:
mtshams gcod ni /
hU~M:
steng 'og phyogs mtshams thams cad kun :
rdo rje 'khor lo rin chen dang :
rgya gram sna tshogs mtshon cha'i gur :
ye shes lnga ldan me dpung gis :
mi shigs srung ba'i gur khang 'khrigs :
bgegs tshogs 'gyu ba mtshams bcad do :
badzra tsakra rat+na karma khaD+ga tig+na dz+wa la raM hU~M hU~M hU~M:
g.yas pa'i spyan zur ldog pa yis :
nyi steng raM las 'od 'phros pas :
phyogs bcu'i dgra bgegs gdug pa can :
thams cad ma lus bsreg par bya :
ma sUr+Ya maN+Da la raM:
g.yon pa'i spyan zur ldog pa yis :
zla steng a las 'od 'phros pas :
phyogs bcu'i dgra bgegs gdug pa can :
thams cad ma lus gso bar bya :
a tsan+d+ra maN+Da la A:
byin dbab pa ni rol mo sbyar spos dbyangs kyis gzi byin bskyed la /
hU~M:
mkha' dang mnyam pa'i dkyil 'khor nas :
rab 'byams rgyal ba thugs rje can :
zhi khro rab 'byams lha tshogs rnams :
tshur gshegs dkyil 'khor byin chen phob :
sgrub mchog rnams la dbang bzhi skur :
gru gsum mthing nag dkyil 'khor nas :
bdag nyid rtsa ba'i dkyil 'khor lha :
tshur gshegs dkyil 'khor byin chen phob :
sgrub mchog rnams la dbang bzhi skur :
bskal pa me ltar 'bar ba nas :
phyogs bcu khro bo'i dkyil 'khor lha :
tshur gshegs dkyil 'khor byin chen phob :
sgrub mchog rnams la dbang bzhi skur :
las bzhi lhun grub dkyil 'khor nas :
phur pa sras mchog lha tshogs rnams :
tshur gshegs dkyil 'khor byin chen phob :
sgrub mchog rnams la dbang bzhi skur :
zhing chen gsar rnying bkram pa nas :
sprul pa bka' nyan dkyil 'khor lha :
tshur gshegs dkyil 'khor byin chen phob :
sgrub mchog rnams la dbang bzhi skur :
rak+ta mtsho ltar bskyil ba nas :
ma mo mkha' 'gro'i lha tshogs rnams :
tshur gshegs dkyil 'khor byin chen phob :
sgrub mchog rnams la dbang bzhi skur :
king rus ri ltar brtsigs pa nas :
ging chen ka ra'i lha tshogs rnams :
tshur gshegs dkyil 'khor byin chen phob :
sgrub mchog rnams la dbang bzhi skur :
rab 'jigs dur khrod chen po nas :
mkha' 'gro las kyi dbang mo che :
tshur gshegs dkyil 'khor byin chen phob :
sgrub mchog rnams la dbang bzhi skur :
rak+sha srin po'i rgyal khab nas :
srin po'i rgyal po thod phreng rtsal :
tshur gshegs dkyil 'khor byin chen phob :
sgrub mchog rnams la dbang bzhi skur :
'on phu stag tshang bsam 'grub nas :
rgyal ba'i yum mchog mtsho rgyal ma :
tshur gshegs dkyil 'khor byin chen phob :
sgrub mchog rnams la dbang bzhi skur :
spa gro stag tshang seng phug nas :
slob dpon dpal gyi seng ge yang :
tshur gshegs dkyil 'khor byin chen phob :
sgrub mchog rnams la dbang bzhi skur :
brag dmar 'om bu'i tshal chen nas :
bka' babs las ldan chos kyi bdag :
tshur gshegs dkyil 'khor byin chen phob :
sgrub mchog rnams la dbang bzhi skur :
a la la ho :
hU~M hU~M hU~M:
sarba sa ma ya A be sha ya hriM hriM dzaHdza :
phyi nang gi mchod pa rnams byin gyis brlab pa ni /
rang gi thugs ka nas raM 'phros pas mchod rdzas kyi dngos 'dzin bsregs :
yaM 'phros pas rlung gis bag chags mtshan 'dzin gyi dri ma gtor :
khaM 'phros pas bdud rtsi'i chus ma dag pa'i dri ma bkrus :
raM yaM khaM:
thod pa dang rin po che'i snod du mchod rdzas rnams kyi steng du oM AHhU~M gis mtshan pa zhu ba las byung ba'i mchod pa'i sprin rab 'byams 'dzin pa'i 'dod yon gyi lha mo nam mkha' gang bar gyur :
oM badzra ar+g+haM pA d+yaM puSh+pe d+hU pe A lo ke g+han+d+he nai wid+ya shab+da AHhU~M:
stong pa'i ngang las :
yaM las rlung :
raM las me :
kaM las thod pa'i sgyed bu gsum gyi steng du :
a las thod pa'i snod yangs par :
go ku da ha na las sha lnga :
bi mu ma ra shu las bdud rtsi lnga :
de'i steng du oM hU~M swA AMHhA las 'od zer 'phros pas phyogs bcu'i zhing gi bdud rtsi bkug nas thim :
rlung g.yos me sbar :
rdzas rnams zhu zhing 'dres te khol pa'i rlangs pa la oM AHhU~M gi 'od kyis rgyal ba'i byin rlabs bsdus nas thim pas dam tshig gi bdud rtsi dang ye shes kyi bdud rtsi gnyis su med pa'i rgya mtsho chen por gyur :
oM AHhU~M sarba pany+tsa a mr-ita hU~M hrIHThA:
lan gsum /
a las b+han+d+ha skra can gyi nang du ra yig zhu ba las byung ba'i khams gsum 'khor ba'i 'dod chags kyi rang bzhin rak+ta'i rba rlabs 'khrugs pa'i steng du oM AHhU~M zhu ba las so sor rtog pa'i ye shes kyi ngo bo khams gsum dbang du sdud cing sgrol nus pa'i rdzas rtsa gsum lha tshogs dgyes pa skong nus par gyur :
oM AHhU~M ma hA rak+ta dz+wa la maN+Da la hU~M hrIHThA:
lan gsum /
a las thod pa'i snod du hU~M las dgra bgegs bsgral pa'i sha khrag rus gsum gyi phung po don snying dbang po lngas brgyan pa'i dmar gyi gtor chen ngo bo zag med ye shes kyi bdud rtsi'i rgya mtsho chen por gyur :
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
lan gsum gyis brlab bo //
gnyis pa dngos gzhi'i thog mar srog ye shes su dbang bskur ba ni /
hU~M:
rdo rje gzhon nu'i rig 'dzin rnams :
srid pa rdo rjer sgrub mdzod cig :
srid pa rdo rje phur pa'i lha :
ye shes khro bo grub par mdzod :
hU~M:
thabs kyi spyod pas gzhan don du :
byams dang snying rjes gang 'dul ba :
sangs rgyas phrin las rdzogs bya'i phyir :
dbang dang dngos grub 'dir stsol cig :
de nas ting 'dzin gsum gyi sgo nas rten dang brten par bcas pa bskyed pa ni /
hU~M:
dang po de bzhin nyid kyi ngang :
khro bo rdo rjes zhe sdang 'joms :
mtshon cha sngon por 'bar ba yis :
srog gi sgo ru shar ba dang :
snying gi dbus su bsgom par bya :
de nas kun tu snang byed pa :
snying rjes bsgral ba'i dam tshig ni :
bsad cing mnan pa ma yin te :
ma rungs log 'dren tshar bcad nas :
rnam par shes pa rdo rjer gtams :
rdo rje'i lte bar hU~M yig las :
e 'phros chos dbyings nam mkha'i klong :
yaM las rlung dkyil rgya gram tshul :
raM las gru gsum me dkyil 'bar :
ra las rak+ta'i rgya mtsho 'khrugs :
suM las zhing chen sa gzhir brdal :
keng las keng rus ri rab steng :
rdo rje'i sa gzhi ra ba gur :
mtshon cha me 'od lnga yi gur :
sha za ro langs mang pos gang :
de dbus chos kyi dbyings mnyam pa'i :
sna tshogs pad+ma 'bum brdal bar :
'jigs rung dur khrod chen po brgyad :
me chu shing sprin mchod rten brgyad :
lha klu zhing skyong grub pa brgyad :
ge sar ze'u 'bru brdal ba'i steng :
ma las nyi ma'i dkyil 'khor gsal :
b+h+rU~M bi shwa bi shud+d+he dz+nyA na tsakra maN+Da la b+h+rU~M hU~M:
hU~M las sna tshogs rdo rje'i steng :
rdo rje b+h+rU~M gyur gzhal yas khang :
rin chen sna tshogs las grub pa :
sgo gru rta babs yongs su rdzogs :
nang ni b+han+d+ha 'bar bas brtsigs :
lha klu gza' skar ka gdung lcam :
zhing chen thog phub yol ba bkram :
don snying dbang po'i 'phan tshar brgyan :
rgyu rlon lda ldi bres pa'i nang :
gnam lcags 'khor lo rtsibs bcu'i steng :
paM pad+ma maN+Da la :
ma sUr+ya maN+Da la :
a tsan+d+ra maN+Da la :
ma hA de ba dza :
u ma de bI dza :
b+h+rah+ma dza :
in+d+ra dza :
ag+ne dza :
ya ma dza :
ni ri ti dza :
wa ru Na dza :
wa ya we dza :
ku bai ra dza :
I shwa ri dza :
b+hU mi pa ti dza :
ma tha dza :
oM badzra yak+Sha satwa hU~M dza :
oM badzra bai ra we hU~M hU~M:
oM badzra a mr-ite hU~M baM:
oM badzra mA ra ni hU~M ho :
ru tra kro d+hi ti ra baM:
hU~M:
de steng rgyu yi rig pa ni :
mthing nag hU~M gi 'phro 'du las :
bdag nyid rdo rje gzhon nu'i sku :
mthing nag zhal gsum phyag drug pa :
g.yas dkar g.yon dmar dbus mthing nag :
zhal gdangs ljags 'dril kI la sgrog :
spyan dgu sdang mig hrig ger gzigs :
phyag drug g.yas gnyis gnam lcags kyi :
rtse dgu gser rdor rtse lnga gdengs :
srid gsum sreg byed me dpung dang :
dug gsum rtsad gcod kha T+wAM g.yon :
mtha' gnyis thal sbyar phur bu 'dril :
zhabs bzhi gyad kyi dor stabs bgrad :
dbu skra gyen g.yengs mi bskyod rgyal :
thod skam khrag 'thung rigs lngas brgyan :
rdo rje spu gri'i gshog pa gdengs :
zhing glang stod g.yogs stag sham dkris :
mgo phreng sbrul brgyan khrag zhag byug :
yum chen 'khor lo rgyas 'debs ma :
rdo rje dung dmar 'dzin pas 'khyud :
ye shes me dpung klong na bzhugs :
gtso bo'i thugs kar ye shes sems :
rdo rje sems dpa' mthing gsal sku :
rdo rje dril 'dzin skyil krung bzhugs :
thugs ni pad+ma 'dab brgyad brdal :
lte bar nyi ma zla ba'i steng :
rnam snang dbyings phyug 'khril sbyor rol :
'khor lo 'dzin pa'i thugs kha ru :
kun tu bzang po yab yum sku :
mthing gsal skyil krung mnyam gzhag bzhugs :
thugs khar zla steng hU~M mthing kha :
'od kyis zhing kun khyab par gsal :
'dab bzhi'i mdun du mi bskyod pa :
spyan ma yum 'khril rdo rje 'dzin :
g.yas su rin chen 'byung ldan ser :
mA kI yum 'khril rin chen 'dzin :
rgyab tu snang ba mtha' yas dmar :
gos dkar yum 'khril pad+ma 'dzin :
g.yon du don yod grub pa ljang :
dam tshig sgrol 'khril rgya gram 'dzin :
longs spyod rdzogs sku rin chen brgyan :
skyil krung 'od zer klong na bzhugs :
gtso bo'i phyogs kyi pad nyi dang :
dregs pa bdud bzhi'i gdan stengs su :
mdun du bud+d+ha kI la ya :
shar du badzra kI la ya :
lho ru rat+na kI la ya :
nub tu pad+ma kI la ya :
byang du karma kI la ya :
dkar smug mthing ser dmar ljang mdog :
khro bo'i chas rdzogs phur pa 'dril :
'khor lo 'bar ba'i rtsibs bcu la :
mdun du hU~M mdzad sgra 'byin ni :
phra men phag dang rmigs bu'i mgo :
shar du rnam rgyal sgeg mo ni :
phra men stag dang bya rgod mgo :
shar lhor dbyug sngon sder mo ni :
phra men g.yag dang bya rog mgo :
lho ru gshin rje dur khrod ni :
phra men sha ba 'ug pa'i mgo :
lho nub mi g.yo gtun khung ni :
phra men gzig dang khwa ta'i mgo :
nub tu rta mgrin gtum mo ni :
phra men byi la pu shud mgo :
nub byang 'dod rgyal mda' snyems ni :
phra men spyang ki khra yi mgo :
byang du 'khyil pa sgra mdzad ni :
phra men seng ge pha waM mgo :
byang shar khams gsum gsod byed ni :
phra men dred dang sre mong mgo :
rgyab tu stobs chen skul byed ma :
phra men dom dang byi ba'i mgo :
kun kyang khro bo'i cha lugs rdzogs :
rang rang sku mdog phyag mtshan bcas :
me dpung 'bar ba'i klong du gsal :
shar sgor sgo srung pu shud mgo :
dkar nag 'gugs byed lcags kyu g.yas :
lho phyogs sgo srung skya ga'i mgo :
ser nag 'ching byed zhags pa g.yas :
nub phyogs sgo srung srin bya'i mgo :
dmar nag sdom byed lcags sgrog g.yas :
byang phyogs sgo srung khra yi mgo :
ljang nag myos byed dril bu g.yas :
g.yon rnams thod pa khrag bkang 'thung :
khro chas me dpung klong na gsal :
phyi khyams bdag nyid shwa na ma :
sa bdag skyes bu re ti bzhi :
pho bdud ging bdud ging phran 'bum :
'khor tshogs bsam gyis mi khyab gsal :
oM badzra kI li kI la ya sarba big+nAn baM hU~M phaT:
khrag 'thung rigs lngas dbang bskur ba ni /
oM bud+d+ha shrI he ru ka :
bud+d+ha kro d+hI shwa rI oM:
oM badzra shrI he ru ka :
badzra kro d+hI shwa rI hU~M:
oM rat+na shrI he ru ka :
rat+na kro d+hI shwa rI trAM:
A+oMHpad+ma shrI he ru ka :
pad+ma kro d+hI+i shwa rI hrI:
oM karma shrI he ru ka :
karma kro d+hI shwa rI A:
gnas gsum rgyas gdab pa ni /
oM sarba ta thA ga ta kA ya wA ka tsit+ta badzra swa b+hA ba At+ma ko\u0f85 haM:
spyan 'dren pa ni /
hU~M:
srid pa phur bu sgrub pa dang :
dbang dang dngos grub stsol ba'i slad :
ye shes khro bo gshegs su gsol :
khro bo chen po gshegs nas kyang :
rtags dang mtshan ma ston pa dang :
kI la ya yi dngos grub stsol :
badzra sa ma ya dza :
bzhugs gsol ni /
hU~M:
'bar ba'i khro rgyal lha tshogs rnams :
dregs pa ro dang pad nyi'i steng :
phyag dang zhabs ni bsil nas kyang :
rdo rje'i gdan la bzhugs su gsol :
oM sarba ta thA ga ta pA d+yaM pra tIts+tsha ye swA hA:
phyag 'tshal ba ni /
hU~M:
srid gsum gdug pa 'dul ba dang :
nga rgyal chen po brtan pa'i phyir :
rdo rje srin po'i lha tshogs la :
gcig tu gus pas phyag 'tshal lo :
a ti pU ho :
pra ti pU ho :
dam bca' ba ni /
hU~M:
bde bar gshegs pa khyed ci 'dra :
de 'dra kho nar bdag gyur cig :
spyod pa rmad byung bsam yas pa :
'gro la phan pa'i phyir dag tu :
byang chub sems mchog dam pa dang :
khyed kyi sku gsung thugs rdo rje'i :
phyag rgya nam yang mi gtang gzung :
mi g.yel rtse gcig bsgrub lags na :
rdo rje khro bo'i dkyil 'khor 'dir :
bdag cag bsam pa 'grub par mdzod :
tsit+ta badzra sa ma ya hU~M:
kun bzang mchod pa ni /
hU~M:
bde bar gshegs so khro rgyal gtso :
rgyal ba rgya mtsho'i ye shes kyis :
srid pa rgya mtsho mtha' yas kun :
kun bzang mchod sprin mchog tu rol :
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA:
phyi mchod ni /
rdo rje sgeg phreng glu dang gar sgyur ma :

rab 'byams zhing kun khyab par yongs sprul te :
bla ma bdud 'dul khro bo'i dkyil 'khor la :
'bul gyis kI la ya yi dngos grub stsol :oM badzra lA s+yai hU~M:
oM badzra mA l+yai trAM:
oM badzra gIrtI hrI:
oM badzra nIrtI A:
bdug spos me tog mar me dri chab ma :
rab 'byams zhing kun khyab par yongs sprul te :
bla ma bdud 'dul khro bo'i dkyil 'khor la :
'bul gyis kI la ya yi dngos grub stsol :
oM badzra d+hU pe hU~M:
oM badzra puSh+pe trAM:
oM badzra A lo ke hrI:
oM badzra gan+d+he A:
pi waM gling bu rnga zlum rdza rnga ma :
rab 'byams zhing kun khyab par yongs sprul te :
bla ma bdud 'dul khro bo'i dkyil 'khor la :
'bul gyis kI la ya yi dngos grub stsol :
oM badzra wI Ni hU~M:
oM badzra waM se trAM:
oM badzra mr-i daM ge hrI:
oM badzra mu rany+dze A:
gzugs reg ro dang chos dbyings rdo rje ma :
rab 'byams zhing kun khyab par yongs sprul te :
bla ma bdud 'dul khro bo'i dkyil 'khor la :
'bul gyis kI la ya yi dngos grub stsol :
oM badzra rU pa hU~M:
oM badzra spar+she trAM:
oM badzra ra sa hrI:
oM badzra d+harma d+hA tu A:
nang mchod ni /
hU~M:
'jig rten khams kyi dgra bgegs kun :
bsgral pa'i khrag gi ar+g+haM dang :
dbang po'i me tog gsur chen spos :
zhun chen mar me mkhris pa'i chab :
sha rus zhal zas thod rnga'i sgra :
bdud 'dul khro bo'i lha la 'bul :
bzhes nas dgra bgegs sgrol bar mdzod :
karma ma hA kro d+ha ar+g+haM nas /
shab+da pra tIts+tsha ye swA hA:
bdud rtsi sman mchod ni /
hU~M:
rang byung gdod nas rnam par dag pa'i rdzas :
rtsa brgyad yan lag stong sbyar bdud rtsi sman :
dug lnga rnam dag ye shes lnga rdzogs rdzas :
bla ma rig 'dzin brgyud par bcas pa dang :
dpal chen che mchog phur pa'i lha tshogs la :
'bul lo bzhes nas dbang dang dngos grub stsol :
sarba pany+tsa a mr-ita kha raM khA hi :
kun bzang rigs lnga rdor sems pra hasti :
thod phreng yab yum dpal gyi seng ge la :
rnam dag bdud rtsi'i dam rdzas mnyes mchod 'di :
'bul lo bzhes nas dbang dang dngos grub stsol :
sarba pany+tsa a mr-ita kha raM khA hi :
stobs ldan thugs mchog phrin las rdo rje rtsal :
pad+ma bstan skyong pad+ma bstan 'dzin la :
rnam dag bdud rtsi'i dam rdzas mnyes mchod 'di :
'bul lo bzhes nas dbang dang dngos grub stsol :
sarba pany+tsa a mr-ita kha raM khA hi :
bcom ldan dpal chen rdo rje gzhon nu dang :
dpal gyi yum chen 'khor lo rgyas 'debs la :
rnam dag bdud rtsi'i dam rdzas mnyes mchod 'di :
'bul lo bzhes nas dbang dang dngos grub stsol :
sarba pany+tsa a mr-ita kha raM khA hi :
bdud 'dul khro bcu yab yum phra men ma :
sgo ma bzhi dang phur srung dam can la :
rnam dag bdud rtsi'i dam rdzas mnyes mchod 'di :
'bul lo bzhes nas dbang dang dngos grub stsol :
sarba pany+tsa a mr-ita kha raM khA hi :
bdud rtsi'i thigs pa lce la bzhag ste /
sarba pany+tsa a mr-ita sid+d+hi ho :
sbyor mchod ni /
bdag gi thugs las bde chen lha mo dang :
dpa' bo mnyam sbyor bde chen ye shes kyis :
zung 'jug mchod pa spros pas lha tshogs rnams :
dga' bzhi bde stong mchod pas mnyes par bya :
sa ma ya ho :
sa ma ya satwaM:
bo d+hi tsit+ta ho :
ra ho haM:
rA gA ya mi :
ma hA su kha pra tIts+tsha ho :
pra ti gr-ih+Na khA hi :
bsgral mchod ni /
rak+ta la dmigs te /
b+han+d+ha rab yangs khams gsum 'brub khung du :
nr-i tri yongs gyur dam sri ru tra bdud :
ma rungs log 'dren thams cad khug cig dza :
dzaHhU~M baM ho :
A be sha ya a :
pra be sha ya phaT:
oM badzra kI li kI la ya dgra bgegs kyi srog rtsa la yaM yaM:
snying rtsa la rbad rbad :
srog la hur thuM:
thuM ri li rbad sod :
hU~M:
b+han+d+ha 'bar ba dmar gyi zhal bu'i snod :
rten 'brel bcu gnyis mU la srid pa'i khrag :
ma hA rak+ta sgrol ba'i khrag chen po :
bdud 'dul khro bo'i dkyil 'khor lha la 'bul :
ma hA rak+ta la khA hi :
gtor ma'i mchod pa ni /
hU~M:
rtsa gsum zhi khro khrag 'thung lha tshogs la :
dgra bo'i sha rus tshil bu rkang dang zhag :
dbang po glo snying nang rol rgyu mar bcas :
bdud rtsir bsgyur ba'i ba liM mchod pa 'bul :
zhal du bstab bo bzhes shig kha raM khA hi :
ma hA ba liM ta khA hi :
bstod pa ni /
hU~M:
bskal pa me ltar 'bar ba'i klong dkyil nas :
chos kyi dbyings nas rang byung rang shar ba'i :
phrin las lhun rdzogs karma he ru ka :
sku gsum ldan phyir dbu gsum khro chags bzhad :
pha rol phyin drug phyag rnams phyag cha bsnams :
rdo rje rtse dgus sa dgu'i rtog pa 'joms :
rdo rje rtse lngas dug lnga dbyings su sgrol :
me dpung 'bar bas 'khor ba'i bag chags sreg :
kha T+wAM rtse gsum dug gsum rtsad nas gcod :
gnam lcags phur bus bdag 'dzin ru tra 'dul :
tshad med bzhi ldan zhabs bzhi dor stabs bsgrad :
rdo rje spu gri'i gshog pa mkha' la lding :
dur khrod 'bar ba'i chas rnams sku la brgyan :
'khor lo rgyas 'debs za byed kun gyi gtso :
rdo rje dung dmar 'dzin pas yab la 'khril :
gtso bo yab yum gnyis la phyag 'tshal bstod :
hU~M:
thugs nyid chos kyi dbyings las ma g.yos par :
ye shes lnga rdzogs rol pa chen po'i sku :
kun tu bzang po yab yum chos kyi dbyings :
gti mug gnas dag rnam snang dbyings phyug yum :
zhe sdang gnas dag mi bskyod spyan ma yum :
nga rgyal gnas dag rin 'byung mA kI yum :
'dod chags gnas dag snang mtha' gos dkar yum :
phrag dog gnas dag don grub sgrol ma yum :
'khril sbyor bde stong longs spyod rdzogs sku'i tshul :
ye nas ma bcos rang byung rang shar lha :
kun bzang rigs lnga yab yum phyag 'tshal bstod :
hU~M:
rigs kun khyab bdag bcom ldan rdo rje sems :
gsang chen dkyil 'khor rgya mtsho'i mnga' bdag che :
'gro ba'i las nyon bag chags dri ma kun :
sbyong mdzad dpa' bo chen por phyag 'tshal bstod :
hU~M:
las bzhi kun sgrub sras mchog rigs lnga dang :
phyogs bcu skyong mdzad bdud 'dul khro bo bcu :
sgo bzhi sdom dgyes sgo ma bzhi dang ni :
phur srung dam can tshogs la phyag 'tshal bstod :
dzapa? bsnyen bzla ba ni /
kun tu bzang po'i thugs ka ru :
zla steng hU~M mthing 'od zer ni :
zhing khams rab 'byams khyab spros pas :
rgyal kun gsang ba gsum gyi byin :
tshur 'dus hU~M la thim par bsgom :
A+oM badzra tsit+ta hU~M:
A+oM dzi na dzika?:
zhes pa yid bzlas tshul du bya /
slar yang rgyal ba rigs bzhi yi :
thugs srog hU~M swA hrIHhA las :
'od zer 'gro drug gnas su 'phros :
so so'i las nyon sdig sgrib sbyangs :
kun kyang rgyal ba'i sku gsung thugs :
rdo rje gsum gyi ngo bor grub :
hU~M badzra d+h+r-ika?:
swA rat+na d+h+r-ika?:
AMHa ro lika?:
hA pra dz+nyA d+h+r-ika?:
dpal chen ljags steng pad+ma dmar :
'dab bzhi AHyis mtshan par bsgom :
ya rkan zla ba A lis bskor :
ma rkan nyi ma kA lis bskor :
gsang sngags yig 'bru bcu bzhi pa :
gnam thog lhung ba lta bu ru :
bzlas pas 'od zer me 'od dang :
mtshon cha thog ser dpag med 'phros :
stong gsum thams cad 'od kyis bkang :
srid gsum gdug pa can rnams btul :
A+oM badzra kI li kI la ya sarba big+nAn baM hU~M phaT:
bud+d+ha badzra rat+na pad+ma karma kI la ya baM hU~M phaT:
hU~M hU~M hU~M hU~M hU~M hU~M hU~M hU~M hU~M hU~M:
dzaHhU~M baM ho :
sa ma ya satwaM:
zhes pa rab 'bring tha ma rtags dang sbyar la bzla /
de'ang gtso 'khor dril sgrub tu byed na khro bsnyen rnams sbrel la bzla /
bsnyen sgrub rkang tshugs byed pa sogs la zhi khro'i gtso sngags gnyis gtso bor bzla /
rigs lnga dang sras mchog khro bcu rnams rim gyis cha bskyung /
khro bcu la cung zad spro na rtsa sgrub ltar bzla /
bzlas pa'i mthar /
hU~M:
phur pa yongs rdzogs spyan 'dren gshegs :
phyi nang gsang ba'i mchod pa 'bul :
nyams chag 'gal 'khrul thams cad bshags :
sku gsung thugs yon phrin las bstod :
mchog dang thun mong dngos grub stsol :
badzra ar+g+haM nas 
shab+da'i bar dang 
ma hA pany+tsa rak+ta ba liM ta khA hi :
zhes stong tshigs kyi mchod bstod kyang bya'o //
gsum pa rjes kyi las rim la /
thog mar tshogs kyi mchod pa ni /
tshogs rdzas su 'os pa rnams bshams la bdud rtsis bsang /
stong pa'i ngang las :
yaM las rlung :
raM las me :
kaM las thod pa'i sgyed bu gsum gyi steng du :
a las thod pa'i snod yangs par :
go ku da ha na las sha lnga :
bi mu ma ra shu las bdud rtsi lnga :
de'i steng du oM hU~M swA AMHhA las 'od zer 'phros pas phyogs bcu'i zhing gi bdud rtsi bkug nas thim :
rlung g.yos me sbar rdzas rnams zhu zhing 'dres te khol ba'i rlangs pa las oM AHhU~M gi 'od kyis rgyal ba'i byin rlabs bsdus nas thim pas dam tshig gi bdud rtsi dang ye shes kyi bdud rtsi gnyis su med pa'i rgya mtsho chen por gyur :
oM AHhU~M:
lan gsum /
tshogs la spyan drang ba ni /
hU~M:
srid pa phur bu sgrub pa dang :
dbang dang dngos grub stsol ba'i slad :
ye shes khro bo 'khor dang bcas :
tshogs la spyan 'dren gshegs su gsol :
badzra sa ma ya dza :
spyir 'bul ba ni /
hU~M:
bla med mchog gi mchod pa dam pa ni :
ye shes lnga yi 'od zer rnam par 'phro :
'dod pa'i yon tan lnga yis rab brgyan te :
thugs dam bzhin las ci bder bzhes su gsol :
ar+g+haM nas 
shab+da ma hA sarba pU dza khA hi :
tshogs rim pa gsum du bcad pa'i dang po mchod pa ni /
hU~M:
dkyil 'khor lha tshogs thams cad kun :
tshogs kyi mchod pa bzhes su gsol :
dgra bgegs bar chad thams cad zlog :
mchog dang thun mong dngos grub stsol :
ga Na tsakra pU tsa khA hi :
bar pa bshags pa ni /
bdag cag ma rig lus dang ngag sems kyi :
bag med tshul gyis dam las 'gal gyur te :
dkyil 'khor lha tshogs thugs dang ci 'gal ba :
thugs rje che mnga' khyed la bzod par gsol :
badzra sa ma ya ho :
'dir spro na rgyal ba spyi skong dang phur pa'i sger skong bya /
tha ma bsgral zhing bstab pa ni /
tshogs snod rab yangs khams gsum 'brub khung du :
nr-i tri yongs gyur dam sri ru tra bdud :
ma rungs log 'dren thams cad khug cig dza :
na mo :
mchog gsum rtsa gsum sku gsum bden pa'i mthu :
rten 'brel rgyu 'bras mi bslu bden pa'i mthu :
bka' srung dam can pho nya las byed mthus :
bstan dang 'gro la 'tshe ba'i gdug pa can :
khams gsum sa dgu srid gsum gar gnas kyang :
khug cig badzra aM ku sha ya dza :
rnam shes bla srog rten phur khug cig dza :
zhags pas rke nas chings shig pA sha hU~M:
yan lag lcags sgrog drwa bas sdoms shig baM:
dril bus brtan bral myos par gyis shig ho :
gzugs la phob cig A be sha ya A:
lha dang phrol cig pra be sha ya phaT:
bzhengs shig khro rgyal sras mchog kI la ya :
phyag gnyis rigs lnga yab yum sbyor mtshams nas :
ye shes lnga yi chu bo'i rgyun chen 'beb :
dug lnga'i bag chags sbyongs shig badzra kI la ya :
dug gsum rtsad nas chod cig badzra kI la ya :
tshe srog dwangs ma sdus shig badzra kI la ya :
rnam shes dbyings su spor cig badzra kI la ya :
lnga phung rdul du rlogs shig badzra kI la ya :
rigs drug skye sgo chod cig badzra kI la ya :
rdul phran phye mar gtubs shig za gsod pho nya'i tshogs :
oM badzra kI li kI la ya dgra bgegs kyi srog rtsa la yaM yaM:
snying rtsa la rbad rbad :
srog la hur thuM:
thuM ril rbad sod :
bstab pa ni /
khro bo rol pa'i lha tshogs zhal phyes shig :
dgra bgegs gzugs phung bsgral pa'i sha khrag rus :
dbang po glo snying nang rol khrag dang zhag :
ye shes bdud rtsi'i ngo bor rab sbar nas :
lha tshogs 'khor dang bcas pa'i zhal du khA hi :
dgra bgegs kyi mAM sa tsit+ta rak+ta go ro tsa na kiM ni ri ti khA hi :
de nas nang gi rnal 'byor dang ldan pas tshogs la rol /
lhag ma bdud rtsi'i kha phrus btab la /
pany+tsa a mr-ita hU~M ha ho hrIH
lhag ma'i dam tshig 'dod yon gyi phung po zad mi shes pas nam mkha'i khams gang bar gyur /
e A ral+li hriM hriM dzaHdzaH
hU~M:
dpal gyi bka' nyan lhag sdud tshogs :
lhag ma'i gtor ma 'di bzhes la :
sngon tshe ji ltar dam bcas ltar :
mngon spyod phrin las sgrub par mdzod :
oM bud+d+ha badzra rat+na pad+ma karma sarba DA ki nI ging+ka ra :
ma hA sarba pU tsa khA hi :
'dir bka' srung tsit+ta dug thur ma dang /
bdud mgon trak+shad kyi gtor ma 'bul ba'i phrin las gter gzhung dang gter ston nyid kyis mdzad pa rnams bya /
dkyus tsam du /
raM yaM khaM gis bsang /
oM AHhU~M/
lan gsum /
gtor ma ye shes bdud rtsi'i rgya mtsho chen por gyur /
rang nyid dpal chen por gsal ba'i thugs ka'i hU~M las 'od zer 'phros pas ma mo sngags kyi srung ma dang bdud mgon trak+shad 'khor bcas skad cig gis spyan drangs par gyur /
hU~M/
rang bzhin ka dag chos sku'i klong yangs dang //
phrin las sgrub pa'i gnas mchog chen po nas //
sngags srung ma mo tsit+ta dug thur ma //
bdud mgon chen po mi bsrun 'jigs pa'i gzugs //
'khor dang bcas pa gnas 'dir gshegs su gsol //
dam tshig gnyan po dgongs la brtan par bzhugs //
badzra sa ma ya dzaH
hU~M/
rak+ta khrag gi mchod yon mtsho ltar bskyil //
dbang lnga'i me tog rab bkra tshil gsur spos //
zhun chen mar me snang ba nyi ltar gsal //
gzhan yang phyi nang gsang ba'i ga Na'i rdzas //
ma tshang med pa rgya cher spel ba 'dis //
ma mo sngags kyi srung ma'i thugs dam bskang //
las byed ma mo bzhi yi thugs dam bskang //
'khor tshogs ma mo 'bum sde'i thugs dam bskang //
stobs ldan bdud mgon chen po'i thugs dam bskang //
yum mchog lha sman chen mo'i thugs dam bskang //
btsan rgod rgyal po klu bdud la sogs pa //
'khor tshogs sprul pa rgya mtsho'i thugs dam bskang //
ma mo rag mo kha rag ma b+h+yo /
i daM ba liM ta khA hi /
lan gsum /
oM badzra trag r+kh+la badzra li la ma /
du ra tsa phu tri i daM ba liM ta kha kha khA hi khA hi /
lan gsum /
ma hA pany+tsa rak+ta ga Na tsakra pU dza khA hi /
b+h+yo /
bde chen 'du 'bral med pa'i dkyil 'khor nas //
che btsan 'gran zla med pa mkha' 'gro'i gtso //
zhi rgyas dbang drag phrin las sna tshogs mdzad //
ma mo 'bum gyis bskor la bdag bstod do //
las mdzad bdud mgon chen po trak+shad dang //
yum mchog lha sman rgyal po klu dang btsan //
bdud nag khram thogs lha yi dge bsnyen che //
yongs grub sde brgyad pho nyar bcas la bstod //
mthu ldan srung ma'i dbang po khyed rnams kyis //
zhal bzhes dam tshig gnyan po ma bsnyel bar //
sangs rgyas bstan srungs bstan 'dzin sku tshe srings //
bshad sgrub sde skyongs 'gro ba'i bde skyid spel /
khyad par gsang chen bstan pa bshig byed pa'i //
dgra bo dam sri log par lta ba kun //
ma lus rming med 'joms shing med par mdzod //
sngags 'chang bdag cag 'khor dang bcas pa yi //
'gal rkyen bar chad thams cad nyer zhi zhing //
mthun rkyen thams cad yid bzhin 'grub pa dang //
zab gter bstan pa rgyas pa'i phrin las mdzod //
ces gtor ma 'bul lo //
chad mdo ni /
bka' srung gter srung gi gtor ma chad mdo sogs spags la sman raka bran /
hU~M:
sngon tshe 'das dus bskal pa'i dang po la :
'og min gsang ba mchog gi gnas mchog tu :
bcom ldan kun bzang che mchog he ru kas :
bde gshegs 'dus pa'i rgyud rnams gsungs pa'i tshe :
rang snang rigs lnga sems dpa' lcam dral gyis :
dug lnga'i dgra bgegs bsgral bar ma chad dam :
ye shes rang snang mchod pa 'di bzhes la :
'khrul pa ka nas dag pa'i phrin las mdzod :
hU~M:
de 'og bar dang tha ma'i bskal pa la :
lha gnas gsum dang ri rgyal ma la yar :
rdo rje chos dang las kyi dbang mo ches :
rgyud rnams bsdus shing gter du sbas pa'i tshe :
rgyud sde spyi dang bye brag bka' srung gis :
ji ltar khas blangs dam bcas ji bzhin du :
mchod gtor bzhes la phrin las bsgrub par mdzod :
hU~M:
de 'og 'dul ba'i dus la bab pa'i tshe :
brag dmar mchims phu 'on phu stag tshang du :
slob dpon chen po pad+ma 'byung gnas kyis :
sgrub pa bka' brgyad rdo rje phur pa yi :
dkyil 'khor zhal phye grub chen brgyad rnams dang :
phur pa'i rig 'dzin dpal gyi seng ge la :
thun mong yang zab gdams pa bstan pa'i tshe :
phur srung dam can rgya mtsho'i tshogs bcas kyis :
ji ltar khas blangs dam bcas ji bzhin du :
mchod gtor bzhes la phrin las bsgrub par mdzod :
hU~M:
da dus snyigs ma rtsod dus mtha' ma 'dir :
'on phu stag tshang bsam 'grub ke'u tshang du :
smon lam las sad stobs ldan rdo rje la :
rgyal yum mtsho rgyal byin rlabs lung bstan nas :
rigs lnga rgyan gcig zab chos spyan drangs dus :
bka' dang gter srung dam can rgya mtsho yis :
ji ltar khas blangs dam bcas ji bzhin du :
mchod gtor bzhes la phrin las bsgrub par mdzod :
gtor gzhong bshal chus brtan ma bskyang ba ni /
hU~M:
dpal gyi bka' nyan bod khams skyong ba yi :
ma sring brtan ma chen mo bcu gnyis ni :
lhab lhub rin chen mang po'i rgyan gyis spras :
sil snyan rol mo mang po'i sgra dang bcas :
'dir byon pha 'bab gtor ma'i bshal chu bzhes :
rnal 'byor bcol pa'i phrin las bsgrub par mdzod :
b+h+yo :
dpal gyi bka' nyan las bzhi'i phrin las sgrub :
rdo rje dkar ser dmar ljang sna tshogs mdog :
dbang phyug dam can srung ma tshur la byon :
sha khrag dmar gyi gtor ma 'di bzhes la :
rnal 'byor bcol pa'i phrin las bsgrub par mdzod :
rgya gar yul gyi tshu rol na :
bal po'i yul gyi pha rol na :
a su ra yi brag phug tu :
zhing chen bsnol ba'i khri steng du :
slob dpon pad+ma 'byung gnas dang :
slob ma dpal gyi seng ge yis :
dmar gyi ar+g+haM mchod bshams nas :
lag tu rdo rje gtad nas ni :
rdo rje 'chang gi gral du bzhag :
rdo rje phur pa'i srung mar bskos :
da dung thar pa ma thob bar :
rnal 'byor bdag cag 'khor bcas kyi :
'gal rkyen thams cad khyed kyis zlog :
mthun rkyen thams cad khyed kyis sgrubs :
sngon gyi dam bca' ma g.yel bar :
bcol pa'i phrin las bsgrub par mdzod :
ces brtan ma dang dbang phyug ma'i gtor ma phul /
rta bro ni /
gtor snod kha sbub la /
hU~M:
rgyal kun khro rgyal 'dus pa'i sku :
ye shes lnga rdzogs chen po ste :
dug lnga'i dgra bgegs 'dul ba'i phyir :
dgra bo'i lnga phung sa gzhi la :
ye shes lnga yi bro brdungs pas :
bro yang sku lnga'i rigs kyi bro :
gar yang 'khor ba yongs grol gar :
chos kyi dbyings kyi 'brub khung du :
gzung 'dzin bdud dang ru tra rnams :
mnan no dmigs med mkha' dbyings klong :
theg dgu sa dgu ri rab mnan :
ye shes lnga yi rgya yis gdab :
kun bzang klong las phyir ma ldog :
A+oM laM AHlaM hU~M laM dgra bgegs nr-i tri sha truM sarba satwaM b+ha ya nan :
d+harma d+hA tu a a :
dngos grub bskul ba ni /
hU~M:
rig 'dzin brgyud pa che mchog he ru ka :
khyad par dpal chen rdo rje gzhon nu'i lha :
khro bcu khra phyag bka' sdod srung mar bcas :
thugs dam bskul lo chos kyi dbyings nas bzhengs :
snyigs ma lnga bdo'i dus kyi 'gro ba rnams :
dug lnga'i dbang gyur sdug bsngal bzod thabs med :
de phyir thugs rje drag por rol pa yis :
ma rungs log 'dren 'dul ba'i dus la bab :
lha khyod bsnyen cing sgrub mchod bskul lags na :
sngon gyi thugs dam thugs bskyed ma g.yel bar :
mngon spyod drag po'i phrin las dus la bab :
bdag gis sgrub pa'i 'bras bu mchis par mdzod :
ces bskul te dbang blang ba ni /
hU~M:
dpal chen che mchog rdo rje phur pa'i lha :
chos kyi dbyings nas thugs rjes skur bzhengs la :
dus las mi 'da' thugs rjes nyer dgongs te :
sku gsung thugs yon phrin las yongs rdzogs pa'i :
dngos grub dam pa bdag la bstsal du gsol :
las bzhi lhun grub bar gcod dgra bgegs sgrol :
phyag rgya chen po mchog gi dngos grub stsol :
A+oM badzra kI li kI la ya kA ya sid+d+hi oM:
wA ka sid+d+hi A:
tsit+ta sid+d+hi hU~M:
ma hA mu dra sid+d+hi ho :
gtang rag gi mchod bstod ni /
phur pa yongs rdzogs sogs stong tshigs ltar bya /
bzod gsol ni /
phrin las phur pa'i dkyil 'khor du :
mchod pa ma 'byor mi gtsang nyams :
bzlas brjod ma dag cho ga chad :
ting 'dzin byings rmugs g.yengs la sogs :
'gal 'khrul nongs pa bzod par gsol :
tshangs pa mchog gi dngos grub stsol :
yig brgya brjod /
mdun bskyed dang 'brel na gshegs bsdu spyi ltar bya /
rdzogs rim ni /
dkyil 'khor lha yi snang cha rnams :
mtha' nas 'od zhu gtso la thim :
gtso bo ting 'dzin sems dpa' hU~M:
skye med dbyings kyi nA dar bsdu :
sa mA d+hi hU~M:
slar rjes thob gnyug ma'i he ru ka zhal gcig phyag gnyis par gsal bar gyur :
hU~M hU~M hU~M zhes brjod pas lus la rdo rje'i go khrab kyis gtams pas phyi nang gi bar chad kyis mi tshugs par gyur :
bsngo smon ni /
ho :
dge ba'i rtsa ba 'di yis bdag gzhan 'gro
/bar chad bdud las rnam rgyal phrin las grub //
rim gnyis lam gyi 'bras bu mthar phyin nas //
kun bzang dgongs pa'i klong du grol bar shog
/bkra shis ni /
oM/
bkra shis phun tshogs dge mtshan rmad byung ba //
bsil ldan ljongs su mkhan slob chos kyi rgyal //
zhal 'dzom bstan pa'i nyi ma dgung du shar //
bkra shis des kyang deng 'dir bde legs shog
/bkra shis kun bzang dgongs pa'i thig le mchog
/rigs lnga rgyan gcig byang chub sgrub pa'i lam //
phun tshogs 'od gsal rdo rje snying po'i chos //
bkra shis des kyang deng 'dir bde legs shog
/bkra shis las bzhi lhun grub dkyil 'khor nas //
phrin las rdo rje phur pa yab yum sras //
bdud 'dul khro bcu khra phyag phur srung tshogs //
bar chad bdud dpung 'dul ba'i bkra shis shog
/bkra shis mthu stobs nus pa mchog ldan pas //
log 'dren klad 'gems rdo rje 'dzin chen po //
zab mo gter gyi ston pa chos kyi bdag
/rig 'dzin brgyud par bcas pa'i bkra shis shog
/bkra shis bstan pa dar rgyas de 'dzin rnams //
zhabs pad brtan cing 'khor slob yon bdag rgyas //
kun kyang bde skyid dpal 'byor gyis 'tsho bas //
phun tshogs snang ba gsal ba'i bkra shis shog
/gzhung 'di la rwa ston chen po nyid kyis lhan thabs su mdzad pa ches mang zhing stod las zhi ba lha mang dang /
las sbyor che mchog gnyis ka'i phrin las bklag chog tu bkod pa yod 'dug kyang cung zad rgyas pas yig tshogs che stabs /
'dir dkyus kyi dbang sgrub tsam la nye bar mkho bas mtshams sbyar te rang gzhung thams cad sor bzhag ste cung zad 'dus gsal du bkod pa'o //
rigs lnga bsnyen pas gdod ma'i grol sar snyogs //
drag por bsgrubs pas srid bcud thal bar 'byin //
sgrub chen brgyad po gcig dril las sbyor gyis //
mngon spyod phrin las thogs med 'grub gyur cig
/khyer bde 'dus gsal chos 'di'i zhabs tog tu //
rloms kyang rang bzo'i nongs pas gos srid na //
rtsa gsum srung mas tshangs pa bstsal pa'i 'bras //
zab gsang yun ring gnas pa'i btsas su shog
/ces pa'ang badzra kI la ya'i rig sngags 'chang ba'i gzugs brnyan pad+ma gar dbang phrin las 'gro 'dul rtsal gyis dpal spungs yang khrod rdo rje thugs kyi mkhar he ru ka'i 'du khang du sbyar ba dge legs 'phel ///
/
