@#//
gsang bdag dregs pa kun 'dul gyi bsnyen yig rin chen bai DUr+ya sngon po'i phreng ba zhes bya ba bzhugs so //
na mo gu ru badzra pA Na ye /
mi phyed thugs gsang ye shes rdo rje ni //
bdud 'joms snying rje'i stobs su gyur pa las //
'bar ba'i skur snang gsang ba kun gyi bdag
/'khor lo'i mgon por bzhengs la gus phyag 'tshal //
las 'brel chos mdzod dbyig gi snying //
shar gter byin rlabs gzi brjid can //
rig 'dzin brgyud pas rab bsngags pa //
bsnyen thabs nyung ngu rnam gsal dgod //
de la 'di nyid gang du sgrub pa'i gnas rgyud las gsungs pa'i mtshan nyid dang ldan pa'am dben zhing nyams dga' la mthun rkyen tshogs par /
sgrub pa po 'di nyid kyi dbang thob cing dam tshig la gnas pas /
ji ltar sgrub pa'i tshul la don gsum /
sbyor ba sngon 'gro
/dngos gzhi bsnyen sgrub /
rjes kyi rim pa ji ltar bya ba'o //
dang po la /
rgyas par spro na sa chog
/phyi nang bar gyi mtshams gcod /
thig tshon /
rgyan dgod /
gzi byin bskyed pa sogs 'di nyid kyi sgrub khog dang sbyar ba'i tshul ni rig 'dzin pad+ma phrin las kyis mdzad pa'i bsnyen yig ltar bya dgos la /
'dir 'jug pa bde phyir spyi 'gro'i lag len mdor bsdus kyi dbang du byas na /
bsnyen sgrub kyi bar gcod sel zhing dge ba'i dpung bskyed pa'i gsag sbyong ci 'grub byas nas dus bzang por sgrub khang byi dor dang rgyan gyi bkod pa ci 'byor bsham /
rtsa ba gsum gyi rten dang 'di nyid kyi sku rten sogs bkram /
rang skad cig gis rdo rje gtum por gsal /
gtor ma cha gsum gtong grub na legs /
sa bdag dang gnas bdag la dkar gtor bsngo zhing phrin las bcol /
bgegs rigs la gtor ma sbyin /
bden stobs yungs thun gu gul dud pas bskrad /
sgo drung du rgyal tho gzug pa la rgyal chen bzhir bskyed bstim mchod bstod phrin las bcol ba spyi ltar bya /
las byang ltar mtshams bcad la srung 'khor gsal zhing brtan par bsgom pa nyid mtshams ma grol bar mi bsdu zhing thun mgo rnams su gsal 'debs bskyar bar bya /
gzungs sngags bzlas pa'i khrus chab kyis gnas lus yo byad bsang /
stegs bu bdud rtsi lngas byugs pa la ras bris kyi dkyil 'khor bkram /
de'ang lte ba gru gsum mthing nag la rdo rje /
zla gam gsum dmar po /
mu khyud thod ras bskor ba'i phyi rol du 'khor lo rtsibs bcu ser po la hU~M bcu /
de rgyab pad+ma 'dab brgyad phyogs bzhi phyogs mdog mtshams bzhi mdzes tshon la phuHbrgyad bkod /
sgo bzhi pad+ma /
dur khrod /
rdor ra /
me ri rnams spyi dang mtshungs pa'o //
thog mar phyi sgrub rten de'i dbus su gdan gru gsum la lcags kyi rdo rje rtse lnga pa gzug
/de steng khri'u la sgrub gtor snying gzugs dmar po pad 'dab bzhi ldan rdo rje me ri sogs rgyan spros can /
sku tsaka dang dar gdugs mthing nag gis spras pa bkod /
rgyab mdun gnyis su rtsa gsum chos srung gi gtor ma dang /
khyad par gter bdag ldang lhar zangs gzhong gi nang du btsan bshos dmar por khrag gis byugs pa dkar rgyan dang ra sha'i dmar rgyan mtheb kyu bdun gyis bskor ba bsham /
g.yas g.yon du sman raka
/mtshams 'dzin nas gzung g.yas skor gyis me tog sngon po la sogs pa'i nyer spyod rnams kyang rgyas par bsham /
'byor na 'phan dang ral gri phur pa mda' dar sogs dkyil 'khor gyi rgyan rdzas spyi ltar bkram /
rang nyid dkyil 'khor la phyogs te 'og tu sa dkar gyis g.yung drung bris pa'i stan bde ba la 'khod /
mdun du rdor dril DA ma ru gdab phur 'thor nas nang mchod sogs bkod /
gtor 'bul rigs dang tshogs kyi yo byad sogs nye bar mkho ba rnams 'du bya'o //
gnyis pa dngos gzhi'i bsnyen sgrub ji ltar bya ba'i tshul la bzhi /
phyi sgrub /
nang sgrub /
gsang sgrub /
mkha' 'gro'i las sbyor rnams so //
dang po ni /
dgong mo nas dbu brtsam ste tshig bdun dang brgyud pa'i gsol 'debs spyi bye brag sngon du 'gro bas las byang ltar skyabs sems tshogs gsag nas mchod pa byin rlabs bar sngon 'gro rnam bcu tshang ba btang /
bgegs gtor sngon du song bas 'di phyin mi dgos /
byin 'beb skabs bdag gnas yo byad thams cad la byin rlabs dbab pas gzi byin skyed pa'i don tshang ba'o //
dngos gzhi lha bskyed pa ni rtsa gzhung gi dgongs par thog mar mdun bskyed dang de nas bdag bskyed gsal gdab par gsungs pa ltar bya ste /
oM AHhU~M:
dag pa gsum gyi sngags brjod pas :
nyes sgrib kun dag stong par bsgom :
de nas ting 'dzin sgom pa ni :
de bzhin nyid kyi ting nge 'dzin :
chos rnams stong pa nyid du bsgom :
de nas kun snang ting 'dzin ni :
kun khyab snying rje chen po bsgom :
de nas rgyu yi ting 'dzin ni :
sems nyid yi ge hU~M du bsgom :
hU~M las raM 'phros me yis bsregs :
yaM 'phros thams cad rlung gis gtor :
khaM 'phros thams cad chu yis bshal :
thams cad stong par gyur pa la :
hU~M las e 'phros nam mkhar gyur :
yaM 'phros rlung gi da lar gyur :
ra 'phros rak+ta'i rgya mtshor gyur :
suM 'phros zhing chen sa gzhir gyur :
kiM 'phros rus pa'i ri rab gyur :
b+h+rU~M 'phros rat+na'i gzhal yas khang :
phyi ni rin chen sna lnga la :
nang ni thod mkhar gzhal yas khang :
phyi nang stong gsal 'od zer 'phro :
sgo bzhi sgo rab chu srin dang :
lha srin sbal pa'i rlid bus bres :
sbrul gyi zar ma rin chen yol :
lha klu'i ka gdung gza' brgyad phyam :
rgyu skar gral ma zhing chen yol :
tsit+ta'i chun 'phyang rak+tas sbyar :
me ri rdo rje'i klong dkyil der :
e dbus ma las nyi ma dang :
aHlas zla ba pad+ma'i steng :
dregs pa pho mo'i gdan steng du :
nam mkha'i mthongs nas hU~M babs te :
de nyid rdo rje rtse lngar gyur :
oM badzra tsaN+Da ma hA ro Sha Na hU~M phaT:
ces brjod rdo rje gtum po ni :
'jig rten gsum las rgyal ba'i sku :
sku che yan lag rags pa la :
mthing nag zhal gcig phyag gnyis pa :
g.yas pa rdo rje rtse lnga gdengs :
g.yon pa sdigs mdzub thugs kar brten :
rtse la khyung gi bya khra 'gyed :
dregs pa pho mo'i gdan la bzhugs :
g.yas bskum g.yon brkyang tshul gyis 'gying :
stag gi pags pa'i sham thabs can :
zhal gdangs mche ba rab tu gtsigs :
spyan gsum spyan rtsa shin tu dmar :
snyan cha dang ni do shal dang :
phyag dang zhabs kyi gdu bu bsnams :
zhe sdang sbrul gyis rab tu brgyan :
bskal pa'i me dpung nang na bzhugs :
oM AHhU~M:
yi ge gsum gyis byin gyis brlabs :
zhes gnas gsum du 'bru gsum gsal 'debs shing :
mdun bskyed kyi ye shes pa dgug bstim dang dbang bskur lhan cig tu bya ba ni :
hU~M las 'od 'phros 'phags pa mchod :
dus gsum sangs rgyas gtum por gyur :
tshur 'dus spyi bor thim pa las :
dbang bskur chu lhag dbu brgyan bsam :
zhes pa 'di yan gyis mdun bskyed gsal 'debs ye shes pa bstim pa dang /
dbang bskur zhing dbu brgyan bsgom pa rnams tshar nas bdag bskyed gsal 'debs pa ni /
bskyed pa'i gtum po'i spyi bo nas :
oM 'phros bdag gi lus la phog :
lus kyi sgrib pa dag nas ni :
bdag nyid gtum por gyur par bsgom :
zhes pas bdag nyid mdun bskyed ji lta ba'i lha mngon rtogs ltar lam gyis gyur par gsal 'debs /
A las 'od 'phros ngag la phog :
ngag gi sgrib pa kun dag nas :
ngag sgra sngags su gyur par bsgom :
hU~M las 'od 'phros thugs kar phog :
yid kyi sgrib pa kun dag nas :
chos nyid don la gnas par bsgom :
bdag gi gnas gsum yig 'bru las :
'od 'phros phyogs bcu'i sangs rgyas rnams :
ye shes gtum po'i rnam par byon :
dzaHhU~M baM hoHsa dbyer med gyur :
dbang bskur rigs kyi bdag pos mtshan :
slar yang 'od 'phros tshur 'dus pas :
rdo rje'i go khrab gyon par gyur :
de las 'od 'phros snod bcud rnams :
gzhal yas khang dang lha ru bskyed :
ces gtso bo bskyed zin nas dbang chog gi dgongs pa ltar bris pa'i dkyil 'khor la 'khor gsal gdab pa ni /
bdag nyid chen po'i thugs ka nas :
phyogs mtshams kun tu yi ge 'phros :
yak+sha rak+sha ti ra baM:
sUr+ya tsaN+Da pad+ma maN+Da la :
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M:
zhes dang rang sngags /
oM badzra kro ta hU~M kA ra hU~M gardza gardza hU~M phaT:
ces brjod cing /
hU~M:
steng du khro bo hU~M kAr rgyal :
zhal gsum phyag drug zhabs bzhi bsgrad :
g.yas sngo g.yon ljang dbus mthing zhal :
rdo rje tho ba rdo rje g.yas :
dung chen zhags pa dril bu g.yon :
yum chen sgra 'byin ma dang sbyor :
zhes las byang ltar brjod pa las lus dkyil gyi 'don pa bsgyur te /
oM badzra kro ta bi dza ya hU~M ha na ha na hU~M phaT:
shar du khro bo rnam par rgyal :
zhal gsum phyag drug zhabs bzhi bgrad :
g.yas ljang g.yon sngo dbus dkar zhal :
'khor lo ral gri rdo rje g.yas :
be con gtun shing dril bu g.yon :
yum chen mda' snyems ma dang sbyor :
oM badzra kro ta nI la daN+Da hU~M da ha da ha hU~M phaT:
shar lhor khro bo dbyug sngon rgyal :
zhal gsum phyag drug zhabs bzhi bgrad :
g.yas dkar g.yon sngo dbus skya'i zhal :
me dbal dbyug pa rdo rje g.yas :
dbyug to tho ba dril bu g.yon :
yum chen sder mo nyid dang sbyor :
oM badzra kro ta ya mAn+ta ka hU~M pa tsa pa tsa hU~M phaT:
lho phyogs khro bo gshin rje'i gshed :
zhal gsum phyag drug zhabs bzhi bgrad :
g.yas dkar g.yon dmar dbus sngo zhal :
rdo rje be con rdo rje g.yas :
sdigs mdzub dgra satwa dril bu g.yon :
yum chen dur khrod bdag mor sbyor :
oM badzra kro ta Ar+Ya a tsa la hU~M b+han+d+ha b+han+d+ha hU~M phaT:
lho nub khro bo mi g.yo mgon :
zhal gsum phyag drug zhabs bzhi bgrad :
g.yas sngo g.yon dmar dbus ljang zhal :
ral gri kha T+wAM rdo rje g.yas :
zhags pa tsit+ta dril bu g.yon :
yum chen gtun khung ma dang sbyor :
oM badzra kro ta ha ya grI ba hU~M hu lu hu lu hU~M phaT:
nub phyogs khro bo rta mgrin rgyal :
zhal gsum phyag drug zhabs bzhi bgrad :
g.yas sngo g.yon ljang dbus dmar zhal :
sbrul zhags mda' dang rdo rje g.yas :
spu gri gzhu dang dril bu g.yon :
yum chen gtum mo nyid dang sbyor :
oM badzra kro d+ha a pa rA dzi ta hU~M tiSh+Tha tiSh+Tha hU~M phaT:
nub byang gzhan gyis mi thub pa :
zhal gsum phyag drug zhabs bzhi bgrad :
g.yas dkar g.yon ser dbus ljang zhal :
b+han+d+ha me dang rdo rje g.yas :
rnga yab thod dbyug dril bu g.yon :
yum chen mda' snyems ma dang sbyor :
oM badzra kro ta a mr-ita kuN+Da li hU~M ts+tshin+da ts+tshin+da hU~M phaT:
byang phyogs khro bo bdud rtsi 'khyil :
zhal gsum phyag drug zhabs bzhi bgrad :
g.yas dmar g.yon dkar dbus ljang zhal :
me dpung dbyug to rdo rje g.yas :
zhags pa rgya gram dril bu g.yon :
yum chen rlung 'byin ma dang sbyor :
oM badzra kro ta trai lokya bi dza ya hU~M b+hin+d+ha b+hin+d+ha hU~M phaT:
byang shar khro bo khams gsum rgyal :
zhal gsum phyag drug zhabs bzhi bgrad :
g.yas sngo g.yon ljang dbus dud ka :
gri gug tri shul rdo rje g.yas :
mdung dang mda' gzhu dril bu g.yon :
yum chen gsod byed ma dang sbyor :
oM badzra kro ta ma hA ba la hU~M s+pho Ta s+pho Ta hU~M phaT:
'og phyogs khro bo stobs po che :
zhal gsum phyag drug zhabs bzhi bgrad :
g.yas sngo g.yon ljang dbus dud ka :
lcags kyu tsit+ta rdo rje g.yas :
dung dmar zhags pa dril bu g.yon :
yum chen skyod byed ma dang sbyor :
yum rnams sku mdog yab dang mtshungs :
g.yas pa dung dmar gtso la stob :
g.yon pa dril bu dku la bsten :
dur khrod chas kun yongs su rdzogs :
sprul 'khor gza' dang rgyu skar bcas :
klu yi tshogs kyis yongs su bskor :
hU~M la rang sngags snying pos bskor :
dam tshig ye shes dbyer med bskyed :
ces pa'i bar brjod /
de yang dbang chog ltar pad 'dab brgyad la klu brgyad /
bar khyams la gza' brgyad /
phyi'i lcags ri ste rdor ra'i nang tsam du phyogs skyong bcu rnams mos bskyed bya /
sgo ma las byang du mi gsal yang dbang chog tu yod pas spyi ltar khro mo dkar ser dmar ljang lcags kyu zhags sgrog dril 'dzin du bsgom /
de nas dbang bskur ye shes pa spyan drang ba /
bzhugs gsol /
phyag mchod bstod pa'i bar las byang bstar chags su gtang /
phreng ba byin rlabs spyi ltar bya /
bzlas dmigs ni /
bdag mdun gnyis ka'i thugs tsit+ta rin po che'i gur phub pa lta bu'i nang du rang 'dra'i ye shes sems dpa' tshon gang ba /
de'i thugs kar nyi gdan la rdo rje mthing nag rtse lnga pa sen gang ba'i lte bar zla gdan la ting 'dzin sems dpa' hU~M mthing nag nas 'bru gyen du langs pa tsam gyi mthar /
rtsa sngags kyi phreng ba sngon po yig 'bru rnams gyen du langs pa g.yas skor du sgo ro ro 'khor ba de la sems gtad de sngags bzlas pas /
sngags phreng las 'od zer sngon po dang /
khro chung dang mtshon cha me dpung dang bcas pa 'bar zhing phyogs bcur 'phros pas stong gsum 'jig rten gyi khams thams cad gang bas gnod par byed pa'i dgra bgegs thams cad gzhob thul gyis bsregs par bsam zhing bzla ba ni phyi sgrub rtsa ba'i dgongs pa dang /
thugs sgrub las byang las /
phyi snod dag pa gzhal yas khang :
nang bcud du gyur pa lha'i rnal 'byor :
sgrar grags pa sngags kyi rang sgrar bsam la :
zhes gsungs pa ltar khyer so gsum ldan du bya ba dang /
gzhan yang gtso bor lta ba'i ngang nas lha sku snang stong 'dzin med gsal stong bde ba chen po'i ngang nas bzla ba dang /
rnam rtog 'phro na gong gi 'phro 'du rnams dang /
gzhan yang snga 'gyur spyi gzhung ltar bdag byin rlabs sogs bsnyen sgrub yan lag bzhi'i dmigs pa'i 'phro 'du sbyar te bzla ba dang /
lha dang sngags la sems bzung ste bzla ba dang /
spyir blo 'das kyi ngang nas bzla ba sogs gal che bas rgyud tshod dang bstun te nyams su blang ngo //
de la thun dang po 'dir bzlas pa ji ltar 'os pa byas la stong tshigs mchod bstod rgyas bsdus gang 'os 'bul /
spyi sgos kyi chos srung rnams dang bye brag ldang lha'i gtor 'bul gter chen rin po ches mdzad pa ltar bya /
de nas tshogs 'khor bsham /
las byang ltar byin rlabs /
spyan 'dren /
dang po bar thas 'bul /
rtsa gsum spyi skong btang la gnam phud 'thor /
lhag ma byang shar du bsags la lhag chog gtong yang phyir mi 'bul ba dang /
lhag ma bsags shing lhag chog mi gtong ba'i lugs gnyis yod pas gang bde bya /
chad tho phul zhing bshal chus brtan ma bskyangs la bro brdung /
bdag mdun la mchod bstod mdor bsdus dang bzod gsol bya /
bdag bskyed 'od gsal du bsdu zhing lhar ldang /
mdun bskyed brtan bzhugs bsngo smon bkra shis byas te nyal ba'i rnal 'byor la 'jug
/nangs par thor thun la ldang ba'i rnal 'byor gyis langs la ngag byin rlabs byed nas /
skyabs sems sngon du 'gro bas /
oM AHhU~M:
dag pa gsum gyi sngags brjod pas :
zhes sogs nas /
dbang bskur chu lhag dbu rgyan bsam :
zhes pa'i bar gyis mdun bskyed dang /
bskyed pa'i gtum po'i spyi bo nas :
zhes pa nas /
gzhal yas khang dang lha ru bskyed :
ces pa'i bar gyis bdag bskyed rnams gsal gdab /
las byang ltar /
hU~M:
srid pa rdo rjer sgrub pa dang :
zhes sogs kyis spyan 'dren nas phyi mchod 'bul ba yan dang /
sman raka gtor gsum sngags tsam gyis phul //
lcang lo can gyi gnas mchog dam pa na /
gsang sngags rig sngags kun gyi bdag po ste //
log 'dren bgegs kyi tshogs rnams 'joms mdzad pa //
bcom ldan rdo rje 'dzin la phyag 'tshal bstod //
ces pa tsam gyis bstod /
rgyas par spro na /
rgyud kyi le'u bcu pa bskul byang bstod pa ltar grub na legs /
bzlas dmigs phyi sgrub rtsa bar /
bdag dang mdun du bzhugs pa yi :
gtum po nyid kyi thugs ka ru :
rdo rje mthing nag sen gang tsam :
de dkyil zla ba'i gdan la ni :
mthing nag hU~M ni nas tsam pa :
rtsa ba'i sngags kyis bskor bar bsam :
bdag bskyed mdun bskyed hU~M gnyis la :
bskor bar bsam la bzlas pa bya :
bzlas pa'i 'od zer khro chung khyung :
mtshon cha me ri 'phros pa yis :
stong gsum khams gang dgra bgegs bsregs :
snang srid lha sngags chos sku'i ngang :
de ltar gsal bskyed sngags 'di bzlas :
oM badzra tsaN+Da ma hA ro Sha na hU~M phaT:
ces pas gsal btab cing bzlas pa la 'jug
/thun mthar badzra pA Ni sa pa ri wA ra ar+g+haM sogs kyis mchod cing gong ltar bstod la /
mdun bskyed brtan bzhugs /
bdag bskyed bsdu ldang /
bsngo smon shis brjod byas te thun mtshams la 'jug
/snga thun la de kho na ltar dang /
dgong thun la las gzhung bsrang /
thun mtshams gter srung gtor bsngo /
grub na tshogs 'khor sngar ltar bya /
srod thun snga thun dang 'dra /
de lta bu'i thun bzhi'i rim pas grangs tshad 'bum phrag gsum dang nyer gcig yin pa'i shugs las dus bsnyen rtogs sla /
kha skong khri gsum tsam grub na legs /
rtags bsnyen ni /
rtsa bar /
gtum po'i rtags brgyad gzhan dang mthun :
zhes gsungs pas phyag rdor spyi dang khyad par nang sgrub sogs las shes so //
de ltar bsnyen tshad rdzogs nas /
zhar byung sgrub pa bya ba ni /
rtsa bar /
de nas sgrub pa bya ba ni /
thog mar bdag mdun sngar bzhin bsgoms la rtsa sngags brgya rtsa tsam bzlas mthar mdun bskyed rang la bstim /
bdag bskyed kyi thugs ka'i sngags 'khor las 'od zer spro bsdu sngar ltar bya zhing khyad par rang la gnod pa'i klu gdon rnams tshar bcad par dmigs la /
oM nyi ma pA la nan :
yak+sha tsit+ta mu tra zlog byer :
nA ga shig :
nA ga zlog :
nA ga byer :
nA ga snying la nan :
nA ga mgo la nan :
A+oM ga ru Da tsa le tsa le hU~M phaT:
nA ga rA dza mA ra ya hU~M phaT:
ces sogs bzla zhing klu gdon gyi gnod pa dmigs bsal yod na rtags ma byung bar bzlas na legs shing gzhan du zhag gcig tsam thun bzhir bgrangs pas sa bcad tshang /
'di'i rtags dang las sbyor sogs gzhung du gsal /
phan yon ni rtsa bar /
'di ni phyi ltar sgrub pa ste :
spros la dga' bas nyams su long :
'di la yon tan brjod mi lang :
dregs pa can rnams dbang du 'gyur :
sa bdag klu gnyan gza' bdud dang :
rgyal po la sogs sde brgyad tshogs :
gnod par mi 'gyur bran bzhin 'gyur :
zhes gsungs so //
phyi sgrub kho na byed na 'og tu 'chad 'gyur gyi dngos grub blang ba sogs rjes chog rnams bya dgos kyang /
phyag bzhes su phyi nang gsang sgrub gsum sbrel mar mdzad pa ltar bya'o /
!
/gnyis pa nang sgrub kyi rim pa ni /
bcas rnams sngar yod ltar la sgrub rten rdo rje phyi sgrub kho na'i yin pas bsdus kyang chog
/sgrub gtor gyi tsaka li rnams nang sgrub kyi lha dang brje /
thun bzhir gcod pa dang las byang gtong tshul sogs thams cad gong dang 'dra la /
lha nang sgrub tu bsgyur dgos pas las byang gi sngon 'gro rnams dang /
dngos gzhi'i ting 'dzin rnam gsum nas gzhal yas khang bskyed /
rdo rje'i klong chen nyid du gsal ba'i dbus :
zhes pa'i mtshams 'og nas bshad pa'i nang sgrub mngon rtogs /
nyi zla pad+ma'i gdan steng sogs nas /
hU~M la sngags kyis bskor :
ces gsal btab /
sprul 'khor gza' dang rgyu skar bcas :
man chad phyi sgrub skabs ltar tshang ba btang /
nang sgrub 'dir bdag bskyed kho na las mdun bskyed ma bshad kyang /
las byang skabs rig pa'i rang rtsal las bdag mdun gnyis ka me long la gzugs brnyan shar ba ltar dus gcig tu lam gyis gsal 'debs pa dang /
tshogs 'khor skabs su gtor ma lhar bskyed pa sogs snga 'gyur spyi ltar bya ba spros pa'i yan lag tu 'gyur bas don dang mi 'gal /
bzlas dmigs ni /
thugs kar nyi gdan la rdo rje nas 'bru tsam gyi lte bar hU~M mthing ga la sngags phreng sngon po g.yas skor du 'khor ba de las 'od zer dpag tu med pa 'phros pa zhal nas thon /
'od zer gyi rtse las mchod lha spros te phyogs bcu'i sangs rgyas byang sems la mchod pa phul /
'od zer des sems can gyi sdig sgrib sbyangs /
tshur 'dus byin rlabs dngos grub thams cad bsdus te thugs ka'i sngags phreng dang bcas par thim par bsam pa gzhung don gyi dmigs pa'i gtso bo dang /
gzhan yang phyi sgrub skabs su bshad pa ltar gyi 'phro 'du dang /
mnyam par 'jog tshul sogs rig pas bsgres la nyams su blang /
thun mtshams kyi bya ba dang thun bzhir gcod tshul sogs sngar dang 'dra /
thor thun sogs thun gzhan rnams la skyabs sems sngon du 'gro bas /
nang sgrub rtsa ba nyid kyis 'thus pas /
byang chub mchog tu sems bskyed nas :
stong pa'i ngang las skad cig gis :
nyi zla pad+ma'i gdan steng du :
hU~M las bdag nyid gtum po ni :
shin tu khros pa gshin rje'i gzugs :
gdug pa'i steng na brkyang bskum bzhugs :
mthing nag rngam pa phyag g.yas rdo rje 'phyar :
g.yon pa sdigs mdzub rtse la khyung gi bya khra 'gyed :
zla rgyas zhal la rngams pa'i mche ba gtsigs :
spyan gsum sdang mig bskal pa'i me ltar 'bar :
sma ra ag tshom smin ma shin tu bsdus :
zhal gdangs ljags 'dril khro gnyer rab tu gtsigs :
dbu skra khams nag gyen brdzes sbrul gyis brgyan :
rigs lngas dbu brgyan dur khrod chas brgyad gsol :
me dpung dkyil bzhugs thugs kar nyi ma'i steng :
rdo rje'i lte bar hU~M la sngags kyis bskor :
g.yas su 'khor bar bsam zhing sngags 'di bzlas :
zhes gsungs pa ltar gsal btab /
rig pa lha skur ldang ba las dgug bstim sogs mi dgos /
gdan pad+ma nyi zla ru tra dang /
phyag g.yas gnam lcags kyi rdo rje /
g.yon khyung gi bya khra khyung chen khra bo 'byung lnga'i mdog can yin par bzhed /
bzla bya'i sngags ni /
oM badzra tsaN+Da ma hA ro Sha Na hU~M phaT:
ga ru Da tsa le tsa le hU~M phaT:
ces pa'o //
bsnyen tshad 'bum phrag gcig gzhung las gsungs shing kha skong khri bcas bzla /
rtags tshad gzhung las /
de la rtags kyi rim pa 'byung ba ni :
rab dngos 'bring nyams tha ma rmi lam du :
gtum po dang ni khyung nyid zhal mthong dang :
ri bo pang 'degs nyi zla rked la 'khor :
me 'bar mtsho skem klu tshogs bsad pa dang :
gdug pa btul nas bdag nyid rgyal ba dang :
dang po cho 'phrul che zhing de nas zhi ba dang :
khyung la rta byas mkha' la 'phur ba dang :
nyams dga' rig pa dwangs shing ngar skye dang :
sha khrag dmar nyog mi rta bsad pa 'byung :
zhes gsungs pa ltar ro //
rtags thon nas las sbyor phrin las kyi sgrub pa nas kha skong bar bshad cing /
de'ang bsnyen rtags thon nas dgra gdon dmigs bsal yod na thod pa 'khor lo'i bcas tshad ldan bya /
klu dang rgyal po sogs so so'i kha bsgyur zhag grangs nyer gcig la rtags thon par bsgrubs nas mthar mnan sreg sogs kyis mtha' sdud dgos kyang /
'dir sa bcad tsam du grangs bsnyen thems nas spros med ting nge 'dzin gyi sgo nas las la sbyor ba ni /
nang sgrub kyi bzlas pa'i mthar dmigs pa /
phyag g.yas pa'i gnam lcags kyi rdo rje de g.yon pa'i khyung gi spyi bor bzhag
/snying ga'i hU~M sngags phreng dang bcas pa las 'od zer sngon po byung /
g.yas kyi rdo rje'i lte bar phog
/de las 'od 'phros khyung gi spyi bor thim /
de las 'od zer dang khro tshogs bya khyung dpag med 'phros te gnod byed dgra bgegs thams cad bkug ste mdun du gnam lcags 'brub khung nang du btsud /
khro tshogs bya khyung rnams kyis dug khrag dang mtshon cha'i char phab /
bsad bcad gtubs shing zos te rdul tsam yang ma lus par bsam la /
nang sgrub kyi sngags sham du /
hU~M phaT Sha na ro ma hA tsaN+Da ga ru Da d+he ba thon phyung :
nA ga snying la gzir :
gnod byed 'byung po thums ri li li rbad :
ces btags pa khri tsam bzla /
thun bsdu ba'i skabs rnams su mchod bstod phyi sgrub ltar la /
khyad par rgyud las byung ba'i gtor sngags /
oM badzra tsaN+Da ma hA ro Sha Na ba liM ta i daM gr-ih+Na khA hi tsakra ni swA hA:
zhes pa lnga gsum bdun gang rigs kyis gtor ma 'bul /
nyer bsdu'i skabs su'ang gzhung las /
rdzogs rim rang dang lha gnyis dbyer med de :
gdod nas lhan skyes 'ja' tshon lta bur shes par bya :
mchod bstod mi dgos rang dang lhan cig skyes :
ye nas sku gsum 'du 'bral med par gnas :
zhes gsungs pa ltar shes pa dang bsngo smon shis brjod bya /
phan yon ni /
gang bsam don kun 'grub par the tshom med :
ces mdor bsdus te bstan to //
spros 'byor chung nas nang sgrub kho na bsnyen na bdag bskyed dang sman gtor rak+ta nyer spyod tsam la brten te bgyis na khyer bde bas legs so //
las sbyor dmigs bzlas kho nas 'grub par smos ma dgos so /
!
/gsum pa gsang sgrub kyi rim pa ni /
dkyil 'khor gtor ma sogs kyi bca' gzhi gong ltar la /
sgrub gtor gyi tsaka li gsang sgrub yab yum kyi sku gzugs /
las byang gtong tshul sogs gang gis rigs 'gre sbyor /
'on kyang gsang sgrub 'di dkyil 'khor dang mdun bskyed la ma brten par bdag bskyed kho nar brten pa yin yang /
phyi nang gsang gsum sbrel mar byas phyin las byang re gtong zhing /
de skabs su bdag mdun me ri 'dabs 'brel du gyer sgom byed cing gtso bo go 'pho ba dang /
thun thun mtshams kyi bya ba spyi nang sgrub kyis 'gre shes par bya /
sgrub pa dngos la rtsa ba las /
lha'i rnal 'byor dang /
sngags kyi rnal 'byor dang /
rdzogs rim gyi rnal 'byor gsum du gsungs pa'i dang po lha'i rnal 'byor ni /
skyabs 'gro sems bskyed sngon du 'gro bas /
stong pa'i ngang las :
rang tha mal pa'i thugs kar hU~M mthing nag gam smug nag las 'od zer 'phros pas me 'bar :
lus mgo mjug tu khyab pas bdag nyid skad cig gis rdo rje gtum po yab yum du gyur te :
pad+ma nyi zla dregs pa'i gdan la gtum po sku mdog mthing nag zhal gcig phyag gnyis pa zhabs phyed skyil du bzhugs pa :
dbu skra khams nag gyen du 'bar ba :
spyan gsum sdang mig dmar zlum 'khrugs pa :
zhal gdangs ljags 'dril ba mche ba gtsigs shing khro gnyer dpral bar bsdus pa :
sma ra smin ma ag tshom ser ba :
thod pa skam po lngas dbu la brgyan pa :
yan lag sbrul gyi chun pos brgyan pa :
phyag gnyis rdo rje dang dril bu yum la 'khyud pa :
mi mgo'i phreng ba :
stag lpags kyi sham thabs :
mi lpags kyi g.yang gzhi sku la gsol ba :
glang chen gyi ko rlon stod na g.yogs pa :
thal chen gyi tshom bu :
rak+ta'i thig le :
zhag gi zo ris :
sku khro zhing sgeg pa :
gsang ba'i yum dbyings phyug ma ljang dmar zhal gcig phyag gnyis ma g.yas b+han+d+ha yab la 'khyud pa :
g.yon dril bu dku la brten pa :
zhabs gnyis yab kyi dku la 'khril ba :
khro mo spyan gsum rus pa'i rgyan gyis brgyan pa :
yab yum me dpung 'bar ba'i klong na bzhugs pa :
dam tshig dang ye shes pa gnyis su med par bsgom mo :
zhes gsungs pa ltar gsal gdab bo //
gnyis pa sngags kyi rnal 'byor ni /
yab kyi thugs kar hU~M dang yum gyi thugs kar ma la sngags phreng gis bskor ba yab kyi zhal nas 'thon /
yum gyi zhal du zhugs /
dbu ma'i nang brgyud yum gyi mkha' gsang nas yab kyi rdo rje la zhugs te thugs ka'i sngags phreng la 'khor /
slar yang yab zhal nas 'thon pa sogs do li'i dmigs pa bar ma chad pa dang /
de ltar 'khor ba las 'od zer 'phros pas sdig sgrib sbyong ba dang dgra bgegs tshar gcod pa sogs kyi dmigs pa'i 'phro 'du'ang sbyor du rung zhing /
gtso cher bde stong gi ting nge 'dzin la blo bzhag ste /
bzla bya'i sngags ni /
oM badzra tsaN+Da ma hA ro Sha Na ma ma sid+d+hi hU~M hU~M phaT:
ces bzla :
thun mthar sngags mchod tsam bya /
sgos bstod ni /
hU~M:
dmar nag gru gsum pad nyi'i gdan steng du :
bdud 'dul gtum po mthing nag 'jigs pa'i sku :
dur khrod chas brgyad dpa' bo khros pa'i sku :
zhal gdangs ljags 'dril khro gnyer mche ba gtsigs :
spyan gsum dmar 'khrugs dbu skra sma ra ser :
phyag gnyis rdo rje dril bu yum la 'khyud :
zhabs gnyis brkyang bskum bdud bzhi klu gnyan brdzis :
bdud 'dul gtum po'i sku la phyag 'tshal bstod :
hU~M:
yum chen gsang ba'i dbyings phyug khro mo'i sku :
zhal gcig phyag gnyis dur khrod rus pas brgyan :
phyag gnyis thod pa dril bu 'khyud cing bsten :
gcer bu skra grol spyan dmar khro gnyer bsdus :
zhabs gnyis rked 'khyud bde chen yab la 'khril :
gnyis med gsang ba'i yum la phyag 'tshal bstod :
ces pas bstod /
gsum pa rdzogs rim gyi rnal 'byor ni /
phyi snod kyi 'jig rten thams cad gzhal yas khang :
nang bcud kyi sems can thams cad gtum po yab yum :
snang grags thams cad bde stong 
gsal stong 
rig stong 
grags stong 
mtha' grol klong yangs chen po'i ngang la bzhag go :
zhes gzhung tshig gis gsal btab la mnyam par bzhag
/bsngo smon dang shis pa brjod /
grangs ni 'bum phrag gsum dang nyer gcig tu gsungs pa ltar la kha skong khri gsum tsam bzlas na legs /
de nas rtags kyi rim pa ni gong ltar bsgrubs par byas pas rtags ni rtsa bar /
rtags ni lus bde ngag nus pa dang ldan :
sems la bde gsal gyi sa mA d+hi skye :
zhal ston lung bstan chos 'chad mngon par shes pa 'char :
nus pa dang grags pa'i dngos grub thob :
tshe gcig gis gtum po'i go 'phang la gnas :
shi dus 'ja' dang ring bsrel dang sku gdung 'byung ngo :
zhes pa ltar ro //
bzhi pa mkha' 'gro'i sgrub pa ni gsang sgrub kyi las sbyor lta bu yin pas /
gsang sgrub kyi bsnyen grangs thems pa dang /
thun bzhi kar lha'i rnal 'byor gyis /
dam tshig dang ye shes gnyis su med par bsgom mo //
zhes pa'i mtshams su /
rang gtum por gsal ba'i spyi bor o rgyan mthing nag rdor dril 'dzin cing longs sku'i chas can /
yum gyi spyi bor yum bud+d+ha rigs kyi mkha' 'gro ma mthing ga phyag na 'dod yon lnga dang yid bzhin gter gyis gang ba'i b+han+d+ha bsnams pa /
rang gi mgrin par rdo rje mkha' 'gro yab dang yum gyi mgrin par rdo rje mkha' 'gro ma gnyis ka dkar po phyag gnyis rdo rje dang b+han+d+ha /
de bzhin du yab yum so so'i thugs kar rin chen mkha' 'gro yab yum ser po rin po che dang b+han+d+ha /
lte bar pad+ma mkha' 'gro yab yum dmar po pad+ma'i sdong po dang b+han+d+ha /
gsang bar las kyi mkha' 'gro yab yum ljang gu rdo rje rgya gram dang b+han+d+ha /
thams cad kyang rus pa dang rin po che'i rgyan can brkyang bskum gar stabs lam mer bzhugs pa /
o rgyan thugs kar hrIH
yum gyi thugs kar ma /
mkha' 'gro rigs bzhi yab kyi thugs kar ra tsa hri ya /
yum bzhi'i thugs kar ha ri ni sa dkar ser dmar ljang gsal gdab /
bzlas dmigs ni /
rdo rje mkha' 'gro yab yum gyi thugs srog gi sa bon 'od zer dkar po'i 'phro 'dus bdag gzhan gyi nad gdon zhi ba dang /
rin chen mkha' 'gro yab yum gyi thugs srog las 'od zer ser po'i 'phro 'dus tshe sogs 'byor drug rgyas pa dang /
pad+ma mkha' 'gro yab yum gyi thugs srog gi 'od zer dmar po'i 'phro 'dus 'khor 'das dbang du bsdu ba dang /
las kyi mkha' 'gro yab yum gyi thugs srog gi 'od zer ljang gu'i 'phro 'dus dgra bgegs tshar gcod par dmigs /
bzla bya'i sngags ni /
gsang sgrub sngags sham du /
ha ri ni sa :
ra tsa hri ya tsit+ta hrIMHhrIMHdzaHdza :
shIn+taM ku ru sid+d+hi hU~M:
puSh+TiM ku ru sid+d+hi hU~M:
pA shaM ku ru sid+d+hi hU~M:
ma rA ya sid+d+hi hU~M:
zhes btags pa bzla /
las bzhi so sor zhag re rer byas pa'i zhag bzhi tsam dang /
rtags gzhung las /
dpa' bo mkha' 'gro rnams kyis lung ston :
chos 'chad :
legs nyes smra :
phrin las kun sgrub lus dang grib ma ltar thun mong mchog la sbyor bar 'gyur ro :
zhes gsungs pa ltar ro //
de ltar mkha' 'gro'i sgrub pa song nas phrin las myur du 'grub pa'i sbyin sreg ni gzhung las /
de nas phrin las sgrub pa ni :
zhi rgyas dbang drag gi maN+Dal bris par so so dang mthun pa'i shing bsags :
tshogs gtor mchod pa zhi rgyas dbang drag so sor bshams :
me nang du gtum po yab yum 'khor dang bcas pa bskyed :
bsreg rdzas bdud rtsir bsam la 'bul :
gang 'dod pa'i gsol ba gdabs :
phrin las bzhi gang sgrub lha'i mdog ltar bskyed :
spyir las tshogs mang na yang gsang sgrub 'di'i las tshogs me mchod 'di zab pas 'di las gzhan du ma bstan no :
'dis don thams cad yid bzhin du 'grub bo :
zhes dang /
zhal gdams las /
shar du sreg rdzas gser dngul zangs lcags dar zab me tog :
mar me zhal zas mchod :
nad gdon sdig sgrib zhi bar gsol ba gdab :
lho ru mi nor zas gsum phud dang gzugs dang dngos 'byor 'bul :
mi nor zas gsum mthu dang grags pa bsod nams thams cad rgyas par gsol ba gdab :
nub tu lha mi gang yin rU pa ming byang bsreg :
khams gsum srid gsum thams cad dbang du bsdu bar gsol ba gdab :
byang du dug sna khrag sna dgra bgegs ling+ga bsreg :
dregs pa dgra bgegs 'byung po thams cad tshar gcod par gsol ba gdab :
las tshogs gzhan nas kha skong dgos pa med :
bsnyen pa thems nas mchog thun mong dngos grub thob pa la the tshom med do :
zhes gsungs pa ltar grangs bsnyen pa'i bcu cha dgos pas rdzas dang lha bsgom tshul sogs 'di ltar la 'don cha lag len gsang ba spyi chog sbyor bas 'thus so //
de ltar phyi sgrub bsnyen pa /
nang sgrub nye bsnyen /
gsang sgrub sgrub pa /
mkha' 'gro sgrub chen gyi don yin par yang bshad do //
gsum pa rjes gyi rim pa ni /
bsnyen sgrub legs par grub pa'i snga dro'i char gzhi mdun stegs dkar po la /
phye mar sman dang mngar gsum gyis sbrus pa'i dpal bshos dang tshe ril /
las bzhi'i rdzas zlum po /
gru bzhi /
zla gam /
zur gsum gyi dbyibs sogs bzos pa dang /
dza gad dang bu ram chos sman sbyar ba'i btung ba /
gzhan yang sha mar thud khur ba zas sna'i rigs shing tog sogs dngos grub kyi rdzas ci 'byor du bsags la /
las gzhung du gsang sgrub kyi mngon rtogs sbyar ba'i gzhung bsrang dang dzapa? kyi dus gsang sgrub kyi sngags dang mkha' 'gro'i sngags shams sbrel ba brgya stong du bzla zhing /
'khor 'das snod bcud kyi legs tshogs yon tan thams cad bsdus te dngos grub kyi rdzas la thim par bsam pa'i 'phro 'du bya /
tshogs kyi 'khor lo rgyas par bshams te rtsa gsum skong gso'i bar dkyus bzhin btang /
nang gi rnal 'byor dang ldan pas tshogs rdzas longs spyod de smon lam gdab /
sgrub pa'i ring bsags pa'i gtsang btsog gi lhag gtor bsres pa bdud rtsi'i kha phrus btab sman raka bran la lhag chog bcas phyi rol du bskyal /
bka' gter srung ma'i gtor bsngo dang chad brtan rta bro bcas tshang ba bya /
dngos grub skul tshig gter kha 'dir dmigs bsal ma byung bas spro na rigs mthun gzhan nas blang chog
/bsdu na /
sgrub gtor sku rten dang bcas lhar gsal ba spyi mgrin snying lter gtug cing /
A+oM badzra pA Ni kA ya wA ka tsit+ta gu Na karma sarba sid+d+hi hU~M/
zhes brjod cing gnas rnams nas sku dang 'od zer sogs spros bstim gyis dbang bzhi len pa'i dmigs pa byed /
mthar gtor ma'i ye shes pa gshegs shing dam tshig pa bdud rtsir gyur par mos te gtor zan cung zad myang zhing dngos grub kyi rdzas rnams rol /
bdag mdun gyi lha tshogs gsal btab ste mchod bstod rgyas bsdus ci rigs dang /
yig brgya mang du bzlas pas lhag chad kha bskangs la bzod gsol spyi ltar bya /
mdun bskyed ye shes pa ras bris dang sku rten la dmigs te /
oM/
'dir ni gzugs dang lhan cig tu //
zhes sogs dang /
su pra tiSh+Thas me tog 'thor zhing brtan bzhugs bya /
dam tshig pa rang la bsdu /
bdag bskyed rdzogs rim du bsdus te blo bral gyi ting nge 'dzin la mnyam par bzhag
/slar yang snang stong zung 'jug gi lha skur ldang zhing snang srid thams cad lha sngags ye shes kyi rang bzhin du shes par byas la bsngo smon dang shis brjod rgyas pa bya /
rgyal tho la gtang rag gi mchod bstod phul la gshegs bsdu byas te mtshams rim gyis grol /
'dir bsnyen sgrub dngos gzhi'i lag len dang dmigs rim rtsa ba tsam smos pa yin gyi spang blang gi rim pa rnams spyi'i bsnyen yig dang brgyud pa'i phyag bzhes sogs las rtogs par bya'o //
rnal 'byor can la snang ba'i zhugs 'dis kyang //
rim pa dang po'i gsang lam legs bgrod nas //
rang rig rdo rje 'dzin pa'i phyag rgya ru //
ngo shes rtsal rdzogs brtan pa thob gyur cig
/ces blo gros dang spros 'byor dman pa'i ku sA li nyams len 'dod pa la khyer bde ba'i slad du rig 'dzin chen po pad+ma phrin las kyis mdzad pa'i bsnyen yig rdo rje'i mtshon cha las /
snying po bsdus te pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen po'i sgrub gnas su bkod pa dge legs 'phel ///
/
