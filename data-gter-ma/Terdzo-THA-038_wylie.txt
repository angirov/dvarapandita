@#//
bla ma'i thugs sgrub yid bzhin nor bu las /
'chi med tshe'i dbang skur ba'i lag len yid bzhin dpal 'dzin zhes bya ba bzhugs so //
rdo rje'i sku brnyes bde ba che //
'chi med dngos grub sbyin mdzad der //
btud nas las kyi kha tshar ni //
kun la nyer mkho'i 'jug bder spel //
dus ma yin par 'chi ba'i 'jigs pa sel zhing ring 'tsho'i zil dngar ci 'dod du 'jo ba ni bla ma'i byin rlabs kho na stobs che zhing /
bla ma rgyal ba sras bcas kyi khyab bdag 'chi med gu ru pad+ma saM b+ha ba'i sgo nas tshe'i dbang bskur don zab la khyer bde ba 'di 'chad pa la gsum /
sgrub pa'i rdzas 'du bya ba /
de nyid nus ldan du sgrub pa /
de'i 'bras bu phrin las kyi rim pa brtsam pa'o //
dang po ni /
dkar phyogs kyi dus tshes dge bar bkra shis yid 'ong gi gnas su stegs gtsang mar maN+Dal la 'bru dkar gyi tshom bu lha grangs bkod pa'i khar /
many+dzi la tshe'i 'brang rgyas bum gzugs ma rgyan ldan bzhag pa'i g.yas g.yon du tshe bcud bdud rtsi'i phur ma bsres pa'i tshe ril dang tshe chang /
rgyab tu tshe mda'/
mdun du sman raka gtor gsum dang phyi mchod phreng tshar du bsham /
gtor tshogs kyi yo byad nye bar mkho ba rnams dang /
las bum sogs 'du bya'o //
gnyis pa ni /
thugs sgrub yid bzhin nor bu'i phrin las gzhung bsrangs te bzlas pa'i bar grub nas /
bdag mdun skad cig gis gu ru bde ba chen po 'chi med pad+ma saM b+ha bar gsal ba'i gnas lngar phyag mtshan lnga dang yig 'bru lngas mtshan pa las 'od zer bsam gyis mi khyab pa dang /
lha mo mgyogs ma'i sprul pa nyi zer gyi rdul ltar spros pas bdag dang bsrung bya'i bla tshe chad nyams yar ba dang /
'byung ba bzhi'i dwangs ma /
'khor 'das kyi bcud dang dge mtshan thams cad 'chi med tshe'i bdud rtsi 'od zer kha dog sna tshogs pa'i rnam par spyan   drangs /
rang gi spyi bo nas zhugs /
lus kyi nang thams cad gang bas 'chi med tshe'i dngos grub thob /
mdun gyi tshe rdzas rnams la thim pas rdo rje tshe'i bcud len du gyur /
ces pa'i ting nge 'dzin la blo rtse gcig tu bzhag ste /
oM AHhU~M badzra gu ru pad+ma sid+d+hi A yu She hU~M nr-i dzaH
zhes pa'i tshe 'dzab ci 'grub bzla /
thun mthar tshe 'gugs pa ni mda' dar g.yab la /
hrI:
'od gsal chos sku'i pho brang nas :
longs spyod yongs rdzogs sprul pa'i sku :
'chi med pad+ma saM b+ha ba :
rtsa gsum rgya mtsho'i 'khor dang bcas :
sgrub la tshe dbang mchog stsol phyir :
thugs dam bskul lo dbyings nas bzhengs :
rnal 'byor bdag cag 'khor bcas kyi :
bla tshe chad nyams yar ba dang :
phyi snod 'byung ba bzhi yi bcud :
nang bcud 'gro ba'i tshe bsod dpal :
gsang ba rgyal ba sras bcas kyi :
mkhyen brtse nus pa'i yon tan kun :
'od zer bdud rtsi'i rnam par sdus :
bdag dang sgrub pa'i rdzas la stims :
rgas med lang tsho'i dngos grub stsol :
nad med bde ba'i dngos grub stsol :
'chi med tshe yi dngos grub stsol :
ye shes mchog gi dngos grub stsol :
oM AHhU~M badzra gu ru pad+ma sid+d+hi A yu She hU~M nr-i dza :
zhes bskul /
stong tshigs kyi mchod bstod gsol 'debs sogs dang /
gter srung gtor 'bul /
tshogs mchod yod na bsgral bstab kyi bar du grub pa dang /
las bum la dmigs te /
las bum nang du rta mgrin rgyal :
dmar nag thod dbyug me zhags 'dzin :
khro bo'i chas rdzogs me dbus rol :
thugs srog sngags kyi phreng ba las :
bdud rtsi'i rgyun byung bum pa gang :
dag byed rdo rje'i bdud rtsir gyur :
ces mos la /
oM ha ya grI ba hU~M phaT:
brgya rtsa brgyad bzlas mthar /
khro bo chen pos bgegs zlog cing las thams cad grub pa'i phrin las mdzad du gsol ces phrin las bcol la rig pa'i me tog dor zhing gnang ba nod do //
gsum pa la /
sdom ni /
khrus bya bgegs srung me tog dbul //
gsol 'debs rgyud sbyong sdom pa bzung //
ye shes dbab cing tshe bcud 'gugs //
tshe 'brang tshe ril tshe chang sbyin //
rgyas gdab bcas te bcu gsum mo //
zhes pa'i dang po ni /
slob ma rnams la phyi rol du las chus khrus bya /
gnyis pa ni /
nang du 'ongs ba na /
bgegs gtor bshams la /
las byang ltar /
rang nyid dbang chen sku ru gsal :
sogs nas byin rlabs dgug bsngo bskrad pa drag sngags brjod cing thun gyis gzir ba rnams bya /
gsum pa ni /
gral du 'khod nas /
hU~M:
bdag nyid dpal gyi sogs brjod la srung ba'i 'khor lo brtan par bsgom /
bzhi pa ni /
me tog bkye bsdu byas la /
nam mkha' dang mnyam pa'i ma gyur skye bo mtha' dag khyab bdag bde ba chen po 'chi med pad+ma saM b+ha ba'i go 'phang la bzhag par bya /
de'i slad du gnas skabs chos ldan gyi tshe ring du 'tsho zhing mthar thug 'chi med rdo rje'i go 'phang bsgrub pa'i phyir smin byed kyi dbang bskur zab mo gsan snyam pa'i thugs bskyed pa gsal thob mdzod /
de lta bu'i thabs tshul zab mo mtha' yas pa rgyal ba'i gsung rab spyi dang bye brag rdo rje theg pa'i ring lugs rnams su rgya cher 'byung ba kun gyi yang zab 'chi med bla ma pad+mA ka ra'i byin rlabs ye shes dwangs ma bcud du smin pa la   brten nas /
dus ma yin pa'i 'chi ba zlog cing 'chi med tshe'i dngos grub bde blag tu byed pa ni brgyud pa nas brgyud par yongs su grags shing /
dngos stobs kyi rigs pa dang myong bas kyang grub pa yin la /
de la'ang bla ma longs skur sgrub pa dang sprul skur sgrub pa sogs kyi bka' srol mi 'dra ba du ma mchis pa'i nang nas /
skabs 'dir thugs sgrub yid bzhin nor bu'i chos sde las byon pa bde ba chen po pad+ma saM b+ha ba'i sgo nas 'chi med tshe'i dbang bskur bgyid pa ste /
gzhung las /
gdams pa sna res las can sdug bsngal sel :
bsam pa thams cad yid bzhin 'grub par byed :
ces gsungs pa ltar tshe'i bar chad nad gdon 'jigs brgyad gtso bor gyur pa'i sdug bsngal mtha' dag sel zhing /
'chi med kyi dngos grub yid bzhin du stsol ba la mthu rtsal lhag par che ba /
byin rlabs kyi gzi byin ma nyams /
dngos grub kyi tshan kha ma bri ba'i dbang bskur zab mo bgyi ba la /
slob dpon gyi bya ba rnams song grub pa lags pas /
khyed rang rnams kyis bgyi bar 'os pa la thog mar tshe dbang zab mo zhu ba'i yon du maN+Dal 'bul bar zhu /
zhes mtshams sbyar la maN+Dal 'bul du gzhug
/lnga pa ni /
bla ma dkyil 'khor gyi bdag po dbyer mi phyed pa'i spyan sngar thal mo me tog dang bcas te gsol ba 'debs pa 'di'i rjes zlos mdzod /
rtsa gsum rgyal ba 'dus pa'i dngos :
ma hA gu ru pad+ma 'byung :
bdag la brtse bas nyer dgongs te :
'chi med tshe yi dbang mchog stsol :
ces lan gsum gyis gsol ba gdab /
drug pa ni /
phyogs dus kyi skyabs gnas dkon mchog rtsa gsum chos skyong dang bcas pa dpal ldan bla ma bde ba chen po'i gsang ba gsum du rdzogs pa la /
bdag dang 'gro ba lhan cig pas byang chub ma thob kyi bar du skyabs su 'gro ba'i 'dun pas 'di'i rjes zlos /
na mo :
bla ma bde gshegs sogs las byang ltar lan gsum /
mkha' khyab kyi 'gro ba mtha' dag gi don du bdag gis 'chi med bla ma pad+ma saM b+ha ba'i go 'phang dus myur ba nyid du ci nas kyang 'thob par smon pa dang /
de'i slad du smin byed kyi dbang bskur ba nod cing grol byed rim pa gnyis bsgrub pa la 'jug par dam bca' ba'i blos 'di'i rjes zlos /
sems bskyed 'gro ba sogs lan gsum /
tshogs kyi zhing khyad par 'phags pa de dag gi spyan sngar /
tshogs gsag yan lag bcu pa tshul bzhin du bya ba'i blos so so'i don rjes su dran pas 'di'i rjes zlos /
bla ma yi dam mkha' 'gro gshegs :
sogs bya /
bdun pa ni /
bla ma dkyil 'khor pa'i lha tshogs rnams kyi spyan sngar sdom pa gsum gyis bsdus pa'i bslab bya mtha' dag blangs nas bsrung bar bgyi'o snyam pa'i blos 'di'i rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi gtang na :
bdag la byin gyis brlab tu gsol :
lan gsum /
sdom bzung 'di bsdu na ma byas kyang chog go
/brgyad pa ni /
de nas dbang gi gzhi 'god pa'i slad du ye shes pa dbab pa la /
khyed rang rnams lus drang por bsrang /
ngag srog rtsol kha sbyor du chings /
yid tshogs drug gi yul la skad cig kyang ma yengs par sgo gsum gyi gnad bcun te dmigs pa 'di bzhin du mdzod cig
/slob dpon gyi thugs ka nas 'od zer 'phros /
khyed rang gi gdos bcas phung khams kyis mtshon pa'i ma dag pa'i snang ba thams cad mi dmigs te stong par sbyangs /
stong pa'i ngang las sa phyogs pad+mo bde ba can gyi bkod pa phun sum tshogs pas spras pa'i dbus su rab tu rgyas pa'i chu skyes dang nyi zla'i dkyil 'khor gyi gdan la /
khyed rang rnams skad cig gis dkyil 'khor kun gyi khyab bdag ma hA gu ru bde ba chen po 'chi med pad+ma saM b+ha ba sku mdog dkar la dmar ba'i mdangs can mtshan dpe'i gzi byin 'bar zhing ye shes kyi 'od lnga 'phro ba /
zhal gcig zhi zhing 'dzum pa /
phyag gnyis mnyam gzhag gi steng du ka pA la bdud rtsis gang ba'i nang du 'chi med tshe'i bum pas mtshan pa bsnams pa /
dbu la brjid ldan she'u'i snyan zhu dang /
sku la gsang gos phod ka chos gos za 'og gi ber chen gsol ba /
zhabs rdo rje'i skyil mo krung gis 'ja' zer thig le'i klong na bzhugs pa'i gnas gsum du sku gsung thugs rdo rje'i rang bzhin oM dkar AHdmar hU~M mthing gas mtshan par gsal thob cig
/slob dpon yang 'chi med gu ru pad+ma saM b+ha bar gsal ba la mos gus bskyed pas /
thugs ka nas 'od zer gyi snang ba bsam gyis mi khyab pa 'phros /
phyogs bcu'i sangs rgyas kyi zhing rab 'byams rnams dang /
khyad par dpal ri pad+ma 'od kyi gzhal yas khang chen po nas /
ma hA gu ru 'chi med pad+ma saM b+ha ba grub pa rig 'dzin mkha' 'gro'i 'khor dang bcas pa skad cig gis rnam 'gyur byin rlabs kyi rtsal bsam gyis mi khyab pa dang bcas pa byon nas khyed rang rnams la thim pas rgyud byin gyis brlabs pa'i mos 'dun mdzod cig
/spro na las byang gi spyan 'dren gyer /
bsdu na thod phreng rtsal sham bu dang bcas drag tu brjod /
rol mo bsgrag pa sogs bya'o //
mthar /
de ltar dbab pa'i ye shes pa de nyid khyed rang rnams kyi sgo gsum la dbyer med du brtan par byas pa'i mos pa mdzod /
tiSh+Tha badzra :
zhes rdo rje rgya gram du bzhag
/dgu pa ni /
de nas tshe'i dngos grub 'gugs pa'i slad du dmigs pa 'di bzhin du mdzad 'tshal /
slob dpon gu ru bde ba chen po 'chi med pad+ma saM b+ha bar gsal ba'i gnas lngar phyag mtshan lnga dang yig 'bru lngas mtshan pa las 'od zer bsam gyis mi khyab pa dang /
lha mo mgyogs ma'i sprul pa nyi zer gyi rdul ltar spros pas khyed rang rnams kyi bla tshe chad nyams yar ba dang /
'byung ba bzhi'i dwangs ma /
'khor 'das kyi bcud dang dge mtshan thams cad 'chi med tshe'i bdud rtsi 'od zer kha dog sna tshogs pa'i rnam par spyan drangs /
khyed rang rnams kyi spyi bo nas zhugs /
lus kyi nang thams cad gang bas 'chi med tshe'i dngos grub thob /
mdun gyi tshe rdzas rnams la thim pas rdo rje tshe'i bcud len du gyur pa'i mos pa mdzod /
ces dang mda' dar g.yab la /
hrI:
'od gsal chos sku'i pho brang nas :
sogs tshe 'gugs gong bzhin byed /
bcu pa ni /
tshe'i 'brang rgyas thogs la /
de ltar tshe 'gugs shing bcud bsdus nas /
tshe'i 'brang rgyas 'di nyid rtsa gsum kun 'dus 'chi med pad+ma saM b+ha ba gu ru bde ba chen po'i rnam pa /
phyag gnyis mnyam gzhag gi steng na 'chi med tshe'i bdud rtsis gang ba'i b+han+d+ha dang tshe bum bsnams par gsal ba'i gnas lngar phyag mtshan lnga dang yig 'bru lngas mtshan pa las 'od zer bsam gyis mi khyab pa dang /
lha mo mgyogs ma'i sprul pa nyi zer gyi rdul ltar spros pas khyed rang rnams kyi bla tshe chad nyams yar ba dang /
'byung ba bzhi'i dwangs ma /
'khor 'das kyi bcud dang dge mtshan thams cad 'chi med tshe'i bdud rtsi 'od zer kha dog sna tshogs pa'i rnam par spyan drangs /
phyag gi b+han+d+ha dang bum pa'i nang du zhugs shing 'khyil ba las 'chi med tshe'i bdud rtsi dpag tu med pa byung /
khyed rang rnams kyi spyi bo tshangs pa'i bu ga nas zhugs /
lus kyi nang thams cad gang /
dus ma yin pa'i 'chi ba bag chags dang bcas pa byang /
'chi med tshe'i dngos grub thob /
dwangs ma snying gi dbus su sna tshogs rdo rje'i lte bar nyi zla'i ga'u kha sbyor gyi nang du hU~M gi khog par nr-i yig as mtshan pa la thim pas rdo rje'i srog grub pa'i mos pa mdzod /
ces dang /
oM:
bkra shis 'od gsal gzhon nu bum pa'i dbyings :
ye shes rang snang pad+ma saM b+ha ba :
zung 'jug bde ba chen po'i dbang bskur bas :
skye 'chi bgres rgud bral ba'i dbang thob shog :
sngags mthar /
ka ya a b+hi Shiny+tsa oM:
zhes 'brang rgyas spyi bor bzhag
/bcu gcig pa ni /
tshe chang thogs la /
'khor 'das brtan g.yo'i dwangs bcud gcig tu 'dus pa'i 'chi med bdud rtsis rtsa khams thams cad la khyab ste nad med bde ba'i lang tsho thob par mos shig
A:
rang byung mtshan ldan rdo rje'i ka pA lar :
brtan dang g.yo ba'i bcud kun gcig tu 'khyil :
byang chub sems kyi bdud rtsis dbang bskur bas :
nad med bde ba'i dbang mchog thob par shog :
sngags mthar /
wA ka a b+hi Shiny+tsa A:
zhes sbyin /
bcu gnyis pa ni /
tshe ril thogs la /
srid zhi'i dwangs ma 'dus pa'i tshe ril 'di nyid ye shes sems dpa' sku chung la yan lag rdzogs pa'i gzugs kyis kha'i sgo nas byon /
snying dbus nyi zla'i ga'ur rtag tu bzhugs pas 'chi med tshe'i dngos grub thob par mos shig
/hU~M:
ngo bo srid zhi'i dwangs ma 'dus pa'i bcud :
rnam pa lhan skyes ye shes sems dpa'i gzugs :
snying dbus nyi zla'i ga'ur rgyas gdab pas :
'chi med rdo rje tshe yi dbang thob shog :
sngags mthar /
tsit+ta a b+hi Shiny+tsa hU~M:
bcu gsum pa ni /
tshe mda' thogs la /
tshe mda' 'di nyid spyi bor bkod pa'i rkyen gyis de las 'phros pa'i sna tshogs rdo rje'i rdul phra mo grangs med pas khyed rang rnams kyi lus rdo rje'i go khrab kyis g.yogs nas phyin chad bgegs dang bar chad gang gis kyang mi tshugs pa'i nga rgyal dang bcas /
gdod nas skye 'chi'i mtshan ma ma grub pa 'chi med gnyug ma'i rang ngo la mnyam par 'jog par zhu /
a :
spros pas 'khor 'das khyab pa'i tshe :
bsdus pas 'od gsal thig le'i klong :
rdo rje'i srog tu yongs grub par :
mi 'gyur brtan pa'i rgyas gdab bo :
dz+nyA na badzra A yu She rak+Sha rak+Sha b+h+rU~M:
zhes brjod la spyi bor rgya gram du bzhag
/de nas bkra shis rgyas par brjod /
tshe dbang grangs gsog tu bskur na /
maN+Dal /
gsol 'debs /
byin 'beb /
tshe 'gugs nas 'di bar bskyar ba rgyas pa /
tshe 'gugs man chad bskyar ba 'bring po dang /
dbang gi dngos gzhi tshe 'brang tshe chang tshe ril tsam bskyar ba bsdus pa'i phyag bzhes te so so'i mos pa'am longs khyab dang bstun par bya'o //
mthar dam tshig khas blang /
gtang rag maN+Dal sogs dkyil 'khor rjes rim rnams las byang ltar btang bas 'grub bo //
'chi med pad+ma saM b+ha dang //
dbyer med rdo rje'i sku brnyes nas //
'gro rnams dus kyi chad pa las //
bsgral te 'chi med la sbyor shog
/ces pa 'di'ang 'chi med bla ma pad+ma bde ba chen po dang zhal mi gnyis pa kun mkhyen rdo rje gzi brjid rtsal gyi rdo rje'i gsung gi snang ba la brten te /
pad+ma'i rjes 'jug pad+ma gar dbang blo gros mtha' yas pa'i sdes dpal spungs yang khrod rdo rje'i ri'i spo 'chi med bde chen gyi dga' tshal du sbyar ba dge legs 'phel //

//
