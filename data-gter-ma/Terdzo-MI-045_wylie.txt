@#/
khyung dmar me'i gshog pa can gyi byin rlabs dbang bskur bltas chog tu bkod pa bzhugs so //
bde gshegs rgyal ba'i thugs rje'i gar //
gdug pa klu gdon gnyen po ru //
gtum po ye shes khyung dmar por //
phyag 'tshal nyams len nyung gsal bri //
de la sbyor dngos rjes gsum las /
dang po dkyil 'khor dbus tshom bu lnga bkram /
de steng bum pa tsakli /
sngags phreng /
shel rdo /
gtor ma bkod /
rnam lnga'i mchod pa dang /
rdor dril /
'thor nas nyer mkho rnams bsham /
dngos gzhi dang po sgrub pa'i rim pa la /
skyabs sems yan lag bdun pa sngon du 'gro bas /
rang nyid skad cig dran rdzogs su :
bdag mdun dbyer med yi dam lha :
khro rgyal ma lus 'dus pa'i sku :
khyung dmar me yi gshog pa can :
gnam lcags mchu sder khro chu'i mig :
rdo rje'i rwa ldan dpral ba'i dkyil :
nyi zla'i 'od 'bar nor bus spras :
phyag gnyis klu gnyan sbrul rigs bzung :
gzi brjid 'od dang ldan par bsgom :
gnas gsum yi ge gsum khyad par :
thugs ka'i khroM las 'od 'phros pas :
phyogs bcu'i sangs rgyas byang sems kun :
rang la thim zhing byin brlabs gyur :
badzra ga ru TaHsa mA dza :
dzaHhU~M baM ho :
oM AHhU~M swA hA:
sa ma ya tiSh+Tha lhan :
a ti pU ho :
pra tIts+tsha ho :
khroM badzra ga ru TaHar+g+haM nas /
shab+da sarba pU dza khA hi :
ma hA ba liM ta khA hi :
zhes mchod cing /
dus gsum sangs rgyas phrin las bdag :
thugs rje'i byin rlabs gcig bsdus sku :
gdug pa'i klu gnyan 'dul mdzad pa'i :
khyung chen 'bar ba'i sku la bstod :
spro na /
bsnyen dang bstod pa'i phrin las kyis :
bdag sogs gdug pa klu yi nad :
mdze shu 'brum bu skran grum nad :
mdze rigs bco brgyad nad la sogs :
rlung mkhris bad kan chu srin rgyu :
klu gdon nad las bskyab tu gsol :
zhes phrin las bcol zhing /
thugs kar raM las nyi ma'i dkyil 'khor gyi steng du khroM dmar nag la /
oM AHhU~M badzra khroM ga ru TaHtsa le tsa le hU~M phaT:
ces bskor bar bsam la ci 'grub bzla /
rang nyid khyung las 'od 'phros pas :
klu gnyan sa bdag ma lus kun :
tsha ba'i zer la ma bzod nas :
rang la srog snying phul bar bsam :
nA ga gnod byed mA ra ya rbad :
ces bzla zhing mchod bstod byas la /
'di yi byin rlabs dbang bya bar 'dod na /
slob ma gral la 'khod khrus bya /
bgegs gtor btang /
mtshams bcad song nas /
'o /
nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang 'thob par bya ba dang /
gnas skabs su chos bsgrub pa'i 'gal rkyen bar chad zhi zhing /
bsam pa'i don gegs med du 'grub pa'i ched du ye shes kyi khyung dmar po'i dbang zab mo zhu snyam pa'i byang chub mchog tu sems bskyed pa dang /
chos gsan pa'i kun tu spyod pa yang /
mdo rgyud rin po che rnams nas ji skad bka' bstsal pa ltar legs par gsal btab ste gsan par zhu /
spyir khyung 'di la rigs mang du yod pa las /
de yang 'jig rten pa'i khyung ni nam mkha' lding zhes phyi'i rgya mtsho'i 'gram shing sdong gi rtser rigs bzhir gnas shing /
des skye gnas bzhi'i klu za bar byed cing /
gdug rtsub ni shin tu che la kho shi ba'i tshe na'ang lus la me 'bar bas nags tshal thams cad bsregs /
snying de nor bur gyur nas rgya mtsho'i steng du lan gsum rgyug pas klu rgyal rnams kyis blangs nas gtsug gi rgyan du 'dogs pas mkha' lding gi 'jigs pa las skyob par 'dod /
de'i gtso bo ni nam mkha' lding gser mig can zhes bya ba /
phyi'i sde brgyad kyi grar bcom ldan 'das kyi zhal mthong chos thob pa'i dge bsnyen yin par gsungs shing /
khro rgyal rnams kyi dbu dang phyag tu lding ba'i khyung ni /
klu 'dul ba'i gnyen por ye shes kyi sgyu 'phrul las sprul pa'i khyung dang /
sangs rgyas byang sems nyan thos rnams kyis kyang klu 'dul ba'i ting nge 'dzin la bzhugs pas sku lus khyung gi rnam par gyur pa ste /
de dag ni ye shes kyi khyung ste /
da lam khyung dmar 'di'i lo rgyus ltar na /
sngon bskal pa dpag tu med pa'i gong na /
'khor los sgyur ba'i rgyal po zhig la bu stong dang /
gsum byung ba'i thams cad kyis sems bskyed nas sangs rgyas la bsnyen bkur /
sems can gyi don mdzad pa'i smon lam btab pas bskal bzang gi sangs rgyas stong dang /
gsum po yang bstan pa srung ba'i phyag na rdo rje /
chos 'khor bskor bar zhu ba'i tshangs pa /
tha chung gdug pa 'dul ba'i khyung 'di yin pas /
kho bo sa la gnas pa'i sems dpa' chen po bskal bzang stong gi bstan par klu'i kha gnon mdzad par smon lam gyi stobs dang /
mthar thug steng phyogs 'jig rten gyi khams su gtsug tor mi zad pa'i ye shes 'od zer 'byung gnas zhes bya bar 'tshang rgya ba /
da lta khos zos pa'i klu rnams gzugs khams kyi lha bur skyes nas mthar sangs rgyas kyi 'khor du 'gyur bar gsungs shing /
las kyi khyung bsgrub ni phyi rol dang bon po la'ang dar mod /
bka' srol 'di ni o rgyan gyi slob dpon chen po bod du phebs /
zan yang gi gtsug lag khang bzhengs pa'i skabs shig mchims phur zhag bdun klu 'dul gyi ting nge 'dzin la bzhugs nas rdo rje khyung gi skur bzhengs pas /
rgyal po khri srong lde'u btsan gyis de'i sgrub thabs zhus pa dang /
ma 'ongs bod 'dir klu gdon gyis gnod par dgongs nas /
de la phan phyir khyung sgrub las tshogs dang bcas mang du gsungs pa /
gling pa rnams dang /
ma ti rat+na /
stag sham pa sogs kyis spyan drangs pa'i rnying ma dang /
bde mchog
/dus 'khor /
nA ro /
jo lugs sogs gsar rnying gi bka' srol du ma yod pa las /
'di ni gter ston bdud 'joms rol pa rtsal gyi gter kha las byung ba'i khyung dmar me'i gshog pa can gtso bor byas pa'i   ma ti rat+na dang stag sham pa bcas /bka' srol gsum ldan gyi sgo nas dbang bskur ba'i skabs su babs pa yin /
de la slob dpon gyi bya ba rnams sngon du song /
khyed rang rnams kyang maN+Dal phul /
gsol ba 'debs pa 'di'i rjes zlos mdzod /
kye ho rdo rje slob dpon dgongs :
bdag cag dus ngan snyigs ma 'dir :
gdug pa klu yi nad grol phyir :
drag po khyung gi dbang mchog stsol :
lan gsum dang /
de nas yan lag brgyad po dang ldan pa'i sgo nas rgyun bshags bya ba ni /
tshogs zhing gi dmigs pa phog la 'di'i rjes zlos mdzod /
rdo rje slob dpon sangs rgyas dpal //
sogs bya /
ye shes dbab pa ni /
stong pa'i ngang las slob ma skad cig gis khroM dmar po las 'od zer 'phros /
klu gnyan sa bdag gdug pa can thams cad tshar bcad /
tshur 'dus khroM yongs su gyur pa las /
rang nyid bya khyung me'i mdog can /
gshog pa g.yu /
mchu dang sder mo gnam lcags las grub pa /
spyi bor nor bu'i dbu rgyan dang /
sprul rigs lnga'i mgo kha nang bcug nas za ba /
de'i lus la me 'od phyogs bcur 'phros pas tong tong gi sgra sgrog pa /
klu rigs gnyan rigs sa bdag thams cad snying 'dar bar bsgoms pa'i gnas lnga'i yi ge lnga dang /
khyad par thugs srog khroM las 'od 'phros /
phyogs dus zhing gi bde gshegs rgyal ba rnams kyi sku gsung thugs kyi byin rlabs /
steng 'og phyogs mtshams thams cad nas ye shes las dang 'jig rten gyi khyung chen tshad med grangs med pa sib sib thim byung ba'i mos pa mdzod /
hU~M:
'byung ba lnga yi ri rab rtse mo nas :
sa bdag klu gnyan gnod byed bsnol ba'i khrir :
pad+ma nyi zla 'bar ba'i gdan steng du :
rang bzhin 'od zer 'bar ba'i gzhal yas nas :
gang 'dul khro rgyal sprul pa ga ru Ta :
bdag gi dad pa dam tshig spyan 'dren no :
oM AHhU~M badzra khroM ga ru TaHA be sha ya a A:
dzaHhU~M baM ho :
rdo rje spyi bor bzhag cing brtan par bya /
tiSh+Tha badzra hU~M:
zhes me tog 'thor /
dngos gzhi'i dbang gi don du gsol ba 'debs pa 'di'i rjes zlos mdzod /
hU~M:
khyung chen 'bar ba lha yi tshogs :
sku gsung thugs yon phrin las kyis :
skal ldan rigs kyi bu dag la :
dbang mchog dam pa bstsal du gsol :
brjod cing bum pa thogs la /
slob dpon gyi thugs ka nas 'od zer 'phros /
bde gshegs rdo rje khyung gi lha tshogs nam mkhar spyan drangs /
bum pas dbang bskur /
'od zhu'i bdud rtsis lus gang /
nad gdon dri ma dag
/chu'i lhag ma rigs bdag gi rnam pa nyi zla nor bus brgyan par mos la /
hU~M:
bum pa chos dbyings ngang nyid las :
nang bcud ye shes khyung chen bzhugs :
sku las bdud rtsi'i rgyun babs pas :
klu gdon nad rnams zhi bar shog :
rtsa sngags /
kA ya a b+hi Shiny+tsa oM:
khyung gi sku thogs la /
yang 'od zer 'phros /
stong gsum ri rab bye ba phrag brgya'i rtse /
dpag bsam shing gi rtse mo grangs med pa nas /
khyung chen gyi sku dpag tu med pa byon nas dpral bar thim par mos la /
hU~M:
khyung dmar me yi gshog pa can :
krang kring sgra sgrog klu rigs gsol :
dngos su slob ma'i spyi bor byon :
sku yi byin rlabs deng 'dir stsol :
rtsa sngags /
kA ya wA ka tsit+ta a b+hi Shiny+tsa hU~M:
sngags phreng thogs la /
yang mdun bskyed la mos gus byas /
thugs srog las sngags phreng 'od zer gyi rnam pa byung /
khyed rang rnams lhar gsal ba'i zhal du zhugs /
thugs kar brtan par byas /
gzhan yang gsang sngags rig sngags gzungs sngags thams cad rang sgra bcas char bzhin du babs pas mgrin par thim par mos la /
hU~M:
gsung mchog dag pa rab 'byams lha :
grags stong tshangs pa'i dbyangs dang ldan :
sngags phreng gsung gi dbang bskur bas :
snying po sngags kyi dbang thob shog :
rtsa sngags /
wA ka a b+hi Shiny+tsa A:
phyag mtshan nam shel thogs la /
mdun bskyed kyi thugs ka nas phyag mtshan srog yig gi rnam par char bzhin babs nas snying gar thim pas rang rig gsal stong nam mkha' lta bu'i don rgyud la skyes par mos la /
hU~M:
nam mkha'i dbyings ltar 'gyur med rdo rje'i thugs :
skye 'gag gnas lugs spros bral bde ba che :
skal ldan rigs kyi bu la dbang bskur bas :
dus gsum 'pho 'gyur bral ba'i dbang thob shog :
rtsa sngags /
tsit+ta a b+hi Shiny+tsa hU~M:
gtor ma thogs la /
gtor ma 'di nyid ye shes kyi khyung dmar po me yi gshog pa can /
spu gseb nas bye tshan gyi char 'bebs shing /
spu gri dang me'i tshwa tshwa 'phro ba /
steng 'og phyogs mtshams thams cad du rang 'dra 'jigs pa'i bya khyung bye ba phrag brgya byon nas /
khyed rang rnams kyi lus ngag yid gsum la gnod pa'i nad gdon rkyen bgegs byad phur rbod gtong thams cad zhi zhing /
rtsa sbur me la bsregs pa ltar gyur /
khyung 'od du zhu rang la thim pas dbyer med par mos la /
hU~M:
lha mchog chen po'i gtor ma'i dbang :
ye shes khyung chen 'bar ba'i tshogs :
mngon sum slob ma'i spyi bor byon :
nad gdon sdig sgrib kun dag shog :
rtsa sngags /
ma hA ba liM ta a b+hi Shiny+tsa hU~M:
ces brjod /
de ltar dbang thob nas ye shes kyi khyung dmar nag gang gi yang bsnyen sgrub la 'jug rung ba dang /
de dag gi gnas skabs su dam tshig ni /
bya sha sgo nga mi za /
bya tshang mi rlog
/bya byi'u la mi 'tshe /
ri gnyan dang mtsho gnyan chu mig gi 'gram du sngags mi bzla /
bzlas rung sgra cher mi bya /
de rnams bsrung sdom tshul bzhin bya snyam pas 'di'i rjes zlos mdzod /
gtso bos ji ltar sogs dang /
maN+Dal phul /
ye shes pa brtan par bya ba'i ched du bkra shis pa'i me tog 'thor nas /
dge ba bsngo ba sogs spyi yi chings ltar shes par bya'o //
zab gter rnams kyi dgongs bcud gcig dril nas //
zab la nyung bsdus gzhung don ma 'khrugs bsdebs //
zab mo'i brgyud pa nye ba gtso bgyis te //
zab chos gong ma'i byin rlabs ched kha skong //
chos kyi rgyal po rje btsun kaHthog pa'i //
chos brgyud 'dzin pa yongs la mkho ba'i phyir //
chos kyi rdo rje zhes bya rmongs pa des //
chos rgyun chu bo'i klung ltar rgyas phyir spel //
shu b+haM sarba mang+ga laM///
/
!
'di'i brgyud pa ni /
chos longs sprul gsum /
mtsho rgyal /
gter ston pad+ma chos rgyal /
dpal chos kyi rdo rje /
nges don dbang po /
chos dbyings rdo rje /
'jam dbyangs mkhyen brtse'i dbang po /
des so //
