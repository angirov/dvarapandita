@#//
bla ma dgongs 'dus rdzogs chen gser zhun cha lag tu 'byung ba gtsor byas pa'i btags grol spyi'i lag len dbang bskur dang bcas pa gser gyi nyi ma rab tu snang byed ces bya ba bzhugs so //
na mo gu ru A di bud+d+ha ya /
thig le gcig tu 'khyil yang gnyis su 'khrul //
de nyid btsan thabs zlum mdzad gdod ma'i mgon //
grol ba drug gi rnam par shar ba las //
rmad byung sangs rgyas sras gcig nyid la 'dud //
kun bzang thugs kyi bstan pa'i btsas //
su 'phrad gzhi thog grol byed pa //
gser gyi nyi ma skal ldan gyi //
snying la shar gyis nges shes byos //
de'ang dkar po'i sa bon ma sad pas tshul 'di rna ba'i lam du ma son pa rnams dang /
rtog ge'i bag chags 'thas pas thos kyang yid ches med pa dang /
nges shes med
pas lag tu mi len par drang don don du gnyer ba rnams ni re zhig thabs 'dis gdul ba'i yul du ma gyur la /
lag len rnam pa tsam byed kyang tshul bzhin mi byed par bya sla des chog can la'ang phan yon tshul bzhin 'byung ba ma yin pas /
'dir bla ma dgongs 'dus kyi btags grol lag len spyi don bcu pa gzhir byas te nyer mkho cung zad 'god pa la don bcu /
bri tshul /
rab gnas /
dbang bskur /
bcang tshul /
bklag tshul /
'da' ka'i bya thabs dang 'dogs thabs /
grol ba'i rtags mtshan /
dam tshig
/phan yon /
las kha tshar rnams so //
dang po la rgyas 'bring bsdus pa gang byed kyang /
yar tshes dus bzang gza' skar shis pa'i nyin rtsa gsum la mchod pa tshogs skong bya zhing rgyud bklag
/mchod sbyin tshogs gsog gang 'grub bya /
'bri mkhan phal pas mi rung bas dbang dang dam tshig ldan pa zhig gis skyabs sems sngon du 'gro bas lha'i rnal 'byor la gnas te kha shar du phyogs la snga dro dbu brtsam /
rab glegs bam lugs la mthing shog rnal 'byor rang gi sor bzhi'i tshad la ldeb re re bzhin kha dog lnga'i lcags ri bskor ba la /
bstan pa gang bab mdog tu gsungs pas gser 'dur gyis bstan pa bu gcig rgyud bi ma snying thig dang 'di nyid las mtshungs par 'byung ba sogs rgyas pa'i rigs sam /
mkha' 'gro snying thig gi btags grol rgyud drug lta bu bsdus pa'i rigs gang yang rung ba chad lhag med par bris pa'i mjug tu dbyangs gsal rten snying dang spel tshig 'di nyid kyi dbang gi skabs su 'byung ba'i tshig lhug ma cung zad kha bsgyur ba lta bu bri /
yab yum dgongs pa /
zhen zlog nyer lnga sogs rang byung rdo rje'i sgra yin pas /
gter kha re re bzhin zur cung zad 'dra min yod kyang gcig dpe kun 'gebs kyi zhu dag gtan nas mi rung bas ma dpe dag pa la gang yod the tshom med par 'bri klog byed pa gnad yin /
chags med zhabs kyis sngags kho na las bod skad bri srol med gsungs pa 'bring po shog dril lugs la de ltar yin gyi /
rgyas pa glegs bam la ni tshang ba bri dgos te rang byung gi rgyud la dbye bsal mi rung ba dang /
gzhung las chad lhag med pa yang yang gsungs pa'i phyir ro //
mthing shog la gser bris ma 'byor na 'byor tshogs dang bstun chog par gsungs pas dar ras gro shog gang 'dzom ngos su mtshal snag gis 'bri bar bya zhing /
'bri rdzas gang yin yang bdud rtsi chos sman dang rin po che'i khu
ba bsre /
'khor lo bri ba'i yig chung las /
ga pur /
tsan+dan dkar dmar /
gur gum /
li shi
/dzA ti /
ru rta rnams kyi khu ba sbyor bar gsungs pas thams cad la de rnams kyi phye ma'am khu ba sbyar grub na legs so //
'bring po shog dril lugs byed na lcags ri lnga po mi dgos /
shog dril ngos phreng byed nas 'bri ba yin yang da lta lag len byed pa mi snang /
bsdus pa 'khor lo ni so so'i gzhung las 'byung ba ltar bris la shog gur mtshal bris yin na dri bzang ngam tshon gyis byug
/'di rnams spar la 'debs pa'i skabs su'ang gong smros tshogs skong sogs ni nges par dgos gal che zhing /
spar mkhan yang sdom ldan dbang bskur thob pa zhig gal che'o /
!
/gnyis pa rab gnas ni /
gzhung phar cher du rab gnas tsam las ma gsungs pa dang /
rab gnas dang sgrub pa lhan cig tu bstan pa sogs yod kyang /
dgongs 'dus rgyud dgu'i lag len du rgyud dkyil 'khor du sgrub cing brgya rtsa brgyad klog dgos par dmigs su bstan pas mtshon sgrub pa nges par dgos shing /
de'ang rab gnas dang lhan cig stabs mi bde bas thog mar bris zin ma thag tu stegs gtsang mar bkod /
slob dpon gyis bdag bskyed sngon du 'gro bas rab gnas cho ga mdor bsdus shig la brten te /
sbyong khrus /
dam tshig pa rigs lnga'i lha bskyed /
ye shes pa bstim zhing dbang bskur rgyas gdab /
mchod bstod /
spyan dbye /
rten bsgyur la mnga' dbul dang rjes chog mdo tsam bcas bya /
de nas glegs bam yin na sngon nas bsgrigs zin /
'khor lo yin na bltabs /
gnyis ka la dar gyi na bza' gsol ba sogs bya /

sgrub pa dngos la rgyas bsdus gnyis las rgyas par spro na rang gzhung bskyang dgos pas /
dkyil 'khor gyi dbus su lding khri'i khar rin po che'i snod 'brus bkang ba'i nang du btags grol dbu zhabs mdun rgyab ma log par bzhugs /
gtor mchod sogs ci rgyas bsham /
dmigs bsal re zung ma gtogs btags grol thams cad gtso bor a ti zhi khro dang 'brel ba'i phyir zhi khro'i dkyil 'khor zhig nges par bskyed dgos pas /
dgongs 'dus la mtshon na rtse le'i chog sgrig lta bu gtang /
mdun bskyed bsnyen pa'i rjes glegs bam yin na dkar po gcig thub rgyud nyid bklag
/'khor lo yin na de'i sngags rnams bzla /
gang yang brgya rtsa re 'grub pa gal che bas 'don mkhan dang nyin grangs mang na legs shing /
mi lcogs na gzhung srong mkhan kha shas dang /
rgyud klog mkhan kha shas zur du bzhag kyang chog go
/gang ltar lha bskyed skabs btags grol nyid dkyil 'khor par bskyed pa dang /
ye shes pa bstim pa'i skabs phyogs bcu dus bzhi'i rtsa gsum rgyal ba'i tshogs thams cad char bzhin babs nas yig 'bru la thim par bsam pa dang /
rgyud bklag pa'i tshe na'ang spro bsdu'i dmigs pa spyi mthun bya /
mthar dbyangs gsal rten snying 'dod gsol dang bcas pa brjod /
las byang chen mo las 'byung ba lta bu'i byin 'beb cig nges par bya /
gzhan lha btsun dag snang byin 'beb me tog char sil lta bu legs par snang ngo //
de nas bum bskyed /
phyag bshags /
skong tshogs sogs chog bsgrigs ltar rgyas par btang la /
rjes chog mchod bstod rjes su /
thal sbyar me tog thogs la /
e ma ho :
gdod nas rnam dag kun bzang yab yum klong :
dkyil 'khor yongs rdzogs pad+mor 'khyil ba'i sku :
rang byung grags stong snying po'i sgra sgrog cing :
thugs rdol nyag gcig mngon sum lham me ba :
snang srid 'khor 'das ma lus spyi dpal gtso :
ye shes mkha' mnyam nyon mongs rang sar dag :
phyi nang gsang ba de nyid mtha' bral ba :
mthong thos reg grol khyed la phyag 'tshal lo :
bdag sogs 'gro ba sems can gang dag gis :
skad cig khyed dran nges pa'i don rtogs shing :
yud tsam mthong bas zhing khams tshom bur grol :
thengs gcig reg pas zag bcas 'od du yal :
mtshan thos tsam gyis 'khrul snang ka nas dag :
gang 'brel khyed dang skal pa mnyam par mdzod :
khyed kyi thugs rje'i rtsal gyi 'od 'phros pas :
rigs drug gnas sogs sangs rgyas zhing du brdal :
gti mug la sogs ye shes dbyings su snang :
phung po khams dang skye mched phyi nang kun :
gang yang ma spang kun 'das de nyid klong :
thams cad ye grol chen por snang bar mdzod :
khyod kyi dpal la phyogs dus gnas skabs med :
nye ring thang klod phyi nang byer zug bral :
kun snyom chen po khyod kyi klong yangs su :
bla med byang chub gdod ma'i sa thob cing :
phyir mi ldog pa'i don 'bras 'grub par mdzod :
de 'bras 'grub par ma gyur bar du yang :
gnas skabs yul ris rgyal khams sa phyogs su :
bkra shis bde legs dpal la longs spyod cing :
kun kyang lus ngag yid dge chos la gnas :
bsam 'grub yid bzhin gter la longs spyod shog :
tshe ring nad med bde skyid phun sum tshogs :
bdag gzhan don 'grub zab don nyams su len :
'jig rten 'khrul pa'i rnam g.yeng tshogs bral nas :
rtsol med rang byung shugs kyis don la spyod :
khyed dang rtag tu 'du 'bral med par shog :
ces brjod la /
nongs bshags dang /
btags grol la dmigs te brtan bzhugs bya /
rten snying dang su pra tiSh+Tha brjod la me tog 'thor /
bsngo smon shis brjod bcas mthar dbyung ngo //
bsdus pa la'ang spyi dang bye brag tu bya ba gnyis las /
dang po ni /
dgongs 'dus lugs sogs gang la'ang sbyar rung ste /
stegs bu'i dbus 'bru'i tshom bu lnga bkod pa'i steng khri'u la btags grol bzhugs su gsol /
mchod pa ci 'byor bsham /
sngon 'gro rnams spyi gzhung gang rung ltar bya chog kyang /
dper mtshon na /
skyabs 'gro ni /
nam mkha'i gnas su nam mkha' gang ba yi //
bla ma yi dam mkha' 'gro'i tshogs rnams dang //
sangs rgyas chos dang 'phags pa'i dge 'dun la //
bdag dang 'gro kun gus pas skyabs su mchi //
sems bskyed ni /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
mtshams gcod /
hU~M hrI:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
srung 'khor /
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM AHhU~M hrIHgu ru d+he wA DA ki nI badzra kro d+ha rak+Sha rak+Sha hU~M phaT:
ces pas rdo rje khro bo'i srung ba'i gur gyis khyab par bsam mo //
mchod brlab /
raM yaM khaM/
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bu :
dpag yas nam mkha' gang bar gyur :
oM AHhU~M ho :
zhes brjod do //
bdag bskyed ni /
dbyings rnam par dag pa'i thig le mtha' dang mu med pa'i dbus su pad+ma dang zla ba'i gdan la bdag nyid gzhi'i kun tu bzang po mthing gsal nam mkha' dwangs pa'i mdog can /
phyag mnyam gzhag
/zhabs skyil krung gis bzhugs pa'i pang du rang 'od kyi yum kun tu bzang mo dkar mos 'khyud pa gsal stong 'od phung chen por bzhugs pa'o //
zhes gsal btab la /
a a a /
zhes bzla /
mdun bskyed ni /
a /
gdod nas rnam dag chos kyi dbyings //
stong gsal ye rdzogs chen po'i ngang //
lhun grub 'od kyi gzhal yas khang //
ye shes bkod pa rab 'byams dbus //
rang byung 'od lnga'i thig le'i klong //
seng ge glang chen rta mchog dang //
rma bya shang shang rin chen khri //
pad+ma nyi zla'i gdan steng du //
rigs rnams kun 'dus rtsa ba'i lha //
dbus su rnam snang dbyings phyug ma //
dkar gsal 'khor lo dril bu 'dzin //
shar du mi bskyod sangs rgyas spyan //
mthing gsal rdo rje dril bu 'dzin //
lho ru rin 'byung mA ma kI
/ser gsal rin chen dril bu 'dzin //
nub tu snang mtha' gos dkar mo //
dmar gsal pad+ma dril bu 'dzin //
byang du don grub dam tshig sgrol //
ljang gsal rgya gram dril bu 'dzin //
kun kyang mtshan dpe'i gzi brjid 'bar //
dar dang rin po che yis brgyan //
yab rnams rdzogs pa'i skyil krung bzhugs //
yum rnams mnyam pa'i stabs kyis 'khril //
rig rtsal sgyu 'phrul drwa ba las //
bde gshegs zhi ba rdo rje dbyings //
'bar ba khrag 'thung khro bo'i tshogs //
snang srid gzhir bzhengs chen po'i lha //
dag pa rab 'byams dkyil 'khor pa //
stong gsal 'od kyi snying po can //
rdo rje gsum du lhun gyis grub //
ye shes dbang bskur gdod nas rdzogs //
A+o~M AMHhU~M/
A+o~M hU~M trAM hrIHAH
ye shes pa bkug bstim ni /
hU~M/
dmigs med mkha' ltar khyab cing dag pa'i sku
/spyan 'dren bzhugs su gsol bar ma dmigs kyang //
thugs rje'i ngang nyid chos skur dag pa las //
ye shes sgyu mar rol cing gshegs su gsol //
e h+ye hi b+ha ga wAn ma hA kA ru Ni kA dr-i sh+ya hoH
sa ma ya hoH
sa ma ya satwaM/
dzaHhU~M baM hoH
a ti pU hoH
pra ti pU hoH
mchod bstod ni /
hU~M/
bla med mchog gi mchod pa dam pa ni //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
dam tshig bzhin las ci bder bzhes su gsol //
A+o~M badzra ar+g+haM pA d+yaM puSh+pe d+hU pe A lo ke gan+d+he nai bid+ya shab+da pany+tsa kA ma gu Na pra tIts+tsha pU dza hoH
ma hA a mr-ita ba liM ta khA hi /
brjod med shes rab mi g.yo chos kyi sku
/bde chen longs spyod rdzogs sku rigs lnga'i lha //
thugs rje thabs mkhas rgya che rol pa yi //
zhi khro sprul pa'i sku la phyag 'tshal bstod //
gong smros ye shes pa bstim pa'i dmigs pa dang bzlas pa'i 'phro 'du spyi mthun bcas /
rgyud dam 'khor lo'i sngags rnams ci 'grub dang /
spyi sngags bo d+hi tsit+ta /
btags grol 'bru drug
/yig brgya /
dbyangs gsal /
rten snying rnams brgya stong bzla zhing /
(A+o~M hU~M/
a la la hoH
b+ha ga wAn sa ma ya hoH
sa ma ya satwaM/
'phags mchog thugs rje'i dus la bab /
khyad par bstan pa'i dus la bab //
mthu rtsal dbyung ba'i dus la bab //
byin gyis rlob pa'i dus la bab //
dbang mchog bskur ba'i dus la bab //
dngos grub stsol ba'i dus la bab //
mthu chen bdud 'dul bcom ldan 'das //
byin chen byin phob bcom ldan 'das //
dbang chen dbang skur bcom ldan 'das //
dngos grub mchog stsol bcom ldan 'das //
bdag cag las 'bras mchis par mdzod //
spos sreg cing rol mo sna tshogs kyi sgra sbyar te /
hU~M hU~M hU~M hU~M zhes byin bsdus pas /
mkha' khyab kyi lha tshogs thams cad bdag gnas yo byad rnams la thim ste sku gsung thugs mi zad pa rgyan gyi 'khor lor byin gyis brlab par bsam mo //)
zhes babs drug 'das bzhi lta bu'i byin 'beb kyang bya /
spro na byang gter lta bu spyi 'gro'i skong chog nyung ngu dang tshogs mchod kyang phul /
gang ltar slar yang mchod bstod bya /
gong gsal 'dod gsol brjod /
nongs bshags /
brtan bzhugs byas la 'bru 'thor /
bsgoms pa'i dkyil 'khor pa btags grol dang dbyer med gyur par mos la gnas lugs kyi ngang du mnyam par gzhag
/bsngo smon shis brjod kyis 'grub bo //
gnyis pa bye brag so so'i khyad chos yod pa la de dang de'i phrin las bsdus pa'am rgyun khyer tsam la brten /
cho ga'i 'gros gong bzhin byas pas 'grub ste /
dgongs 'dus la mtshon na /
smin gter gsung kha sab can gyi rgyun khyer la lha bskyed rjes /
gtso bo'i thugs kar kun bzang yab yum gyi //
thugs klong zhi ba bzhi bcu rtsa gnyis gsal //
rnam snang thugs kar khrag 'thung lnga bcu brgyad //
'ja' zer thig le me phung klong du bzhugs //
zhes gsal btab la gong gi gnas gsum byin rlabs sogs bya'o //
mchod pa'i gong du lha khrus dang sku phyi na bza' 'bul ba bcas spyi mthun sbyar /
gzhan gong bzhin gyis 'grub bo /
!
/gsum pa dbang bskur ba ni /
rang don bdag 'jug byed na dus bzang la babs pa'i tshe sgrub tshul rgyas bsdus gang rung byas pa'i tshogs mchod yan grub nas gzhung so so las 'byung ba bzhin slob ma la bskur ba ji lta bar rang gis blang /
de nas rjes chog bya /
slob ma la dbang bskur tshul spyir snying thig gi thod rgal rig pa'i rtsal dbang dang sbrel ba don thob yin yang /
'di nyid khol 'don du'ang byed chog pas 'dir dgongs 'dus ltar na /
sbyor ba maN+Dal tshom bu'i khar khri'u'i steng rin po che'i snod du btags grol glegs bam tsakra gang yin dar gyi na bza' dang bcas te bzhugs /
dbus su 'khor lo /
g.yas su rin po che /
g.yon du rgya gram rnams kyi tsakli /
mdun du bum pa bcud ldan /
rgyab tu thod pa bdud rtsis bkang ba dang /
shel rdo me long rnams bzhag
/las bum /
gtor mchod sogs spyi ltar bkod /
sgrub tshul gong smros bsdus pa'i lugs gnyis gang 'thad byas la bzlas pa'i skabs su bum thod rnams la'ang 'od zer spro bsdu'i byin brlab bya /
rjes chog ma byas pa'i gong du slob ma rnams la khrus bya /
bgegs gtor btang zhing mtshams gcod srung 'khor bsgom /
sems bskyed gsal btab la /
de'ang bdag cag gi ston pa tshad med pa'i thugs rje can des sangs rgyas kun las kyang khyad par 'phags pa'i thugs bskyed chen po'i mthu las /
sangs rgyas kyi zhing khams kun tu mtshan tsam yang dkon pa'i rdo rje theg pa bla na med pa'i bstan pa byon cing /
khyad par du'ang rtsod dus snyigs ma'i mthar thug gi sems can las ngan dang nyon mongs pa'i stobs shugs bdo bas shin tu rmu rgod pa'i phyir /
rgyu 'bras kyi theg pa rtsol bcas kyis 'dul ba'i zhing du ma gyur kyang /
sangs rgyas kyi thugs rje ma 'gags shing phrin las 'jug tshul bsam gyis mi khyab pas /
rtsol med grol ba drug gi phrin las gdod ma'i mgon po'i byin rlabs las rang shar ba /
mthong grol 'khor lo dang 'od gsal ngo sprod /
btags grol glegs bam dang tsakra
/myong grol skye bdun gyi dam rdzas /
thos grol bar do drug gi ngo sprod /
tshor grol bdug spos la 'debs pa'i sngags /
reg grol pad can gyi myur lam la sogs pa /
ngo mtshar rmad du byung ba'i sangs rgyas kyi phrin las rlabs po ches dud 'gro yan chad kyi rgyud la thar pa'i sa bon thebs par mdzad cing /
sngon goms 'khrul pa'i bag chags chen pos de nyid du grol bar ma gyur na'ang /
de la brten nas 'khor ba dang ngan song gi skye sgo chod /
myur du sangs rgyas kyi rigs sad nas mthar byang chub snying por reg par gdon mi za zhing /
gsang sngags kyi gegs su che ba log lta dang the tshom med cing las 'phro dang ldan pa rnams thabs 'di dag gis grol ba'i rtags thob pa'i lo rgyus kyang mthong thos spyod yul du gyur pa mang la /
tshul 'di gsang sngags gsar ma'i rgyud rnams las kyang cha mthun 'byung ste /
skye bdun gyi shas mkha' spyod sgrub pa dang /
so so 'brang ma'i 'khor lo btags pas sbyor lam zin pa dang /
pad+ma gtsug tor sngags bzang shing la 'debs pa'i tshul dang /
bye ma la gzungs sngags kyis btab ste rus pa la 'thor bas ngan 'gro'i skye gnas las thar ba sogs rgya cher gsungs pa gsang sngags gsar rnying dgongs pa mthun cing /
snga 'gyur gyi skabs 'dir so so la rang rkang tshugs pa'i rgyud kyi khungs dang man ngag gi gnad zab pas gsar ma las khyad par du 'phags pa'ang yin la /
de lta bu'i grol ba drug gi phrin las rnams las skabs su babs pa btags grol gyi dbang bla ma dgongs pa 'dus pa'i rdzogs rim snying po gser gyi yang zhun las 'byung ba nyid bsgrub par bgyi ba la sogs kyis mtshams sbyar nas maN+Dal 'bul gzhug
/bdag gzhan 'khor 'das kyi snang ba thams cad ye thog ma nas gdod ma'i mgon po'i rang bzhin las gang du'ang ma g.yos par shes pas /
rang rig rang gsal gdab pa'i tshul gyis skyabs su 'gro ba 'di'i rjes zlos /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu skyabs su mchi //
lan gsum /
rtog 'khrul sems kyi rol pa glo bur ba gzhi nas grub pa med pas /
thams cad kyang rig stong 'od gsal chen po'i lhums su chud pa de nyid rang rig pa'i sems bskyed pa 'di'i rjes zlos /
bdag dang sogs snga ma ltar las /
byang chub mchog tu sems bskyed do //
gsum /
rdo rje dang bcas pas bdud rtsi'i thig le gnas gsum du bkod la /
khyed rang rnams kyi spyi bor A+o~M dkar po /
mgrin par AMHdmar po /
snying gar hU~M mthing ga rnams lam gyis gsal bas sgo gsum gzhi gnas kyi rdo rje gsum du sad par mos shig
/A+o~M AMHhU~M/
des rgyud dag cing snod rung du gyur pa la dbang dngos gzhi bskur ba'i slad du mos pa 'di bzhin du gyis /
bla ma nyid rgyal ba zhi khro'i dkyil 'khor rab 'byams kyi 'char gzhi gdod ma'i mgon po kun bzang yab yum dngos su gsal ba la mi phyed pa'i gus pa chen pos phyag 'tshal bar mos la 'di gsung bar zhu /
zhes rgyas par spro na /
a la la ho :
chos rnams rnam dag lta bu'i zhi khro'i phyag 'tshal bya /
bsdu na /
bla ma mnyam med sangs rgyas rin po che //
dus gsum bde gshegs sras bcas thams cad kyis //
sku gsung thugs kyi rang bzhin byin brlabs pa //
bka' drin chen po'i zhabs la phyag 'tshal lo //
dmigs med chos kyi sku la phyag 'tshal lo //
longs spyod rdzogs pa'i sku la phyag 'tshal lo //
cir yang sprul pa'i sku la phyag 'tshal lo //
mi 'gyur rdo rje'i sku la phyag 'tshal lo //
mngon par byang chub sku la phyag 'tshal lo //
dus gsum rgyal ba rnams kyis bsgrubs pa yi //
tshogs gnyis yongs rdzogs yon tan mthar phyin pa'i //
sku dang ye shes tshogs la phyag 'tshal lo //
phyag byar 'os pa sogs /
khyad par gyi don zhu ba'i yon du dmigs te sku gsum gyi zhing khams mtha' dag blos blangs nas 'bul ba'i mos pas maN+Dal 'bul bar zhu /
dgongs 'dus rang gzhung gi sman 'bru rin po che'i maN+Dal grub na legs kyang mi shes na /
snying thig spyi lugs /
rin chen maN+Dal yid 'ong mchod pa'i sprin //
sogs sku gsum maN+Dal 'bul du gzhug
/dad mos kyi yid rtse gcig pas gsol ba 'debs pa 'di'i rjes zlos /
e ma don dam nges pa'i bcom ldan 'das :
kun bzang yab yum bdag la dgongs su gsol :
bstan pa yongs rdzogs gser gyi snying po yi :
sras gcig cod pan yang dag dbang lung de :
dus 'dir dad ldan bu la bstsal du gsol :
lan gsum /
de ltar gsol ba btab pa sngon du song nas dbang dngos bskur ba la rim par ting nge 'dzin rnams spyi don las 'byung ba 'di ltar gsal thobs shig
/khyed rang rnams kyang gzhi yi kun bzang gyur //
bla ma kun bzang yab yum dngos gsal bas //
dbang gi phrin las mdzad dang lhan cig tu //
phyogs bcu'i bla ma yi dam mkha' 'gro dang :
sangs rgyas byang chub sems dpa' la sogs pa :
mkha' la sprin phung bzhin du gtibs nas kyang :
sku gsung thugs dang yon tan phrin las kyi :
dbang bskur rgyud gtad byin gyis brlabs nas kyang :
smin grol nges pa'i gding chen thob par bsam :
bye brag so so'i skabs kyi dmigs pa yang //
glegs bam 'khor lo spyi bor bzhag pa'i tshe :
rnam snang yab yum 'khor dang bcas rnams kyis :
dbang bskur nyon mongs gti mug gnas dag nas :
sku dang chos dbyings ye shes dbang thob bsam :
'di phyin dbang rdzas rnams tshig mthun bskur la /
A+o~M:
chos dbyings ye shes rnam snang bde gshegs sku :
don thob thig le nyag gcig dbang bskur bas :
gti mug gnas dag dkyil 'khor yongs rdzogs nas :
chos nyid bden pa mngon sum mthong nas kyang :
skal ldan skyes bu 'dus shing tshogs pa yi :
lus la byin gyis brlab par mdzad du gsol :
smin grol gang rgyas 'phel bar mdzad pa dang :
yang dag mngon mthong rdo rje'i sku thob mdzod :
A+o~M AMHhU~M bud+d+ha d+harma g+ha dza tsakra nirmA kA ya kA ya a b+hi Shiny+tsa A+o~M:
des ni dus gsum sangs rgyas thams cad dang :
sku yi rdo rje nyid dang dbyer med nas :
lus ni sprul pa'i sku ru grol bar mos :

glegs bam bdud rtsi mgrin par bzhag pa'i tshe :
'od dpag med pa yab yum 'khor bcas kyis :
dbang bskur nyon mongs 'dod chags gnas dag nas :
gsung dang sor rtog ye shes dbang thob bsam :
hrI:
sor rtog ye shes dpag med bde gshegs gsung :
gsung mchog bde chen rab 'byams dbang bskur bas :
'dod chags gnas dag bka' lung yongs rdzogs nas :
rab 'byams chos la dbang 'byor thob nas kyang :
skal ldan skyes bu 'dus shing tshogs pa yi :
ngag la byin gyis brlab par mdzad du gsol :
lus smin ngag grol rtogs pas rgyud gang zhing :
mkhyen brtse ye shes ma lus rgyas pa dang :
yon tan thams cad gong du 'phel nas ni :
tshangs pa'i gsung dbyangs pad+mo'i ljags thob mdzod :
A+o~M AMHhU~M pad+ma d+harma g+ha dza pad+ma sam+b+ho kA ya wA ka a b+hi Shiny+tsa hrI:
des ni dus gsum sangs rgyas thams cad dang :
gsung gi rdo rje nyid dang dbyer med nas :
ngag ni longs spyod rdzogs skur grol bar mos :

glegs bam bum pa snying gar bzhag pa'i tshe :
rdo rje sems dpa' yab yum 'khor bcas kyis :
dbang bskur nyon mongs zhe sdang gnas dag nas :
thugs dang me long ye shes dbang thob bsam :
hU~M:
me long ye shes mi bskyod bde gshegs thugs :
bde gsal mi rtog mnyam yangs dbang bskur bas :
zhe sdang gnas dag ka dag don rtogs nas :
mngon sum thod rgal dag la dbang 'byor zhing :
skal ldan skyes bu 'dus shing tshogs pa yi :
yid la byin gyis brlab par mdzad du gsol :
sems nyid smin grol gang rgyas 'phel ba dang :
gnas lugs chen po'i thugs mchog thob par mdzod :
A+o~M AMHhU~M badzra d+harma g+ha dza badzra d+harma kA ya tsit+ta a b+hi Shiny+tsa hU~M:
des ni dus gsum sangs rgyas thams cad dang :
rdo rje'i thugs dang dbyer med gyur nas kyang :
sems ni chos kyi sku ru grol bar bsam :

glegs bam rin chen lte bar bzhag pa'i tshe :
rin chen 'byung ldan yab yum 'khor bcas kyis :
dbang bskur nyon mongs nga rgyal gnas dag nas :
yon tan mnyam nyid ye shes dbang thob bsam :
trAM:
mnyam nyid ye shes rin 'byung yon tan rdzogs :
khyad par 'dod 'byung yid bzhin dbang bskur bas :
nga rgyal gnas dag dgos 'dod gter la spyod :
phyi nang gzhan sogs yongs la dbang 'byor zhing :
skal ldan skyes bu 'dus shing tshogs pa yi :
dbang po byin gyis brlab par mdzad du gsol :
yon tan smin grol gang rgyas 'phel ba dang :
bsam pa yid bzhin chos mchog thob par mdzod :
A+o~M AMHhU~M rat+na d+harma g+ha dza rat+na tiSh+Tha badzra kA ya ar+ya pany+tsa a b+hi Shiny+tsa trAM:
des ni dus gsum sangs rgyas thams cad dang :
yon tan rdo rje nyid dang dbyer med nas :
sgo lnga 'od lnga'i dbyings su grol bar bsam :

glegs bam rgya gram gsang bar bzhag pa'i tshe :
don yod grub pa yab yum 'khor bcas kyis :
dbang bskur nyon mongs phrag dog gnas dag nas :
phrin las bya grub ye shes dbang thob bsam :
A:
bya grub ye shes don yod phrin las bdag :
mdzad pa mthar phyin 'gro 'dul dbang bskur bas :
phrag dog gnas dag 'khor ba rgyun bcad nas :
phrin las yongs la dbang 'byor thob nas kyang :
skal ldan skyes bu 'dus shing tshogs pa yi :
khams dang skye mched byin gyis brlab tu gsol :
phung khams skye mched gdos bcas rang grol zhing :
phyi nang snod bcud lha yi rang bzhin nyid :
gzhal yas khang dang rnam rol brtse ba can :
rnam pa kun ldan mchog la spyod par shog :
A+o~M AMHhU~M karma d+harma g+ha dza sarba karma bo d+hi skan d+ha rU pa a b+hi Shiny+tsa A:
des ni dus gsum sangs rgyas thams cad dang :
phrin las rdo rje nyid dang dbyer med nas :
sgo gsum rnam spyod 'gro ba'i don gyur bsam :
da lta'i skabs su ji ltar bsam pa bzhin :
phyis nas the tshom med par 'grub pa 'o :
de nas btags grol dang phyag mtshan shel rdo me long rnams spyi bo la sogs pa'i gnas lngar gtugs /
spos bsreg
/rol mo bsgrag
/dpe sogs 'grigs na smon lam dpon slob gnyis kas brjod /
ma 'grigs na 'dun pa rtse gcig gtad du gzhug la /
A+o~M hU~M trAM hrIHA:
sangs rgyas thams cad kyi sras gcig po :
gser gyi snying po nyi ma rab tu snang byed :
gsang ba cod pan sa bon gyi dgongs pa chen po yongs rdzogs kyis :
skal ldan skyes bu 'dus shing tshogs pa rnams kyi lus ngag yid gsum phung po khams dang skye mched thams cad byin gyis brlab tu gsol :
lus ngag yid gsum phung po khams dang skye mched rang sar grol nas :
yongs su smin par mdzad du gsol :
rgyal ba'i sku gsung thugs yon tan phrin las kyi klong du grol bar mdzad du gsol :
nyon mongs pa thams cad rang sar grol zhing :
rgyud ye shes kyis gang bar mdzad du gsol :
'khrul pa'i bag chags rang sar dag nas :
sku dang ye shes kyi thig le cher 'phel bar mdzad du gsol :
rgyal ba'i dkyil 'khor zhing rab 'byams rgya mtsho mtha' yas par myur du sangs rgyas par mdzad du gsol :
sangs rgyas thams cad kyi sku gsung thugs yon tan phrin las dang bcas pas byin gyis brlab tu gsol :
A+o~M AMHhU~M kA ya wA ka tsit+ta b+hud+d+ha badzra rat+na pad+ma karma sarba d+harma swa b+hA wa a b+hi Shiny+tsa swA hA:
de ltar ji skad brjod pa thams cad nges par 'grub pa'i nges shes cher bskyed la ka dag gi ngang du mnyam par 'jog par zhu /
zhes dar gcig rtogs pa bskyed /
de nas rgyud dam tsakra'i sngags tshar gcig bklags la lag tu gtad de /
gus pa'i yid rtse gcig pas smon lam 'di lhan cig 'debs par zhu /
zhes sam yang na rjes zlos byar gzhug la /
kye ho :
phyogs bcu'i bla ma yi dam mkha' 'gro dang :
sangs rgyas byang chub sems dpa'i tshogs rnams kun :
ma lus brtse bas bdag la dgongs su gsol :
bdag gis 'gro ba sems can kun don du :
rgyud 'di btags shing bzhugs pa'i byin rlabs kyis :
bdag nyid mthong ngam thos dang dran pa dang :
mchod dang bstod pa la sogs smra yang rung :
reg cing 'brel bar gyur pa'i sems can rnams :
myur du mngon par rdzogs par sangs rgyas shog :
A+o~M AMHhU~M ma hA gu ru   kun bzang yab yum   na maHswa b+hA ba a d+hiSh+ThA naM:
zhes sogs brgyud pa tshang ma'i mtshan bod skad du sbyar ba'am /
bsdu na /
A+o~M AMHhU~M ma hA gu ru   sa man+ta b+ha dra b+ha drI   na maHswa b+hA ba a d+hiSh+ThA naM:
sngags thog mtha' de bzhin du sbyar te /
sa man+ta b+ha dra b+ha drI/
zhes pa'i mal du /
pany+tsa ku la rA dz+nya rA dz+nyi /
badzra satwa /
pra he badzra /
shrI siM ha /
pad+mA ka ra /
dz+nyA na sA ga ra rA dz+nyi /
d+harma rA dza pi tA pu tra /
bud+d+ha dwI pa ka
/mU la sh+tsa pa ram+pa ra sarba gu ru /
zhes pa tsam gyis byin brlabs la /
deng phyin chad btags grol 'di nyid rdo rje 'chang gis dus gnad nges pa las ji ltar gsungs pa bzhin drod dang skad cig kyang ma bral bar chongs shig
/de nas shis pa brjod pa dang rjes rim spyi mthun bya /
slob dpon gyis gtang rag mchod bstod nas shis brjod kyi bar yang gong smros ltar bya'o /
!
/bzhi pa ji ltar bcang tshul ni /
btags grol dar sna tshogs kyi na bzas dril /
byin rlabs can gyi rdzas spyi dang khyad par mchog gi gdung dang ring bsrel /
dri bzang sogs sman sna gtsang ma /
rin chen phye ma bcas rin po che'i gwa'ur bcug la dbu zhabs ma log par skyes pas mchan khung g.yon /
bud med kyis g.yas su bcang /
de'ang thog ma nas cha gsum bzhengs /
rab gnas sgrub pa lhan cig byas la gcig lus la gdags /
gcig nam phugs 'chi ba'i btsas su bzhag
/gcig skabs su babs pa'i tshe bklag par bya bar gsungs pa las 'don rgyu dpe chung bris pa nyid stabs bde bas cha gnyis ni nges par dgos so //
'di la bla ma kha cig gis /
btags grol gyis dge sdig gnyis kar 'gyur che bar gsungs pas da lta ni phal pas lta ci smros /
lam zhugs rnams kyis kyang btags mi rung ste so skye'i skabs dngos su sdig pa chen po ma byas kyang dug lnga'i rtog pa la rgyun chad med /
dbugs la sleb kyang grol bar gsungs pas 'chi dus phyi dbugs chad nang dbugs ma chad pa'i bar der tshor ba 'gags pas btags pa yin gsungs /
kun mkhyen bla ma 'jam dbyangs dgyes blo'i zhal nas /
'phags pa la btags grol mi dgos /
'di rnams skye bo phal pa dang lam zhugs so skye btsan thabs su grol ba'i ched du gsungs pa yin /
snga 'gyur rig 'dzin khungs ldan rnams kyi zhal lung bar ma chad par rgyud kyi rdo rje'i gsung ltar byed dgos /
don du sdig pa'i stobs 'joms shing dge ba'i stobs 'phel bar byed pa yin gsungs pa 'di zab par go ste /
mi tsher snga tshags byas pa phal mo che dbugs chad kar btags grol dang myang grol gyis ma bsleb pa mang du mthong bas so //
'on kyang gu ru'i bka' las /
dam nyams sdig chen rnams kyis ma bshags par :
btags na sdig pa'i stobs byed bshags la gdags :
bshags shing phyis 'byung sdom ste btags gyur na :
sngar byas byang zhing phyin chad gos mi srid :
ces gsungs pa ltar sdig can dad pa rnyed na sngar byas stobs bzhi'i sgo nas bshags /
phyin chad sdig 'phro bcad nas gdags so //
'di'i don /
dus gnad nges pa las /
'di dang bral bar ma byas pa :
nam zhig 'chi ba'i dus kyi tshe :
'di nyid lus la gnas pa la :
rigs drug skye ba rnam bzhi yi :
grong khyer du ni 'jug mi srid :
de yi phyir na 'di nyid dang :
'gro dang nyal dang 'dug pa dang :
de bzhin za dang 'chag pa dang :
phyag dang bskor ba la sogs byed :
'dud pa'i lag pa gar nyid dang :
skyug dang khrus byed phyi sa dor :
de bzhin smra dang sngags zlos dang :
yi ge klog dang mchod bshags dang :
ci ltar smra ba la sogs dang :
bsam pa ji snyed g.yo ba dang :
ji ltar sna tshogs spyod byed kyang :
'di dang bral bar mi bya 'o :
'di ni ris med sprul pa'i sku :
rang gzhan don rnams rdzogs par byed :
byol song rigs sam bud med dang :
skye ba dman pa'i sems can yang :
'di dang bral bar ma byas na :
nges par 'bras bu thob pas na :
bral ba'i bar mtshams ma zhugs pa :
'di la rab tu gces pa yin :
de bzhin drod dang ma bral bar :
rgyun du lus la bcang bar bya :
zhes gsungs so /
!
/lnga pa ji ltar bklag pa la /
klog pa'i dus ni /
spyi don las /
dang po dus ni spyi dang bye brag gnyis :
spyir ni dus bzang nya stong brgyad sogs dang :
dbang dang tshogs gtor rnal 'byor 'byung bzhi 'khrugs :
rab tu gnas byed 'du ba chen po'i dus :
mdor na dge dang mi dge'i cho 'phrul ltas :
gang gi tshe yang bstan rgyud bklag par bya :
bye brag dus tshigs rnam pa dgur gsungs pas :
sa g.yos 1sgra 2'od 3sad4 ser 5'khrugs pa'i 6dus :
rims nad 7nyi zla gzas zin 8mu ge mched9:
phyugs la nad byung dus dang rnam pa dgur :
sbyor ba lag len ldan pas bstan rgyud bklag :
ces pa ltar 'di rnams kyi dus skabs su babs pa'i tshe bklag pa ste /
klog pa'i rnal 'byor kho bos gzhan du byas pa ltar la /
spyi tsam du sems bskyed sngon du 'gro bas /
rang nyid snang ba mtha' yas ljags pad+ma hrIHyig gis mtshan pa /
rgyud bklags pa'i sgra dang hrIHyi 'od zer 'dres pas snod bcud kun la khyab /
thams cad rdo rje'i rang sgrar 'ur bas rigs drug gi sems can thams cad skad cig gcig la mngon par byang chub ste khams gsum 'khor ba dong nas sprugs par bsam mo //
gnyis pa dus bye brag skabs su 'byung 'phrod ni /
gzhung las /
nyin dus nam langs dros chen bar du byer :
de nas gung la ma sleb bar du zug :
'phyug med nyin gung snyoms pa'i dus nyid la :
de nas bsil pheb nyi nub bar der 'khrugs :
mtshan dus srod byer srod yol zug pa'i dus :
nam phyed snyoms shing tho rangs 'khrugs pa 'o :
de ltar nyin mtshan byer zug 'khrugs pa'i dus :
rtags rnams gang byung rig pas klog sogs bya :
zhes pa ltar ro //
klog tshul ni /
gzhung las /
gang zhig sa g.yos chen po byung ba'i tshe :
byer ba'i dus su rgyud bklag rnal 'byor pas :
rdo rje sems dpa' yab yum gsal bar bskyed :
dkar gsal 'od 'phro bdud 'dul rdo rje phyag :
ljags steng rdo rje rtse gsum hU~M gis mtshan :
de las 'od dkar 'phros pas phyogs bcur khyab :
'gro ba'i nad gdon sdig sgrib mi mthun phyogs :
zhi nas rnam par grol ba'i ye shes brnyes :
de dmigs ngang las lan bdun rgyud bklags pas :
rgyud kyi rang sgra phyogs bcur grags pa yis :
sa g.yos gar khyab 'gro rnams grol zhes gsungs :
snyoms pa'i dus su dam tshig ldan pa yi :
rnal 'byor mched lcam lo grangs tsam zhig la :
tshogs 'khor drangs pas de snyed lo tshogs 'phel :
'khrugs dus skye bo la yang ston mo bkye :
de bzhin zug dus gnas nas mgron rnams 'bod :
sa 'og sa steng sa blar sgra byung tshe :
byer dus rnal 'byor dpag med yab yum bskyed :
dmar po mnyam gzhag phyag rgya pad+ma 'dzin :
ljags steng pad+ma dmar po hrIHyig mtshan :
de ltar ngang nas bstan rgyud tshar lnga 'am :
bdun sogs klog pa'i sgra dang ljags kyi 'od :
phyi yi 'od 'dres phyogs kun khyab pa yis :
snang srid dbang 'dus smin cing grol bar bsam :
snyoms dus dkon mchog mchod cing zug pa'i dus :
khrims ldan dge 'dun tshogs la chos ston drang :
'od kyi 'du 'phro phyogs kun khyab pa'i tshe :
snyoms pa'i dus su rgyud bklag 'di ltar bsgom :
rin 'byung yab yum gser mdog mchod sbyin phyag :
rin chen dang ldan ljags steng rin chen gyi :
dung 'khyil trAM mtshan ser po'i 'od 'phro ba :
de yi ngang nas rgyud tshar lnga gsum gcig :
bklag pa'i sgra dang phyi nang 'od zer kun :
phyogs dus khyab pas 'gro ba ma lus pa :
bsam don chos bzhin grub nas grol bar dmigs :
byer tshe rlung bzung 'khrugs dus rnal 'byor ma :
dam ldan rigs bzang dgu 'am bcu gcig la :
drag po'i lha bskyed tshogs dang ston mo bya :
gang tshe sad dang ser ba byung ba na :
zug pa'i dus na rnal 'byor rang nyid ni :
don yod yab yum ljang gu skyabs sbyin phyag :
rgya gram bsnams pa'i ljags steng AHsa mtshan pa'i :
ral gri 'od ljang 'phro dmigs ngang nyid las :
tshar bdun nyer gcig la sogs rgyud bklag pa'i :
sgra dang 'od kyis sa dang bar snang gang :
sad ser bar chad zhi nas don yod bsam :
snyoms dus rol mo la sogs mchod pas mchod :
byer dus rnal 'byor lnga 'am bco lnga 'bod :
de bzhin 'khrugs pa'i dus su ston mo bya :
ma rungs dmag sde 'khrugs pa g.yos pa'i tshe :
rang nyid dpa' bo stobs ldan he ru ka :
'jigs pa'i gzugs la dur khrod chas dang ldan :
ljags kyi dbang po mtshon cha phaT kyis mtshan :
de yi ngang las rgyud tshar nyer gcig sogs :
gang 'grub bklag pa'i sgra dang 'od zer las :
mtshon cha'i 'khor lo dpag tu med 'phros pas :
pha rol dgra sde dmag dpung 'thor bar bsam :
sbyor ba 'di ni 'jigs pa brgyad la'ang sbyor :
bar chad sel ba'i man
ngag sdeb tu bstan :
zug pa'i tshe na rgyud bklag la sogs pa :
gong dang mtshungs la khyad par 'khrugs pa'i dus :
sngags pa mang pos gtor ma gtang bar bya :
yul khams rnams su rims nad byung ba'i tshe :
sngar ltar don yod grub pa bskyed pa yi :
ljags nyid lcags kyu dzaHyis mtshan dmigs shing :
dgu 'am bcu gcig bcu dgu rgyud bklag pa'i :
'od dang sgra yis phyogs kun khyab gyur cing :
rims nad zhi zhing kun tu bde bar bsam :
'khrugs tshe rgyud bklag snyoms dus mi rtog bsgom :
byer dus byis pa dgu 'am bco brgyad 'bod :
zug pa'i dus na ston mo bya ba 'o :
gang tshe nyi ma zla ba gzas zin na :
rnal 'byor rnam snang yab yum bskyed pa yang :
mthing ga byang chub mchog gi phyag rgya can :
'khor lo 'dzin pa'i ljags kyi steng du yang :
'khor lo dkar po A+o~M gyis mtshan par bsam :
de yi ngang las rgyud tshar drug dgu sogs :
gsal dag klog pa'i sgra yis stong khams khyab :
phyi nang yul dang yul can ma lus pa :
'od kyis gang 'brel 'khor ba las grol dmigs :
de yang nyin mtshan nyi zla gang zin pa'i :
byer dus rgyud klog snyoms tshe 'chi srog 'don :
zug pa'i dus su dud 'gro'i rigs rnams la :
so sor kha zas mthun pa'i bza' btung bkye :
'khrugs tshe rnal 'byor chos nyid don bsgom bya :
rgyal khams kun tu mu ge mched pa'i tshe :
rnal 'byor kun bzang yab yum mthing gsal mdog :
mnyam pa'i phyag rgyas yid bzhin nor bu bsnams :
ljags kyi 'od zer zla phyed rdo rjes mtshan :
kha T+wAM bsnams pas rgyud tshar gnyis gsum lnga :
bklag pa'i sgra 'od kun tu khyab pa yis :
'tshe ba zhi zhing longs spyod phun tshogs nas :
kun kyang mthun pa'i chos la spyod par mos :
byer ba'i dus su rgyud bklag snyoms pa'i dus :
dri yi mchod pa bya dang 'khrugs pa'i tshe :
mu stegs shan pa rang rang gnas nas 'bod :
zug pa'i dus na ston mo bkye bar bya :
ri klung phyugs la nad yams byung ba'i tshe :
gong ltar kun bzang yab yum bsgom pa'am :
lung ltar kun tu bzang mo yab ltar bsgom :
rgyud bklag sgra 'od zer gyis 'gro ba rnams :
gnod 'tshe zhi nas bde dang ldan par bsam :
de yang zug dus brgyad dam bcu drug brjod :
byer ba'i dus na mar gyi snang gsal 'bul :
snyoms dus bla ma dgra bcom spyan drangs la :
'khrugs pa'i dus su bsnyen bkur brtson par bya :
de ltar bklag pa'i rim pa nam du yang :
skyabs 'gro sems bskyed yan lag bdun pa bya :
mtshan ma steng 'og phyogs mtshams gar byung ba'i :
de yi phyogs su kha bltas rgyud bklag cing :
'phro 'du'i ting 'dzin phyogs kyi lha dang bstun :
sgra 'od la sogs phyi yi mtshan ma dang :
rang nyid lhar gsal ljags kyi 'od zer dang :
rgyud gsungs sgra rnams dbyer med 'dres nas ni :
mthong thos dran 'brel gnas skabs mthar thug tu :
don 'bras 'grub cing sangs rgyas thob par dmigs :
zhes gsungs pa ltar ro /
!
/drug pa 'da' ka ma'i bya ba la /
thog mar ji ltar bya ba'i tshul ni /
gzhung las /
'byung ba'i 'du tshul rim gyis rdzogs nas ni :
ya rabs gong ma nyams len ldan pa de :
lus tshugs drang por bsrangs nas gtor mchod bsham :
bla ma yi dam mkha' 'gro spyan drangs shing :
mdun gyi mkha' la sprin ltar 'khrigs dmigs la :
mdun grogs slob ma dam tshig ldan gcig gis :
mdun du langs te dal gyis bstan rgyud bsgrag :
tshar grangs dbugs dang sprad pa gnad yin zhing :
de 'og nyams len 'bring po'i gang zag ni :
gzhog g.yas phab la gsol 'debs 'pho ba gdab :
kho yi g.yas phyogs mthun grogs bla ma yis :
snyan pa'i tshul gyis rgyud bklag gsol 'debs bya :
tha mal skye bo la sogs 'chi ba'i tshe :
gang zhig snang ba mthun pa'i mi dag gis :
lag pa g.yas pas spyi bo'i skra nas 'then :
g.yon pas glegs bam bzung ste tshar gcig bklag :
bde gshegs mtshan bsgrag zhing gi smon lam gdab :
de ltar klog tshul rnams kyang thogs rdugs med :
snyan dag sgra zur ma nyams shin tu gces :
des ni gang zag rab 'bring tha rim bzhin :
grol bar 'gyur la tha ma'ang ngan song med :
de ltar lus gnad la sogs ma 'grub kyang :
gang yang 'gro ba 'chi khar babs pa'i tshe :
bstan rgyud tshar gcig thos par gang gyur pa :
ngan 'gro'i sgo khegs thar lam yon tan thob :
de phyir sems bskyed ldan pas nan tan bya :
zhes gsungs pa ltar btags pa tsam gyis chog par mi 'dzin par thos nges par bklag pa gal che /
btags grol dus rgyun 'chang ba yin na yig 'bru sogs drod kyis chud zos su 'gyur srid pas sngar yun gyi btsas su bzhag pa de'ang blangs la gdags /
rgyun btags med na gsar du btags la gnyis ka'ang dar ras kyi skud pa la sogs pas bcings nas dbu zhabs ma log par dbugs yod nges pa'i tshe skyes pa'i mchan khung g.yon dang bud med kyi g.yas pa lta bu'am /
gang la'ang mgul lam spyi bor btags kyang chog
/dbugs la sleb nges ma byas na phan pa med pas dbugs la sleb nges par bya /
'chi ba'i sems skad cig mas yar mar gang la'ang 'phen shugs kyi stobs shin tu che ba'i phyir mtshams sbyor bzang po gnad shin tu che bas /
gnad gcod chung /
'dun stangs bzang na btags grol gyi phan yon bshad la spro ba bskyed /
'dun stangs zhan pa la'ang dal bus blo brid la dge blo'i bskul ma gdab cing dad mos bskyed du gzhug la gdags /
mchog dman gang yang dbugs chad nas bem rig bral nges pa'i rtags ma byung bar du mi bsgul ba legs shing tha na'ang drod yal yal bar du mi reg
/khyad par nyams len 'phro can gyi gdung ni nyin zhag phrugs gcig gi bar gtan nas bskul bskyod mi bya bar rang lugs su ji ltar gnas pa de gar bzhag nas nyams myong yod pas ngo sprod gsal 'debs byed pa legs kyi /
chos brgyad ngom pa'i phyir thugs dam bcos pa sogs
la snying po med /
bsreg na'ang zhag bdun nam lnga'am gsum las snga bar bsreg mi rung /
bsreg pa'i rigs la btags grol nyid tshar gsum bklag par gsungs kyang ma 'grub na tshar gcig nges par bklag
/rol mo bsgrag cing dkris phud la glegs bam rigs zhal nang bstan gyis snying gar bur sbrang mar sogs kyi lde gus sbyar bar gsungs pa ltar ram dkris kyis lhan cig bsdam /
shog dril yin na tshar gcig bklags te mgo la dkri /
'khor lo glegs bam dang mtshungs /
dgongs 'dus dkar po gcig thub ni rang gzhung ltar le'u dang po spyi gtsug
/gnyis pa phrag pa g.yas /
gsum pa g.yon /
bzhi pa mgrin pa /
lnga pa rtsib logs g.yas /
bdun pa g.yon /
drug pa snying gar zhal nang bstan rgyud kyi le'u re re bzhin bklags shing rol mo bsgrag pa dang lhan cig sbyar /
gang zag mchog gi gdung rgyun bzhag la'ang de ltar byas na nyes pa med pa'i steng 'brel grol gyi phan yon 'byung bar nges shing /
dur du sbed dgos pa gzhan dang ri la skyel ba'i rigs la dur thog tu sleb nas ro gan rkyal du bzhag pa'i snying gar zhun mes bsreg
/de'i tshe btags grol nges par bklag dgos pas rgyud sogs 'don nas bsreg
/cis kyang mi 'grub na btags grol gyi sngags spyi dang /
bye brag bo d+hi tsit+ta /
'bru drug
/yig brgya /
dbyangs gsal /
rten snying rnams bzla bzhin du bsreg pa'i thal ba zhun mar dang sbyar te spyi bo sogs gnas lngar byug
/thod pa sogs gnas lnga'i rus thal dung ngam dngul dang bsres te btags grol rgyud bris pa dben pa'i gnas su bzhag na bskal pa grangs med pa'i sgrib pa byang zhing sangs rgyas thob par gsungs pas bsreg gtor gnyis kar 'grub na gal che bar snang ngo /
!
/bdun pa grol tshad kyi rtags dang mtshan ma 'byung tshul ni rgyud gzhung las rgyas par gsungs kyang 'dir nye bar mi mkho bas ma bris la /
'byung bar the tshom ni mi snang ste /
nyams len yod pa dang las 'phro can 'ga' la btags grol gyis gdung rigs dang /
'ja' 'od mtshan ma byung ba mang du mthong ba'i phyir ro /
!
/brgyad pa dam tshig ni /
gzhung las /
btags grol yig 'bru chad lhag ma shor dang :
lteb dril 'chang dus dbu zhabs ma log cing :
yig 'bru ma nyams rlan gyis ma gos bya :
bris nas yun du ma 'gyang rab gnas shing :
rab gnas byas nas gzhan lag mi brgyud dang :
rjen pa ma yin sa la mi bzhag gces :
'chi ba'i dus su dbugs la sleb dgos pas :
dbang bskur grub nas lus la ma bral 'chang :
gzhan la mi bstan yod ces bsgrag mi bya :
shin tu gsang ba dam tshig mthar thug yin :
btags grol lus la yod pa'i mi des kyang :
dge ba gang byas khri ru 'phel bar 'gyur :
de bzhin sdig pa gang byas 'bum du 'gyur :
de phyir mi dge spangs shing dge la 'bad :
gar 'chi mi shes nam yang 'bral mi bya :
zhes dang /
btags grol lus gnas phal la phyag mi bya :
gzhan la 'chang mthong de la gus phyag 'tshal :
'di ldan ro de rgyal ba'i gdung yin pas :
bskyal lam sbed dam bzhu ba gang byed der :
brnyas par mi bya bkur sti'i tshul gyis so :
zhes dang /
gang zhig 'dod gdung can gyis 'di dag gi :
gshin ro btags grol phral nas bcangs gyur na :
mi de bskal pa ther 'bum thar lam chad :
log lam zhugs nas duHkha myong zhes gsungs :
de phyir tshe 'das btags grol rang rdzogs pa :
nyid dus bzhu bar byed pa dam tshig yin :
gzhan yang spyi dang bye brag khyad par gyi :
gsang sngags dam tshig rnams dang ma 'gal bar :
lus ngag yid gsum tshul dang ldan par bya :
de ltar gang ldan tshe gcig 'tshang rgya 'o :
zhes gsungs pa ltar dang :
btags grol btags yod pa rgyus yod kyis shes na'ang rang gis yod mi smra ba shin tu gal che bar gsungs so /
khyad par btags pas grol bar nges shes bskyed pa las the tshom skad cig kyang mi skye ba dam tshig gi snying po yin te /
dus gnad las /
sgrib byed nyid dang ma bral bas :
'di la the tshom skye bar 'gyur :
des na 'di nyid rnam spangs pas :
'bras bu gtan nas brlags pa yin :
zhes gsungs te /
blo chung dang log lta can gsang sngags bla med spyi'i snod ma yin pas de 'dra'i rigs la spel na log lta dang the tshom dbang gis phan mi thogs pa'i steng ngan song gi sdug bsngal chen po myong bar 'gyur bas gsang bar gdams te /
chos dred lta log can dang mu stegs rigs :
blo chung rgyang 'phen pa yi rigs rnams la :
rlung gi phyogs tsam mi bsgrag bka' rgyas gdab :
ces so //
'o na dud 'gro la'ang btags pas grol bar bshad pa ci yin zhe na /
de la the tshom dang log lta'i 'du shes med pas so /
!
/dgu pa phan yon ni /
sgra thal 'gyur rtsa ba'i rgyud las /
gsung gi sprul pa nyid la yang :
ston pa'i kha dog gis bris shing :
mchan khung g.yon du btags byas nas :
dus gsum klog dang 'dzin byas na :
gdon mi za bar 'tshang rgya nges :
rgyud 'di mang du btags bklags na :
des kyang gong ma bzhin du 'gyur :
zhes sogs dang /
rgyud gzhan rnams las /
e ma 'di ni khyad par 'phags :
kun gyi spyod yul ma yin te :
dbang po rnam lnga 'on gyur kyang :
rgan gzhon pho mo dge sdig med :
bag chags bzang ngan med pas na :
'di nyid bcangs pas sangs rgya 'o :
tha ma dbugs la sleb kyang grol :
sangs rgyas gdung 'dzin sras gcig yin :
zhes sogs dang /
dus gnad nges pa las /
'di ni bcangs pa tsam gyis kyang :
sangs rgyas nyid du 'gyur ba la :
the tshom za ba ci zhig dgos :
gal te byol song mgul du 'di :
btags na de nyid grol bas na :
'gro ba mi rnams smros ci dgos :
e ma rang byung yi ge 'dis :
sems can gzhan gyi don byed na :
tshe 'das de yi spyi bo 'am :
mgul du 'di btags bsregs na ni :
de nyid grol ba smros ci dgos :
mtshams med lnga po spyad pa yang :
nyan thos rnams dang skal pa mnyam :
lung du ma bstan skye bo rnams :
byang chub sems dpa'i sa dang mnyam :
yid dpyod 'dzin pa'i grub mtha' yang :
rdo rje 'chang
dang mnyam par nges :
zhes dang /
btags grol gyi glegs bam phal cher tshig mthun par /
de sngar mtshams med lnga spyad kyang :
'di 'phrad ngan song lhung mi srid :
chos ma byas kyang sangs rgya bas :
de phyir btags grol zhes bya 'o :
bris pas mthong tshad sangs rgya 'o :
bklags pas thos tshad sangs rgya 'o :
bcangs pas reg tshad sangs rgya 'o :
zhes yang yang gsungs pa dang /
sras rgyud kyi le'u dang po las shin tu rgya cher gsungs pas mtshon che ba'i yon tan drang don tsam ma yin par nges don rang byung rdo rje'i tshig rgya cher 'byung ba la the tshom med pa'i yid ches rtse gcig pas 'bri ba dang /
dus dang rgyun du klog pa dang /
gzhan la bskul ba dang /
dman pa long sprang dang dud 'gro sogs la 'chi khar gdags shing rna lam du sgrog pa la brtson pa che thang du byas na /
'gro don rlabs su che bas phan yon tshad med thob nges pa ni kun bzang rdo rje 'chang gi gsung la bslu ba mi srid pas so /
!
/bcu pa 'di la brten nas las bye brag pa sgrub pa'i tshul rnams ni bi ma la'i snying thig gtsor gyur snying thig gi rgyud gzhung chen po rnams las shes par bya'o //
skal dman blo ngan mun pa stug drags kyang //
rgyal ba'i thugs rje'i nyi mar phyogs lhung med //
'on kyang byang bltas phug par mi 'dza' bas //
sangs rgyas phrin las blo ru shong 'tshal lo //
'brel grol bstan pa 'di nyid babs pa'i snod //
phyogs dang ris med 'gro ba kun gyur nas //
srid pa ru ldog 'khor ba gting nas sprugs //
gdod ma'i rgyal sar phyam gcig grol bar shog
/ces pa rang gzhan la nye bar mkho zhing skal bzang don gnyer can la phan 'dod kyi blos /
bla ma dgongs 'dus kyi spyi don bcu pa nyid khungs su sbyar te pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang du bgyis pa dge legs 'phel ///
/
