@#//
g.yu thog snying thig gi cha lag lha sman rjes gnang bklag chog tu bkod pa snyan pa'i gling bu zhes bya ba bzhugs so //
dngos grub 'dod dgu'i char 'beb pas //
bsam kun rdzogs mdzad dpag bsam shing //
bla ma sman pa'i rgyal po la //
btud nas 'tsho byed dga' ston spel //
gzhan phan gyi bsam pa dang ldan cing rang don gyi khong skran ma zhugs pa'i 'tsho byed dbang dang dam tshig la gnas shing rtsa gsum gyi bsnyen sgrub thems pas /
mngon shes pra yi sgrub pa la 'jug pa'i thog mar rjes su gnang ba legs par nod dgos pas de'i tshul la sbyor ba yo byad dang sgrub thabs /
dngos gzhi rjes gnang gnyis las /
dang po gnas khang gtsang mar maN+Dal pad+ma 'dab bzhi dkar po'i dbus su bum pa'i nang mngar gsum bzang drug a ru ra rnams chang bzang po dang sbyar ba blugs /
mgul chings dang kha rgyan bcas bzhag
/mdun du rin po che'i snod du zlum gtor dkar po pad+ma 'dab bzhis brgyan pa la 'khor dkar zlum bzhis bskor zhing nyi zla nor bu sogs rgyan spros kyis mdzes pa la ye shes khye'u chung dang lha sman gsum gyi tsakli btsugs pa bsham /
g.yas su mda' dar me long btags pa /
g.yon du sba gling smyug gling gang 'dzom bzhag
/de dag gi mdun du 'bul gtor dkar gtor /
phyi mchod phreng tshar /
phye mar /
gser skyems /
bsang gi yo byad sogs nyer mkho tshogs par bya /
'di'i rjes gnang sger du byed na rtsa gsum gtor mchod gzhung bzhin tshogs par dgos kyang snying thig dbang che chung gang rung gi mjug tu sbrel ba mang bas de ltar na de dag gi bcas kyi zur stegs su 'di nyid kyi chas rnams bsham mo //
sgrub pa'i tshul yang rjes gnang zur phyung skabs snying thig gi las byang btang zhing dzapa? bzlas grub nas 'dir gsal bum sgrub dang bka' srung mchod pa rnams song nas /
rang nyid skad cig gis sman blar gsal nas 'di'i phrin las gtang zhing rjes gnang grub nas las byang gi tshogs sogs mjug byas pas chog kyang /
dbang chen zhar byung tsam la bum sgrub gong du song bas 'thus pas dmigs bsal mi dgos /
bka' srung grub mtshams rang sman blar gnas bsgyur te 'di'i mdun bskyed mchod bstod bsang sogs dgos pa'i bye brag phyed par bya'o //
de la bum sgrub zur du dgos pa'i tshe /
a mr-itas bsang /
swa b+hA bas sbyang /
stong pa'i ngang las paM las byung ba'i rin po che'i bum pa tshad dang mtshan nyid thams cad yongs su rdzogs pa'i nang du sna tshogs pad sdong 'dab ma bzhi pa'i lte bar nyi zla bdud bzhi'i ro'i steng du khro bo'i rgyal po rta mgrin dang phag mo yab yum /
shar du rdo rje mkha' 'gro
/lhor rin chen mkha' 'gro
/nub tu pad+ma mkha' 'gro
/byang du las kyi mkha' 'gro
/rta mgrin gyi spyi gtsug tu pad sdong 'dab bzhi'i dbus su rigs 'dus bla ma rdo rje sems dpa'/
phyogs bzhir rig pa'i ye shes bzhi rnams skad cig gis gsal bar gyur pa'i gnas gsum du oM AHhU~M gis mtshan pa las 'od zer 'phros pas ye shes pa spyan drangs /
badzra sa mA dzaH
dzaHhU~M baM hoH
gnyis su med par thim /
thugs srog sngags phreng las 'od zer 'phros 'dus don gnyis mdzad /
sku las bdud rtsi'i rgyun babs pas bum pa gang bar gyur /
spyi bsdus sngags dang dngos grub bsdu sngags bzlas pa'i mthar sngags tsam gyis mchod /
bstod par 'os pa lta bus bstod /
bum pa'i lha rnams bde ba chen pos 'od du zhu bas gang 'dod kyi dngos grub 'byung ba'i 'chi med ye shes kyi bdud rtsir gyur par mos /
mdun bskyed sgrub pa ni /
mi dmigs stong pa'i ngang nyid las //
pad sdong zla ba'i dkyil 'khor steng //
rang nyid bla ma sman gyi rgyal //
sngo bsangs 'od zer kun du 'phro //
dar gyi sham thabs mdzes par spras //
phyag g.yas sman gyi lhung bzed dang //
g.yon pa sba dkar gling bu bsnams //
rin chen sna tshogs rgyan dang ldan //
'dzum ldan 'od kyis sems can rnams //
ma lus nad las skyob par gyur //
gtor ma bsang sbyang /
stong pa'i ngang las gtor ma nyid //
sman dang rin chen las grub pa'i //
gzhal med khang dbus pad 'dab bzhi'i //
lte bar ye shes khye 'u chung //
dung gi khye 'u dkar po la //
g.yu yi zur phud smin khyug mdzes //
dar dkar go zu sku la gsol //
phyag g.yas mda' dar me long bsnams //
g.yon pas sba gling snyan par 'gyur //
'dzum sgeg 'gyings ldem de nyid kyis //
lha dang sman mo dbang sdud cing //
snang srid thams cad gsal mthong nas //
bdag la thams cad smra bar bsam //
shar nas ye shes lha mo dkar //
lho ru smra byed lha mo ser //
nub tu mthong byed lha mo dmar //
byang du sman pra ster nus pa'i //
sman gyi drang srong thams cad bsam //
lha mo gsum ni gzhon tshul can //
rab mdzes yid 'ong lang tsho rgyas //
mu tig lan tshar sil bur spras //
me tog spel ba'i phreng ba dang //
ut+pal bsgrigs pa'i rked chings can //
rin chen du ma'i rgyan gyis spras //
dar dkar go zu'i na bza' can //
mtshal gyi thig phran lams se lam //
mthing shun mdzes pa'i cha ga btab //
rin chen gser gyi gong lag la //
g.yu yi thig phran mdzes pas spras //
phyag g.yas sba gling 'gyur ba yis //
sgrub pa po la mngon shes 'char //
g.yon na snang gsal me long bsnams //
snang srid thams cad sa ler ston //
yang na sman gyi par bu bsnams //
'gro ba'i nad rnams sel bar byed //
gzhan yang lha klu sman gsum gyi //
mngon shes can rnams sprin bzhin gtibs //
ma lus yongs su rdzogs par bsam //
de ltar bdag mdun gnyis ka yi //
thugs ka'i 'od zer phyogs bcur 'phros //
rang rang gnas nas spyan drangs nas //
bsgoms pa'i rten la thim par gyur //
dbyangs rol spos dkar bsang dud btang la /
kye /
chos kyi dbyings nas spyan 'dren na //
sangs rgyas sman rgyal thugs rje'i bdag
/'gro ba'i don phyir gshegs su gsol //
phyag 'tshal mchod 'bul dngos grub zhu //
kye /
rang bzhin dbyings nas spyan 'dren na //
ye shes lha mo mched gsum byon //
nam mkha'i dbyings kyi dkyil 'khor nas //
sman gyi lha mo mched gsum byon //
gangs dkar ti se'i gnas mchog nas //
'phrul gyi lha mo mched gsum byon //
lha yi gnas mchog dam pa nas //
ye shes khye'u chung dkar po byon //
dad dang dam tshig gdung sems kyis //
bu chung ma la 'bod pa ltar //
lhang lhang skad kyis bdag 'bod do //
gzhan dang gzhan du ma yengs par //
dung dung sems kyis bdag 'bod do //
sgrub pa'i gnas 'dir da tshur byon //
mchod pa'i gnas 'dir da tshur byon //
bsten pa'i gnas 'dir da tshur byon //
phud dang rten la da tshur byon //
dngul dkar me long mdangs la byon //
sba dkar gling 'khrol skad la byon //
phye mar 'ol skom phud la byon //
sman dang 'bru dang rin po che //
sna tshogs mchod rdzas bzhes phyir byon //
sman gyi lha mo mched gsum dang //
ye shes khye 'u dkar po ni //
sngon gyi dam tshig dran mdzod la //
ma thogs myur du gnas 'dir byon //
kye /
ye shes lha shing dud pa 'dis //
sman gyi lha dang drang srong bsang //
rig 'dzin mngon shes ldan pa bsang //
sman gyi lha mo mched gsum bsang //
ye shes khye 'u dkar po bsang //
'dzam gling brtan ma bcu gnyis bsang //
bod khams skyong ba'i lha sman bsang //
gangs dkar rtse yi lha sman bsang //
brag la gnas pa'i lha sman bsang //
spang la gnas pa'i lha sman bsang //
nags la gnas pa'i lha sman bsang //
mtsho la gnas pa'i lha sman bsang //
bar snang gnas pa'i lha sman bsang //
sman phran nyis khri sum 'bum bsang //
kye /
ye shes lha sman mched gsum la //
phye mar phud dang mchod pa 'bul //
sman bshos rtse rgyal mchod pa 'bul //
zas phud zhal zas mchod pa 'bul //
dkar gsum mngar gsum mchod pa 'bul //
rang rang mnyes mchod thams cad 'bul //
mthun pa'i dam rdzas 'di gsol la //
sgrub mchog bdag la dngos grub stsol //
srid pa shod la srid pa ston //
ye shes khye'u chung dkar po la //
phye mar 'ol skom mchod pa 'bul //
spyan gzigs phud kyi mchod pa 'bul //
snang srid ma 'dres sa le ba //
ma bsgribs mthong ba'i dngos grub stsol //
hrIH
phyogs phyogs dag ni pha gi na //
nyi ma nub phyogs pha gi na //
gnam sa gnyis kyi bar shed na //
g.ya' dang gangs kyi mtshams shed nas //
sprin dang na bun thu lu lu //
'ja' tshon sna lnga gya ma gyu //
sbrang char zim bu sha ra ra //
gtsang chab sngon mo me re re //
dri zhim spos ngad chi li li //
gangs dkar gnam du zangs se zang //
g.yu yi spang ljongs zhongs se zhong //
me tog sna tshogs lams se lam //
sman gyi ljon shing si li li //
ri dwags rtse rgyug springs se spring //
g.yu sbrang sngon mo di ri ri //
byu ru'i 'phyang thag rgyangs se rgyang //
dung gi 'phyang phur bltams se bltam //
gzi mchong ka shing ta la la //
sna tshogs mchod rdzas thibs se thib //
sil snyan rol mo khro lo lo //
snyan sgrog glu dbyangs kyu ru ru //
de 'dra'i gnas su su zhig bzhugs //
ye shes sman pra mched gsum bzhugs //
'khor du lha sman grangs med bskor //
dkar mo ye shes lha sman te //
snang srid shes bya gsal ler ston //
ser mo smra byed lha sman ma //
legs nyes thams cad rna bar sgrog
/dmar mo rno mthong smra byed ma //
gang dris rdzun med thig bzhin 'debs //
zhal mdzes gzi mdangs ya la la //
snyan pa'i gling bu lhangs se lhang //
rin chen snyan cha khro lo lo //
mu tig rtsa mun si li li //
dar dkar na bza' mtshal thig can //
mthing shun mdzes pa'i cha ga btab //
gser gyi gong ras 'od 'bar la //
g.yu yi rdo rje 'phar ma non //
phyag g.yas sba gling khro lo lo //
sgrub pa po la gsung snyan sgrog
/g.yon na snang gsal me long dang //
sman rgyal gang ba'i lhung bzed bsnams //
snang srid ma lus gsal bar ston //
'gro ba nad kyis tsha gdung bsal //
dam tshig can gyi srung ma mdzad //
dam tshig nyams pa'i srog rtsa gcod //
'dir byon mthun pa'i dam rdzas bzhes //
dam tshig gtsang ma 'di na tshang //
dngul dkar me long 'di na gsal //
sba dkar gling bu 'di na snyan //
rdzas dang rten la da tshur byon /
khyod ni slob dpon rgyud kyi lha //
nga ni slob bu rgyud kyis 'bod //
'bod pa'i dus su snyan ma sra //
g.yab pa'i dus su spyan ma brtul //
bskul ba'i dus su bang ma bul //
bsten pa'i dus su rgyang ma ring //
lhang lhang de ni dbyangs la byon //
kye /
ye shes gsal byed lha yi sras /
khye'u chung g.yu yi zur phud can //
sku mdog dkar la mdangs dang ldan //
mda' dar ser po phyag na bsnams //
srid gsum gzigs pa'i khye 'u chung //
ma thogs myur du gnas 'dir byon //
mda' dar bzang po 'di na yod //
phye mar 'ol skom phud la byon //
g.yu shug sngon mo'i dud la byon //
gong ma'i rgyud pa gsung gis khrol //
pra mthong dngos grub myur du stsol //
sngon gyi dam tshig rjes dran mdzod //
rnal 'byor bdag la thugs ma ring //
'dod pa'i don rnams sgrub par mdzod //
snang gsal pra yi dngos grub stsol //
ces spyan 'dren mchod bstod kyi phrin las byas la bzlas pa ni /
rang gi thugs kar hri yig la /
khye'u chung lha mo gsum bcas pa'i //
srog sngags phreng bas bskor ba las //
so so'i srog rtsa 'od kyi tshul //
'ub 'ub tshur la 'dus par gyur //
bsnyen sngags ni /
oM tsa mun+ta hri da sa ma ya dun b+h+yo /
a ma tsir du ma tsir hri la phob /
srid pa shod /
srid pa ston /
sgrub sngags ni /
gong gi sham bur /
oM ma ma hrIng hrIng dza /
mA ma shA sha
/mA ma hrIng hrIng /
tri mA ma /
tri'u tri'u dzaHsrid pa ston /
las sbyor sgra thos pa'i sngags /
oM sid+d+hi ku ru sig ma hrIng hrIng dzaH
bsam pa shes sngags /
oM mA ma tsa tri tsa tri tri'u dzaH
dbab sngags /
a a /
mA ma tri tri dza /
tri dun dun dza phob /
a ti ma ti tri'u sa ma ya lhan /
zhes pa ste /
bsnyen sgrub sngags ci nus dang las sbyor rnams kyang bsnyen sgrub sngags sham du rim sbrel byas la cung zad bzla /
mthar 'bul gtor bsang sbyang /
oM AHhU~M gsum gyis bdud rtsir brlab /
a kA ro lan gsum gyis phul /
oM badzra ar+g+haM sogs dang /
rU pa shab+da gan+d+he ra sa spar+she pra tIts+tsha swA hAs mchod cing /
hU~M/
ye shes gsal byed lha yi sras //
ye shes khye 'u dkar po dang //
lha mo smra mthong thos byed ma //
mngon shes ston byed 'khor bcas bstod //
mchod sbyin gtor ma 'di bzhes la //
sogs kyis bstod cing phrin las bcol lo //
gnyis pa rjes gnang ni /
dam tshig ldan pa'i slob ma gcig gam gsum las mi mang ba khrus bya /
spro na bgegs gtor gtang zhing mtshams gcad /
srung 'khor bsgom /
mtshams sbyor gyi khyad par /
'dir rigs 'dus sman pa'i rgyal po mkhas grub yongs kyi tshogs rje mtshungs bral g.yu thog pa yon tan mgon po nas thugs sras kyi mchog gyur sum ston ye shes gzungs la chig brgyud kyi bdud rtsir bstsal pa'i bla sgrub snying thig chen mo'i cha lag
/gzhan phan gyi lhag bsam dang ldan pa'i sman pa rgyu drug 'tshogs pa'i skal ldan rnams la mkhas khyad ngo mtshar mngon sum du ston pa /
ye shes kyi khye'u chung dkar po dang lha sman mched gsum la bsten nas rtsa pra sgrub pa'i thabs zab mo dngul dkar me long snang gsal sgron me'i rjes gnang ma la bu 'khor sgrub par bgyi ba la sogs kyis mtshams sbyar nas maN+Dal phul /
gsol ba 'debs pa 'di'i rjes zlos mdzod /
kye kye bla ma sman pa'i rgyal //
bdag cag drang srong rig 'dzin pas //
lha sman mched gsum khye'u chung gi
/rig gtad byin rlabs bdag la stsol //
lan gsum /
de nas rgyud snod rung bya ba'i slad du slob dpon dang mdun skyed gnyis su med pa rigs 'dus bla ma sman rgyal gyi dkyil 'khor rtsa ba gsum gyi lha tshogs rnams sprin gtibs pa ltar bzhugs pa'i mdun du /
khyed rang rnams 'khod nas sdig pa bshags par bgyi'o snyam pa'i 'dun pa dang ldan pas 'di'i rjes zlos mdzod /
sangs rgyas kun gyi ngo bo nyid //
slob dpon bdag la dgongs su gsol //
bdag ming 'di zhes bya ba yis //
thog ma med nas da lta'i bar //
lus dang ngag dang yid gsum gyis //
sdig pa mi dge gang byas pa //
gnong zhing 'gyod pa'i sems kyis su //
snying nas khyed kyi spyan sngar bshags //
lan gsum /
bdag sogs nam mkha' dang mnyam pa'i sems can thams cad bslu ba med pa'i skyabs gnas rtsa ba gsum gyi lha tshogs rnams la /
deng nas byang chub ma thob bar du skyabs su 'gro snyam pa gyis la 'di'i rjes zlos mdzod /
phyogs dus dkon mchog gsum 'dus pa //
bla ma rdo rje 'dzin rgyal la //
bdag dang mkha' mnyam sems can kun //
byang chub bar du skyabs su mchi //
lan gsum /
lha tshogs de dag gi spyan sngar dus 'di nas bzung ste ji srid byang chub snying po la mchis kyi bar du /
smon pa dang 'jug pa'i bdag nyid can gyi byang chub kyi mchog tu sems bskyed do snyam pa'i ngang nas 'di'i rjes zlos mdzod /
mtha' yas 'gro ba'i don gyi phyir //
rdo rje 'dzin pa mchog bsgrubs nas //
zhi sogs phrin las rnam bzhi yis //
'gro rnams bde la 'god par bya //
lan gsum /
skyabs gnas de dag gi mdun du so so thar pa'i sdom pa dang /
byang chub sems dpa'i bslab pa dang /
rig 'dzin sngags kyi dam tshig rnams nod la tshul bzhin du bsrung bar bgyi'o snyam pas 'di'i rjes zlos mdzod /
sangs rgyas kun dngos rdo rje 'dzin //
bdag la brtse bas dgongs su gsol //
bdag ming 'di zhes bgyi ba yis //
dus 'di nas ni byang chub bar //
so so thar dang byang chub sems //
rig 'dzin gsang sngags bla med kyi //
sdom pa ma lus bdag gis bzung //
sems can 'gyur med bde la 'god //
lan gsum /
de nas thog mar gnyen po byin rlabs 'beb pa'i dbang la /
rin po che'i bum pa dgos 'dod 'byung ba'i ye shes kyi bdud rtsi'i bcud kyis bltams pas spyi bo nas dbang bskur ba'i mos pa mdzod /
hU~M/
chos sku khyab gdal ye stong klong yangs su //
snang stong yab yum bde stong 'gyur med sbyor //
cir yang ma grub cir yang ma 'gags 'char //
rang snang dag pa'i cho 'phrul rtsa gsum lha //
bka' srung lha dang drang srong phyi nang 'khor //
ma lus chos kyi dbyings nas skur bzhengs la //
'dir gshegs skal ldan bu la dbang mchog skur //
lus ngag yid la sku gsung thugs byin phob //
oM AHhU~M sarba sid+d+hi a b+hi Shiny+tsa hU~M/
bum chu sbyin /
de ltar dbang bskur pas bdud rtsi'i rgyun gyis lus kyi nang thams cad gang /
sgo gsum gyi dri ma dag
/sku gsung thugs kyi byin rlabs zhugs /
lus sems zag med kyi bde bas gang /
'chi med bdud rtsi'i dbang thob par mos mdzod //
de nas bka' gtad dang rjes gnang sbyin pa'i slad du dmigs pa 'di bzhin du mdzod /
slob dpon sangs rgyas sman pa'i rgyal por dngos su gsal ba'i sku gsung thugs las 'od zer 'phros pas mdun gyi gtor ma ye shes khye'u chung lha sman mched gsum 'khor dang bcas par gsal ba la phog
/bran la rje yis bka' bstsal pa bzhin du thugs rgyud rang dbang med par bskul /
'di skabs slob ma thun mong min pa la dngos su bstim pa yin yang /
thun mong tsam la /
so so'i sku las rang 'dra ba'i sku gnyis pa re 'phros /
ye shes lha mo dkar gsal khyed rang rnams kyi spyi bo'i gtsug tu thim /
smra byed lha mo ser mo rna ba'i nang du thim /
rno mthong lha mo dmar mo mig gi nang du thim /
ye shes khye'u chung dkar po snying gi nang du thim /
gzhan yang phyogs bcu'i lha dang drang srong sman gyi rigs pra la dga' ba thams cad che ba ri rab /
chung ba rdul phran tsam grangs med pa byon nas lus la thim pas thogs pa med pa'i mngon shes shar bar mos mdzod /
gtor ma thogs /
spos rol bcas /
hU~M hrIH
kun 'dus rgyal ba'i bka' las mi 'da' zhing //
rnal 'byor bdag gi bran du khas blangs pa //
rno mthong mngon shes ston mdzad lha dang sman //
thams cad skal ldan bu la 'go bar gyis //
hrIH
ye shes lha mo dkar mo mngon shes can /
khyed ni lha sman yongs kyi rje btsan te //
skal ldan bu la mngon shes dngos grub stsol //
lus dang grib bzhin mi 'bral 'grog gyur cig
/lha mo ser mo bden tshig smra byed ma /
khyed ni 'jig rten gsal byed drang srong che //
skal ldan bu la lung bstan dngos grub stsol //
lus dang grib bzhin mi 'bral 'grog gyur cig
/lha mo dmar mo rno mthong 'khrul med ma /
khyed ni lha sman kun gyi ma mo ste //
skal ldan bu la rno mthong dngos grub stsol //
lus dang grib bzhin mi 'bral 'grog gyur cig
/ye shes lha yi khye'u chung dkar po ni //
snang srid ma 'dres ma lus sa ler ston //
skal ldan bu la gcer mthong mngon shes stsol //
lus dang grib bzhin mi 'bral 'grog gyur cig
/hrIH
mna' dang dam la mi gnas su yang med //
rgyal ba'i bka' la mi brtsi su yang med //
lha dang sman rnams 'di nyid bran du byin //
ci 'dod sgrubs shig 'gal na brlag par 'gyur //
ces brjod la gtor ma gnas rnams su bzhag go
/slob dpon sman rgyal du gsal ba'i thugs ka nas 'od zer lcags kyu'i rnam pa can du 'phros /
lha sman mched gsum ye shes khye'u chung bcas kyi thugs ka'i srog yig la phog pas de las sngags phreng gnyis pa re chad nas byung ba /
khyed rang la thim pas lha sman mched gsum khye'u chung bcas kyi so so'i thugs srog khyed rang gi thugs kar zhugs pa'i mos pa dang bcas te 'di'i rjes zlos mdzod /
gong gsal bsnyen sgrub las sngags rnams lan gsum gsum rjes zlos byar gzhug
/rten rdzas rnams gtad pas 'khor bcas lus dang grib ma bzhin 'grogs shing legs nyes lung bstan rtag tu thob par mos shig
/mda' dang gling bu tsaka li sogs lag tu gtad la /
hrIH
snyan pa'i sgra sgrog gling bu dang //
shes rab mtshon rnon mda' bzang la //
zab cing pra ston le brgan dar //
ma 'dres gsal stong me long dang //
nad sel sman mchog a ru ra //
sku gsung thugs rten sgrub rdzas dang //
rten rdzas skal ldan bu la byin //
dam la gnas pas 'di bcangs na //
bu gcig ma ni ji bzhin du //
skad cig tsam yang mi yengs par //
'bral med rgyun du 'grog pa dang //
legs nyes lung bstan gsal bar shog
/a tri ma tri su ra de wI ta ri ru la sarba hrIH
sid+d+hi a b+hi Shiny+tsa oM AHhU~M/
de nas slob ma dam ldan la gtor ma las cung zad bcad de byin la /
gtor ma dngos grub 'byung ba'i bdud rtsi chen po'i rang bzhin du gyur pa khyed rang la byin pas yid la gang 'dod kyi dngos grub bde blag tu thob par mos shig
/hrIH
dam rdzas dngos grub gtor ma 'dod yon rgyan //
ci bsam yid bzhin 'grub pa'i nor bu yin //
sman mchog gtor ma'i bdud rtsi 'di myangs pas //
ting 'dzin zag pa med la spyod par shog
/ces dang shis brjod gang 'os bya /
deng phyin chad khyed rang rnams kyis dam tshig tu mdze can dang /
yugs sa dang /
ro la reg pa /
bag ma sogs grib kyi rigs thams cad la 'dzem /
pra sgrub pa'i tshul smra bar mi bya /
sgrub rten rnams gzhan la gsang zhing /
dus rgyun du bsang mchod la brtson par bya dgos so //
de lta bu'i dam tshig rnams bsrung snyam pas 'di'i rjes zlos mdzod /
gtso bos ji ltar sogs dang /
gtang rag maN+Dal spyi ltar bya /
rjes tshogs mchod la sogs pa'ang las byang gi dkyus bzhin byas pas 'grub bo //
blo dman mngon shes med pa'i las /
mun nang mda' bzhin thog pheb dka'//
de phyir 'dir zhugs de lta'i dges //
kun kyang blang dor gsal mthong shog
/ces pa'ang snying thig dbang chog che chung dang 'brel ba'i cha lag gsal byed karma ngag dbang yon tan rgya mtsho blo gros mtha' yas pa'i sdes de bI ko Ti'i dben khrod du bgyis pa dge legs 'phel //

//
