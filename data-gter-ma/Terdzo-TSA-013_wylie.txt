@#//
dpal tshe bdag phyag rgya zil gnon gyi bsnyen yig srid gsum dgra las rnam par rgyal ba zhes bya ba bzhugs so //
na mo gu ru many+dzu g+ho ShA ya /
rgyal kun ye shes rdo rje ni //
'khor 'das dbang bsgyur che ba'i mchog
/phyag rgya zil gnon khro bo'i rgyal //
tshe bdag he ru ka la 'dud /
khro la khror mdzad gshin rje'i gshed //
snang srid kun bdag dpal chen po'i //
bsnyen sgrub las kyi bya ba la //
'jug pa'i rim pa mdo tsam 'bri //
de yang 'dir dus gsum rgyal ba'i dgongs bcud /
dbyings kyi mkha' 'gro ma rnams kyi snying khrag gi dwangs ma lta bu /
zab pa las kyang zab pa thun min snga 'gyur bka' gter gyi chos sde rin po che'i bang mdzod lta bu las /
drag sngags kyi mthar thug pa dpal tshe bdag phyag rgya zil gnon gyi bsnyen sgrub las gsum la brten nas /
gnas skabs su bstan 'gro'i phan bde 'phrog pa'i gdul dka' mi dang mi min gyi sde tshogs thal bar brlag pa drag po'i phrin las gtso bor gyur pa'i las rab 'byams sgrub cing /
mthar thug bdud bzhi'i g.yul las rgyal ba dpal he ru ka'i go 'phang mngon du mdzad nas nam mkha' ji srid du rtag khyab kyi phrin las rlabs po che 'jug pa'i mchog don du gnyer ba /
snying rje chen po phul du byung zhing dad sogs dbang po'i stobs lhag par gyur pa gang gis bya ba'i rim pa la bsnyen sgrub las gsum gyi dang po la /
rten gnas dus dang yo byad cho ga phun sum tshogs pa lnga yi thog mar gang gis sgrub pa po rten gyi gang zag ni /
pad gnubs chu bo gnyis 'dres kyi brgyud pa sel med las 'ong ba /
'khor 'das zil gnon he ru ka'i dkyil 'khor du smin byed kyi dbang legs par nos shing /
sgrub pa chud mi za ba dam tshig dang sdom pa nyid la rag las par yid ches pas bsrung sdom srog gi phyir yang mi gtong ba dang /
don dam lhag pa'i bden pa dbyer med chos sku chen po'i gnas lugs gang zhig
/spros pa'i gzeb tu ma bcug par blo 'das kyi ngang nas yin lugs gnad du khel ba'am /
nges shes kyis blo gding khel pa dang /
de'i rtsal las snang srid dkyil 'khor gsum du yid ches pa zab mo'i lta ba dang ldan pa'i sgo nas /
sbyor sgrol gyi brtul zhugs rmad du byung ba la nang byan tshud cing /
cho ga'i las rim mtha' dag la ma rmongs shing tshul bzhin zhugs pa'i sgrub pa pos /
lung las bshad pa bzhin zhi sogs kyi las dang mthun pa'i gnas 'gal spangs mthun 'dzoms kyi phyogs su /
las so so dang mthun pa'i lo zla zhag dus gza' skar sogs 'char zhing dge ba rab bsngags kyi dus nas dbu btsugs te las rim la 'jug par bya zhing /
de yang bsnyen sogs so so'i dus kyi yo byad rnams ma tshang ba med par 'du byas nas mtshan nyid tshang ba'i grogs dang bcas pa'am rang gcig pus kyang rung ste /
cho ga'i yan lag tshang la ma nor ba dang ldan pa'i sgo nas gsang sngags tshul bzhin bzla zhing /
de'i tshe gsang sngags mi 'grub pa'i 'gal rkyen spang zhing /
sngags kyi stobs bskyed pa'i mthun rkyen thabs zab mo rnams kyang tshogs par byas na myur du 'grub par byed pa yin pas de lta bu spyir btang nas /
thog mar zhi bar bsnyen /
bar du khro bor bsgrub /
tha ma las la sbyar ba gsum mtshams gcig gi khongs su rgyun bar ma chad par nyams su len pa'i dbang du byas na /
yi dam khro bo'i rigs gang la yang zhi bar bsnyen pa sngon du song na dge zhing shis par gsung pas /
gang du sgrub pa'i gnas der mdo bklag cing cha gsum bsngo ba sogs sna sel rigs byed na de dag grub pa'i rjes /
gnas khang byi dor bya zhing sku gsung thugs kyi rten dgram zhing mchod pa'i khyad par bkod pas mdzes par byas /
stan bde ba la bsam gtan gyi spyod lam dang ldan pas 'khod de /
thun dang cho ga'i sngon du 'gro ba rnams 'don dmigs sbrags te blo rgyud la legs par 'khol nges bya /
mtshams grol gyi bar du yengs med kyi ting 'dzin gtso bor byas te sgo gsum chun gcig dril gyis thun re re bzhin snga ma las phyi ma je bzang je bzang gi khyad par du gyur pa zhig bya'o snyam pa'i dam bca' lhod med kyis bya ba mthar 'don pa gal che zhing /
dngos gzhi gnam lcags sdig pa'i chos sde'i byang chub bsgrub pa'i skor 'jam dpal zhi sgrub bdud rtsi'i thigs pa lta bu la gzhi byas te /
rigs lnga'i tshom bu'am /
rigs gang rung dang /
khyad par rigs kyi khyab bdag a ra pa tsa lta bu'i sgrub thabs kyi gzhung bzhin mtshan ma dus grangs kyi bsnyen pa mthar 'don par bya'o //
de nas gnyis pa khro bor bsgrub pa la /
thog mar rang nyid zil gnon chen po'i nga rgyal gyis /
dkar gtor byin gyis brlab cing sde brgyad dang dkar phyogs skyong ba'i tshogs la 'bul zhing sgrub pa'i stongs grogs kyi phrin las bcol /
dmar gtor byin gyis brlabs nas nag phyogs spyi dang khyad par lan chags kyi bdag po dang bar chad rtsom pa'i rigs la bsngos te gzhan du bskrad cing srung ba'i 'khor lo bsgom /
phyogs bzhir tho bzhir rgyal chen gyi sku sogs kyi mtshan ma bkod la /
der rgyal chen bzhi bskyed cing spyan drangs la bstim /
mchod bstod gtor ma phul la brtan par bzhugs su gsol nas bar chad kyi mtshams bcad pa'i phrin las bcol /
gzhan yang nang gi mtshams bcad sogs sgrub chen gyi yan lag dag kyang grub na legs /
sgo drung du tho dkar po gcig brtsigs la sgo byang gdags /
rang kha lhor phyogs te 'dug
/cis kyang gnas khang gi stabs ma bde na yid kyis mos pa tsam bsgyur /
stan gyi 'og tu sa dkar gyi g.yung drung g.yas 'khyil bri /
gang du dkyil 'khor gyi gzhi sngar sa ma dul ba la /
sa brtag bslang sbyang brlab bsrung ba lnga tshul bzhin byas na legs shing /
lha 'di nyid snang srid zil gnon gyi bdag po yin pas sa chog mi dgos par ji ltar spyad rung bar yang rgyud las gsungs /
gnas khang byi dor dang skyang nul byas par gnam sa bar gyi rgyan sku gsung thugs rten sogs dgram par 'os pa kun bkod par byas nas /
sgrub rten rab rdul tshon /
'bring ras bris /
tha ma sman raka gtor gsum tsam la'ang brten rung bar gsungs la /
rdul tshon rgyas par spro na sa yi stegs bu'am /
khri'u la raka tas chag chag gdab cing /
thig tshul bzhin btab la byin gyis brlabs pa'i tshon gyis dkyil 'khor bri zhing rgyan dgram par bya ba sogs dkyil chog nas 'byung ba ltar bya /
de tsam mi nus na ras bris kyi dkyil 'khor dgram zhing rgyan bkod /
bsdu na stegs bu raka tas byugs pa'i steng du 'bru nag khrag gis sbag pa'i tshom bu bkod pa'i dbus su gtor ma sogs bsham par bya ste /
de yang bam dbus su bshams pa'i dbang du na /
phye mar la mngar gsum sogs bza' ba sna tshogs dang /
sha chen chos sman sbyar ba'i rgyu las bam chas su bcug pa 'bri mog dang khrag chen pos byug pa dkyil 'khor gyi dbus su tsog pur bkod /
de steng many+dzi'i khar bam gyi spyi gtsug tu thod pa mtshan ldan nang du dug khrag gis sbrus pa 'bru nag gi gtor ma zur gsum pa mtheb kyus bskor ba la /
sha khrag dang snying snas brgyan cing rtser bya nag gzugs pa'i sgrub gtor lha tsaka gtor gdugs sngo nag gis brgyan pa bkod /
bam gyi lag pa bsnol ba'i g.yon du bdud rtsi dang g.yas su rak+ta khyer ba bya /
dkyil 'khor gyi mdun shar sgo'i thad du mchod gtor /
phyogs gang bder gshin rje dang sgos kyi chos skyong gter srung gzhi bdag rnams kyi gtor ma /
byang shar du mtshams 'dzin gyi me tog
/de nas rim bzhin g.yas skor du khrag gi mchod yon /
dri chu'i zhabs bsil /
dbang po'i me tog
/sha chen dang gu gul gyi bdug spos /
tshil chen gyi mar me dang mkhris pa'i dri chab /
sha rus kyi zhal zas rnams dang /
dug gi me tog sngon po sogs thun mong gi nyer spyod dang chu gnyis kyang bsham /
gzhan yang mdun stegs su tshogs kyi yo byad dang rkang gling thod rnga sogs mchod tshogs gang 'byor 'du bya /
spros pa'i yan lag tu byed na /
mchod gtor gyi g.yas g.yon du sman raka
/mdun du bskang ba'i bam kyang bsham /
med kyang chog
/bam bskang gi mdun du g.yag lug ra gsum gyi gzugs brnyan bkod pa mdangs bskang dang /
zhun chen gyi mar me /
gu gul /
sha chen tshil chen sbyar ba'i gsur /
drag po'i spos /
dar gyi lhab lhub dang /
thod pa gcig tu mon nam rabs chad sogs skyes pa'i gri snying dang /
rta nag dang /
g.yag nag gi snying gsum dar nag gis dgab pa bzhag
/zor las byed na dug khrag
/g.yag ru /
zor gtor /
skam thun sogs drag rdzas ji dgos pa'ang 'du bya /
dngos grub kyi rdzas sogs gsar du bsham dgos pa'i rigs gnas skabs so so'i thad du shes par bya zhing /
gzhan yang sgrub pa po'i mdun du /
rdor dril /
thod pa'i cang te'u /
'thor nas rnge'u chung sogs dgos pa'i yo byad thams cad tshogs par byas nas /
gnas rten rnams shug pa sogs kyi dud pas bsang bar byas nas /
stan bde ba la 'dug cing srod dus su brgyud pa'i gsol 'debs nas brtsam las byang gzhung tshul bzhin bsrangs nas bdag mdun dbyer med du sgrub cing dzapa? kyi mgor phreng ba byin rlabs zur rgyan ltar sbyar /
'di skabs sgrub gtor lha tshogs yongs rdzogs dang /
mchod gtor 'dod yon lha mo drug tu bskyed pa 'di pa'i lugs so //
bzlas pa'i tshe so so'i dmigs pa dang bstun /
spyi bsnyen sku gsung thugs sngags a+ye ring rnams brgya rtsa tsam bzlas /
thun 'jog khar dbyangs gsal yig brgya rten snying gi NaHyi sham du phyag rgya zil gnon 'grub par gyur cig swA hA/
zhes btags pa bdun nam gsum brjod rjes mchod bstod byas la /
mthu chen sde bzhi sogs chos skyong la gtor ma bsngo /
de rjes tshogs 'don zhing /
bsgral ba'i rjes bam bskang dang rtsa gsum bskang gso gtong /
de nas chad brtan dang /
mchod bstod bzod gsol byas la bsdu ldang dge bsngo shis brjod byas nas nyal ba'i rnal 'byor la 'jug
/nangs par tho rangs nas bzung thun rnams la las byang tshar re btang na legs kyang /
bsnyen pa gsog tshe de tsam mi lcogs pas /
tho rangs gnyid sad ma thag
/ho :
rdo rje slob dpon sangs rgyas dpal :
sogs lan gsum rjes /
a+yai a+yai a+yai :
e nyid stong pa chos 'byung ste :
zhes pa nas /
sku la khro bcu rdzogs par bsgom :
zhes pa'i bar gyis gsal btab /
e :
mi rtog ngang las sogs tshigs bcad gcig gis spyan drangs la bstim /
spro na 'khor gyi lha'ang mngon rtogs bsdus pas gsal btab la spyan drangs mchod bstod bsdus pa tsam bya /
de nas phreng ba byin rlabs le tshan rnams dang 'bru gsum gyis sna drang ba'i dbyangs gsal zhabs bcad ma bdun brjod nas /
bzlas pa bya /
nam lang khar /
e :
bcom ldan phyag rgya zil gnon 'khor bcas la :
zhes sogs kyis mchod /
chos dbyings ngang las khro bo'i skur ston pa :
zhes sogs kyis bstod /
mi dmigs par cung zad bzhag
/slar yang lhar lam gyis gsal /
dge 'di'i mthu yis sogs bsngo smon dang /
gang zhig bla med kyi shis brjod bya /
gzhan yang skabs bstun gyi bsngo smon yang spro na 'don /
des thor thun grol nas skabs der tshe sgrub sogs zhogs pa'i rgyun khyer chags med rnams mdzad /
thun mtshams rnams su lha'i nga rgyal dang ma bral ba byas na ting 'dzin la skyed thon zhing lha myur du 'grub pa'i gnad yod pas kun tu gal che ba yin no //
de rjes snga thun 'gor rdo rje slob dpon sogs thor thun ltar bzlas pa'i bar du bya /
phreng ba byin rlabs ni thor thun las gzhan la mi dgos pa khyad par ro //
gung tshigs bar bzlas pa ji 'grub re byas nas thun bsdu /
skabs der ngal gso dang gung tshigs lha'i nga rgyal dang ma bral bas bya /
yi ge 'bri dgos pa sogs bgyi 'os rnams kyang dus der bya'o //
de rjes dgong thun la 'jug ste snga thun bzhin no //
nyi ma nub par nye ba na thun bsdus /
gtor bsngo sogs dgong mo'i chags med rnams bar der mdzad /
de rjes srod thun la las byang re gtong zhing tshogs 'khor re mdzad na legs pas las gzhung bsrang /
bzlas pa bya /
gter srung gsol /
tshogs thog mtha' bar gsum /
bam bskang chad tho /
brtan skyong /
rjes chog sogs sngar bshad ltar bya'o //
gal te las byang blor ma thon pa dang /
srod thun ring por bzla 'dod na /
srod thun dang dgong thun gyi 'don lugs brjes te /
dgong thun las byang gtang /
bzlas pa'i rjes nyi ma nub nye ba'i dus su /
gter srung gsol zhing tshogs bya ste las gzhung bsdu /
srod la tshogs gsag bdag bskyed spyan 'dren bzlas pa sogs sngar bzhin bya'o //
gang ltar yang srod thun gyi bzlas pa'i mjug tu /
dbyangs gsal spel tshig can bdun brjod pa srod thun gyi khyad par ro //
nub re bzhin tshogs mi gtong na bdun mtshams sogs su gtang bas chog la gter srung gi gsol kha ni rgyun du bya'o //
srod kyi dus su bsnyen pa'i mtshams yin kyang rung ste /
tshil chen gyi me sbar /
sha chen gyi gsur btang zhing bshug pa bya /
sha khrag gi gtor ma bshams la bsngo /
phud dang rak+ta 'thor zhing rdza rnga brdung nas 'gyur khug gi dbyangs dang bcas te thugs dam bskul ba rgyas bsdus gang rung bya zhing gnad nas bskul zhing gsol ba gdab pa skabs skabs su bya'o //
de ltar thun bzhi la 'jug tshul ma nor ba de lta bu kho na bsnyen pa nam grol gyi bar du bya ba yin pas /
spyi bsnyen dang sku gsung thugs sngags /
a+yai ring rnams go rim bzhin bsnyen tshad ltar bya dgos pa ma gtogs thun gyi bya ba cho ga gtong lugs sogs la ni khyad par ci yang med do //
de la dang po A kro spyi bsnyen byas pa gong non du 'gyur ba yin /
de nas rim bzhin phyi skor sku yi drag sngags /
nang skor gsung gi drag sngags /
gsang skor thugs kyi drag sngags /
yang gsang drag po rgod kyi drag sngags dang lnga /
de re re la'ang /
bsnyen pa /
bdag byin rlabs /
sgrub chen nam do li'i bzlas pa /
phrin las bzhi'i dmigs pa dang bzhi rer yod cing dmigs pa bzhi po de dag thun re re bzhin du cha tshang re byed pa'i lugs yod kyang /
gang byed pa'i zhag grangs sam bsnyen grangs dum bu lngar bcad pa'i /
dang po la bsnyen dmigs /
gnyis pa dang gsum pa'i khongs su bdag byin rlabs /
bzhi par sgrub chen /
lnga par las bzhi'i dmigs pa sbyar nas bzla ba'i phyag len mdzad pa bzhin bya /
gang ltar yang bzlas pa'i skabs su /
bdag mdun gyi dkyil 'khor rnams gcig las du mar shar ba'i tshul gyis gcig car gsal ba'am /
blor mi bde na bdag bskyed gsal btab nas bzlas pa'i 'gor /
phaT dzaH
zhes brjod pas mar me gcig las gnyis mched kyi tshul du mdun gyi dkyil 'khor shar te me ri 'dabs 'byor gyi tshul du bsgom pa ni dzapa? khang phye ba yin no //
bdag mdun gyi dkyil 'khor du snang ba de dag snang la rang bzhin med pa chu zla dang 'ja' tshon lta bu la ma 'dres yongs rdzogs kyi gsal snang dang /
de dag kyang rang rig kun bzang 'jam pa'i dbyangs nyid khro bor shar ba dpal chen phyag rgya zil gnon dngos yin snyam pa'i nga rgyal dang /
de dag kyang blos bcos pa'i kun btags tsam min par gzhi 'bras dbyer med rang byung gi ye shes chen po'i rang rtsal /
rtags kyi phyag rgyar snang ba'i rnam dag dang bcas pa'i ting 'dzin chu bo'i rgyun gyi rnal 'byor la gnas pa ni thog mtha' bar gsum kun tu gal che'o //
de la bsnyen pa'i dus kyi dmigs pa ni /
bdag mdun phyag rgya zil gnon gyi thugs tsit+ta rin po che'i gur phub pa lta bu'i nang du nyi gdan la ye shes sems dpa' ya ma rA dza sku mdog smug nag zhal gcig phyag gnyis pa /
rgyan dang phyag mtshan mi mnga' ba skyil krung mnyam gzhag can nam /
yang na phyag g.yas sdigs mdzub thugs ka dang /
g.yon brla steng sdigs mdzub gyen du bstan pa /
zhabs phyed skyil du bzhugs par bsgom /
rtsa ba'i lha'i nang gi ya ma rA dza dang phyag rdor 'jigs byed chen po gsum ni gcig gi thugs srang du gcig bsgom par bya ste /
de yang zil gnon gyi thugs tsit+ta rin po che'i gur lta bu la sku rgyab brten pa'i tshul gyis ya ma rA dza /
de'i tsit+ta la sku rgyab brten pa'i tshul gyis phyag rdor /
de'i tsit+ta la 'phong ngam rgyab brten pa'i tshul gyis rus sbal zhal thur du gzigs par bsgom pa'o //
de yang skabs 'dir gtso bor ye shes sems dpa' la dmigs pa gtod par bya ste /
de yang ye shes sems dpa'i thugs kar nyi ma'i dkyil 'khor gyi steng du thugs srog yi ge hU~M mthing nag 'od zer kha dog lnga 'phro ba zhig bsam /
de'i mthar A kro 'bru bcu bdun ma kha dog mthing ga klog thabs su g.yas phyogs bskor ba /
de las 'od mthing ga dang dkar po 'dres pa nyi zer gyi ba thag 'dzing ba lta bu gzi byin mtshungs pa med pa bun gyis 'phros /
lus nang kun du mun khang du sgron me btegs pa ltar gsal lam gyis gyur /
'od zer mgal me ltar 'khor bas nad gdon sdig sgrib bag chags dang bcas pa rtsa sbur mes bsreg pa bzhin thul gyis sbyangs shing dag
/'od zer thugs ka nas phyir 'phros pa'i rtse las phyi nang gsang ba'i mchod pa'i sprin rab 'byams kyis rgyal ba sras bcas mnyes shing gsang gsum byin rlabs 'od zer gyi rnam par rang la thim /
yang 'od 'phros sems can thams cad la phog sgo gsum gyi sdig sgrib dang khyad par dgra bgegs kyi bsam sbyor ngan pa'i nus pa thams cad dag nas thams cad 'jam dpal gshin rje gshed kyi go 'phang la bkod /
de dag gi tshe dpal bsod nams rnams kyang 'od kyi rnam pas bdag mdun rnams la thim par bsam pa ni bsnyen pa'o //
gnyis pa bdag byin rlabs kyi dmigs pa ni /
bdag gi thugs ka'i thugs srog sngags phreng dang bcas pa las 'od zer sngar ltar 'phros pa thugs ka nas phyir phyung tshe lcags kyu'i rnam pa can du gyur pa dpag tu med pas dzapa? khang gi lha tshogs kyi thugs rgyud bskul /
de dag gi thugs ka nas kyang de 'dra ba'i 'od 'phros /
sangs rgyas dang byang sems thams cad sku 'jam dpal phyag rgya zil gnon gyi rnam pa che ba ri rab chung ba yungs 'bru tsam kha char dang bu yug 'tshub pa ltar byon nas /
bdag mdun gnyis kar thim pas sku sngar bas gzi brjid che zhing nyi ma 'bum ltar gzi mdangs rgyas te bsgres rgud dang bral ba sku yi dngos grub ma lus pa thob /
gsung gi byin rlabs A kro 'bru bcu bdun ma dang /
a+yai ring sku gsung thugs sngags /
A li kA li'i rnam pa rang sgra sgrog pa dpag tu med par byung nas rang gi mgrin par thim pas ngag sngags kyi sgra dbyangs 'brug stong ltar ldir ba'i grags stong gzhom med yan lag drug cu dang ldan pa'i gsung gi dngos grub ma lus pa thob /
thugs kyi byin rlabs rnams /
rdo rje /
'khor lo /
ral gri
/be con /
gtun shing la sogs pa'i phyag mtshan sna tshogs pa'i rnam par byung ba 'od sngon po'i rnam par ltem gyis zhu nas rang gi snying gar thim pas bde ba chen po'i ye shes rgyas te 'gyur med rdo rje thugs kyi dngos grub ma lus pa thob par bsam /
yang rang gi thugs ka'i 'od kyis mdun bskyed bskul zhing de'i 'od kyis ma dag pa'i snod bcud thams cad sbyangs /
snod gzhal yas khang dang bcud phyag rgya zil gnon gyi lha tshogs su gyur pa /
rang gi rten dang brten pa la so sor thim pas gzi brjid rgyas par bsam mo //
gsum pa sgrub pa chen po'am do li'i bzlas pa ni /
rang gi snying ga'i sngags sngar ltar la /
lce pad+ma 'dab brgyad kyi ze'u 'brur hrIHla A kro bcu bdun pa dmar pos bskor ba /
klad pa dung khang du zla ba'i dkyil 'khor la oM dkar po'i mthar A kro bcu bdun pa dkar pos bskor ba gsal la /
rang gi thugs ka'i sngags phreng las 'od mthing shas che ba 'phros /
ye shes sems dpa'i zhal lam shangs bug g.yas nas thon sku la g.yas skor zhig byas nas sku'i dbyibs brgyud gyen du song /
ljags steng gi sngags phreng dmar po la phog nas de dang dbyer med du zhugs pa'i tshul gyis g.yas su bskor zhing 'od zer dmar shas che ba gyen du song ba /
yab kyi zhal nas phyir 'phros yab kyi shangs bug g.yon du zhugs pa klad pa'i oM gyi mtha'i sngags phreng la phog nas g.yas su bskor zhing /
slar 'od zer dkar shas che ba shangs bug g.yas nas thon /
zhal du zhugs sku'i dbyibs brgyud /
ye shes sems dpa'i zhal lam shangs bug g.yon du zhugs thugs ka'i sngags phreng la thim pa de ltar bar ma chad pa'i mgal me'i 'khor lo ltar lu gu rgyud du 'khor bar dmigs pa'o //
'di la rang gi gnas gsum du sku'i dbyibs brgyud de 'khor ba dang /
bshad ma thag pa ltar zhal dang shangs bug tu brgyud pa dang /
yang spyi bor 'khor nas 'od yab kyi shangs bug g.yas nas thon pa yum gyi shangs bug g.yon du zhugs nas sku yi dbyib brgyud pad+ma nas thon /
yab kyi rdo rje'i lam nas yar brgyud de ye shes sems dpa'i 'og sgo'am rdo rje'i bu ga nas yar sngags phreng la thim par bsams te yab yum gnyis kar 'khor ba dang /
yang ye shes sems dpa'i shangs bug g.yas nas 'od zer thur du 'phros yab kyi rdo rje'i lam nas thon pa 'dzab khang gi gtso bo'i gsang gnas brgyud /
ye shes sems dpa'i shangs bug g.yon du zhugs /
thugs rgyud bskul te g.yas nas thon /
ljags dang dung khang gi 'gro lugs sngar ltar la /
shangs bug g.yas nas thon pa bdag bskyed kyi shangs bug g.yon du zhugs rim gyis klad khang ljags steng brgyud nas /
ye shes sems dpa'i shangs bug g.yon nas 'jug pa bdag mdun gnyis kar 'khor bar dmigs pa dang /
gzhan yang yab yum dang bdag mdun gtso 'khor sogs kyi zhal lam shangs bug nas dang rdo rje pad+ma'i lam nas sku yi dbyibs brgyud pa'i dmigs pa rgyas bsdus blos gang lcogs shig bsgom pa ni mgal me bskor ba lta bu'i bzlas dmigs so //
de rnams gang byed kyang sngags kyi 'od zer mgal me ltar 'khor ba'i 'od kyis rang gi sgo gsum gyi sgrib pa sbyangs /
'od zer dpag med phyir 'phros pas phyogs bcu'i bde gshegs kun gyi sku gsung thugs kyi gnas gsum du phog
/thugs dam gyi rgyud bskul nas gsang gsum gyi dngos grub rang la bsdu /
yang 'od zer 'phros pas 'gro drug gi sems can thams cad kyi sdig sgrib sbyangs /
lhar gyur /
mthu dpal gzi mdangs thams cad 'od kyi rnam par tshur 'dus bdag la thim bdag nyid ye shes kyi sku gzi brjid dang ldan par bsam /
yang 'od zer phyir 'phros dgra bgegs rnams la phog pas bya sgro mes bsreg pa ltar bcom /
'od zer tshur 'dus pas de dag gi tshe bsod kyang khab len gyis lcags ltar bsdus te bdag la thim pas bdag gi ba spu'i bu ga thams cad kyang nyi gdan la bzhugs pa'i khro chung phyag na me rlung gi 'khor lo bsnams pas gtams te bar chad bsrung bar bsgom /
dmigs pa de rnams kyang las dang po pas rim can du bsgom pa'am /
brtan pa thob pas 'phro 'du gcig car du bya'o //
bdag byin rlabs dang sgrub chen gyi bzlas dmigs kyi mjug tu snod bcud sbyangs te dpal chen po'i dkyil 'khor du sad pa'i /
gtso 'khor thams cad kyis sngags kyi sgra bung ba tshang zhig pa ltar sgrog par dmigs pa'ang skabs su byas na legs so //
bzhi pa las bzhi'i dmigs pa ni /
bdag gi thugs ka'i 'od kyis dzapa? khang gi lha'i thugs rgyud bskul zhing bdag mdun gnyis kyi thugs ka nas 'od dkar po zla ba 'bum gyi mdangs ltar gsal zhing dwangs pas sems can thams cad kyi sdig sgrib sdug bsngal bsam sbyor ngan pa rnams sbyangs /
'od tshur 'dus pas rang lus gang /
sdig sgrib thams cad dud khu sol khu /
nad rnag khrag ljan ljin /
gdon thams cad srog chags /
sdug bsngal dang nyon mongs mi gtsang ba'i rnam pa sogs rgud pa'i phyogs thams cad ye shes kyi me'i 'od kyis thul gyis bsreg
/mun khang du nyi ma shar ba ltar gsal lam gyis gyur cing ba spu'i bu ga nas 'od phyir 'phros 'khor 'das thams cad ye shes bdud rtsi'i 'od zer dkar pos khyab pas zhi ba'i phrin las mthar phyin par bsam mo //
nad gdon khol bu ba la de ga'i thad nas khrol tshags lta bu'i bug pa nas du ba'am rlangs pa phyu ru ru bun bun du song bar bsam /
gzhan don du byed na de la dmigs pa kha bsgyur /
rgyas par bdag mdun gnyis las ye shes rin po che rgyas pa'i 'od ser po gser mdangs can kun du khyab par 'phros sems can thams cad kyi tshe dpal dang snod bcud bkrag mdangs rgyas par byas /
dwangs ma'i 'od tshur 'dus pa'i sna la /
rang gi bla tshe brkus 'phrogs yar pa nr-i yig dang 'od dang bdud rtsi'i rnam pa dang /
'khor 'das lam gsum gyis bsdus pa'i dpal yon thams cad 'od lnga thig le bkra shis rdzas rtags la sogs pa'i rnam par bsdus pas /
rang lus dang gnas khang mer gyis khengs shing yon tan rgyas nas rgyas pa'i las lhun gyis grub par bsam /
dbang la bdag mdun gnyis ka'i thugs nas 'od dmar po bde ba chen po'i rang bzhin lcags kyu'i rnam pa can 'phros /
snod bcud thams cad dmar lam gyis zhu ba'i dwangs bcud thams cad khab len la lcags 'du ba'i tshul gyis dbang du 'dus shing rab 'byams dbang gi phrin las la thogs pa med par bsam /
dbang gi gdul bya ched du bya ba yod na /
skyes pa'i snying ga'am bud med kyi gsang gnas nas 'od zer gyi lcags kyus bzung /
rkang zhabs nas rlung gis btegs te sbur ma rlung gis khyer ba bzhin bkug
/'od dmar pos lus dmar myog ge song bas bdag la chags shing myos nas rang gi rkang pa la mgos 'dud par bsam /
drag po la bdag mdun gnyis las 'od zer nag po tsha zhing rtsub pa grangs med pa'i rtse las me rlung dug dang khro chu'i ser sprin drag po'i sgra dang bcas pa las lcags kyu /
phur pa /
ral gri
/dgra satwa /
'khor lo /
rdo rje sogs mtshon cha'i rnam pa dpag med 'phros /
bstan 'gro spyi dang rang re skyabs yul dang bcas pa la gnod pa dmigs pa'i dgra bgegs bar chad thams cad lcags kyus bzung /
rdo rje la sogs pa drag po'i mtshon cha thog gi bu yug lta bur 'tshub pas gtub /
ye shes kyi mes bsregs te rjes shul tsam yang med par thal ba'i rdul du brlags pas drag po mngon spyod kyi las la dbang 'byor par bsam mo //
de ltar gong 'og gi dmigs pa'i tshul gang byed kyang rung thams cad du dpal chen po'i bde stong rang byung gi ye shes kyi rtsal las shar zhing de'i ngang du mthar phyin pas na /
mchog thun gyi phrin las rab 'byams la thogs pa med pa rdo rje'i stobs dang ldan pa'i gding gis zin par bya'o //
thun 'jog khar dzapa? bstod rjes dbyangs gsal spel tshig can dang yig brgya bzla /
mchod bstod bsdus pa bya /
shrI ya mAn+ta ka sa ma ya satwaM hoH
zhes dzapa? khang gi lha bdag nyid las logs su med kyang chu zla ltar gsal ba la rig pa'i me tog 'thor /
hU~M:
lhun grub rang bzhin gsang ba'i sogs kyis dngos grub blangs te mdun gyi lha'i gnas lnga'i yi ge lnga las 'od lnga byung ba rang gi gnas lngar thim pas dngos grub thams cad thob par bsam /
hU~M dzaH
zhes dzapa? khang rang la bsdu /
rang yang sems nyid 'od gsal dmigs pa kun dang bral ba'i ngang du thim /
slar ldangs nas dge bsngo shis brjod bya'o //
bar chad kyi mtshan ltas che na gtsug tor 'khor los bsgyur ba'i srung 'khor ram /
byang gter gyi srung 'khor drug gang yin bsgom par bya ste zur du shes par bya'o //
gnyis pa phyi skor sku'i drag sngags ni /
ye shes sems dpa'i thugs ka'i hU~M gi mthar 'bru bcu gnyis pa kha dog mthing gas bskor ba las 'od zer 'phro 'du thams cad spyi bsnyen dang 'dra zhing thugs ka tsam du ma zad ba spu'i bu ga thams cad nas 'phro ba dmigs bsal lo //
de la'ang bsnyen pa bdag byin rlabs do li las bzhi rnams kha bsgyur ba tsam gyis 'thus te /
dper na do li'i tshe snying gar hU~M mthar e ka 'bru bcu gnyis pa mthing ga
/mgrin par hrIHmthar dmar po /
spyi bor A+oM mthar dkar po gsal ba sogs so //
gsum pa nang skor gsung gi drag sngags la gzhan thams cad sku bsnyen ji lta ba la ba spu'i bu ga'i tshab tu ljags kyi rtse mo las 'od zer me'i tshwa tshwa 'phro ba dmigs bsal lo /
gzhan bzhi po kha bsgyur te e myag sogs 'bru brgyad pa nyid A kro'i tshab tu bya'o //
bzhi pa gsang skor thugs kyi drag sngags la'ang bsnyen sogs bzhi yi tshe /
e dun 'bru bzhi nyid la dmigs pa kha bsgyur bas 'thus shing ljags nas 'phro ba'i tshab la thugs kyi sngags 'khor de las 'od mgal me lta bur 'khor ba ni khyad par ro //
lnga pa yang gsang rgod kyi drag sngags la zhi bar bzlas pa dang drag por bzlas pa gnyis /
dang po la bsnyen pa'i tshe ye shes sems dpa'i thugs kar hU~M mthar thugs sngags 'bru bzhi mthing ga dang /
de'i phyir a+yai ring mthing gas bskor ba /
ljags steng hrIHmthar gsung sngags 'bru brgyad dmar po de'i mtha' mar a+yai ring dmar po /
dung khang gi A+oM gyi mthar sku sngags 'bru bcu gnyis pa dkar po /
de mthar a+yai ring dkar pos bskor bar bsam pa dmigs bsal te /
gzhan bsnyen sgrub sgrub chen las bzhi bzhi ka A kro spyi bsnyen ltar kha bsgyur bas 'thus so //
'di rnams kyi bsnyen tshad kyang /
A kro 'bru bcu bdun pa gong bsnyen yin te 'di song na 'tshub chung zhing byin che ba yin pas /
'bum phrag gsum kha skong khri gsum bsnyen tshad du gsungs kyang /
bsnyen pa sngar byed ma myong bas a+yai ring kho na byed pa'i dbang du btang ba yin gyi sku gsung thugs sngags kyang gtong na 'bum gcig tsam gyis chog par gsungs /
de nas sku yi sngags drag po sngags kyi 'bru bcu gnyis pa de ni zhal gyi dmod pa drag po mngon du phyung ba gsang chen rigs gcig tu dril ba'i sngags thams cad kyi rtsa ba yin te kun gyi mgo la bgrang bar bya'o //
zhes gsungs pa ltar bsnyen tshad 'bru 'bum du gsungs kyang gzhan kun bzla na 'bum gcig gis kyang chog par gsungs /
de nas gsung gi snying po srog dmar len snying phyung 'bru brgyad pa dang /
thugs kyi gsang snying 'bru bzhi pa gnyis kyang /
las rung tsam du thams cad bzla na 'bum re re dang /
yang na 'bru 'bum kha skong dang bcas pa'am /
rgyas par na 'bum phrag bcu re bzla bar bya ste /
spyir a+yai ring sku gsung thugs sngags dang bcas pa 'di dag kun kyang /
ji skad du /
kun kyang chos nyid ma bcos pa'i :
ma 'gag rang snang rol pa'i rtsal :
chos kun snying por gyur pa yi :
'jam dpal gzhon nu yin par bshad :
ces gsungs pas re res kyang dngos grub mtha' dag 'grub pa'i gsang sngags khyad par can yin yang /
'dir thams cad la bsnyen pa 'gro ba'i lugs yin gyi gzhan du sngags re res kyang lha 'grub cing phan gnod kyi las dang bcas pa ste gzhan du shes par bya'o //
de las khyad par du yang gsang a+yai ring ni bde bar gshegs pa thams cad kyi yang snying 'jam dpal zhi khro'i lha rgyud thams cad kyi sku gsung thugs yon tan phrin las thams cad rdzogs pa'i drag sngags kyi rgyal po yin pas /
'di la bzlas pa'i nyams len gyi gtso bor bya ste gzhan rnams sngon du song nas rtag tu 'di kho na la 'bad do //
de yang /
rtsa ba lus kyi drag sngags la :
yig 'bru brgya dang zhe dgu yod :
'bum phrag gcig tu bzla bar bya :
zhes gsungs kyang deng sang lag len la 'bum phrag gsum bzla bar mdzad do //
gnyis pa a+yai ring drag por bzla ba la /
gong ltar zhi bar bzlas pa'i bsnyen pa lnga po mthar phyin nas bsgrub par bya ste /
de yang spros med ting 'dzin gyi nyams len dang /
spros bcas rdzas kyi yan lag dang bcas pa gnyis las /
dang po gsal ba gsum gyis bsgrub ste /
thog mar lhar gsal ba ni /
bdag mdun zil gnon rtsa ba'i lha drug rgyan lha brgyad dang bcas par gsal ba'i gtso bo'i thugs tsit+ta'i nang du nyi gdan la hU~M mthing ga
/ya ma'i thugs kar ya smug nag
/phyag rdor gyi thugs kar hU~M sngon po /
rus sbal gyi thugs kar 'khor 'das srog gi dwangs ma rgya gar gyi yi ge'i gzugs can gyi e mthing ga dang de'i nang ka mthing skya 

'di lta bu /
bya khyung gi thugs kar khroM
/yum gyi thugs kar ma /
so so'i sa bon gyi mthar a+yai ring gi rak+sha mon+ta yan rdzogs pa'i mtshams su gnod byed a mu ka myags thums ril trig nan sbur ya nan :
e hur
 thums dza :
khaM shag ro myags mug ti rbad ya :
zhes btags pas bskor bar bsgom /
las sbyor dus 'dir rgyan lha gsal thebs pa gal che yang thugs kar sngags 'khor ni mi dgos so //
gnyis pa yul gsal ba ni /
mdun du ting nge 'dzin gyis sprul pa e las gnam lcags kyi brub khung gru gsum bang rim gsum ldan phyi nag po /
nang du 'dod chags kyi khrag mtsho 'khyil zhing zhe sdang gi me 'bar ba /
phyi na gti mug gi mun pa 'thibs pa /
kha dog cing mthil yangs pa zin nas thar pa med pa'i nang du nr-i las dgra dang tri las bgegs gang yin pa'am dgra bgegs thams cad 'dus pa'i ngo bo mdog nag cing bam pa /
nyam thag mya ngan gyi 'dug stangs can yan lag sbrul dang lcags sgrog gis bsdams pa 'chor ba med par bsam la /
yang ting 'dzin gyis sprul pa'i pho nya grangs med 'phros /
dmigs bya thams cad btson khrid pa bzhin rang dbang med par bkug nas gzugs la bstim mo //
gsum pa sngags gsal ba ni /
a mu ka
/zhes pa dmigs bya'i dgra bgegs spyi yi ming dod yin pas stong srog de dang /
myags thums sogs srog gshed kyi sngags bsdebs pas pha rol gyi stobs bshig cing rang gshed dbab nas srog dmar len gyi sngags yin pas /
sngags de dag bzlas pa'i tshe thugs ka'i sngags phreng rnams las 'od zer byung ba zhal nas 'phros te /
'od zer gnam lcags 'bar ba'i dbal dang spu gri'i so dug mtshon me yi tshwa tshwa dpag tu med pa thol thol byung nas /
mdun gyi dgra bgegs kyi lus la phog pas nyal nyal thor thor btang nas sngags bzla bzhin pa'i tshe e hur thums dza :
zhes pa'i skabs su dgra bgegs kyi srog gi ngo bo nr-i tri la sogs pa gang yin pa de dag rang dbang med par 'ub kyis 'dus te rus sbal gyi thugs ka'i lany+tsa'i e ka la thim par bsam nas /
zla ba bdun nam gcig gam gsum mam tha na'ang zhag gsum tsam bzla bar gsungs kyang a+yai ring zhi bar bsnyen pa 'bum gsum dang /
drag po'i skabs a+yai ring la spyang drug gi gtso bo gzir spyang btags pa 'di la 'bum gcig song na shin tu legs pa phyag bzhes so //
zhi bar bsnyen pa thengs nas rgyun dzapa? sogs thams cad la spyang mo btags pa 'di legs zhes rig 'dzin gong ma dag gsungs /
bye brag tu pha rol gyi stobs gzhom pa la sogs pa'i ched du srod dang tho rangs brgya rtsa re bzla bar bya'o //
gnyis pa spros bcas rdzas kyi yan lag dang bcas pa ni /
rgyas par mchod rten bcas chog
/de tsam mi 'grub na thod pa zhal dbye mchog phag ling ga tsam la brten pa sogs rnam grangs mang yang /
'dir mdor bsdus pa'i lag len gyi dbang du na stegs bu 'brub khung bca' ba'am /
ma grub na shing lcags kyi hoM khung ngam lcags slang lta bur stong srog spyang mo drug gi 'khor lo las gzir spyang can tshad ldan bris pa sbyang khrus rdzas byug sogs lag len ltar byas pa bcug
/thun re la las gzhung bsrangs te a+yai ring rnal ma brgya phrag tsam re bzlas mchod bstod byas zin pa dang /
gser skyems /
brub khung ling ga bskyed pa dgug gzhug lha dbye sogs rgyas bsdus ci rigs song nas /
gsal ba gsum dang ldan pa'i ngang nas a+yai ring la gzir ba g.yu spyang can btags pa ci ltar rigs pa bzlas /
thun mthar rang lhar gsal ba'i ting 'dzin ngar bskyed la drag sngags bzlas pas /
dbugs kyi rta las mtshon cha'i rang bzhin shugs kyis 'phros nas /
sha za srog gcod mang po bskul te /
dgra bo'i bu ga dgu ru thim /
kho'i srog gi ngo bo khrag gi sbal pa bye'u lan pa'i mgo bo tsam zhig gi nang na rgya gar gyi yi ge ya dmar nag gi dbus na ma dang ma'i mig na nr-i ljang gu zhig gnas pa la /
drag sngags bzlas pa'i 'od zer gyis /
snying la gnas pa'i drag sngags 'bru brgyad me dang chur 'bar zhing khol bas 'khrugs shing bskyod nas dwangs ma'i rtsa bzhi'i nang nas nad 'du ba rnam bzhi langs te /
rang gshed kyi sdig pa nag po bzhi'i ra brgyad las gsung gi drag sngags 'bru brgyad kyi spu gri yis rtsa chen bzhi dang rtsa phran brgyad po bcad nas /
kho rang gi snying na gnas pa'i ye shes sems dpa' bcug cing bsgom pa'i tshe bdag de zhe sdang lcags kyi sdig pa nag por gyur nas /
'byung bzhi'i dwangs ma bzhi bsdus shing srog rtsa gcod par bsam /
kho'i srog gi ngo bo nr-i ru gnas pa dang /
khrag gi sbal pa bcas pa de 'khrul 'khor bcas pa de la thim par bsam la /
de lta'i dmigs pa dang ldan pas /
rgyun sngags 'khor lo nag po'i drag sngags drag po btsan thabs 'dis brdeg par bya ste /
drag sngags ni /
e myags ya rngubs mug shag ka dun /
dgra bo'i srog la nr-i hur thums dzaH
rtsa khrag snying thums ril raM shag rbadaH
dgra bo'i tsit+ta breng shag dzaH
srog la nr-i hur thums rbad :
ces bzla zhing thun 'jog khar skam rlon gyi thun rdzas la phus btab nas nyin mtshan gyi dbye ba'i thun sngags dang bcas te thun brdeg go
/thun gtor la rak+ta bran nas dgug gzhug lan gsum bya /
slar sman raka bran te /
drag gtor ltar byin gyis brlabs nas /
eH
phyag rgya zil gnon 'khor bcas la :
zhes sogs kyis 'bul /
de rjes tshogs byin rlabs nas bstab pa'i bar bya /
lhag ma btson du bzung /
chad brtan sogs dkyus bzhin bya /
yang na mchod bstod rjes chos skyong gter srung gi gsol kha dang tshogs byas la /
bsgral ba'i tshe bsgral las kyi nang du 'di sbyar ro //
gang ltar yang zhag bdun dgu sogs bsad rtags byung gi bar byas nas /
las la sbyor ba ni /
dgug gzhug nas zhal stob bar dkyus bzhin byas rjes /
stong srog 'khor lo'i lte ba gru gsum nang gi ling+ga de gris dras te bton la drag po'i sbyin sreg gam /
yang na mnan chas byas te thod pa sogs su mnan pa tshul bzhin bya /
lte ling bton pa'i stong srog 'khor lo de srung ba'i phyir rang gi mal steng du bla bre ltar phub /
mthar bzlog gtor bshams la zor las rgyas bsdus skabs dang sbyar te zhag gsum mam gcig tu bya'o //
de ltar bsnyen sgrub las kyi sbyor ba de dag gi skabs su bsnyen pa dang /
rbad pa dang /
bsad bzlog gi grub rtags rnams rtags tshad kyi yi ge bzhin du shes par byas la bsrung bsad bzlog pa'i las mtha'/
mnan bsreg 'phang bas bsdu bar bya'o //
de yang rtsa bsnyen dang kha skong gi sbyin sreg dang bcas pa song na legs shing tshul de lta bus lha yi dngos grub grub pa'i rtags rdzogs shing /
grangs kyi bsnyen pa yongs su rdzogs pa'i tshe sang mtshams grol ba'i de ring gi dgong mor dngos grub kyi rdzas bam chas su bcug pa yod na des 'thus /
min na gsar du bshams shing /
gzhan yang mngar gsum sman spod sna tshogs btab pa'i phye mar gyi rgyu las tshe 'brang ngam tshe bum phyag bzhes ltar bya ba'i pad+ma dmar po 'dab bzhi kha mar bstan pa'i steng /
nyi ma 'og dang zla ba steng du byas pa'i nyi zla'i ga'u so so'i kha dog bsgyur ba'i rtser mar dkar gyi rdo rje rtse lnga phyed pa dang nyi zla'i ga'ur rdo rje rgya gram gyis rgyas btab pa'i tshul can /
rgyu de las grub pa'i tshe ril /
tshe chang la bu ram dang chos sman btab pa /
gzhan yang dngos grub kyi rdzas gang 'byor 'du byas la /
las byang gzhung bsrang tshogs tha ma yan btang /
dngos grub len khar rdzas bshams gu gul bdug cing bgegs bskrad dang byin 'beb las byang ltar bya /
bam chen gyi snying tsit+ta gru gsum gyi dbus su rnam shes yid chos dag pa phyag rgya zil gnon yab yum sogs phung khams skye mched lhar bskyed bstim /
mchod bstod bsdus pa tsam bya /
tshe 'brang bsang sbyang /
stong pa'i ngang las tshe 'brang gi rnam pa la dbus su tshe dpag med dmar po gos dkar mo dang 'khril ba mnyam gzhag gis bum pa 'dzin pa /
shar du dbyings phyug ma sngon mo /
lhor mA kI ser mo /
nub tu sangs rgyas spyan ma dkar mo /
byang du sgrol ma ljang gu
/rim bzhin g.yas pa na /
'khor lo rin chen rdo rje rgya gram /
g.yon tshe bum 'dzin pa zhabs sems ma'i skyil krung can dar dang rin po ches brgyan pa'i gtso 'khor thams cad kyi gnas gsum yi ge las 'od 'phros ye shes pa spyan drangs la bstim /
A yuHde ba sa pa ri wA ra ar+g+haM sogs sngags kyis mchod la /
'jig rten 'dren pas bstod /
oM badzra A yu dz+nyA na b+h+rU~M nr-i dza :
sarba A yuHpha la sid+d+hi hU~M:
zhes ci rigs bzlas /
'od kyis tshe bcud bsdu ba'i dmigs pa spyi ltar bya /
de nas dngos grub bsdu ba ni /
bdag zil gnon du gsal ba'i sku gsung thugs yon tan phrin las lnga'i sa bon las 'od glog gi zhags pa ltar rno zhing myur ba spros nas /
'khor 'das lam gsum gyi dpal yon dwangs bcud tshe stobs rnams dngos grub kyi rdzas la thim par bsam la /
sngags mthar kA ya wA ka tsit+ta A yur+dz+nyA na tshe b+h+rU~M nr-i dzaHhU~M swA hA/
brgya rtsa sogs bzlas rjes phyi nang snod bcud thams cad dregs pa yab yum la thim /
yab yum hU~M la thim /
de dngos grub kyi rdzas la thim /
de 'od du zhu nas rang gi lus ngag yid la thim pas dngos grub ma lus pa thob par bsam la dngos grub bskul ba'i tshig dang sngags tshig gis rdzas rnams gnas gsum du reg cing myang bar bya /
'di ltar bsags pa'i sogs smon lam gdab /
mchod bstod bzod gsol bsdu ldang sogs bya'o //
de nas rgyal tho la gtang rag phul zhing 'grol /
nang mtshams grol nas de nyin dam tshig gtsang ba'i mched 'ga' zhig dang phrad par bya /
mig dgra phyogs su lta stangs byed pa de thul ba'i dgos pa dang /
nyi zla'i phyogs su blta ba tshe nyi zla dang mnyam pa'i rten 'brel yod ces bla ma gong ma dag gsungs so //
'dir mtshams grol nas de 'phral lam long skabs ji rigs par kha skong zhi ba'i sbyin sreg bya gsungs te /
mtshams nang du mi bde na de ltar bya'o //
de ltar bsnyen sgrub de dag gi mi mthun pa spang zhing mthun pa'i rkyen sngags kyi nus pa bskyed pa'i rigs la 'bad pas sngags kyi 'bras bu myur du 'byin par shes par bya ste /
de yang /
sku mtshams ma grol bar gzhan dang phrad pa /
gsung mtshams ma grol bar ngag shor ba /
thugs mtshams ma grol bar nyon mongs drag pos bar bcad pa ste mtshams gsum ral ba spang /
bskyed pa'i sku mi gsal ba /
bzlas pa'i sngags mi dag pa /
bsgom pa'i ting 'dzin g.yel ba ste dam tshig nyams pa gsum spang /
lus bcud thig le nyams pa /
ngag bcud mchil ma dor ba /
yid bcud dmigs pa dor nas rnam rtog rgyun ma bcad pa ste bsrung bya gsum nyams pa spang /
yan lag tu /
sgrub pa ma thon bar gnas mi spo /
gdan mi sprug
/mi dang kha 'phro mi bsre /
gtor ma dus las ma yol bar 'bul /
'thab mkhon mi bya /
gtor phud nyams su mi 'jug
/sgrub khang du khyi dang yugs sa mdze pho dme can 'ong mi 'jug
/de kun gyi zas la 'dzem /
sma ra dang ag tshom mi breg
/rang gi nyal mal du gzhan mi gtong /
phreng stan mi lag mi 'grim /
gzhu mi phab /
mda' mi gcog
/mtshon rtse khar mi 'jug go
/spyir sngags bzla tshe skyon bcu spang dgos /
bcu ni sgra skyon lnga la /
che ba /
chung ba /
mgyogs pa /
bul ba /
me phu ba dang lnga yin gsungs /
bar chad lnga ni /
glo lu /
gtam smra /
sbrid pa /
gnyid shor ba /
yengs ba dang lngar bshad /
bzlas pa'i 'phro la gnyid dang glal ba sbrid pa 'og rlung byung na de ma thag phreng ba bzhag ste nye reg bya zhing kha bshal nas /
gong gi de 'dra byung skabs kyi sngags bzlas pa'i grangs su mi gzhug ste des bslad pas go mi chod pa'i phyir ro //
gzhan du skyon de dang ma 'dres kyang glo bur du de dag byung na /
sngar bcad zin pa'i grangs nas /
gtam shor na bzhi /
glo lu na lnga /
glal na gsum /
sbrid na bcu /
mchil ma snabs lud sogs 'dor na gcig
/'og rlung la bdun /
gnyid la bco lnga rnams phyir bton te grangs su mi rtsi bar bshad /
gzhan yang bsnyen pa'i skabs su lha gzhan gyi sngags dang chos spyod byas na yid kyis bshags zhing gsol ba btab nas bzlas pa snga mar 'jug
/bgegs srung ba dang nad zhi ba dang lhod pa bag med /
lus sems skyo ba /
ma bsdam pa /
mi gtsang ba /
rmi lam ngan sogs 'phral rkyen zhi ba dang /
gong du bshad pa'i mtshams gsum ma bsdam pa ni rtsa ba'i gzhi bsnyen gyi grangs dang bsnyen kha gso ba sogs grangs bsnyen gyi grangs su mi rtsi bar legs grub las gsungs so //
yang bzlas pa'i phyed gnas gcig tu byas nas phyed gnas gzhan du spos nas byas pas bzlas pa dus las 'das pa sogs kyis kyang bzlas pa mtshan nyid pa'i go mi chod /
dus la bzlas zhes bsnyen thun gyi dang po nas tha ma'i bar nges can khrigs chags su bstar ba las rang gi dal khom dang bstun pa'i thun dang bzlas tshad gang bab byas pas mi 'thus so //
gzhan yang sgog pa sogs zas ngan rigs sngags la gnod pa'i zas dang /
rdzun sogs lus ngag gi spyod lam dang /
gnas grogs yo byad kyi grib dang /
the tshom sogs rtog pa ngan pa'i bar chad mtha' dag bsgrims te 'bad nas spang bar bya zhing /
ngag byin gyis rlob pa dang /
lce la spu gri gdags pa sogs bla ma dgongs 'dus kyi man ngag bzhin du legs par bsgrubs zin pa'i rdzas kyis thun re'am nyin re'am nyi ma bdun re'i nang du gnas so sor byug pa sogs bya ba dang rgyun du dbyangs gsal bsgrang zhing /
nus bskyed kyi za yig rigs dang /
lha sngags dbyer med la yid ches pa sogs phyogs med kyi dad pa dang snang srid dag mnyam chen por nges pa'i dag snang dang /
rgyun chags kyi dran pas mi g.yeng ba'i ting 'dzin la brtson pa chen pos nan tan du bya zhing rtsa gsum la sngags grub pa'i gsol ba gdab cing byang chub kyi sems bsgom /
rgyun du gsag sbyong gi rigs dang sbyin sreg la sogs pa'i thabs khyad par can gyis sngags kyi gzi byin dang stobs bskyed par bya'o //
cho ga'i yan lag dang ldan pa'i bzlas pa tshul bzhin byas na rgyu tshang bas 'bras bu mi 'byung ba mi srid kyang /
gal te bzlas grangs thems nas rtags med na /
gter khyim dang rdzong 'phrang rdo rje gtsug lag gi rgyud sogs bsnyen sgrub kyi gzhung chen rnams dang bstun cing lcags sdig nas bshad pa'i sngags sdeb kyi man ngag nyer lnga pa sogs dang /
rgyas par sngags sdeb snying gzer nag po sogs kyi man ngag gi gnad nyams 'og tu chud par bya ba ni gal che bas de bzhin du nges par bya'o //
de ltar bsnyen sgrub gnad du 'khyol ba'i gang zag gis gsum pa las la sbyar ba la /
mchog dang phal pa gnyis /
dang po bskyed pa'i rim pa gsal ba gsum mthar phyin pa'i gang zag gis lha'i gnang ba thob pa'i dus su bskyed pa dang sngags kyi bzlas pa'i mthus 'og min pa'i bar gyi dngos grub ci rigs pa 'grub cing /
rdzogs pa'i rim pa thabs lam la brten nas rang sems dang rlung la dbang thob pas srog gzugs grub pa'am /
grol lam gyi lta sgom khyad par can gyis rig pa ye shes la drod thob pa'i sgo nas /
rlung sems dbang du gyur pa'i mthus bsam pa tsam gyis rtsal snang las rab 'byams grub cing de la brten nas lam gyi yon tan kun nas tshang ba de dag gi mthus /
mthar thug 'pho ba'i 'gyur ba thams cad zad pa 'gyur med ye shes rdo rje'i sku bdud bzhi las rnam par rgyal ba dpal he ru ka'i go 'phang la sbyor ba ni mchog gi las sbyor ro //
phal pa la'ang nang gses tshad med kyang rigs bsdu na las bzhi ste /
de dag kyang rab srog gzugs grub cing snang sems la dbang thob pa'am /
'bring bskyed rim mthar phyin pa'i ting nge 'dzin grub pa'am /
tha ma gsang sngags kyi bzlas pa tshad dang ldan par song ba'i sgrub pa pos bya ba yin te /
de la skabs 'dir dpal phyag rgya zil gnon he ru ka'i lha sngags ting 'dzin la brten nas las sna tshogs bsgrub par bya ba /
de yang rdzas sogs phyi rol gyi yan lag la mi ltos pa dang /
ltos pa gnyis /
dang po sngags dmigs kho nas zhi sogs bsgrub pa'o //
gnyis pa ltos pa la /
'khrul 'khor dang sbyin sreg gtor ma thun rdzas sogs la brten nas /
zhi ba dang rgyas pa dang dbang dang drag po'i las rab 'byams kyi tshul bsgrub pa ni sngags rgyud zab mo spyi dang /
khyad par zla gsang la sogs pa'i gshed skor rgya mtsho lta bu dang gnam lcags sdig pa'i chos sde rnams bsdebs te bla ma'i man ngag gis lag tu len par bya zhing /
khyad par du drag po'i las bsgrub pa la ur mo las drug tu grags pa /
dang po mi shigs pa'i mkhar du rdo rje'i sku bskyed pa /
gnyis pa nam mkha'i khams su sbyor ba'i stobs bshig pa /
gsum pa ri rab kyi rtse la gnam lcags kyi so brdar ba /
bzhi pa ri thang mtshams su zhe sdang khros pa'i gzhu bcag pa /
lnga pa rgya mtsho'i gting du mun pa'i dmag bsdu ba /
drug pa 'khor ba'i rgya gling du srid pa'i ri bo bsgyel ba rnams las /
dang po ni /
khro bo'i nang na gshin rje gshed //
de mthong na ni khro bo gzhan //
'dar zhing lag cha shor bar 'gyur //
zhes pa ltar /
'khor 'das kun dbyings su za ba bcom ldan 'das dus dgra'i dbang po 'khor 'das zil gnon chen po nyid du bdag nyid gsal 'debs pa ste /
de yang 'khor lo bzhi'i lta dgongs dang ldan pa'i sgo nas /
mngon rtogs che chung sogs kyi dgongs pa bzhin du gsal 'debs pa'am /
bsnyen song rnams kyi rgyun gyi yi dam la /
yang gsang gnam thog chen po'i dgongs pa bzhin /
gzhal yas khang lhun grub /
lha kog bzhengs /
sngags thug phrad du grags pa /
rang bzhin lhun gyis grub pa'i lha yi dkyil 'khor dran tsam gyis rdzogs par byed de /
hU~M/
e nyid stong pa chos 'byung ste //
ma skyes 'gag pa med pa las //
rgyu rkyen sngags las ma bskyed par //
rol pa chen po'i sku ru gsal //
zhes brjod cing bsam la /
'khor 'das thams cad la dbang bsgyur bas gang gis kyang mi tshugs pa'i rtag brtan gzhom med rdo rje ye shes kyi dkyil 'khor chen po /
rdo rje mi shigs pa srung ba'i 'khor lo lhun gyis grub pa'i phyi rol du ye shes kyi me ri mtshon cha 'khrugs pas dgra bgegs byad ma rtsa sbur me la bsreg pa bzhin btang bar bsam pa ni bsrung ba'i las so //
gnyis pa nam mkha'i khams su sbyor ba'i stobs bshig pa ni /
gzhan gyi lo sgrub zla bas bshig pa /
zla sgrub zhag gis bshig pa /
zhag sgrub dus kyis bshig pa'i man ngag khyad par can /
yang phur ma mo sogs yi dam spyi dang khyad par 'jam dpal zhi khro'i lha rgyud thams cad kyi snying po 'khor 'das kyi srog dbang du bsdu ba /
rig sngags gzhan thams cad rtswa dang 'dra zhing 'di ni me dang 'dra ba drag sngags thams cad kyi rgyal po a+yai ring nyid bzlas par bya ste des pha rol gyi stobs bshig pa'o //
lha sngags gnyis po 'di ni las phyi ma bzhi'i rtsa ba yin te /
'di gnyis phan tshun gcig grogs gcig yin cing /
dus rgyun rtsa ba'i dmigs pa snang srid thams cad lha sngags dbyer med kyi rang bzhin drag po'i skur shar nas khro chu me mtshon sogs kyi zi ra khol ba las /
drag sngags 'brug stong ltar sgrog pa dpal chen po'i ye shes rdo rje'i rang bzhin 'ba' zhig tu bsgom pa man ngag gi mthar thug pa yin no //
de la'ang dmigs bsal rang srung ba dang /
gzhan 'joms pa gnyis /
dang po rang gi sngags kyi 'od zer gyis sgo gsum gyi sgrib pa sbyangs /
'phags pa mchod /
sems can gyi don byas /
dgra bgegs thams cad bsregs /
'od slar 'dus pas 'khor 'das kyi dwangs bcud rang la 'dus te gzhom med ye shes kyi sku shin tu brjid pa la ba spu thams cad rdo rje'i khro chung gis gtams shing /
ye shes kyi 'od zer 'dus pa'i rdo rje'i mkhar mgar gyi sol mal la lcags zhun khol ba lta bu'i tshwa tshwa 'phro zhing gcod byed mtshon cha'i 'khor lo mang po 'phros pas /
glags lta ba thams cad bun bun tshig cing myal myal gtub pas gang gis mi tshugs par bsam la sngags bzla ba'o //
gnyis pa gzhan 'joms pa la dkyil 'khor gyi lha dang sprul pa'i khro bcu zhal phyir gzigs te sngags sgra 'brug stong ltar bsgrags pa'i zhal nas sngags kyi 'od zer 'phro zhing 'bar bas /
rtsa sbur me la bsreg pa ltar pha rol po thal ba bun bun song bar bsam la a+yai ring e thung bzlog sham can bzla'o //
gsum pa ri rab kyi rtse la gnam lcags kyi so brdar ba ni /
bsad pa'i las te /
de yang phyi mchod rten la brten pa /
nang tsakra la brten pa /
gsang ba tsit+ta la brten pa /
yang gsang thun la brtan pa bzhi yod la /
sngags bsad sham dang sbrel ba bzla zhing lha rnams gyi 'od zer lcags kyu rlung gi 'khor los dgra bgegs gang 'phyo ba de rang dbang med par bkug nas /
sngags kyi 'od zer mtshon cha gnam lcags dang spu gri'i so lta bus myal myal gcod par bsam mo //
bzhi pa ri thang mtshams su zhe sdang khros pa'i gzhu bcag pa ni /
pha rol gyi nus pa bzlog pa'i las te /
de la spyang mo drug las dang po gzir ba ni /
rang gi thugs ka'i sngags gzir sham can las 'phros pa'i 'od zer mtshon cha'i char dang ri rgyal gyi rbab thog lhung ba lta bus pha rol gyi mgo bkas shing sha mong rlon pa gtun du brdung ba ltar rang dbang med par nyil nyil btang bar bsam la /
a+yai ring gi mthar gzir ba'i g.yu spyang 'di btags so //
a mu ka
/myags thums ril trig nan sbur ya nan :
e hur thums dza :
khaM shag ro myags mug ti rbad ya :
'di srung ba'i so yang yin /
'di la dgra bgegs dmigs bsal yod na de'i ming a mu ka'i tshab tu gzhug
/med na gang la dmigs nas a mu ka zhes brjod pas chog go
/de bzhin spyang mo kun la 'gre
/gnyis pa byas pa bshig pa ni /
dmigs pa rang gi sngags kyi 'od zer mtshon cha'i 'khor lo lta bu dbal mi bzad cing thogs med du 'khor bas /
dgra bgegs kyi lus ngag yid gsum dang mthu stobs bsod nams rdzas sngags ting nge 'dzin gyi nus pa dang bcas pa thams cad thor thor nyol nyol gcod par bsam la /
bshig pa g.yu yi spyang mo 'di sngags sham la btags nas bzla'o //
a mu ka
/rtsa sbur ya srog nan :
snying gzer breng shag yaM rbad :
e hur thums dza :
khaM shag ro myags mug ti rbad ya :
zhes so //
gsum pa pha rol gyi gnod pa rang la zug pa dbyung ba ni /
dmigs pa rang gi sngags phreng gi ye shes kyi 'od kyis rang gi sgo gsum dang bsrung bya la zug pa'i byad phur dang nad gdon sdig sgrib thams cad thul thul bsreg cing mun par nyi ma shar ba ltar rming med du gyur par bsam la sngags sham du /
a mu ka
/du raM tri yaM 'drid phyungs srog la gzir mnan phyungs :
e hur thums dza :
khaM shag ro myags mug ti rbad ya :
zhes zug pa dbyung ba'i spyang mo 'di btags la bzla'o //
bzhi pa gzhan gyi gnod pa slar mi 'byung bar gsang lam dgag pa ni /
dmigs pa bdag nyid kyi lha sngags 'od zer gyi gzi byin gyis gnod pa thams cad phar kho rang gi steng du nag thum gyis 'khor bas dgra bo kho rang gis brten pa'i lha bdud du babs te /
gtor ma 'phangs pa la khyis rub pa bzhin dgra bo'i sha khrag hab thob tu lhag ma med par khyer te stong ha re song bar bsam la /
a mu ka
/man+t+ra duM ma hA ra ga duM raM thums liM rbad :
e hur thums dza :
khaM shag ro myags mug ti rbad ya :
zhes pa gsang lam dgag pa'i g.yu spyang 'di sngags sham la btags nas bzla'o //
lnga pa gzhan gyi byad phur rang gshed du bzlog pa la /
dmigs pa dkyil 'khor gyi lha dang sprul pa'i khro bcu zhal phyir gzigs shing zlog sngags bzlas pa'i mthus srung ba'i gur khang las me ri dug mtshon khro chu'i zi ra dmar nag drag sngags kyi 'brug sgra dang bcas par bun lang long du khol bas /
dgra bgegs 'byung pos mthong ba tsam gyis kyang snying 'gas pa'i rang bzhin can las drag po'i thog char bab pa lta bu phyir 'phros pas /
bdag gi mi mthun pa'i phyogs thams cad drag rlung gis sbur ma ltar ded nas dgra bo'i srung 'khor sde ris dang bcas pa nag thul gyis brlags par bsam la /
a mu ka
/e nan yaM zlog 'drid b+h+yo :
e hur thums dza :
khaM shag ro myags mug ti rbad ya :
zhes bzlog pa'i g.yu spyang 'di sngags sham la btags pa bzla'o //
drug pa pha rol gyi stobs dang ngag mnan pa la /
dmigs pa ni dkyil 'khor lha'i zhabs 'byung ba gdan bzhi'i rngams 'og na las kyi tshe bdag gi ngo bo thar med e khang gi nang du /
yul gang la bya ba gan rkyal du bsgyel ba'i lce phyir phyungs te brang khebs pa'i steng du /
gser gyi 'khor lo rtsibs brgyad pa'i lte bar /
ri rab stong las kyang ljid che ba'i gnam lcags kyi phur bus thal byung du phug ste 'og gzhi la gzer btab pas bskal pa'i bar du g.yo 'gul tsam yang med par mnan zhing phur bu las dug dbal mi bzad pa 'phros pas /
rdzas rul ba ltar kho'i stobs nus gtan nas brlags par bsam la /
a muka
/b+hi taM satwam+b+ha ya nan :
e hur thums dza :
khaM shag ro myags mug ti rbad ya :
zhes pa mnan pa'i g.yu spyang 'di sngags sham la btags pa bzla'o //
de ltar sngags sham gyi gtso bo spyang mo drug po 'di ni zhe sdang khros pa'i gzhu bcag pa yin la gzhan du rgyas par phye na spyang mo bcu bzhi sogs sngags kyi las sham mde'u kha sgyur tshul shin tu mang po yod pa gzhung las shes par bya'o //
lnga pa rgya mtsho'i gting du mun pa'i dmag bsdu ba ni mnan pa'i las te de yang 'chi bdag nag po'i lto bar gtad kyi nus pa mnan pa /
'jig rten pa'i lha 'dre'i rbod gtong ngam rkang mgyogs kyi nus pa mnan pa /
sngags pa nus ldan gyi stobs nus bsdus la mnan pa gsum ni gzhung du shes par bya'o //
drug pa 'khor ba'i rgya gling du srid pa'i ri bsgyel ba ni dkrug pa'i las te ji ltar na las ma grub par rdugs pa'i tshe lha srin tsit+ta dkrug pa'i las kyis lha 'dre ar la gtod cing gzir ba'i sgo nas spog pa ste gzhung las shes par bya zhing dus rgyun bya dgos pa ma yin no //
de ltar bsrung bshig bsad bzlog mnan dkrug gi las drug po 'di las 'phros pa'i las khol bu /
ur mo gyang 'gyel gyi las bzhi dang /
bshig pa'i las bzhi /
mnan pa'i las bzhi la sogs pa man ngag gi rim pa shin tu mang por bzhugs pa dag kyang shes par bya'o //
de lta bu'i las de dag gang la gang dgos skabs dang skabs su shes par bya ba yin yang 'dir bsnyen sgrub tshad ldan song ba'i mtshams de'i khongs su rno ba'i so bton pa'i rten 'brel gyis las sbyor kyang mtshon tsam bya ba'i dbang du na /
ur mo las drug gi las dang po gnyis sgrub pa'i skabs su song nas /
a+yai ring drag por bzla ba'i skabs las gsum pa dang /
bzhi pa'i g.yu spyang drug gi gzir ba song /
de yang a+yai ring drag po spros med ting 'dzin gyi bzlas pa song rjes spros bcas rdzas la brten pa'i bsad las zhag ci rigs byas nas /
de'i mthar ling ga cha gcig drag po'i sbyin sreg tu byas nas sbyin sreg gi thal ba cha gcig zor dang mnyam du rlung la bskur rgyu dang /
sbyin sreg gi thal ba cha gcig ling ga cha gcig dang mnyam du mnan pa'i chas bya'o //
de yang stong srog 'khor lo steng du bkod nas me lces mi reg par byas la nyin gung drag po'i sbyin sreg grub nas de'i dgong mor dngos grub blang /
phyir nang yang las gzhung bsrangs la a+yai ring byas pa bshig pa'i spyang mo can dang /
zug pa dbyung ba'i spyang mo can gnyis la zhag re zhag re'am long skabs bstun la bzlas dmigs gnad du sbyar /
de nas nyi ma gcig tsam la bzlog spyang can ci rigs bzlas rjes zor rdzas bshams la las gzhung zor las tshul bzhin bsrangs te zhag gsum mam gcig tu bya /
de'i tshe las gzhung gi bzlas pa mchod bstod dang smad las kyi e khang dgug gzhug lha dbye bar song nas /
gsal ba gsum ldan gyi ting 'dzin dang ldan pas bsad sngags cung zad bcas bsgral bstab byas rjes bzlog bskul byas la /
bzlog dmigs sbyar ba'i sgo nas bzlog pa g.yu spyang gi sham can ci 'grub re bzlas nas bzlog pa 'don zhing las gzhung gzhung bzhin bsdu /
zhag grangs thems nas zor 'phang rjes /
ting 'dzin gsal ba'i sgo nas gsang lam dgag pa'i spyang mo bzlas la srung 'khor bsgom /
yar log nas sgo drung du gtor gzhong kha sbub dam sri dgra bgegs bkug la mnan pa g.yu spyang gi sngags dmigs sbyar rjes bro brdung la gtor gzhong du nas 'thor bkra shis brjod /
nang du tshe 'gug dang cho ga'i las gzhung tshul bzhin bsdu'o //
de rjes nyi ma gcig tsam la las gzhung bsrangs nas gsang lam dgag pa'i spyang mo'i bzlas dmigs sbyar /
de nas rab mun dmag bsdu ba'i 'khor lo bca' gzhi tshad ldan du byas pa'am /
min yang thal ba dang ling ga gtad dmigs su cho ga bzhin du mnan la mnan pa'i g.yu spyang zhag gcig tsam bzla zhing rdo rje'i bro yi las rgyas par bya'o //
de dag gis las lnga pa dang bzhi pa song zhing drug pa ni skabs 'dir bya dgos pa ma yin no //
des dpal chen po'i bsnyen sgrub las kyi rim pa mthar chags su nyams su blang bar 'gyur la /
tshul bzhin las sbyor rtsom pa ni nam dgos pa'i dus su shes par bya zhing /
drag po'i las sbyor rtsom pa'i tshe rtags tshad dang sbyar nas nyams kyis zin pa shin tu gal che'o //
de ltar yang las sbyor de dag dbye na tshad med kyang rigs bsdu na rdzas sngags dmigs pa'i 'khrul 'khor gsum du 'du la /
de la'ang bris pa'i 'khrul 'khor sngags sam rdzas su 'dus kyang de las logs su phye na /
bzlas pa sngags kyi 'khrul 'khor /
bri ba tsakra'i 'khrul 'khor /
gsag pa rdzas kyi 'khrul 'khor /
dmigs pa ting nge 'dzin gyi 'khrul 'khor bzhi las /
dang po la rtsa ba'i bsnyen pa dang /
las kyi sham gdags pa'i tshul gong du bshad pas mtshon te rgya cher shes par bya zhing /
gnyis pa bri ba tsakra'i 'khrul 'khor ni /
gces pa'i 'khor lo bcu gsum sogs 'khrul 'khor shin tu mang po yod pa de dag bri gzhi /
bri rdzas /
bri tshul /
sgrub lugs rnams rang gzhung du bstan pa dang /
rgyas par phye na rtog pa gsum pa dang kA la tsakra la sogs pa'i rgyud kyi dgongs pa bzhin du'ang shes par bya'o //
gsum pa gsag pa rdzas kyi 'khrul 'khor ni /
bsnyen sgrub kyi skabs su mchod sgrub brten skong gi rdzas dang /
las sbyor skabs su so so'i las kyi rdzas dang drag po rdzas rgod kyi rigs rnams dang /
mchod rten dkar nag la sogs pa'i bca' gzhi rnams lag len bzhin du tshad dang ldan par bya'o //
bzhi pa dmigs pa ting nge 'dzin gyi 'khrul 'khor ni /
bsnyen sgrub las kyi rim pa so so'i skabs na 'byung ba bzhin nyams su blang ngo //
rdzas sngags ting 'dzin de dag kyang chig rkyang dang gnyis ldan kun tshogs kyi rim pas las bsgrub tshul gyi lag len rgyas bsdus ci rigs par 'byung bas rnal 'byor pas dus dang nyams sbyar ba'i gnad la mkhas par byas nas 'jug par bya ste /
de dag gi tshul rgyas pa ni pad gnubs kyi man ngag lcags 'dra sdig gi dpe pod sogs las shes par bya'o //
de ltar las sbyor de dag ni rtsa ba'i lha tshe bdag nyid la bsten pa yin la /
gzhan yan lag gi dbang du byas na tshe bdag rna cha brgyad du grags pa ltar /
kiM kang mnan pa'i rna cha /
'char ka zor gyi rna cha /
khro 'dus bzlog pa'i rna cha sogs so so'i gzhung dang las sbyor gyi man ngag la brten nas mnan pa sogs so sor bsngags pa'i phrin las gtso bor gyur pa'i las rab 'byams bsgrub par bya ste /
de ltar gshin rje gshed la bsten pa'i las de dag ni gtso bo'i lha la bsten pa'i las so //
de yang gtso bo phyag rgya zil gnon gyi bsnyen pa thems phyin chad /
'khor 'das snang srid kyi srog la dbang bsgyur ba'i phyir na /
'khor la brten nas las bsgrub pa'ang /
snang srid kyi dregs pa tshad med pa las gang yang rung ba'am /
de dag gi sde dpon chen po sum cu'am /
de bsdus na sngags bdag dregs pa bco brgyad dam /
de yang bsdus na /
smyo 'bog gtong ba rgyal po /
mdze shu gtong ba klu
/rims yams gtong ba ma mo la sogs pa'i sde brgyad dregs pa la brten pa'i thog ser ltas ngan la sogs pa'i las sna tshogs bsgrub pa ni 'khor king brgyad la sogs pa la brten pa'i las te /
de ltar gtso ging gi drag sngags dang /
de las 'phros pa /
drang srong dang dregs pa'i dmod pa ngan sngags kyi las sna tshogs pa dag kyang bstan 'gro'i phan bde'i gsos dang sngags kyi bstan pa'i btsas su 'gyur na thabs mkhas byang sems blo dang ldan pa'i sngags pa rnams kyis tshul bzhin lag len du khel bar bya ste /
de dag ni las sbyor gyi tshul mdo tsam brjod pa'o //
'dir smras pa /
kun mkhyen kun bdag kun la brtse ba can //
pad+ma las 'khrungs pad+ma rgyal po sogs //
rig 'dzin brgyud pa'i chos gter rigs ldan la //
gdams pa snga 'gyur sngags kyi chos mdzod nas //
rdzas sngags dmigs pa'i 'khrul 'khor rtse brgya pa //
mi bzad drag po'i las kyi me lce can //
mngon spyod zho 'thung rus pa'i rdo rje gang //
phas rgol lha min 'joms pa'i gnyen por snang //
phan bde'i 'byung gnas rgyal bstan rin chen ljongs //
srung byed drag po mthu yi lcags ri zhes //
rig 'dzin rnams kyis yongs bsngags seng ge'i sgra
/srid pa gsum na mtshungs med snyan par grags //
tshul 'dir 'bad pa'i dge bas 'dir zhugs kun //
yang dag lam gyi bar chad bdud bzhi'i g.yul //
'joms pa dpal ldan gshin rje'i gshed gyur nas //
mtha' yas 'gro ba bdud las sgrol bar shog
/ces pa 'di yang bdag cag gi 'dren mchog mtshungs med rgyal dbang pad+ma'i rgyal tshab 'jigs bral gyi slob dpon chen po 7kun mkhyen rdo rje gzi brjid kyis 'di lta bu bris shig ces pa'i bka' bstsal nor bu'i cod pan gtsug tu bcings pa la brten nas /
tshe bdag gi skor bsnyen yig dang bcas pa'i yig cha khung thub mang po zhig las man ngag snying por dril te zab cing gsal bar byas pa 'di /
rje mtshungs med dam pa gang gi bka' lung gis zil gnon dgyes pa rtsal zhes ming gis dbang bskur ba gang des /
rab tshes lcags sbrul cho 'phrul zla ba'i bzang po bzhi par grub par bgyis pa 'dis sngags kyi bstan pa rin po che phyogs kun du rgyas par gyur cig
/drag sngags kyi gnad zab mo rig 'dzin brgyud pa'i zhal lung bzhin bkod pa yin pas dam med kyi lag tu ma shor sa ma ya /
bka' srung dregs pa'i tshogs kyis bya ra mdzod cig
/'di dang lhan thabs gnyis zung du tshogs na de kho nas don 'grub pa lags so //
mad+ga laM/
dge'o ///
/
