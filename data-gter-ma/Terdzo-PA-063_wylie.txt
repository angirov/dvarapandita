pad+ma khrag 'thung 'dus pa las :
sgrub thabs snying po'i bcud dril bzhugs so :
\u0f88\u0f88\u0f88\u0f88\u0f88\u0f88

pad+ma he ru ka la 'dud :
pad+ma khrag 'thung 'dus pa yi :
sgrub thabs snying po'i bcud dril ba :
spros med don gyi rnal 'byor che :
gu ru'i gsung bzhin yi ger bkod :
sa ma ya :
rgya rgya :
bgegs bskrad mtshams bcad skyabs sems dang :
tshogs gsag mchod pa byin rlabs sogs :
ji ltar rigs pa sngon song nas :
dngos gzhi bskyed rim 'di ltar bsgom :
oM ma hA shUn+ya tA dz+nyA na badzra swa b+hA ba At+ma ko\u0f85 haM:
gdod ma'i stong nyid ngang las snying rje'i rtsal :
hU~M dmar 'od kyi 'phro 'dus snod bcud sbyangs :
stong gsal ngang las rdo rje'i srung 'khor dang :
dur khrod rab 'jigs drag po'i gzhal yas dbus :
pad nyi dregs pa rgyal bsen bsnol ba'i steng :
sa bon khra thabs tshul du babs pa las :
che mchog pad+ma khrag 'thung drag po rtsal :
dus mtha'i me ltar rab 'bar khro zhing gtum :
spyan gsum sdang mig sma ra smin ma gzengs :
zhal gdangs mche gtsigs ljags 'dril hU~M sgra sgrog :
phyag g.yas rdo rjes snang srid zil gyis gnon :
g.yon pa phur pas ma rungs snying la gzir :
lcags sdig tshwa tshwas dam 'gong hab hab za :
dbu gtsug rta mgo rdo rje'i dbyangs su 'tsher :
'jigs pa'i gad mos stong gsum 'gul zhing 'khyom :
dur khrod chas brgyad sku yi rgyan du rngam :
gar dgu'i nyams ldan zhabs gnyis dor stabs kyis :
drag me dmar nag 'khrug pa'i klong na rol :
spyi bor rigs bdag tshe dpag med pas mtshan :
sku la zhi khro rab 'byams sprin phung 'phro :
gnas gsum rdo rje'i yi ge gsal zhing 'bar :
thugs ka'i 'od kyis ye shes spyan drangs bsam :
hU~M hrI:
rak+sha srin po khros pa'i pho brang nas :
stong gsum dregs pa 'dul mdzad thod phreng rtsal :
pad+ma khrag 'thung drag po'i skur bzhengs nas :
ma rungs log 'dren 'dul phyir gnas 'dir gshegs :
hrIHpad+ma kro d+ha he ru ka e h+ye hi hrIM hrIM pheM pheM:
bskyed pa'i dam tshig rten la gnyis med bzhugs :
sgo gsum gus pa'i brda yis dad phyag 'tshal :
drag po'i nyer spyod sman raka gtor ma'i tshogs :
sbyor sgrol brtul zhugs phyag rgya'i gar gyis mchod :
shrI he ru ka badzra ar+g+haM sogs :
pany+tsa a mr-ita rak+ta ba liM ta ta na ga Na gu h+ya pU dza ho :
hU~M hrI:
gtum chen drag shul dus mtha'i me ltar 'bar :
rdo rje'i sngags sgras zhing khams kun tu g.yo :
bde stong ye shes snying rje khros pa'i tshul :
pad+ma he ru ka la phyag 'tshal bstod :
de nas bzlas pa sngags kyi 'phro 'du ni :
thugs kar pha lam rdo rje'i lte bar hU~M:
sngags phreng dus mtha'i me lce 'bar ba yis :
dregs pa tshar bcad rtsa gsum rab 'byams kyi :
byin rlabs nus stobs bdag thim gnyis med gyur :
oM A hU~M pad+ma he ru ka artsig nirtsig sarba duSh+TAn mA ra ya hU~M phaT:
sgra dag ting 'dzin gsal bas 'bum phrag bzhi :
bzlas pas khrag 'thung chen po'i nus stobs rdzogs :
thun mthar mchod cing bstod la dngos grub gsol :
lha dang rang sems dbyer med 'od gsal ngang :
bsngo ba smon lam bkra shis rgyas gdab bo :
sa ma ya :
rgya rgya :
rdzogs rim thugs ka'i hU~M dmar kho na la :
rlung yid rig pa dril la mdung tshugs gtad :
'das pa 'gags shing ma 'ongs ma skyes pa'i :
da lta'i shes pa rig stong lam du khyer :
bdud dang dam sri rgyal 'gong la sogs pa :
thams cad sems kyi snang cha kho na ste :
sems la ngo bo ngos bzung mtshan ma med :
stong gsal don gyi pad+ma khrag 'thung che :
gzhan nas mi 'tshol rang rig 'di ka rang :
'khor 'das gnyis med chen por la bzla 'o :
de ltar goms 'dris brtan pa thob pa na :
gzung 'dzin mtshan ma'i chos kun zil gyis gnon :
rdo rje he ru ka dpal mngon sum 'gyur :
sa ma ya :
rgya rgya :
snod ldan smin byed snying po'i gtor dbang ni :
dpal gyi gtor chen brjid ldan mdzes par bsham :
lha sngags ting 'dzin nus ldan cho gas bsgrub :
slob mas yon phul gsol gdab rgyud sbyangs la :
dam ye dbyer med brtan byas gnas gsum du :
gtor ma bzhag cing sku gsung thugs dbang sbyin :
hU~M:
rang byung lhun grub pad+ma khrag 'thung sku :
rtsa gsum rab 'byams sku dang gnyis su med :
skal ldan bu yi lus la dbang bskur bas :
bskyed rim sku yi dbang mchog thob par shog :
sngags mthar kA ya a b+hi Shiny+tsa hU~M:
hU~M:
rang byung lhun grub pad+ma khrag 'thung gsung :
rtsa gsum rab 'byams gsung dang gnyis su med :
skal ldan bu yi ngag la dbang bskur bas :
nus pa sngags kyi dbang mchog thob par shog :
wA ka a b+hi Shiny+tsa hU~M:
hU~M:
rang byung lhun grub pad+ma khrag 'thung thugs :
rtsa gsum rab 'byams thugs dang gnyis su med :
skal ldan bu yi yid la dbang bskur bas :
rig rtsal don gyi dbang mchog thob par shog :
tsit+ta a b+hi Shiny+tsa hU~M:
slar yang gtor ma spyi bor bzhag byas la :
hU~M hrI:
'gro ba 'dren mdzad pad+ma khrag 'thung rtsal :
rgyal ba sras bcas rnams dang gnyis su med :
rtsa gsum lha tshogs sku yi dbyings su rdzogs :
skal ldan slob ma'i spyi bor mngon sum byon :
sgo gsum nad gdon sdig sgrib bar chad sol :
smin grol dbang dang byin rlabs char ltar phob :
rang byung rdo rje gsum gyi dkyil 'khor nas :
mchog dang thun mong dngos grub bstsal du gsol :
sarba sid+d+hi hrI:
zhes brjod gtor ma'i lha bstim dngos grub sbyin :
bkra shis brjod cing me tog char chen dbab :
bar chad bdud bzhi'i g.yul las rab rgyal nas :
pad+ma khrag 'thung nus stobs rdzogs par 'gyur :
sa ma ya :
rgya rgya :
bde gshegs kun 'dus pad+ma khrag 'thung gi :
smin grol spros med don gyi gdams zab 'di :
ma 'ongs don phyir rin chen gter du sbas :
las 'phro can gyi bu dang 'phrad par shog :[ \u0f88\u0f88\u0f88\u0f88\u0f88\u0f88\u0f88\u0f88 ]sa ma ya :
rgya rgya rgya :
gter rgya :
sbas rgya :
zab rgya :
rig 'dzin grub pa'i dbang phyug rtsa gsum gter bdag gling pa'i zab gter gyi snying po'o //
!
//'di'i brgyud pa /
chos longs sprul gsum /
mtsho rgyal /
sangs rgyas ye shes /
rtsa gsum gling pa chos kyi rgya mtsho /
rwa ston /
thugs mchog rdo rje /
dri med gling pa /
ye shes lhun grub /
rdo rje snying po /
o rgyan 'gro 'dul /
pad+ma 'od gsal mdo sngags gling pa /
des so ///
/
