@#//
dga' rab rdo rje'i snying thig las /
yi dam khro bo'i sgrub pa'i dbang gi cho ga rdo rje bdud rtsi'i rgyun 'beb ces bya ba bzhugs so //
na mo gu ru shrI he ru kA ya /
mkha' 'gro sgyu ma bde ba'i mchog
/sangs rgyas ye shes 'dus pa'i dbyig
/yang dag sgrub pa'i bdud rtsi yis //
byang chub srog sgrub 'di shes bya //
dpal yang dag sgrub pa'i thabs rgya mtsho'i snying po'i bcud du phyung pa 'di'i smin byed sgrub pa la /
sbyor ba gnas khang gi dbus su stegs bu'i steng ras bris kyi dkyil 'khor gzhung mthun bkram pa /
ma 'dzoms na maN+Dal la me tog gi tshom bu gtso 'khor dgu bkod pa'i dbus su khri'u'i khar rnam rgyal bum pa bcud ldan /
de steng 'phrul stegs su rin po che'i snod 'brus bkang bar thod sku dar gyi na bzas bklubs pa bzhag pa'i mtha' skor du sngags byang dang phreng ba /
rdo rje dril bu /
g.yas su thod pa'i nang du mar me dgu /
g.yon du thod pa bdud rtsis bkang ba'i khar me long la sin+d+hu ra'i thig le byas pas bkab pa /
mdun ngos su tshe 'brang dang tshe ril chang /
rgyab phyogs su sman gtor rak+ta /
mtha' skor chu gnyis nyer spyod bskor bsham bya /
las bum mam bsang chu /
sngon gtor tshogs kyi yo byad sogs phrin las la dgos pa rnams kyang tshogs par bya'o //
dngos gzhi'i thog mar dbang don sgrub mchod ni /
gsol 'debs kyis thog drangs /
bsang chu byin rlabs /
sngon gtor nas brtsam zhi ba'i las byang bde chen myur lam nyid mthar chags su gtang ba las /
dam tshig gi dkyil 'khor bskyed pa'i skabs khro bo'i sgrub thabs gter gzhung ltar /
hU~M:
yang dag grub pa de bzhin nyid :
sogs nas /
maN+Dal AHhU~M:
bar sbyar /
de nas yang las byang ltar /
dug gsum ye dag rdo rje gsum :
zhes sogs la 'jug ste sman gyi brgyud mchod skabs /
dkyil 'khor gtso mchog dpal chen he ru kaH
gau rI ma brgyad sprul 'khor bcas pa la /
zhes dang /
snod bcud yongs rdzogs 'bar ba khro bo'i lha //
zhes bsgyur /
bstod pa nas dzapa? bskul bar btang la /
dzapa? bzlas pa'i skabs khro sgrub ltar /
rang gi thugs kar pad nyi'i steng :
zhes sogs kyi dgongs pa dang ldan pas bdag mdun gnyis kar dmigs la bzlas pa ci 'grub dang /
mthar bde chen dmigs bzlas yang bya /
de nas /
'chi med gnyug ma he ru ka :
sogs tshe sgrub kyi dmigs bzlas bya zhing tshe 'brang sogs la tshe bcud bsdu bstim gyi dmigs pa bya /
mthar kha skong dang /
oM shrI badzra he ru ka ar+g+haM sogs kyis mchod /
bdag med phyogs bral don dam thugs chud cing //
byams dang snying rjes dgra zun mi mnga' yang //
gdug pa 'dul phyir dus las mi g.yel ba //
dpal chen he ru ka la phyag 'tshal bstod //
ces bstod cing yig brgya brjod /
srung ma'i gtor 'bul dang tshogs byin rlabs nas bsgral bstab bar gtang /
spro na skong chog rgyas bsdus gang 'grub bya /
mi lcogs na chad skyon med /
rig pa'i me tog dor la slob ma gzhug pa gnang ba zhu'o //
de nas slob ma rnams phyi rol du khrus bya /
bgegs gtor btang la bskrad cing mtshams gcad /
sems bskyed gsal gdab la mtshams sbyor zhi ba'i dbang gi skabs ltar la /
gsham /
gdams skor gnyis su bzhugs pa las /
'dir mkha' 'gro sgyu ma bde ba'i mchog dpal chen khro bo yang dag he ru ka'i smin byed kyi snying po sgrub pa la sogs kyis mtshams sbyar nas maN+Dal 'bul du gzhug

/bla ma dang yi dam dbyer ma mchis pa la dad mos drags pos gsol ba 'debs pa 'di'i rjes zlos mdzod /
bla ma dpal chen he ru ka :
bdag la dgongs par mdzad du gsol :
thar pa chen po'i grong khyer du :
'jug cing smin pa'i bka' drin stsol :
lan gsum /
bla ma dpal he ru ka dkon mchog kun 'dus rtsa gsum rgya mtsho'i khyab bdag chen por bzhugs pa'i spyan sngar /
bdag gzhan sems can thams cad sgo gsum 'jug pa gcig pas byang chub bar du skyabs su 'gro bar bgyi'o snyam pa kun rdzob gzhi'i skyabs 'gro dang /
dbyings dang rig pa zung du 'jug pa gsum po rang byung gdod ma'i dkon mchog gsum du bzhugs pa la don dam rang bzhin yongs shes kyi skyabs 'gro'i de kho na nyid la mnyam par bzhag pas 'di'i rjes zlos /
dbyings nyid rnam dag sogs las byang ltar lan gsum /
sems can gyi don du sangs rgyas 'thob par 'dod pa'i smon pa dang de'i ched du smin cing grol ba'i lam la 'jug par 'dod pa kun rdzob dang /
don dam byang sems gnas lugs gnyug ma'i rang bzhin shes pas 'di'i rjes zlos /
e ma ho rang rig sogs lan gsum /
zhing mchog de dag gi spyan sngar phyag 'tshal zhing mchod pa 'bul ba sogs kun rdzob yan lag bdun pa'i dmigs 'dun dang /
don dam rang byung rang gsal gyi dgongs pa zung du 'brel bas 'di'i rjes zlos /
nam mkha' lta bu'i sogs lan gsum /
spyi dang khyad par lhag pas bsdus pa rnams dang rang bzhin lta ba'i dam tshig chen po rnams legs par blangs nas tshul bzhin bsrung bar bgyi'o snyam pas 'di'i rjes zlos /
ji ltar sngon gyi rgyal ba sras bcas dang //
rig 'dzin mkha' 'gro rgya mtsho'i tshogs rnams kyis //
sdom pa mtha' yas rgya mtsho bzung pa ltar //
deng nas bdag kyang lam chen der zhugs te //
'gro la phan phyir de dag gzung bar bgyi //
lan gsum /
de nas dbang gi rtsa bar gyur pa ye shes pa dbab pa la khyed rang rnams sgo gsum gyi gnad gcun la dmigs pa 'di ltar rtse gcig tu sgoms mdzod /
chos thams cad 'od gsal stong pa nyid kyi ngang las skad cig gis khyed rang rnams kyi rig pa'i ngo bo hU~M mthing nag yongs su gyur pa las dpal chen he ru ka sku mdog mthing nag
/zhal gsum g.yas dkar g.yon dmar dbus mthing ba /
phyag drug g.yas gsum rdo rje kha T+wAM rnge'u chung /
g.yon gsum dril bu b+han dmar rgyu zhags bsnams pa /
gar gyi nyams dgu dang ldan cing dpal dang dur khrod chas kyis brgyan pa /
yum kro d+hI shwa rI ma sngo skya gri thod 'dzin pas 'khyud pa /
zhabs bzhi gyad chen po'i 'dor thabs kyis pad nyi dregs pa pho mo'i gdan la 'gying zhing ye shes kyi me 'od 'bar ba'i gnas gsum du oM AHhU~M gis mtshan pa dang /
slob dpon gyi thugs ka nas kyang 'od zer nam mkha'i khams gang bar 'phros pas /
'og min gyi gnas nas bde gshegs rgyal ba zhi khro ma lus pa thams cad dpal chen yang dag he ru ka'i rnam par bzhengs te char chen po babs pa ltar byon nas khyed rang rnams la gnyis med du thim par mos shig
/spos rol dang snying po'i sngags mthar /
dz+nyA na A be sha ya AH
btags pa brjod la dbab /
tiSh+Tha badzras brtan par bya /
de nas dbang dngos gzhi la bum gsang sher ye don dam ngo sprod bzhi mtha' rgyas bcas yod pa las /
dang po bum pa'i dbang gi slad du slob dpon gyi thugs ka nas 'phros pa'i 'od zer gyis dbang gi lha gdan gsum tshang ba'i dkyil 'khor spyan drangs pa rnams kyis dbang gi phrin las mdzad cing /
rig pa'i lha mo rnams kyis bum pa'i bdud rtsi'i rgyun gyis spyi bo nas dbang bskur bar mos shig
/rnam bum gyis dbang bskur la /
oM:
lha yi chu ni rnam dag pa :
rdo rje gsang ba gsum las byung :
rig pa'i lha mo'i tshogs bcas pas :
rang bzhin gcig tu dbang bskur ro :
ru lu'i sngags mthar /
sarba ta thA ga tA badzrI b+ha ba a b+hi Shiny+tsa maM:
de'i rjes 'brel du sku gsung thugs kyi dbang sbyin pa la dang po sku phyag rgya'i dbang gi slad du mdun bskyed kyi sku las ye shes kyi sku gnyis pa 'phros /
khyed rang rnams la thim pas gzugs snang lha ru shar ba'i dbang thob par mos shig
/thod sku spyi bor bzhag la /
oM:
mtshan ldan rdo rje ka pA lar :
he ru ka dpal phyag rgyas mtshan :
gzi byin 'bar ba'i dbang bskur pas :
snang ba lha ru 'char bar shog :
shrI he ru ka a b+hi Shiny+tsa oM:
deng phyin chad cir snang thams cad la lha sku phyag rgya'i gzer gyis thebs par gyis shig
/gnyis pa gsung bzlas pa sngags kyi lung sbyin pa'i slad du /
slob dpon dang dkyil 'khor gyi gtso bo dbyer ma mchis pa dpal he ru ka'i thugs kar ye shes sems dpa' mthing nag rdor dril 'dzin cing yum dang bcas pa /
de'i thugs dbus hU~M yig mthing nag la ru lu 'bru brgyad kyis bskor ba las sngags phreng gnyis pa 'phros /
zhal nas thon te khyed rang lhar gsal ba'i zhal dang /
thugs ka'i ye shes sems dpa'i zhal du brgyud /
thugs srog hU~M yig gi mthar 'khod /
'od zer 'phros pas rgyal ba rnams mchod cing byin rlabs dang dngos grub thams cad bsdus te rang la thim pas bde chen ye shes kyi gzi byin 'bar bar mos la sngags 'di'i rjes zlos /
ru lu lan gsum /
sngags phreng mgrin par bzhag pas gsung gi nus mthu brtan cing sgra grags thams cad sngags su smin par mos shig
/A:
brjod du med pa'i ngang nyid las :
brjod pa ru lu 'bru brgyad byung :
ye shes snying po'i dbang bskur pas :
sgra grags sngags su smin par shog :
oM ru lu ru lu hU~M b+h+yo hU~M:
a b+hi Shiny+tsa A:
deng phyin chad sgra grags thams cad la rdo rje'i sngags kyi gzer gyis thebs par gyis shig
/gsum pa thugs ting nge 'dzin gyi dbang bskur ba'i slad du /
dbyings stong pa nyid mtshon pa'i thabs mchog rdo rje dang /
rig pa gsal la ma 'gags pa shes rab dril bu'i sgras mtshon te /
de gnyis zung du 'brel ba snying gar bzhag pas gdod nas dbyings rig zung 'jug rang la gnas par ngo 'phrod nas rtog tshogs chos nyid du grol bar mos shig
/hU~M:
mi phyed stong nyid rdo rje'i dbyings :
gsal ba dril bu'i sgras mtshon nas :
zung 'jug chen po'i dbang bskur pas :
rtog tshogs dbyings su grol bar shog :
dz+nyA na d+hA tu a b+hi Shiny+tsa hU~M:
deng phyin chad gnyis 'dzin gyi rtog tshogs thams cad la chos nyid kyi gzer gyis thebs par gyis shig
/des bum pa'i dbang thob /
lus rtsa'i sgrib pa dag
/lam rang bzhin yongs grub kyi bskyed rim sgom pa la dbang /
'bras bu sku rdo rje mngon du 'grub pa'i skal pa rgyud la bzhag pa yin no //
gnyis pa gsang ba'i dbang gi slad du /
bla ma dpal he ru ka yab yum snyoms par zhugs pa'i bde ba'i sgra dang 'od zer gyis bde bar gshegs pa sras dang bcas pa rjes chags kyis zhu ba'i byang sems /
thod pa'i bdud rtsi dang ro gcig tu gyur pa mgrin par myang bas gsal stong rnam par mi rtog pa'i ye shes rgyud la skyes par mos shig
/thod pa'i bdud rtsi sbyin la /
ho :
bde bar gshegs pa sras dang bcas :
byang chub sems su zhu ba'i bcud :
rtsa rlung thig ler bstims pa yis :
yang dag ye shes rgyas par shog :
b+ho d+hi tsit+ta a b+hi Shiny+tsa ho :
des gsang ba'i dbang thob /
ngag rlung gi sgrib pa dag
/lam bdag byin rlabs kyi rim pa sgom pa la dbang /
'bras bu gsung rdo rje mngon du 'grub pa'i skal ba rgyud la bzhag pa yin no //
gsum pa shes rab ye shes kyi dbang gi slad du /
gzugs dang lang tsho rdzogs pa'i shes rab ma dbyings phyug kro d+hI shwa rI ma'i ngo bo can lag tu gtad pa dang 'du shes gsum ldan gyis snyoms par zhugs pas /
yas babs dang mas brtan gyi dga' ba bcu drug gi mthar 'pho med lhan cig skyes pa'i bde chen gyi ye shes mngon du gyur par mos pa dang /
mtshon byed me long stong nyid yum gyi mkha' dbyings /
sin+d+hu ra'i thig le bde chen lhan cig skyes pa'i brdar shar bas dbang bskur bas bde stong gnyis su med par rtogs pa'i rang rtsal rdzogs par mos shig
/rig tsaka dang me long dkyil 'khor gtad la /
mU~M:
stong nyid yum gyi me long du :
bde chen sin+d+hu'i dkyil 'khor shar :
gnyis su med pa'i dbang bskur pas :
lhan cig skyes dga' mngon gyur shog :
ma hA su kha a b+hi Shiny+tsa mUM:
des shes rab ye shes kyi dbang thob /
yid thig le'i sgrib pa dag
/lam dkyil 'khor 'khor lo bsgom pa la dbang /
'bras bu thugs rdo rje mngon du 'grub pa'i skal pa rgyud la bzhag pa yin no //
bzhi pa don dam ye shes kyi dbang bskur ba'i slad du /
yang dag grub pa gcig pu'i b+hany+dza'i snod du 'bar ba'i mar me dgu po klong dgu'i ye shes so sor snang yang /
ngo bo rang rig chos sku 'gyur ba med pa'i dbyings su 'ubs chub pa'i brdar shes pas rig stong 'od gsal chen po'i ngang du mnyam par zhog cig
/thod pa'i mar me dgu sbar ba snying gar bzhag la /
a :
yang dag grub pa gcig pu'i ngang :
ye shes snang ba dgu ru 'bar :
gting gsal rang rig chos sku'i klong :
dbyings rig zung 'jug mthar phyin shog :
a a a b+hi Shiny+tsa a :
des dbang bzhi pa thob /
shes bya'i sgrib pa dag
/lam 'od gsal rdzogs pa chen po sgom pa la dbang /
'bras bu ye shes rdo rje mngon du 'grub pa'i skal pa rgyud la bzhag pa yin no //
lnga pa mtha' rten bkra shis tshe'i dbang gi slad du /
tshe 'brang zla gam dbang gi pho brang du 'chi med gnyug ma'i he ru ka gtso 'khor rnams bzhugs pa'i sku las rdo rje bdud rtsi'i rgyun byung /
khyed rang gi sgo gsum la thim pas mi shigs gnyug ma rdo rje gsum gyi go 'phang mngon du grub par mos shig
/tshe 'brang spyi bor bzhag la /
b+h+rU~M:
zla gam dbang chen 'bar ba yi :
bkra shis tshe yi bum pa ru :
'khor 'das dwangs ma'i bcud du bskyil :
'chi med phyag rgya'i dbang bskur ro :
A yur+dz+nyA na a b+hi Shiny+tsa b+h+rU~M:
tshe'i snying po'i sngags brjod la tshe ril chang sbyin /
me tog 'thor la /
dpal he ru ka yi rdo rje tshe yi dbang bskur pas tshe dbang du gyur cig :
dbang dngos grub tu gyur cig :
dngos grub mthar phyin nas rig 'dzin tshe yi 'khor los sgyur bar gyur cig :
rdo rje sems dpa'i tshe dang lang tsho la mnga' brnyes par gyur cig :
ces dang shis pa brjod pa gang rigs bya /
de rnams kyis rig 'dzin dga' rab rdo rje'i snying thig las yi dam khro bo'i dbang bskur bgyis grub pa lags te /
gzhung las /
de ltar zab mo'i dbang bskur 'dis :
tshe gcig grol ba mchog thob pa'i :
ye shes mngon sum smin nas kyang :
he ru kaHdpal gdung 'dzin no :
zhes gsungs pa ltar phan yon dgos pa chen po dang ldan pa yin pas spro ba skyed la dam tshig bsrung bya rnams mdor bsdus te khas blangs pa 'di'i rjes zlos /
zhes pas mtshams sbyar nas dam tshig khas len /
gtang rag maN+Dal sogs dbang gi rjes bya dang /
slob dpon gyis tshogs la rol cing lhag ma gtor skyong nas bkra shis kyi bar du las byang gi dkyus ltar bya'o //
'gro rgyud dwangs ma'i ti la ka
/khrag 'thung thugs kyi ye shes su //
sad nas sgrib gsum rgya dral te //
sku bzhi'i snang ba rab gsal shog
/ces pa'ang gter gzhung gi dgongs pa gsal zhing phyag bzhes mi 'khrul pa'i zhabs tog tu dmigs nas pad+ma gar dbang blo gros mtha' yas kyis tsa 'dra rin chen brag gi sgrub gnas dpal chen po'i pho brang du bkod pa dge legs 'phel ///
/
