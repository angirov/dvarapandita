@#//
bla ma drag po kI la ya'i man ngag bzhugs so //
snang mtha' spyan ras gzigs dang pad+ma 'byung //
chos longs sprul pa'i skur bzhengs grags pa'i gzhi'i //
zhabs zung byang chub snying po de tshun du //
bdag gi spyi bo'i nor bu nyid gyur cig
/de yang gnyal yangs pa can zhes pa'i grong khyer chen po'i dbus dpal gyi ri bo'i ngogs rdo rje gdan gyi gtsug lag khang du kho bo slebs pa'i skabs shig
/mtshan mo'i thun tha ma rdzogs /
skya rengs 'char ka tsam la gnyid thum du song ba'i rmi lam du srin yul rnga yab gling nas slob dpon chen po pad+ma 'byung gnas kyis brdzangs pa'i pho nya ba srin po gdong gcig pa /
mdog smug nag na ra'i g.yang gzhis smad dkris shing /
mi mgo ya mgal gcig thod du bcings pa gnyis byung nas slob dpon chen po'i bka' las /
khyed la da lo dam sri spun dgu'i bar chad che bar 'dug pas /
gdams pa 'di nyams su longs /
des bzlog par 'gyur la /
phyis kyang de bzhin byas na bar chad las rgyal bar 'gyur ro //
zhes bka' bstsal bsgyur te log go snyam sems pa'i mod de khar /
rang gi mdun gyi nam mkha'i snam log g.yon du nye ba'i thad na rig 'dzin chen po drag po rtsal stod khro rgyal smad phur pa'i dbyibs 'chad par 'gyur ba ji lta ba /
sku'i rgyan dang sngags phyag rgya mi sgrib cing drag po'i sngags sgra dang bcas pa mthong ba'i mod la zil gyis brgyal ba snyam byed pa zhig byung ste mthar rang yal lo //
sad nas rig 'dzin chen pos bdag la byin rlabs 'pho ba'i dbang bskur ba yin no snyam dga' mgu rangs pa bsam gyis ma khyab bo //
bka' bstsal ji ltar bsgyur ba'i snying po ni 'di'o //
rdzogs pa chen po'i klong nyid las //
dran rig 'di ka drag po'i sku
/rdo rje phur pa'i gzugs su ni //
chu las chu bur rdol ltar bskyed //
rgyan dang sprul pa ji lta ba //
yas la kA ste mas la AH
dmod pa'i mtshon cha bar du ltem //
tsit+ta'i gur khyim phyag rgya bca'//
phyogs bcu'i zhing nas spyan drangs bstim //
re res gzi brjid 'bum du gyur //
rigs lngar gsol gdab dbang bskur blang /
oM AHhU~M artsig nirtsig na mo b+ha ga wa te badzra kI li kI la ya /
zhes bzlas dgug gzhug yang yang bya //
stod las so /
khro bcu'i dregs pa des gnod byed //
bcing pa lngas bcings brub khung bcug
/ye shes rang bstim 'jig rten pa //
gzir bas lha phral phur pas bsgral /
che ge mo trig nan /
che ge mo'i snying la hur thum dzaH
gzir ba'o //
bsgral ba ni /
gnod byed dgra'am bgegs thams cad mA ra ya ste /
gnyis kar sngags kyi sham bur bya'o //
pad+ma nga yi snying thig ste //
bsnyen sgrub las sbyor chig dril yin //
srung zlog bsad las mthar thug pas //
skal ldan snying gi dkyil du sbos /
sa ma ya /
dam tshig gi rgya'o /
!
/da ni de'i don slob dpon nyid kyi byin rlabs kyis rnyed pa ni /
bde ba'i stan la 'dug ste /
rnal 'byor gyi yo byad mdun du bshams te /
bar chad kyi gdon bgegs dgra bo thams cad bsgral te byang chub chen po bsgrub par bya'o snyam pas /
bdag ni mgon po gzhan spangs nas //
rig 'dzin chen po khyed la skyabs //
de ci'i slad du zhe na khyod //
sangs rgyas chos tshogs kun lags so //
de phyir thugs rje'i spyan ras kyis //
rnam pa kun du gzigs pa dang /
khyod kyi mdzad pa gang lags pa //
de la bdag gis bslab par bgyi //
zhes pas sems bskyed /
oM swa b+hA wa bi shud+d+hoHsarba d+harmAHswa b+hA wa bi shud+d+ho\u0f85 haM/
ye dag ye rdzogs chen po'i klong /
dran rig ye shes kyi cha /
rig 'dzin chen po pad+ma drag po rtsal bskal pa'i me'i 'od dang mdangs dang gzi brjid 'dzin pa /
zhal gnam sa tsam du gdangs shing mche ba gangs ri ltar gtsigs pa /
mid pa stong gsum tsam brkyangs pa'i ya rkan la nyi ma kA lis mtshan pa /
ma mgal la zla ba A lis mtshan pa /
ljags kyi rtse rta gdong gi me lce lta bur bskyod pa'i rtsa bar hU~M la /
oM AHhU~M artsig nirtsig na mo b+ha ga wa te badzra kI li kI la ya /
zhes pa'i yig 'bru dmar po 'brug stong dus gcig tu ldir ba lta bu'i sgra grags bzhin pas bskor ba /
dmar ba'i spyan gsum pa /
phyag g.yas gser gyi rdo rje rtse dgu pa nam mkhar 'phyar zhing /
g.yon sprul pa'i lcags sdig mgo dgu rwa bco brgyad pa bsnams pas gdug pa can thams cad gzir ba /
dpal gyi chas kyis legs par brgyan pa /
sku smad chu srin khros pa'i kha nas gnam lcags 'bar ba'i phur bu dbal gsum rtse mo gcig tu rno ba /
nang khong seng can /
dpral bar 'jam dpal gshin rje gshed gser mdog can g.yas ral gri 'phyar ba /
mgrin par rta mgrin dmar po g.yas dbyug tho 'phyar ba /
brang dbus kyi thad kyi nang du dregs pa phyag na rdo rje sngon po g.yas rdo rje 'phyar ba /
gsang gnas su khro bo yak+sha me dbal smug nag g.yas tho ba 'phyar ba /
de thams cad g.yon thugs kar sdigs mdzub /
shin tu khro la dpal gyi chas kyis brgyan cing /
g.yon brkyang gis gnas pa /
lte bar rdo rje phag mo dmar mo g.yas gri gug 'phyar zhing /
g.yon thugs kar thod khrag 'dzin pa gcer mo chags pa rgyas pa /
phyag rgya lngas brgyan cing skyil krung phyed pa'i gar stabs can /
thod kyi mgo bo rnams kyi dbus ma la bud+d+ha thod phreng rtsal /
g.yas su rdo rje thod phreng rtsal dang rat+na thod phreng rtsal /
g.yon du pad+ma thod phreng rtsal dang karma thod phreng rtsal /
dkar sngo ser dmar ljang ba /
thams cad zhi ma khro za 'og smug po'i ber lhub gyon du mdzad cing rus pa dang rin po che sna tshogs kyis brgyan pa /
dbu la she'u'i snyan zhu rgod kyi rtse 'phru dar gyi cod pan 'phur ba gsol zhing phyag g.yas rdo rje thugs kar 'dzin pa /
g.yon thod khrag dkur brten pas rang rigs kyi yum gcer mo phyag rgya lngas brgyan pa la 'khyud de rdo rje skyil krung gis bzhugs pa /
'khor mkha' 'gro bsam gyis mi khyab pas bskor ba /
mtshog mar sprul pa'i khyung mthing nag gdug pa can gyis klu zas su za ba /
spyi bo'i bu gar gtsug tor 'khor los sgyur ba /
mig sna rna ba kha lte brgyad du rnam rgyal /
gshin rje gshed /
rta mgrin /
bgegs mthar byed /
dbyug sngon can /
mi g.yo ba /
'dod rgyal /
stobs po che /
phur pa'i dbal gyi nang rtser gnod mdzes /
thams cad khro bo'i chas can lcags kyu dang zhags pa 'dzin pa /
g.yon brkyang thams cad mthing ga
/tsit+ta rin po che'i gur khyim du zla ba la gser gyi rdo rje rtse dgu pa 'ja' 'od sna lnga'i dbus na gnas pa /
de'i gnas so so'i lha las 'od 'phros rnga yab gling gi pad+ma 'od kyi gzhal med khang sogs phyogs bcu'i 'jig rten na slob dpon chen po'i sku gsung thugs kyi dkon mchog gsum du rnam par rol pa thams cad spyan drangs par bsams te /
hU~M/
'di nas nyi ma lho nub phyogs shed na //
o rgyan sprul sku'i zhing khams rnga yab gling //
rak+sha mi zan rnams kyi rgyal po'i khab //
dpal ri pad+ma 'od kyi pho brang dang //
phyogs bcu rgyal ba'i zhing khams thams cad nas //
sku gsung thugs kyi rnam 'gyur mi zad pa'i //
rig 'dzin chen po pad+ma 'byung gnas la //
gsang ba'i mtshan gsol gu ru drag po rtsal //
ma rungs gdug pa 'dul phyir gshegs su gsol //
rnal 'byor bar chad sel phyir gshegs su gsol //
dad ldan byin gyis rlob phyir gshegs su gsol //
dngos grub rnam gnyis stsol phyir gshegs su gsol //
zhes spyan drangs nas /
slob dpon chen po sku zhi khro'i sangs rgyas thams cad du snang ba /
gsung gsang sngags rig sngags gzungs sngags thams cad du grags pa'i yig 'bru /
thugs ting nge 'dzin phyag rgya thams cad du 'char ba /
steng nas char babs pa lta bu /
'og nas rlangs 'thon pa lta bu /
bar nas bu yug 'tshubs pa lta bu nam mkha' sa gzhi bar snang thams cad mer mer yom yom shig shig byon nas bdag gi lus lhar gsal ba dang /
ngag sngags su gsal ba dang /
yid phyag rgyar gsal ba la rim rim thim par bsams te /
oM AHhU~M artsig nirtsig na mo b+ha ga wa te badzra kI li kI la ya /
kA ya sid+d+hi A+oM/
wA ka sid+d+hi AH
tsit+ta sid+d+hi hU~M:
zhes 'dzab nyer gcig gam bdun cis kyang bzla'o //
de nas dbang sgrub lha lnga la gdung shugs drag pos gsol ba 'di ltar btab ste /
kyai /
dus gsum sangs rgyas thams cad 'dus pa'i rje //
'od gsal lhun grub skye 'gro yongs kyi mgon //
skye 'chi med pa rdo rje'i sku yi sku
/mnyam pa med pa'i che mchog he ru ka
/'gro mgon bla ma khyed la skyabs su mchi //
gsol ba 'debs so gu ru rin po che //
thugs rjes gzigs shig o rgyan sprul pa'i sku
/bdag la dbang skur byin gyis brlab tu gsol //
de bzhin tshig rkang dang po dang /
bzhi pa 'don pa cung zad bsgyur ba rigs lnga la shes par bya ste /
sku mchog 'gyur med bud+d+ha thod phreng rtsal //
zhes dang /
mnyam pa med pa'i bud+d+ha he ru ka
/zhes dang /
gsung mchog 'gag med pad+ma thod phreng rtsal //
dang /
pad+ma he ru ka
/thugs mchog dri med badzra thod phreng rtsal //
dang /
badzra he ru ka
/yon tan kun rdzogs rat+na thod phreng rtsal //
dang /
rin chen he ru ka
/phrin las thogs med karma thod phreng rtsal //
dang /
karma he ru ka
/de nas dbang sgrub kyi lha tshogs snyoms par zhugs pas bde ba rgyas te sbyor mtshams nas byang chub kyi sems dkar dmar 'dres pa dpag tu med pa babs /
bdag gi spyi bor bye mar chu btab pa lta bur zhugs /
spyi bo gang /
lus kyi dri ma dag
/bum dbang thob /
mgrin pa gang /
ngag gi dri ma dag
/gsang dbang thob /
snying ga gang /
yid kyi dri ma dag
/dbang gsum pa thob /
lte ba gang /
sgo gsum tha dad du 'dzin pa'i dri ma dag
/dbang bzhi pa thob /
lus thams cad gang ba'i rgyun spyi bor lud pas ral pa gyen du brdzes pa'i dbus su snang ba mtha' yas sprul pa sku'i cha lugs can du gyur par bsams te bskyed rim la ji srid mi skyo'i bar du bsgom /
skyo na /
oM AHhU~M artsig nirtsig na mo b+ha ga wa te badzra kI li kI la ya /
zhes pa bzla /
de las skyo na sngar bzhin sku gsung thugs kyi lha tshogs spyan drangs shing bstim pa yang yang bya /
bstim thebs re la lus gzi brjid /
ngag nus pa /
sems ting nge 'dzin rtsal je cher 'gro bar bsam mo //
'di ni stod las su bzhag ste byang chub sgrub pa'i lam ngo ma'o //
de nas rang gi 'og tu brub khung lcags bsregs kyi khang sgrom nag la gting ring ba zhig bsam /
khro bo bcus dregs pa bkug
/de dag gzir bas bdag gi bran du khas blangs /
yid a ya ma du ru tsa sha na phyung ste phral /
lus bdag gis ci bsgo ba'i las byed par bsams la /
de nas de dag gis bdag la snga dgra lag la bdar ba /
da dgra dngos su byed pa /
phyi dgra yid la sems pa thog tu 'gel nus pa'i gnod byed gdon bgegs dgra ci yod pa thams cad lcags kyus rang dbang bral bar bkug
/zhags pas lus bcing /
nus pas ngag
/ting nge 'dzin gyis sems /
mthu rtsal gyis skyob byed lha thams cad bcings nas gshed mas btson khrid pa bzhin brub khung du bcug
/de la rang gi thugs ka nas 'od zer lcags kyu lta bu 'phros pas srung ba dral /
'das pa'i skyob byed bsdus nas bdag la bstim /
'jig rten pa'i lha snying po'i mthar ngos zin na de kha'i ming ngam gnas srog
/ma zin na trig nan snying la hur thum dzaH
zhes gzir bas skyob byed de brgyal zhing 'bog nas dran pa nyams /
de nas rtsa ba'i sham bur gnod byed thams cad mA ra ya zhes bcug pas /
bdag nyid rdo rje phur par gsal ba de nam mkha' la 'gying zhing bsgril nas nyams pa de gzir bas khab len dang 'phrad pa'i lcags bzhin /
tshe rten 'byung ba'i dwangs ma a /
srog rten rnams shes nr-i'i rnam par gnas pa de so so'i spyi bo nas 'thon phur pa'i dbal du zhugs pas tshe rten bdag la thim /
srog rten rdo rje phag mo'i b+ha ga'i rdul gyis dug gsum bkrus pa hU~M ye shes kyi rang bzhin de nyid b+ha gar sangs rgyas /
rdo rje phur pa drag po'i thog lhung ba ltar de dag gi snying gar babs pas /
mar la lcags bsregs phur pa lta bur tshir tshir zhu zhing khol /
gzhob tu thu lu lu tshig pa'i mthar rdul tsam yang mi dmigs par bsams te /
rdzogs pa chen po'i klong du mnyam par bzhag
/langs pa'i dus dge ba bsngo /
tshes bcu la sogs pa'i tshe mchod pa dang /
gzhan rjes su 'dzin na /
gtor ma tsakli btsug pa sku rten /
thod pa bdud rtsi a mr-i ta gsung rten /
rdo rje rtse dgu thugs rten /
bum pa yon tan /
nya bo sde brgyad kyi gtor ma /
rdo rje phur pa dang bcas pa phrin las kyi rten du bsham /
mchod rdzas tshogs gtor gyis mtha' bskor /
bdag bskyed byas nas mdun bskyed /
sku rten drag po rgyan bcas /
gsung rten nyi zla ga'u kha sbyor gyi dbus su sngags phreng /
thugs rten rdo rje zla ba rdo rje /
bum par dbang sgrub lha lnga /
phur pa yang drag po rgyan can du bskyed /
spyan drangs so sor bstim /
lha rdzas me tog kun gyis nam mkha' bkab //
dri zhim bdug spos bsregs pas sa gzhi bkang //
snang gsal 'od zer phyogs bcu'i mthar 'brel ba //
rig 'dzin chen po khyod la mchod par 'bul //
sim skyed bdud rtsi byugs pa'i chu 'dzin g.yos //
bda' dgu'i zhal zas thams cad char du babs //
snyan pa'i 'brug sgra 'ur 'ur sgrog pa rnams //
rig 'dzin\u0f8e
/mdzes ma bro brdung snyan pa'i glu blangs mthar //
dri zhim ngad 'gyed ma mchu'i sbrang sbyin nas //
reg mthar bde ba b+ha gas sten pa rnams //
rig 'dzin\u0f8e
/myos byed dpa' bo'i dam rdzas phud chen 'thor //
snang srid ma mo'i mchod rdzas rak+ta sbreng //
thun mong mnyes pa'i ba liM cher bshams pa //
rig 'dzin chen po khyod la mchod par 'bul //
de nas bstod pa ni /
snang ba mtha' yas sku yi 'phro 'du las //
bde gshegs 'dus pa'i khro rgyal drag po rtsal //
ma rungs gdug pa 'dul ba'i phrin las pa /
khyod la bstod do lus la byin gyis rlobs //
snang ba mtha' yas gsung gi 'phro 'du las //
gsang ba 'dus pa'i sngags rgod dmod pa'i mtshon //
ma rungs gdug pa 'dul ba'i phrin las pa //
ngag la bstod do lus la byin gyis rlobs //
snang ba mtha' yas thugs kyi 'phro 'du las //
sor rtog ye shes rdzogs pa chen po'i klong //
ma rungs gdug pa 'dul ba'i phrin las pa /
khyod la bstod do yid la byin gyis rlobs //
de nas bzlas pas mdun bskyed bskul /
de nas tshogs /
oM AHhU~M hoHsa byin gyis brlab /
dang po phud kyis mi mchod du //
rig 'dzin lha tshogs phud la mnyes //
des na phud kyi mchod pa 'di //
zag med bdud rtsir bsams nas 'bul //
bar du tshogs kyis mi mchod du //
ma dang mkha' 'gro tshogs la mnyes //
des na tshogs kyi mchod pa 'di //
bshags shing skong ba'i rten du 'bul //
mtha' mar bsgral bas mi mchod du //
chos skyong srung ma baM la mnyes //
des na tshogs kyi tha ma 'di //
dgra bgegs bsgral ba'i rdzas su 'bul //
rgyas par spro na gsol 'debs kyi mthar /
tshogs rdzas 'di la byin gyis brlab tu gsol //
zhes bzla /
de nas gzhan la byin rlabs byed na /
khrus bya /
bgegs gtor btang /
maN+Dal phul /
bla ma rig 'dzin chen po drag po rtsal du mos la /
lus la brtul zhugs gzi brjid bskyed du gsol //
ngag la nus pa'i byin rlabs sbar du gsol //
sems la rtogs pa'i ye shes bskyed du gsol //
lus ngag yid gsum smin par mdzad du gsol //
zhes gsol ba btab /
bla mas slob ma'i lus lha /
ngag sngags /
yid phyag rgya bca' ba rnams gong bzhin brjod /
spyan drangs nam mkhar bzhugs pa la bstod pa'i tha ma /
skal ldan lus la gnyis med thim gyur cig
/gtor tsag gi dbang /
drag po rtsal slob ma la bstim /
lus brtul zhugs kyi gzi brjid rgyas /
de nas gzhan 'dra /
skal ldan ngag la gnyis med thim gyur cig
/thod pas bskur /
gsung sngags kyi tshogs mgrin pa'i sngags la bstim /
ngag la nus pa 'bar /
de nas /
skal ldan yid la gnyis med thim gyur cig
/rdo rje rtse dgus /
thugs phyag mtshan la bstim pas /
sems rtogs pa'i ye shes skyes /
de nas spos dang rol mo gdung shugs drag pos gsol ba gdab /
bum pas dbang bskur /
thod phreng rigs lnga snyoms par zhugs pa las //
bde ba rgyas pa'i byang sems sbyor mtshams lhung //
spyi bo gang bas lus kyi dri ma dag
/bum pa'i dbang thob sku yi dngos grub 'grub //
mgrin pa gang bas ngag gi dri ma dag
/gsang ba'i dbang thob gsung gi dngos grub 'grub //
snying ga gang bas yid kyi dri ma dag
/shes rab dbang thob thugs kyi dngos grub 'grub //
lte ba gang bas tha dad dri ma dag
/bzhi pa'i dbang thob rdzogs pa'i sangs rgyas 'grub //
gu ru drag po dang sku gsung thugs yon tan phrin las mnyam par bsam /
de nas brub khung mdun du bkod /
dpon slob gnyis kas /
khro bo bcus sde brgyad dregs pa can rnams bkug
/brub khung du bcug pa'i khar /
de nas /
snang ba mtha' yas thugs rje'i 'phro 'du las //
pad+ma dbang gi khro bo'i rgyal po ni //
bar chad bgegs 'dul badzra kI la ya //
gnod byed gdug pa can rnams bsgral bar gyis //
drag sngags 'dzab tu bzla /
phur bskor byed dus dmigs pa lhag ma bstan /
dmigs med du mi btang bar sha khrag dum bur gtub /
nya bo gtubs nas gtor mar bran te /
de lag tu thogs nas /
rig 'dzin bla ma'i lha tshogs dang /
bka' srung las byed shan pa rnams //
phye zhig phye zhig zhal phyes shig
/gnam sa tsam gyi zhal gdongs shig
/gangs ri tsam gyi mche gtsigs shig
/bar snang tsam gyi ljags rkyongs shig
/stong gsum tsam gyi mid pa gdongs //
dgra bgegs gdug pa bsgral pa'i rdzas //
zhal du bstab bo kha raM khA hi /
zhes brjod ling ro nas dum bu re byin la sde brgyad gats+tshas gshegs /
tshogs la rol /
lhag ma /
lhag ma'i bshal chus mi mchod du //
ma sring ma mo lhag ma dgyes /
kha phrus bran pa'i mchod pa 'di //
mthun pa'i rdzas su bsngos nas 'bul //
zhes phyir dor ro //
'di ni lha rtser bla ma dge 'dun gyis bskul ba'i ngor dang /
gzhan mang po la phan pa'i don du bri 'os pa'i mtshan ma mthong nas /
slob dpon pad+ma nyid kyi byin gyis brlabs pa'i sngags pa nag po ngag dbang nor bus sbyar ba'o //
mang+ga laM//

//
