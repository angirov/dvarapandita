@#//
rta mgrin gsang ba 'dus pa'i bka' srung gnod sbyin shan pa dmar nag gi phrin las rjes gnang dang bcas pa glog zhags 'khyil pa zhes bya ba bzhugs so //
na mo gu ru be /
pad+ma'i bstan skyong gnod sbyin gtso //
shin tu mi bsrun stobs po che //
dgra bgegs dpung 'joms gang de rgyal //
nyer mkho bsdeb la gnang ba stsol //
gu ru'i bka' gter srung mdzad thun mong ma yin pa drag rtsal thog dang 'dra ba'i gnod sbyin gyi sde dpon chen po 'di la sgrub thabs phyi nang gsang ba yang gsang las sbyor gyi rim pa mang du yod pa las /
'dir bstan bya gnyis /
spyi la mkho ba'i phrin las dang /
rjes gnang ngo //
dang po ni /
stegs bur gong du yi dam gyi mchod gtor sogs bshams pa'i mdun du /
zangs gzhong du zan la khrag chang gis sbrus pa'i zla gam steng du dpal gtor zur gsum brjid ldan 'khor zur gsum brgyad mtheb kyus bskor /
sha khrag snying snas brgyan cing sku tsaka btsugs la dar dmar gyi gdugs phub pa bkod /
de mdun mchod gtor dang sman raka
/drag mchod spyi mthun bsham /
de nas chos sde 'di nyid kyi thugs sgrub gtum po yin na 'brel chags shing gzhan phyag rdor gang yang rung ba'i bdag bskyed bzlas pa dang bcas pa byas nas /
mchod gtor rnams spyi mthun ltar byin brlab /
mdun bskyed ni /
oM ma hA shUn+ya tA sogs brjod /
stong pa'i ngang las /
mdun gyi sa gzhi dur khrod drag po'i bkod pa 'jigs su rung ba dang ldan cing me dud rlung sprin 'khrigs pa'i dbus su /
drag po'i pho brang dur khrod kyi chas yongs su rdzogs pa rngam zhing brjid pa ltar mi bzod pa'i nang du rang gi thugs ka nas k+Sha yig dmar nag 'phros /
de las 'bar ba'i 'od zer gyis dgra bgegs gdug pa can thams cad tshar bcad /
lha srin dregs pa can rnams kyi nus stobs bsdus nas k+Sha la thim ste yongs su gyur pa las gnod sbyin shan pa chen po sku mdog dmar nag zhal gcig phyag bzhi pa /
khrag gi ral pas bar snang khyab cing shin tu khros pa'i tshul can zhal gdangs ljags 'dril mche ba bzhi gtsigs shing ha ha drag tu dgod pa /
phyag bzhi g.yas gnyis ral gri dang gri gug
/g.yon gnyis kyis snying dang thod khrag thogs pa /
zhing glang gi gos dang stag sham ber chen dmar po gsol zhing gser rked bcings pa /
zangs kyi khyung dmar 'jigs rung la zhon nas me 'bar ba'i klong na 'gying ba'o //
de'i shar du rgyal po stag gi mgo can dkar po /
lhor gshin rje gzig gi mgo can dmar po /
nub tu btsan rje dom gyi mgo can dmar po /
byang du bdud nag 'brong gi mgo can nag po /
shar lhor srin po ne tso'i mgo can kham nag
/lho nub tu lha mo rma bya'i mgo can ljang gu
/nub byang du gza' bdud shang shang mgo can dud kha /
byang shar du klu bdud gser mig mgo can mthing nag
/thams cad kyang g.yas pas rang mdog gi dar mdung phyar zhing g.yon pas snying dang rgyu zhags thogs pa /
rang mdog dang mtshungs pa'i dar ber gyon cing rta la zhon pa zhub chas kyis brgyan cing stag ral gzig shubs bkra ba /
sde brgyad kyi dmag tshogs 'bum sdes bskor ba'o //
rang gi thugs ka'i hU~M las 'od zer lcags kyu glog gi zhags pa lta bu 'phros /
he chen brdal la sogs pa rang bzhin gar bzhugs kyi gnas nas gnod sbyin chen po 'khor dang bcas pa'i thugs rgyud bskul te skad cig gis byon par bsam /
bshugs glu gsur dud rol mo bcas spyan 'dren pa ni /
hU~M:
sngon gyi bskal pa dang po la :
ri bo ma la ya yi rtser :
rdo rje 'dzin pa'i spyan snga ru :
bstan pa srung bar zhal bzhes pa'i :
gnod sbyin drag po mthu rtsal can :
bstan pa bsrung phyir gnas 'dir byon :
gling bzhi srid pa'i pho brang nas :
phung byed dmar nag gshegs su gsol :
slob dpon pad+ma'i spyan snga ru :
dgra bgegs bsgral bar zhal bzhes pa'i :
dregs pa'i sde dpon mthu bo che :
srog bdud chen po gshegs su gsol :
mthu rtsal ri rab thal bar rlog :
rdzu 'phrul nam mkha'i mtha' dang mnyam :
skad cig stong gsum rtsis la 'debs :
che btsan dregs pa bran du khol :
shin tu mi bsrun dgra bo'i gshed :
dmar po mi bsrun gshegs su gsol :
e he dmar ru tse dzaHhU~M baM ho :
bzhugs gsol ni /
hU~M:
dur khrod 'bar ba'i gzhal yas 'dir :
dregs pa pho mo dmag ltar tshogs :
mi ro rta ro gcal du bkram :
dgyes pa'i gnad la bzhugs su gsol :
hri tri sa ma ya tiSh+Tha lhan :
phyag 'tshal ba ni /
hU~M:
bdag ni rnal 'byor dam tshig can :
gser ltar gtams pa'i ri bo lags :
mthu stobs bdag po 'khor bcas la :
gus pa'i yid kyis phyag 'tshal lo :
na mo pu ru sha ya ho :
mchod pa ni /
hU~M:
gnod sbyin 'khor dang bcas pa la :
phyi mchod rin chen sna lnga dang :
dar zab spyan gzigs dkor dang bcas :
nang mchod sman gtor rak+ta dang :
mthun pa'i zhal zas tshogs kyis mchod :
gsang mchod dgra bo'i sha khrag tshogs :
snying sna khrag sna'i tshogs kyis mchod :
e he dmar ru tse sa pa ri bA ra puSh+pe nas /
shab+da pra tIts+tsha swA hA/
ma hA pany+tsa a mr-ita khA hi /
ma hA rak+ta hI/
lha rnams kyi ljags sogs dmigs pa dang ldan pas /
e he dmar ru tse g+hu na hri tri hU~M dzaHsa pa ri bA ra i daM ba liM ta kha kha khA hi khA hi /
lan gsum gyis 'bul la phrin las bcol /
bstod pa ni /
hU~M:
sangs rgyas bstan pa srung bar khas blangs pa'i :
dur khrod bdag po sha za srin po'i gdong :
gnod sbyin srin po 'tshogs pa'i bu gcig po :
sku mdog dmar nag khros pa'i tshul 'chang ba :
shin tu 'jigs pa'i me 'od lus la 'phro :
zhal gdangs khrag dang dug gi mche ba gtsigs :
glog ltar 'khyug pa'i ljags kyis snying khrag 'thung :
ral pa dmar nag srid pa'i rtse mor 'khyil :
phyag bzhi g.yas gnyis ral gri gri khug gis :
srid gsum gdug pa'i srog rtsa dmar po gcod :
g.yon gnyis snying zhags ban d+ha thod khrag gis :
dam nyams dgra bo'i snying khrag zhal du gsol :
gnod sbyin chen po'i sku la phyag 'tshal bstod :
dar dmar 'jol ber gser rked rin chen bcings :
gling bzhir rgyug cing mtshon cha dgra la 'debs :
dam nyams dgra bo'i bla srog 'ubs kyis 'debs :
khyung dmar bcibs nas stong gsum yud kyis bskor :
glang chen ko rlon mi lpags g.yang gzhi gsol :
stag sham nga rgyal dregs pa dbang du sdud :
las la bskul tshe sde brgyad bran du 'khol :
dam nyams sgrol cing rnal 'byor phrin las mdzad :
srog bdud shan pa khyod la phyag 'tshal bstod :
mkha' la skyod tshe ku sgras stong gsum gang :
dur khrod dmag tshogs g.yab nas dgra bgegs sgrol :
drag po'i nga ro 'brug stong sgra sgrog pa :
srid gsum g.yo zhing khams gsum rab tu 'khrugs :
gar rbad sa ru dam nyams thal bar rlog :
gar pheb sa ru mi ro rags su rtsig :
gnod sbyin chen po khyod la phyag 'tshal bstod :
bdag gis dam nyams dgra la rbad pa'i tshe :
gnod sbyin bye ba sa ya 'bum gyis bskor :
sprul pa phyag brnyan gar byed glog ltar 'khyug :
bdud kyi bu skyes gnod sbyin mthu bo che :
dka' ba dang blangs rtag tu khyod mchod pas :
bdag gis bcol ba'i phrin las 'grub par mdzod :
dam rdzas rgyan gyi gtor ma 'di bzhes shig :
dgra bgegs thams cad myur du bsgral ba dang :
bkra shis bde legs 'dod rgu bsgrub tu gsol :
zhes pa tsam gyis gsol skong rgyun gyi phrin las 'grub pa yin no //
'di la yum can du byed pa'i tshe bskyed chog dang bstod pa gzhung nas len /
dkyus la 'di tsam gyis chog
/sgrub pa dang dbang bskur sogs kyi skabs bzlas pa ni /
gnod sbyin chen po'i thugs kar nyi ma'i steng du k+Sha dmar nag sngags phreng me'i mdog can gyis bskor ba /
rang gi thugs ka'i sa bon las 'od zer 'phros te /
de la phog pas sngon gyi dam tshig dran te ci ltar 'dod pa'i phrin las thogs med du sgrub par gyur par bsam la /
gong gnon yi dam gyi bzlas pa dang /
e he dmar ru rtse g+hu na hri tri hU~M dza :
zhes sam /
hri tri yan gyi sham du /
tsit+ta hriM hriM dza dza :
btags pa bzla /
'di la rbad gsad btags pa'i spu gri gcig shur ni rgyun bzlas la mi dgos la /
mthar skong gso dang bskul sogs dgos pa'i skabs gzhung nas blang /
rjes mchod bstod bya /
nongs bshags bzod par gsol /
rten yon na bstim /
med na gshegs shing dam tshig pa rang la bsdu /
bsngo smon shis brjod spyi dang mtshungs so //
gnyis pa rjes gnang ni /
'di'i srog dbang spu gri'i rgya can ni las 'brel lugs dang mtshungs shing 'dod bum dkyus su chu bo gcig 'dres su 'byung bas 'dir ma smros la /
lugs 'di'i rjes gnang ni /
maN+Dal gru gsum dmar nag lte bar e yig gis mtshan pa /
phyi rol mu khyud zlum po thod skam phreng bas bskor zhing gru chad ljang khu byas pa'i dbus su gong smros gtor ma sku tsaka dang bcas pa bkod /
ral gri dang gri gug
/snying zhags dang ban+d+ha'i tsakli /
gtor mchod gzhan phrin las ltar tshogs par byas nas /
bdag mdun sgrub tshul phrin las ltar tshang ba btang la bzlas pa ci 'grub bya /
slob ma gzhug par gnang ba nod do //
de nas slob ma la khrus bya /
bgegs bskrad /
sems bskyed gsal btab la /
de la chos skyong chen po 'di nyid phyi ltar na lha srin sde brgyad kyi rje bo /
nang ltar rnam sras mdung dmar can /
gsang ba gza' rgod mig dmar te sprul pa'i cho 'phrul cir yang ston pa yin la /
gsang chen rdo rje rtse mo'i bstan pa srung ba'i phyir du dregs pa rang rgyud pa'i tshul yang bzung bar mdzad de /
gu ru rin po che nyid dur khrod bsil ba tshal gyi nub byang he chen brdal ba na shAn+ta rak+Shi ta zhes bya ba'i mtshan bzung nas sbyor sgrol brtul zhugs chen po'i spyod pa mdzad pa'i skabs su /
'di nyid gnod sbyin rak+sha gdong dmar ces bya bar gyur pa dang spun dang grogs su sbrel ba de tshe 'phos nas gnod sbyin rak+sha 'bar byed dang srin mo dmar sham ma'i bu phung byed shan pa dmar nag bya bar skyes te mthu stobs rdzu 'phrul shin tu che bas sde brgyad yongs kyi rje dpon du gyur pa'i tshe /
bcom ldan 'das gsang ba'i bdag pos srog snying blangs te dam la bzhag
/sangs rgyas kyi bstan pa srung ba'i gnyer gtad /
gnod sbyin rang gis kyang rgyud mdongs gsol du phul /
phyis slob dpon chen po bal yul yang le shod du bzhugs pa'i tshe kho rang dngos su 'ong nas srog snying dang rang gi rgyud kyang phul nas bstan pa srung bar khas blangs /
gu ru rin po che nyid kyis kyang thun mong ma yin pa'i bstan srung du bskos /
sgrub thabs rgyas bsdus mang du mdzad nas gter kha rnams su sbas pa las /
'di ni sprul pa'i gter chen rat+na gling pa'i zab gter rta mgrin gsang ba 'dus pa'i skor te /
'di'i yon tan chos skyong nyid kyis gu ru rin po cher zhus pa las /
rgyal po dang mi 'dra 'khu ldog mi byed :
mu stegs dang mi 'dra phugs su bkra shis :
gshin rje dang mi 'dra las myur :
ma mo dang mi 'dra 'grogs bde :
btsan dang mi 'dra rgyun ring :
the'u rang dang mi 'dra rtags tshan che :
nga yi stobs ni ri rab thal bar rlog nus :
rgya mtsho hub kyis 'debs nus :
spang len med par rtag tu chos skyong nga rang la byed na mthu ma bsgrubs kyang 'ong :
zhes pas mtshon bsngags pa mang du 'byung ba 'di'i chos skor las srog dbang dang rjes gnang gnyis su 'byung ba'i nang tshan /
skabs 'dir rjes su gnang ba sgrub pa yin pas sogs kyis mtshams sbyar nas maN+Dal 'bul du gzhug
/slob dpon gsang ba'i bdag po dngos su gsal ba la dad gus gdung bas snyim pa me tog dang bcas te gsol ba 'debs pa 'di'i rjes zlos /
kye :
bla ma rdo rje 'dzin pa che :
bdag ni skal ldan dam tshig can :
sangs rgyas bstan pa bsrung ba'i phyir :
mthu rtsal drag po'i rjes gnang zhu :
lan gsum /
rgyud dag par bya ba'i phyir /
bla ma gsang ba'i bdag po rtsa gsum rgyal ba sras dang bcas pa'i spyan sngar gsag sbyong tshul bzhin bya ba'i 'dun pas rgyun bshags kyi don rnams gsal thobs la rjes zlos /
rdo rje slob dpon sangs rgyas dpal //
sogs gsum /
de nas dmigs pa 'di ltar du gyis shig
/khyed rang skad cig gis dpal phyag na rdo rje sku mdog mthing nag g.yas rdo rje phyar zhing g.yon sdigs mdzub dang bcas pa'i dril bu thugs kar 'dzin pa /
dar dang rin po che sbrul gyis brgyan cing khros pa'i nyams can /
zhabs gnyis pad nyi'i gdan la brkyang bskum stabs kyis ye shes kyi me 'bar ba'i klong na 'gying ba'i skur gyur par mos shig
/gtor ma 'di'ang chos skyong gnod sbyin chen po shan pa dmar nag 'khor lha srin sde brgyad bka' sdod sprul pa'i dmag tshogs kyis bskor ba mngon sum bzhin du gsal ba'i /
gtso bo'i gnas gsum nas 'od zer dkar dmar mthing gsum 'phros /
khyed rang gi gnas gsum du thim pas gnod sbyin chen po'i sku gsung thugs kyi byin rlabs ma lus pa thob /
lag g.yas su ral gri gri gug
/g.yon du snying zhags b+han d+ha rnams gtad nas mnga' gsol bas mthu rtsal nus pa'i stobs yongs su rdzogs nas phrin las sgrub pa la thogs pa med pa gyur par mos shig
/rten gtor sku dang bcas pa spyi bor bzhag
/phyag mtshan bzhi lag g.yas g.yon du gtad la /
hU~M:
he chen brdal ba'i dur khrod nas :
gnod sbyin chen po mthu rtsal can :
sngon gyi thugs dam ci bzhin du :
lha srin dmag tshogs khrom dang bcas :
ha ha hU~M hU~M sgra sgrog cing :
gnas mchog 'di ru byin chen phob :
skal ldan 'di la dbang mchog skur :
mthu rtsal nus mthu'i dngos grub stsol :
mngon spyod drag po'i phrin las mdzod :
e he dmar ru tse g+hu na hri tri hU~M phaT:
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
zhes rtsa sngags tshar gsum la sham bu gsum re re bzhin sbrel te gnas gsum du gtugs /
de nas dbang gtor snying gar gtugs /
mchod gtor lag tu gtad la /
hU~M:
dregs pa'i tshogs rnams kun gyi gtso :
gnod sbyin chen po mthu rtsal can :
rdo rje 'dzin pa nga nyid kyis :
skal ldan slob ma 'di nyid dang :
khyod gnyis dam tshig gcig tu bsre :
dam tshig gnyan las ma 'da' zhig :
rtag tu lus dang grib bzhin 'grogs :
zhi rgyas dbang dang mngon spyod rnams :
gang brtsam phrin las 'grub par mdzod :
ces gtor ma'i bcud slob ma'i lce la bzhag
/khyod kyis mchod bstod sgrub la brtson :
bsnyen bsgrub rdzas sogs mnga' thang skyed :
bran dang bka' nyan pho nya'i tshul :
rtag tu phrin las sgrub par 'gyur :
shin tu gsang ba'i dam tshig srungs :
bkra shis byin che phrin las myur :
o rgyan rje la mos tsam gyis :
'dis ni rtag tu srung dang skyob :
gdams pa gtad do thub par chongs :
dam med rnams la shin tu gsang :
brgyud 'dzin snying gi bu gcig la :
bka' rgyas thobs la gcig brgyud spel :
ces rdo rje'i gsung rnams yid la rab tu gcags pas spang blang tshul bzhin du brtson par byas na /
deng nas gzung ste chos skyong chen po khyed rang la 'bral med du 'grogs shing rtag tu srung zhing skyob pa dang ji ltar bcol ba'i phrin las thams cad thogs med du sgrub par 'gyur ba yin no //
zhes gdams la shis brjod bya'o //
des rat+na'i zab gter shan pa dmar nag gi rjes gnang legs par grub pa yin pas sogs kyis mtshams sbyar nas dam tshig khas blang /
gtang rag maN+Dal phul ba sogs kyis mthar dbyung /
slob dpon gyis gsol kha 'grub na gter gzhung ltar bya /
rjes mchod bstod nas shis brjod kyi bar yang phrin las su bshad pa ltar ro //
bstan srung mtshon rnon 'bar ba yis //
bstan 'dzin skyes bu'i phyag char brjid //
bstan la sdang ba'i dgra bgegs dpung //
nyi mas mun pa ltar bcom shog
/ces nyer mkho'i ched du pad+ma gar dbang blo gros mtha' yas pa'i sdes gzhung las khol du phyung ste gsal byed kyis brgyan pa bcas rdzong shod bde gshegs 'dus pa'i pho brang du bgyis pa dge legs 'phel ///
/
