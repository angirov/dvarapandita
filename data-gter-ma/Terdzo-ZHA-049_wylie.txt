@#//
rgyal ba rgya mtsho lha lnga'i gtor dbang bklag chog tu bkod pa zab gsang dgongs 'dus zhes bya ba bzhugs so //
bla ma dang bcom ldan 'das 'jig rten dbang phyug zhabs la phyag 'tshal lo //
srid pa'i 'jigs kun khyod mtshan gyis //
bcom pas rtag tu mi mdza' yang //
'khor ba pa rnams bu bzhin du //
skyob mdzad snying rje'i gter la 'dud //
smin byed 'o ma'i rgya mtsho'i bcud //
grub pas myong ba 'di kho na //
bskur thob spros pas tshol ba yi //
byin rlabs chu brgya'i 'jug ngogs so //
rgyal ba rgya mtsho lha lnga'i bskyed rdzogs grub pa'i rgyal mo nas brgyud pa bka' ma dang /
mnga' bdag nyang rin po che las brgyud pa gter ma gnyis ka'i smin byed kyi rtsa ba gtor ma la brten pa'i byin rlabs byed par 'dod pas /
thod pa'am rin po che'i snod du dbus dang rgyab tu bla ma /
g.yas su yi dam /
g.yon du mkha' 'gro
/mdun du chos skyong pho rgyud kyi gtor ma bcas lnga tshar rgyan gyis mdzes pa mthong brgyud bzhin bcas la stegs bzang por khri'u'i steng du bkod pa'i mdun du mchod yon nyer spyod /
bdud rtsi thod pa /
tshogs kyi yo byad sogs bsham /
'byor na lha lnga'i sku rten yang bkram ste /
bdud rtsi byin rlabs nas bzung /
rgya mtsho lnga'i bdag bskyed rdzogs par bsgom /
bzlas pa dang bsdu ldang bya /
mdun bskyed gtor ma bsang sbyang /
stong pa'i ngang las mdun gyi gzhir //
gtor ma sha lnga bdud rtsi lnga //
ye shes lnga yi rang bzhin nyid //
'od zer las grub gzhal yas khang //
zhes sogs nas /
drang bstim mchod bstod bzlas pa yan chad grub pa dang /
las bum yod tshe der skad cig gis rta mgrin dmar po g.yas rdo rje /
g.yon sdigs mdzub zhags pa bsnams pa gsal la /
badzra kro d+ha'i sngags ci nus bzla /
slob ma rnams khrus byas /
gral du 'khod pa la slob dpon gyis /
nam mkha' dang mnyam pa'i sems can thams cad bcom ldan 'das 'jig rten dbang phyug gi go 'phang la 'god par bya /
de'i ched du smin byed zab mo gsan dgongs pa'i thugs bskyed gsal btab nas gsan 'tshal /
de'ang sgrub sde chen po brgyad las gsung pad+ma zhi khro'i chos skor la zab pa dang rgya che ba'i smin grol gyi gzhung dang brgyud pa'i srol ka gnam gyi skar ma tsam gangs can gyi grub mtha' 'dzin pa kun la khyab cing brdal ba thams cad kyi nang nas nyi zla'i dkyil 'khor lta bu /
chos 'di kho nas grub pa'i rtags 'dzam gling khyab par ston pa'i brgyud pa da lta'i bar rgyun ma chad par byon pa sogs khyad par du mas 'phags pa dpal karma kaM tshang gi zab chos thugs rje chen po rgyal ba rgya mtsho 'di yin la /
'di la'ang pad+ma badzra nas brgyud /
dza lan+d+ha ra'i rgya gzhung la brten pa lha dgu dang /
rdo rje snying po'i rgya gzhung la brten cing grub pa'i rgyal mo las brgyud pa lha lnga dang /
mnga' bdag nyang rin po che'i zab gter lha lnga'i skor sras 'gro mgon la brgyud pa thams cad gsang bdag ras chung pa chen po la 'dus shing /
brgyud pa phyi ma rje don ldan zhabs la sangs rgyas gling pa'i thugs rje chen po'i chos skor yang 'du ba sogs /
bka' gter du ma'i dgongs bcud gcig tu 'dril zhing byin rlabs kyi tshan kha 'gran zla dang bral ba'i rgya mtsho lha lnga'i gtor dbang sgrub par byed pa la bdag nyid kyis bgyi bar 'os pa sngon du song /
khyed rang rnams kyi ngo skal du gyur pa zab mo gtor ma'i byin rlabs zhu ba'i yon du maN+Dal 'bul 'tshal /
zhes mtshams sbyar la maN+Dal 'bul du gzhug
/dkyil 'khor gyi gtso bo dang bla ma dbyer med pa'i drung du thal mo me tog dang bcas te gsol ba 'debs pa 'di'i rjes zlos mdzod /
bla ma sangs rgyas bla ma chos //
de bzhin bla ma dge 'dun te //
bla ma rdo rje 'chang dbyer med //
dam pa rnams la skyabs su mchi //
dam pas byin gyis brlab tu gsol //
sku yi byin rlabs lus la stsol //
lus la bde ba sbar du gsol //
gsung gi byin rlabs ngag la stsol //
ngag la nus pa bskyed du gsol //
thugs kyi byin rlabs sems la stsol //
mi rtog ye shes bstsal du gsol //
lan gsum /
khyed rang rnams kyi spyi bor gtor ma 'di nyid dang tha mi dad par bcom ldan 'das rgyal ba rgya mtsho lha lnga'i dkyil 'khor 'di bzhin du bzhugs par mos mdzod /
'od zer las grub gzhal yas khang //
zhes sogs nas /
gdan 'og pad+ma 'degs par byed //
de ltar dkyil 'khor gyi 'khor lo bsam gyis mi khyab pa'i drung du yan lag bdun pa 'bul ba'i blos thal mo sbyar la 'di'i rjes zlos mdzod /
phyogs bcu dus gsum bzhugs pa yi //
sangs rgyas byang chub sems dpa' dang //
bla ma rdo rje slob dpon dang //
yi dam lha tshogs 'khor dang bcas //
thams cad bdag la dgongs su gsol //
'khor ba thog ma med pa nas //
tha ma da lta thug gi bar //
'dod chags zhe sdang gti mug gis //
lus ngag yid gsum sgo nas ni //
sdig pa dpag med bgyis pa dang //
bgyid du bstsal dang yi rang ba /
khyed kyi spyan sngar bshags par bgyi //
slan chad bdag ni mi bgyid do //
sangs rgyas byang chub sems dpa' dang //
'phags pa nyan thos rang rgyal gyi //
yan lag rnams kyang bzung bar bgyi //
'gro ba kun gyi dge ba la //
bdag ni rjes su yi rang ngo //
bde gshegs chos sku la bzhugs par //
'gro ba kun la phan don du //
chos kyi 'khor lo bskor bar ni //
bdag ni rtag tu gsol ba 'debs //
bde gshegs mdzad pa mthar phyin nas //
mya ngan 'da' bar bzhed rnams la //
bskal pa'i tha mar bzhugs par ni //
bdag ni rtag tu gsol ba 'debs //
bdag gi dge ba'i rtsa ba gang //
bgyis sam bgyid du bstsal ba dang //
rjes su yi rang thams cad ni //
'gro ba kun gyis thob par shog
/spyan ras gzigs dbang thugs rje'i bdag
/bla mar bcas pa thams cad la //
bdag gi lus 'di phul ba yis //
theg pa dman la mi 'jug cing //
theg chen bla na med pa'i lam //
zab cing rgya che bstan du gsol //
lan gsum /
slar yang khyad par gyi gsol ba gdab pa 'di'i rjes zlos mdzod /
pad+ma dbang gi dkyil 'khor du //
mgon po gzi brjid 'od dpag med //
rgyal sras tshogs dang bcas pa la //
dbang bskur yongs su rdzogs pa ltar //
de bzhin bla ma khyed kyis kyang //
bdag la dbang bskur mdzad du gsol //
lan gsum /
de ltar gsol ba btab pas dbus phyogs chos sku rgyal ba rgya mtsho'i lha tshogs kyi /
smin mtshams nas lha tshogs dpag tu med pa nas 'bru tsam yungs 'bru tsam 'od zer dmar po'i tshogs dang bcas pa /
lus la thim pas nad gdon sdig sgrib sangs sangs dag
/chos sku rgyal ba rgya mtsho'i rnam par lam lam gyur /
sku mi zad pa rgyan gyi 'khor lo'i dbang thob /
rgyal ba rgya mtsho'i mgrin pa nas A li kA li dang 'od zer dmar po 'phros /
mgrin par thim pas ngag gi sdig sgrib sangs kyis dag
/gsung mi zad pa rgyan gyi 'khor lo'i dbang thob /
rgyal ba rgya mtsho'i lha tshogs kyi thugs ka nas bdud rtsi byang sems kyi chu rgyun dkar dmar na ra ra byung /
snying gar thim pas sems kyi sgrib pa thams cad 'o mas sol khu ded pa bzhin nag nu ru ru rkang pa'i sor mo rnams nas thon /
shul thams cad ye shes kyi bdud rtsis gang /
bde stong gi nyams rgyud la skyes nas thugs mi zad pa rgyan gyi 'khor lo'i dbang thob /
gzhan yang phyogs bcu'i sangs rgyas byang sems thams cad chos sku rgyal ba rgya mtsho'i ngo bor gyur nas nam mkha' gang snyed kyis DA ma ru dang dril bu la sogs pa 'ur 'ur khrol khrol gar stabs kyis byon nas /
lus ngag yid gsum la sib sib thim pas nad gdon sdig sgrib thams cad sangs kyis dag par sgoms shig
/gtor ma gnas gsum du bzhag
/yig bcu'i gsham du /
A be sha ya A be sha ya a AH
zhes btags pa drag tu brjod cing spos dang rol mo bya /
des gzhan bzhi po la 'gre ste /
slar yid kyis gsol ba btab pas /
g.yas phyogs rta mgrin dpa' bo rgya mtsho'i smin mtshams nas sogs gong gi tshig kha bsgyur ba'i mthar /
badzra kro d+ha'i sngags la A be sha ya btags pas dbang bskur /
slar yid kyis gsol ba btab pas /
g.yon phyogs gsang ye dpa' mo rgya mtsho'i smin mtshams sogs dang /
d+hu ma g+ha ye'i sngags la sham bu btags pas dbang bskur /
slar yid kyis gsol ba btab pas /
steng phyogs pad 'byung grub thob rgya mtsho'i smin mtshams sogs dang /
badzra gu ru sngags sham bu can gyis dbang bskur /
slar yid kyis gsol ba btab pas /
'og phyogs ma mgon dam can rgya mtsho'i smin mtshams sogs dang /
ma mgon sngags sham bu can gyis dbang bskur /
slar yid kyis gsol 'debs drag tu byas pas /
lha tshogs de rnams kyi smin mtshams dang mgul dang thugs ka dang lte ba la sogs pa'i sku'i gnas rnams nas 'od zer bsam gyis mi khyab pa byung /
rang gi lus kyi gnas so sor thim pas nad gdon sdig sgrib sogs bar du gcod pa thams cad ni bsal /
tshe dang dpal dang 'byor pa thams cad ni shin tu rgyas /
dbang bzhi thob cing sku bzhi mngon du byed pa'i skal pa dang ldan par gyur /
ces gtor ma mgo bor bkod /
rol mo dbyangs dang bcas pas /
hU~M:
lho nub srin po'i grong khyer nas //
zhes sogs spyan 'dren gyi tshigs bcad kyi mthar /
oM AHhU~M hrIH
oM ma Ni pad+me hU~M/
oM d+hu ma g+ha ye na maHswA hA/
ha ri ni sa ra tsa hri ya A be sha ya /
A be sha ya aHAH
zhes yun ring du brjod /
de ltar byin rlabs zab mo byas nas ye shes lus la babs pas 'bar zhing 'dar /
ngag la babs pas saMskrita'i skad 'don /
yid la babs pas rnam par mi rtog pa'i ting nge 'dzin rgyud la skye bar gsungs pas de dag rdo rje'i ye shes phebs pa'i rtags su nges shes skyed la yid la mi byed pa'i ngang du mnyam par zhog mdzod /
de lta bu'i dbang gi ye shes brtan pa'i slad du rgya mtsho lnga'i lha tshogs rnams kyis mgrin gcig tu shis brjod bstsal ba'i mos pa mdzod /
chos dbyings lhun gyis grub pa la //
dbyer med 'khor 'das yongs su rdzogs //
dus gsum sangs rgyas skyed pa'i yum //
chos sku mchog gi bkra shis shog
/rnam snang ye shes gangs chen mtsho //
mi 'khrugs rgyal po la sogs pa'i //
rgyal ba sras bcas 'khor gyis bskor //
longs spyod rdzogs pa'i bkra shis shog
/thub chen rgyal ba gser mdog can //
bskal bzang sangs rgyas stong gi dbus //
rnam 'phrul bsam gyis mi khyab pa'i //
sprul sku mchog gi bkra shis shog
/sku gsum lhun grub yongs rdzogs shing //
ye shes dbyings kyi dkyil 'khor du //
ngo bo nyid kyis thams cad mkhyen //
sku bzhi yongs rdzogs bkra shis shog
/sems dpa' rang byung rdo rje ni //
yid bzhin nor bu rnyed pa ltar //
bdag gzhan yongs kyi dbul ba sel //
dgos 'dod 'byung ba'i bkra shis shog
/byang chub sems kyi phrin las kyis //
thugs rje'i 'od zer phyogs med 'phro //
bco lnga'i zla ba nya rgyas ltar //
'dzam gling 'jig rten bkra shis shog
/ces shis pa brjod /
khyed cag gis bcom ldan 'das 'jig rten dbang phyug rgyal ba rgya mtsho'i dkyil 'khor du gtor ma la brten pa'i dbang thob pa yin pas rdo rje theg pa'i dam tshig la bslab bo snyam pas 'di'i rjes zlos /
gtso bos ji ltar sogs dang gtang rag maN+Dal /
lus longs spyod 'bul ba /
dge bsngo spyi ltar byas la slob ma rnams gyes /
tshogs nas brtsam /
rjes chog rnams kyi mthar /
a kA ro sogs brjod cing gtor ma gshegs la dngos grub kyi tshul du slob ma rnams la byin nas bkra shis brjod par bya'o //
gtor dbang 'di'i yi ge
/don ldan zhabs /
karma dkon gzhon /
dkon mchog yan lag gis mdzad pa rnams kyi rtsa ba ni thams cad mkhyen pa rang byung zhabs kyis mdzad pa 'di yin zhing /
thams cad kyang tshig rgyas bsdus tsam las sngags dmigs kyi don ni mtshungs pa kho na yin la /
da lta dkon mchog 'bangs kyis mdzad pa la rgyun snang rung cung zad bsdus ches pas blo dman rang 'dra rnams kyis shin tu gal che ba'i byin rlabs dmigs rnam brda mi 'phrod par mun pa'i klong du 'khyams par mthong nas /
rtsa ba rang byung zhabs kyi gzhung gab sprad de gsal bar bkod pa'o //
ba mkhal mar grags gzhung gnyis kyi //
thun min smin byed zab rgya can //
gsal bar bkod 'dis 'brel thogs kun //
'jig rten mgon pos rjes 'dzin shog
/ces pa'ang gar dbang lnga pas mdzad pa'i lha lnga'i sgrub dkyil tshigs bcad ma dang 'brel bar rang gzhan nyer mkho'i btsas su pad+ma gar dbang blo gros mtha' yas kyis dben pa zla mdzes su bris pa dge legs 'phel //

//
