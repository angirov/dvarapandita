gu ru drag po mthing nag gi gter srung gsol ka sangs rgyas bstan pa srung ba'i mtshon cha bzhugs so //
sa ma ya :
rgya rgya rgya :
o rgyan gu ru drag po thod phreng rtsal la phyag 'tshal lo //
gter srung rdo rje 'bar ba rtsal dang rdo rje rig byed rtsal lam rdo rje gnyan rgyal gsol kha gnyer gtad phrin bcol ni /
dmar gtor sha khrag brgyan par ling+ga gdan du bting ba bsham /
rang gu ru drag por gsal bas /
gtor ma bran la /[  \u0f88  ]na mo /
dkon mchog gsum gyi bden stobs kyis //
bstan dgra dam nyams ru dra rnams //
dam sri 'byung po ma rungs pa //
gtor ma ling+ga 'dir khug cig
/dgra bgegs sha khrag gnyis med par //
drod rlangs ma yal dmar dngom dngom //
bdud 'dul drag po'i lha tshogs kyis //
hab hab lhag med gsol bar gyur //
dgra bgegs mtha' dmag bstan bshigs dam sri'i sha khrag la khA hi khA hi /
rdo rje 'bar ba rtsal gyis zo zo /
hU~M hU~M hU~M/
bzhengs shig rdo rje 'bar ba rtsal //
'dam shod gangs dkar dbus nas bzhengs //
sems dpa' nam mkha'i snying po khyed //
bdud 'dul drag po'i skur bzhengs shig
/bstan srung rdo rje 'bar ba khyed //
dwags brgyud bstan pa'i don du bzhengs //
zab gter srung ma'i gnyer kha po //
pad 'byung bka' bsgos ji lta bar //
dam ldan brgyud 'dzin ma gtogs par //
dam nyams log lta spyod pa yi //
chos min lag tu ma shor bar //
bka' yi gnyer kha khyod la gtad //
gsang sngags sgrub pa'i rnal 'byor pa //
don brgyud 'brug pa'i bstan pa yi //
rig 'dzin brgyud par bcas pa rnams //
bu gcig ma ltar mel tshes skyongs //
bstan dang 'gro la sdang ba yi //
mtha' dmag bstan dgra dam nyams rnams //
gtor ma ling+ga dbyer med pa //
lhag ma med par bzhes su gsol //
mdo sngags bstan 'dzin skyes bu rnams //
sku tshe mdzad phrin gong du 'phel //
grwa slob sbyin bdag 'khor dang bcas //
tshe bsod dpal 'byor longs spyod spel //
mi nor longs spyod lo phyugs 'bru //
rdzogs ldan bskal pa dang po ltar //
bde skyid ldan zhing dam chos 'phel //
gsang sngags sgrub pa'i rnal 'byor pas //
byang chub sgrub pa'i bar chad sol //
mchog dang thun mong dngos grub stsol //
bcol pa'i phrin las grub par mdzod //
kyai /
lha yi dge bsnyen rdo rje rig byed rtsal //
pad+ma saM b+ha'i ji ltar bka' lung bzhin //
myur du sgrubs shig mthun rdzas gtor ma bzhes //
zab mo gter gyi 'gro don phyogs bcur spel //
byang chub sgrub pa'i rkyen ngan bar chad sol //
sgrub brgyud bstan 'dzin chos mdzad phyogs bcur spel //
nyer 'tshe gegs byed srog dbugs khyod kyis longs //
sdang dgra mtha' dmag sha khrag tshogs su rol //
ming gi lhag ma tsam yang med pa yi //
bstan dgra rtsad nas chod cig sa ma ya //
bod khams dkar po'i chos la 'god pa yi //
las bzhi'i phrin las ma g.yel gter gyi bdag
/lha rgyal dbu 'phang dgung la bstod //
rnal 'byor bcol pa'i 'phrin las grub par mdzod /
b+h+yoH
lha sman rgyal mo klu mo 'od ldan ma'i //
bka' nyan klu yi dge bsnyen dug gi gdong //
zab gter bka' srung nag po bzlog med khyed //
sha khrag brgyan pa'i gtor ma 'di bzhes la //
bla ma'i sku dgra sangs rgyas bstan dgra dang //
dkon mchog spyi dgra rnal 'byor sgos dgra dang //
dben ri bcom zhing skye 'gro'i bde skyid 'phrog
/chos byed yongs la 'tshe ba'i dgra bgegs rnams //
bla tshe srog dbugs klu bdud khyod la gtad //
klu yi nad slongs dug gi char phob la //
sdang dgra mtha' dmag tshang shigs ming med par //
thal ba rdul du rlogs shig sa ma ya //
klu g.yang dngos grub zas nor sa bcud g.yang //
dkar po dge bcu sgrub pa'i sde la brtson //
sgrub brgyud bstan pa'i phrin las phyogs bcur spel //
rnal 'byor byang chub sgrub pa'i bar chad sol //
bcol pa'i phrin las myur du sgrub par mdzod //
zab mo bka' yi gter 'di srungs shig rak+Sha rak+Sha /
zhes rim gnyis zab mo'i rnal 'byor tshogs gnyis kyis ston pa'i sku brnyan /
shes rab kyi ral gri lha rdzas bcas 'di ltar dgos zhes gsung gis bskul bas /
rig 'dzin chos rgyal rdo rje'i kun gzhi'i mtsho las rdol ba'i gter /
nyer dgu'i nub mo snang gsal mar me'i ngogs la bstan pa yi ge pa ni dam ldan lhun grub kyis bgyis pa /
sa ma ya :
rgya rgya rgya :
zab rgya :
dam tshig rgya :
gu h+ya :
zab mo gter gyi srung ma rnams kyis srungs shig rak+Sha /
ching hu rin po che'i gdan sa dpal gyi g.yang 'khyil sgar na mdo sngags bshad sgrub gling gi pho brang nas sbyar ba don rgyud 'brug pa'i bstan pa dbyar mtsho ltar rgyas par gyur cig
/mang+ga laM///
/
