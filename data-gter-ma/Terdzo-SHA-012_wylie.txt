@#//
gsang thig skor gsum las rdor sems phyag rgya gcig pa'i bum dbang gi cho ga zhi ba'i thig le zhes bya ba bzhugs so //
dpal ldan rdo rje sems dpa' ni //
rigs kun khyab bdag der btud nas //
nyon mongs ye shes gtor blugs kyi //
snying po'i cho ga snying gi dpyid //
stegs bu khebs ldan steng bum gdan maN+Dal pad 'dab brgyad pa'i khar bum pa kha rgyan mgul chings dkar po can /
nang du lnga tshan lnga dang bdud rtsi lnga /
yungs dkar pha lam shel gser me tog dkar po'i bcud dang ldan pa'i dri'i chus bkang ba bzhag la gzungs thag btags /
pad+ma gtsug tor dri med las byung ba'i skyabs sems yan lag bdun par /
bla ma thugs rje chen po zhes pa /
bla ma rdo rje sems dpa' zhes sogs lha mtshan cung zad kha bsgyur ba sngon du 'gro bas /
bdag bskyed /
bum bskyed /
bzlas pa /
bdag dbang bcas kha 'gengs gang yang med pa'i gter gzhung dngos bstan mthar chags su btang /
bum lha rang la ma bstims pa'i gong der las bum mam bsang chu la dmigs te /
raM yaM khaM/
stong pa'i ngang las bsang chu'i steng du ma sUr+Ya maN+Da la /
nyi ma la gnas pa'i hU~M yig dmar po /
s+pha ra Na phaT/
saM ha ra Na hU~M/
'phro 'dus yongs su gyur pa las /
oM badzra ma hA kro d+hI shwa rI hU~M phaT/
khro mo dbyings phyug ma dmar mo dril bu dang b+han dmar 'dzin pa'i skur gyur par bsam zhing /
rdo rje rtse gcig pa'i phyag rgyas reg la /
oM ma hA kro d+hI shwa rI sarba dra byaM sho d+ha ya oM AHhU~M hrIHThA:
zhes brgya'am nyer gcig tsam gyis byin brlabs nas /
khro mo dbyings phyug ma'i rang bzhin gyi chu'i rdul phra rab tu gyur /
de nas slob ma rnams /
ji ltar bltams pa sogs kyis khrus bya /
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la ha la hU~M:dang /
sum+b+ha ni drag tu brjod cing gu gul /
yungs thun /
rol mo'i sbyor bas bgegs bskrad /
rdo rje'i rang bzhin gyi srung ba'i 'khor lo mtshon cha khro chung me phung gi dkyil 'khor rngam drag brtan pas mtshams bcings par gyur /
badzra pany+dza ra rak+Sha rak+Sha hU~M b+h+rU~M:
me tog bkye bsdu byas la /
nam mkha' dang mnyam pa'i sems can thams cad rigs kun khyab bdag bcom ldan 'das dpal rdo rje sems dpa'i go 'phang la 'god par bya /
de'i ched du byin rlabs dbang bskur zab mo gsan la nyams su len par bgyi'o snyam pa'i thugs bskyed pa gsal btab nas gsan 'tshal /
de'ang sngags dang /
rgyud dang /
dkyil 'khor ma lus pa'i 'byung gnas /
rigs thams cad kyi khyab bdag bcom ldan 'das dpal rdo rje sems dpa' ni mtshan thos pa tsam gyis kyang rgyu nyams chag sdig ltung /
'bras bu 'khor ba dang ngan song thams cad dong nas sprugs par 'gyur ba yin te /
de bzhin gshegs pa thams cad kyi de kho na nyid bsdus pa'i rgyud las /
'di na mtshams med pa byas pa dang /
de bzhin gshegs pa thams cad bslus pa dang /
dam pa'i chos la smod pa dang /
nyes pa thams cad byas pa yang /
de bzhin gshegs pa thams cad kyi /
phyag rgya mchog ni sgrub pa pos /
rdo rje sems dpa' dran gyur pas /
tshe 'di nyid la ji ltar 'dod pa'i dngos grub thams cad dam /
dngos grub dam pa'am /
rdo rje sems dpa'i dngos grub bam /
de bzhin gshegs pa'i dngos grub kyi bar du 'thob bo //
zhes 'byung ngo //
de'i sgrub thabs kyang dam pa rigs brgya /
de nyid rigs lnga /
dpa' bo gcig pa sogs dkyil 'khor dang tshom bu gtso rkyang rgyas bsdus kyi bye brag mtha' yas kyang thams cad kyi rtsa bar gyur pa ni gsang chen rigs gcig yin la /
'di nyid bsgoms pas rgyal ba'i dkyil 'khor mtha' dag bsgom par 'gyur zhing smin byed kyi dbang yang de dang mtshungs pa ste /
gsang ba'i snying po las /
mkha' dkyil dwangs pa'i dbyings nyi zla //
ye shes rgyal po stangs dpyal bsgom //
rgyal ba'i dkyil 'khor rab 'byams kun //
ma lus par ni bsgom par 'gyur //
zhes gsungs la /
de'i sgrub thabs bka' gter dag snang gi srol ka mang du mchis pa'i nang tshan brgyud pa nye zhing byin rlabs kyi gzi byin dang mkha' 'gro'i kha rlangs ma yal ba /
rtsod bral dus bab kyi zab chos sprul pa'i gter 'byin rgya mtsho'i 'khor los sgyur ba o rgyan mchog gyur bde chen gling pas lug lo sprel zla'i tshes bcu la gnas chen de bI ko Ti'i snying po shar phyogs kyi cha /
tsa 'dra rin chen brag ri dpal chen po'i sku'i rnam par chags pa'i phrag g.yas gu ru'i gsang phug nas spyan drangs par mdzad pa gsang thig skor gsum las /
rdor sems phyag rgya gcig pa bum pa la brten pa'i byin rlabs dbang bzhi'i rim pa bsgrub par bgyi ba la slob dpon gyi bya ba rnams grub zin pa lags pas khyed rang slob ma rnams kyi ngo skal du gyur pa thog mar maN+Dal 'bul bar zhu /
zhes maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzad 'tshal /
bla ma rdo rje sems dpa' kye :
na raka sdug bsngal bskyab tu gsol :
sdig pa'i tshogs la bdag gnong zhing :
'gyod pas mgon po'i drung du bshags :
phyis nas mi bgyid dam bca' bas :
mgon pos tshangs par bstsal du gsol :
sems can kun gyi don bgyid phyir :
rdo rje sems dpa' bdag gis bsgrub :
sku gsung thugs su bdag sbyor te :
bla med sa la drang du gsol :
lan gsum /
bla ma dang bcom ldan 'das dpal rdo rje sems dpa' gnyis su med pa mchog gsum rtsa gsum kun 'dus kyi ngo bor bzhugs pa'i drung du /
bdag sogs nam mkha' dang mnyam pa'i sems can thams cad deng nas byang chub ma thob kyi bar du sgo gsum rtse gcig gus pas skyabs su mchi'o snyam pa'i blos 'di'i rjes zlos mdzod /
na mo :
bdag sogs sems can sdug bsngal grol don du :
byang chub bar du skyabs su bzung ba'i gnas :
bla ma rdo rje sems dpa' dkon mchog gsum :
yi dam mkha' 'gro'i tshogs la skyabs su mchi :
lan gsum /
mkha' khyab kyi pha ma rigs drug thams cad bcom ldan 'das rigs kun khyab bdag rdo rje sems dpa'i go 'phang la 'god par bya /
de'i ched du smin byed kyi dbang bskur zhu ba dang /
lam nyams su len pa la brtson 'grus brtsam par bya'o snyam pa dang /
gnas lugs ma rtogs pas 'khor bar 'khrul pa'i pha ma sems can rnams la byams pa dang snying rje dga' ba btang snyoms tshad med pa bzhi'i ting nge 'dzin la blo bzhag ste 'di'i rjes zlos mdzod /
bdag ni sngon gyi rgyal ba'i mdzad pa bzhin :
sems can kun gyi don rab brtson par bya :
sems can ma brgal bsgral dang ma grol sgrol :
sems can dbugs dbyung mya ngan 'das 'god 'jug :
'gro rnams bde ldan sdug bsngal bral ba dang :
'phags pa'i bde thob btang snyoms la gnas shog :
gsum /
bla ma yi dam mkha' 'gro chos skyong srung ma dang bcas pa'i tshogs kyi zhing khams rab 'byams rgya mtsho'i sprin chen po /
dpal ldan bla ma rdo rje sems dpa'i thugs chos dbyings khyab brdal chen po'i rtsal las rang shar ba'i tshul du mkha' khyab kyi 'khor lor sad pa'i spyan sngar /
phyag 'tshal ba la sogs pa gsag sbyang gi snying po bsdus pa yan lag bdun pa'i don re re nas rjes su dran pas 'di'i rjes zlos mdzod /
phyogs bcu'i rgyal ba sras bcas 'dir byon la /
'pho 'gyur 'bral med klong du bzhugs su gsol :
ye nas rnam dag ngang du phyag 'tshal lo :
chos nyid rnam rol mchod sprin rgya mtshos mchod :
ma rig sdig pa'i las bgyis mthol lo bshags :
dbyings rig 'du 'bral med la yi rang ngo :
khyab brdal phyogs lhung bral ba'i chos 'khor bskor :
dus gsum rtag par mya ngan mi 'da' bzhugs :
dmigs med dge tshogs mkha' mnyam 'gro la bsngo :
rdo rje sems dpa'i go 'phang myur thob shog :
de ltar rgyud sbyong ba sngon du song nas byin rlabs kyi gzhi 'god pa la ye shes pa dbab cing bstim pa'i slad du khyed rang lha'i sku 'di ltar du gsal thob mdzod /
chos rnams thams cad stong pa nyid :
bde chen 'od gsal snying rje'i rtsal :
zung 'jug hU~M yig dkar po las :
'od 'phros rdo rje me yi gur :
nang du 'byung ba ri rab steng :
pad+ma 'dab ma stong ldan dbus :
b+h+rU~M las rin chen gzhal yas khang :
dal dbus seng khri pad+ma dang :
nyi zla'i steng du hU~M yig ni :
rdo rje hU~M gis mtshan par gsal :
'od 'phros rgyal mchod byin rlabs bsdus :
'gro ba'i las sgrib ma lus sbyangs :
rdo rje sems dpa'i sa la bkod :
tshur 'dus yongs gyur skad cig la :
khyed rang bla ma rdo rje sems :
dkar po zhal gcig zhi zhing 'dzum :
dbu skra thor tshugs rin chen brgyan :
phyag g.yas rdo rje thugs kar gtod :
g.yon pas dril bu dku la brten :
zhabs gnyis rdo rje'i skyil krung bzhugs :
mtshan bzang dpe byad thams cad rdzogs :
zi ldir dar dpyang cod pan dang :
stod g.yogs smad g.yogs mdzes par dkris :
dbu rgyan snyan cha mgul rgyan dang :
se mo do dang do shal dang :
gdu bu rnams kyis legs par brgyan :
pang du rdo rje snyems ma dkar :
bcu drug lang tsho gri thod can :
phyag rgya lnga 'chang yab dang 'khril :
'od 'bar klong du lham mer bskyed :
de ltar gsal ba'i spyi bor oM dkar po /
mgrin par AHdmar po /
thugs kar hU~M sngon po /
sangs rgyas thams cad kyi rdo rje gsum gyi ngo bos mtshan pa de dag dang /
slob dpon gyi thugs ka nas 'od zer dpag tu med pa 'phros pas /
chos dbyings 'od gsal rdo rje snying po'i zhing khams nas phyogs bcu dus bzhi'i rgyal ba sras dang bcas pa thams cad dpal rdo rje sems dpa'i sku phyag rgya /
gsung yig 'bru /
thugs phyag mtshan gyi rnam par nyi zer la rdul 'khrigs pa ltar byon nas khyed rang rnams kyi sgo gsum la sib sib thim pas rdo rje gsum gyi rang bzhin du byin gyis brlabs par gyur pa'i mos pa mdzod /
yi ge brgya pa'i gsham du /
dz+nyA na A be sha ya a A/
btags pa drag tu brjod cing spos rol gyi sbyor bas byin dbab /
ye shes pa rgyud la dbab pa de nyid byang chub ma thob kyi bar du rab tu gnas par byas par gyur /
oM su pra tiSh+Tha badzrA ye swA hAH
zhes rdo rje mgor bzhag
/bum pa chos dbyings 'od gsal ka dag khyab brdal chen po'i gzhal yas khang du lhun grub rang byung gi ye shes bde chen rdo rje sems dpa' yab yum /
yongs la khyab cing 'dod rgur bsgyur ba'i bzhin lag mtshan dpe'i rnam pa can du bzhugs pa'i sku las ye shes kyi rang bzhin /
byang chub sems kyi chu rgyun zla ba ltar dkar ba'i bdud rtsi'i rgyun lan gsum byon /
rgyun dang pos khyed rang rnams kyi spyi bo nas mgrin pa yan chad gang /
lus rnam smin gyi dri ma sbyangs /
sku'i byin rlabs rgyud la zhugs /
gzhan snang du mi 'gyur ba'i mtshan dpe dang /
rang snang du snang stong rdo rje'i sku brnyes pa'i skal ba can du byas /
rgyun gnyis pas mgrin pa nas snying ga yan chad gang /
ngag 'pho bcas kyi dri ma sbyangs /
gsung gi byin rlabs rgyud la zhugs /
gzhan snang du legs bshad chos chen gyi sgra dbyangs dang /
rang snang du grags stong nA da'i gsung 'grub pa'i skal ba can du byas /
rgyun gsum pas snying ga phyin chad lus kyi nang thams cad gang /
yid 'khrul rtog gi dri ma sbyangs /
thugs kyi byin rlabs rgyud la zhugs /
gzhan snang du bde chen kha sbyor gyi mdangs dang /
rang snang du shar grol ka dag gi thugs dgongs rtogs pa'i skal ba can du byas par mos mdzod /
hU~M:
chos dbyings bum pa rgyal ba'i pho brang dbyings kyi klong yangs nas :
bde ba chen po'i ye shes lnga ldan rdo rje sems dpa'i sku :
nyon mongs gdung sel dri med ston ka'i zla ba'i mdangs ltar rab 'bar ba :
nyon mongs 'khrul pa'i dri ma 'joms pa'i bdud rtsi'i khrus mchog legs par stsol :
dbyings rig zung 'jug snod bcud yongs rdzogs bum pa dbang gi rgyal :
rdo rje sems dpa'i sku gsung thugs kyi byin rlabs rmad po che :
thugs rje'i stobs dang rdzu 'phrul dpag med gzungs dang mngon shes kyis :
lus ngag yid kyi 'khrul pa'i dri ma ma lus sbyang du gsol :
mi 'gyur mtshan dpe legs bshad sgra dbyangs bde chen thugs mchog dus 'dir stsol :
snang stong sku dang grags stong gsung dbyangs shar grol thugs mchog rtogs par mdzod :
yig brgya'i mthar /
kA ya wA ka tsit+ta a b+hi Shiny+tsa oM AHhU~M:
zhes spyi mgrin snying gar bzhag la bum chu spyi bor 'thor /
chu'i lhag ma gyen du lud pa las dbang rtags su de bzhin gshegs pa rigs lngas dbu brgyan /
ye shes lnga mngon du gyur par mos mdzod /
gal te dbang brgya sogs grangs gsog par spro na skabs 'dir /
slar yang dbang bskur zab mo zhu ba'i slad du maN+Dal phul /
zhes pa tsam gyis mtshams sbyar la /
maN+Dal /
gsol gdab /
slob ma skad cig gis rdo rje sems dpa'i skur gsal ba la ye shes pa char bab pa ltar byon nas thim par gyur /
zhes dang /
sngags tshan gnyis brjod la dbab cing brtan /
hU~M:
chos dbyings bum pa sogs sngags bcas dang /
chu yis lus gang sgrib dag dbang thob gyur :
zhes pa'i bar ji tsam 'os pa bskyar la /
gang ltar mthar /
bum lha bcom ldan 'das rdo rje sems dpa' 'od du zhu nas khyed rang rnams la thim pas /
rdo rje sems dpa'i sku gsung thugs dang khyed rang rnams kyi lus ngag yid gsum dbyer med rdo rje gsum gyi ngo bor gyur /
sgo gsum tha dad du 'dzin pa'i dri ma dag
/ye shes kyi byin rlabs rgyud la zhugs /
gzhan snang du gzugs kyi sku gnyis dang /
rang snang du chos kyi sku ste sku gsum mngon du 'gyur pa'i skal pa can du byas pa'o //
shis brjod sho lo ka gsum tsam bya /
de ltar rdo rje sems dpa' phyag rgya gcig pa la brten nas bum pa dang 'brel ba'i byin rlabs chu rgyun gcig ma'i dbang bskur legs par grub pa yin pas /
gsang ba gsum gyi dam tshig yan lag dang bcas pa bsrung bar bgyi'o snyam pas 'di'i rjes zlos mdzod /
gtso bos ji ltar sogs /
gtang rag maN+Dal /
deng nas brtsam ste bdag bran du /
khyed la bdag ni 'bul lags na /
khyod kyis slob mar bzung ba dang //
cha yis kyang ni spyad du gsol //
dge bsngo spyi ltar byas pas dbang bskur grub /
rjes chog gzhan med pas /
snang srid 'od zhu sogs kyis bdag bskyed bsdu ldang bya /
smon lam dang bkra shis spyi 'tsham gyis 'thus mod /
seng brag thugs kyi snying po ltar spro na /
ho :
bla med ye shes las byung ba'i :
bsod nams mtha' yas dam pa des :
mkha' mnyam sems can ma lus kun :
rdo rje sems dpa' thob par shog :
'gyur ba med pa rang gi gshis :
rtag cing brtan pa rdo rje'i gnas :
rang rig ye shes dbyer med par :
mngon sangs rgyas pa'i bkra shis shog :
ces bya'o //
nyes ltung sprin tshogs sbyong ba na //
yon tan nyi gzhon rab tu gsal //
de yi thabs mchog rgya mtsho'i bcud //
'dis kyang 'khor ba dong sprugs shog
/ces pa 'di'ang lung rtogs kyi yon tan phul du byung bas spras pa rdor slob karma rat+nas ched du bskul ba'i ngor /
zab chos 'di nyid rang skal du thob pa'i las 'phro dge ba pad+ma gar gyi dbang phyug rtsal gyis gter gnas nyid dang 'dabs 'byor ba'i bsam gtan khang bur bris pa dge legs 'phel //

//
