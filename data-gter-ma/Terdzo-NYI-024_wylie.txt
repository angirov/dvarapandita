@#//
lha mo mo rgyud tha dag gi gtso bo sngags kyi srung ma drag po sum sgril gyi lam khyer las kyi byang bu bzhugs so //
lha mo mo rgyud tha dag gi gtso mo dpal ldan sngags kyi srung ma drag po sum sgril gyi lam khyer las kyi byang bu ni :
bdag nyid dbang chen yab yum gsal ba yi :
mdun du sngags srung e ka tsA ti ma :
smug nag ral gcig spyan gcig nu gcig ma :
khro mo mi bzad dur khrod chas kyis brgyan :
zhing dbyug b+han+d+ha brkyang bskum mi ro mnan :
drang srong gza' mchog sku mdog dud pa kha :
dbu dgu kha gdangs sku smad sbrul du 'khyil :
shin tu mi bsrun mgo lus mig gis gang :
phyag bzhi chu srin sbrul zhags mda' gzhu 'gengs :
rdo rje legs pa dmar nag khros pa'i zhal :
sku la swag zhu ber gsol 'khor gsum bskor :
rdo rje dgra snying dmar bsnams seng ge 'chib :
pho nya las byed sprul pa g.yog 'khor bcas :
thams cad ma lus tshur byon dam la 'dus :
hU~M:
ngang nyid chos sku 'gyur med dag pa'i klong :
'du 'bral med pa'i dbyings mchog rab 'byams nas :
dpal chen sku la gnyis med 'khril sbyor ma :
e ka tsA ti g+hu h+ya gsang ba'i yum :
dpal gyi 'khor tshogs ye shes rol pa las :
chos kyi dbyings nas sgyu ma'i skur bzhengs la :
ye shes mthongs phyes ma rig mun pa sol :
mnyam nyid rdzogs pa'i don rnams so sor phye :
oM badzra D+h+r-ig dzaHru lu ru lu ma hU~M b+h+yo hU~M:
snang srid zil gnon pad+ma khrag 'thung gis :
dbang bskur dam phog dam can kun gyi gtso :
e ka gza' dang badzra thig le rtsal :
'dir gshegs khyed kyi thugs dam dus la babs :
hU~M:
bskal pa rlung nag 'tshubs ma'i dkyil 'khor nas :
las dang ye shes tshogs kyi rje mo ni :
dpal ldan gtso mo e ka tsA ti ma :
bskal pa zhing gi rdul snyed 'khor dang bcas :
ru lu'i sgra skad nam mkha'i 'brug ltar sgrog :
lho sprin 'thibs tshul sku mdog sna tshogs ston :
glog ltar 'khyug cing gang la'ang thogs pa med :
dus bzhir nyul zhing rten pa'i dam rdzas srung :
rnal 'byor skyong zhing re ba bskang ngo zhes :
zhal bzhes gang lags rjes su mthun dgongs la :
dad pas spyan 'dren gnas 'dir gshegs su gsol :
bdag la byin rlobs dkyil 'khor gnyan po srungs :
phyi nang gsang ba'i mchod yon 'di bzhes la :
'dod pa'i don dgongs phrin las rdzogs par mdzod :
nyi zla pad+ma rin chen gdan steng du :
dgyes shing mi g.yo brtan par bzhugs su gsol :
oM ma ma ra tri ru lu ru lu hU~M b+h+yo hU~M:
sa ma ya tiSh+Tha lhan :
hU~M:
deng nas byang chub snying por mchis kyi bar :
g.yar dam gcig pas thugs rjes dgongs su gsol :
sku mdog phyag mtshan mos pas gsal bar bya :
lus ngag yid gsum gdung ba dam pa yis :
lha mchog nyid dang ji srid gnas kyi bar :
bdag dang mi 'bral sems kyis bsgom par bgyi :
bdag ni khyod mthong dngos su bltar med pas :
mun pa'i tshogs dang 'dra bar mchis mod kyi :
gdung sems dam pas yid ches dngos ji bzhin :
re zhing ltos so byams ldan thugs rje'i yum :
khyod ni ye shes sgrib med zhal mnga' bas :
dus 'dir byin rlobs thugs rje'i zhal bzang ston :
rdo rje mchog gsum sgrub pa'i dam tshig mchog :
deng nas brtsam ste bdag gis gzung bar bgyi :
dpal gyi yum chen dam can rgya mtsho'i tshogs :
ma lus 'khor bcas gsan cing dgongs su gsol :
bdag ni sgrub mchog nges pa'i rnal 'byor pa :
gsang chen bla na med pa'i lam zhugs te :
rtsa ba yan lag dam tshig mnos pa la :
'gal 'khrul nyams chag thams cad mthol zhing bshags :
sngon tshe dpal chen 'bar ba'i spyan snga ru :
nyams chag skong zhing bstan pa bsrung ngo zhes :
zhal bzhes gang lags dus 'dir sgrub lags kyis :
bdag gi 'gal 'khrul nyams chag sbyang du gsol :
bem po'i rang bzhin nor bu 'bar ba yang :
lha mi'i re 'dod yid bzhin skong mdzad na :
khyed ni bsam 'phel yid bzhin cis mi mdzad :
bdag gi mngon 'dod re ba bskang du gsol :
hU~M b+h+yo :
sngon tshe rgyal ba'i spyan sngar khas blangs bzhin :
g.yel med dam ldan sgrub po'i grogs mdzad cing :
dam nyams dgra bgegs bla tshe srog dbugs sdus :
bdag dang bdag gi 'khor du gtogs pa yis :
rdzogs chen snying thig bka' yi zab gter 'di :
bskyed rdzogs sgom sgrub mthar phyin 'bras bu'i bar :
phyi nang bgegs dang gol sa bar chad srungs :
rnal 'byor tshe srings mthun rkyen bsod nams spel :
snang srid dbang sdus gdug pa'i dgra bgegs choms :
byad kha rbod gtong mi mthun rkyen ngan zlog :
dam rdzas sha khrag gtor ma 'di bzhes la :
gsang sngags bstan pa dar rgyas phrin las mdzod :
ma ra tri sa ma ya hU~M dza :
oM ma ma t+r+kh+la ra tri ru lu ru lu hU~M b+h+yoHhU~M dza dza dza :
i dam ma hA ba liM ta kha kha khA hi :
rdo rje bka' dar gyi dam la gnas pa :
bu bzhin skyong bar zhal gyis bzhes pa :
ma sring dbang phyug 'bar ma 'khor bcas tshur gshegs :
e h+ye hi rnal 'byor pa bdag gi phrin las gnyan po sgrubs shig :
ma :
dpal ldan gtso mo e ka tsA ti ma :
zhal gcig phyag gnyis ru lu'i sgra skad sgrog :
kun tu bzang mo dbyings kyi ma mo mchog :
las dang ye shes tshogs kyi rje mor bstod :
ra :
drang srong chen po gza' mchog rA hu la :
sku mdog dud kha dbu dgu spyan stong 'bar :
phyag bzhi mda' gzhu ral gri rgyal mtshan bsnams :
sring bzhi sde brgyad 'khor dang bcas la bstod :
tri :
dam can skyes bu dmar nag thig le rtsal :
zhal gcig phyag gnyis rdo rje dgra snying bsnams :
thod phreng g.yang gzhi stag gi sham thabs can :
mched zla brtan ma 'khor dang bcas la bstod :
hU~M:
'bar ba'i 'khor na bka' nyan srung ma'i tshogs :
bstan pa srung zhing bka' yi bya ra mdzad :
rnal 'byor skyong zhing bdud 'dul drag po'i sku :
dam can rgya mtsho'i tshogs la phyag 'tshal bstod :
sngon tshe rang byung pad+ma'i spyan snga ru :
thugs dam zhal bzhes dam tshig ma 'gal bar :
sha khrag brgyan pa'i gtor ma 'di bzhes la :
thugs dam rgyud bskul bcol pa'i phrin las mdzod :
ma ra tri dgra bgegs hur thums dza :
mA ra ya sod :
ces dpal kun tu bzang mo bstan srung gi skur snang ba /
dbyings kyi ma mo mu kha le rdo rje ral gcig ma lcam dral drag po gsum sgril 'di nyid bka' gter spyi dang /
khyad par rdzogs chen 'bum phrag drug cu rtsa bzhi'i srung ma gcig pu ste /
dbyings kyi ma mo mu kha le rdo rje ral gcig ma snying thig nyams len mkhan kun gyis gsol mchod gal che la /
'di'i sgrub thabs rgya mtshor gyur kyang 'di ni gsang ba snying thig ya bzhi'i srung mar kun mkhyen dri med 'od zer gyis mdzad pa dang /
klong gsal DA ki snying thig gi gter srung gsol mchod gnyis bsres nas tshe dbang nor bus rang lo nyer bzhi chu stag dbo zlar bkod pa'i yi ge'i ris byed rab 'byams pas bgyis pa'o //
spyir ma mo'i bye brag bsam las 'das kyang don gyi ngo bo gcig pas 'dir ma 'dus pa med do //
mang+ga laM///
/
