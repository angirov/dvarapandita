yi dam dgongs pa 'dus pa'i cha rkyen :
bla ma'i thugs sgrub yid bzhin nor bu'i las byang gdung ba'i gsol 'debs me tog phreng ba bzhugs so :
tshes bcu'i tshogs mchod :
\u0f88


byin rlabs kun 'dus yid bzhin nor bu bla ma pad+ma'i zhabs la phyag 'tshal lo :
yi dam dgongs 'dus rta mchog rol pa'i cha rkyen :
bla ma yid bzhin nor bu'i las byang me tog phreng ba bstan pa ni :
de la sngon 'gro dngos gzhi rjes gsum las :
dang po sngon 'gro'i rim pa drug ste :
dang po skyabs su 'gro ba :
gnyis pa sems bskyed pa :
gsum pa yan lag bdun pa 'bul ba :
bzhi pa bgegs bskrad cing srung 'khor bsgom pa :
lnga pa byin dbab pa :
drug pa mchod pa byin rlabs dang bshags pa bya ba'o :
sa ma ya :
rat+na tsit+ta d+h+ya :
dang po skyabs yul gsal gdab pa ni :
e ma ho :
mdun gyi nam mkhar rang byung 'od lnga'i klong :
gser gyi pad+ma ge sar brtsegs pa'i dbus :
thabs shes nyi zla 'od 'bar gdan steng du :
dus gsum sangs rgyas bde gshegs kun 'dus sku :
rtsa gsum sku gsum kun 'dus pad+ma 'byung :
chos skyong dam can kun gyi ngo bo nyid :
skyabs gnas kun 'dus o rgyan rin po che :
sku mdog dkar la dmar ba'i mdangs chags pa :
le brgan chos gos dmar po pa tra ris :
za 'og dkar dmar ljang sngon sum brtsegs gsol :
pad zhwa pad+ma rin chen dar snas spras :
rdo rje nyi zla nor bus rab tu mtshan :
phyag g.yas rdo rje rtse lnga thugs kar 'dzin :
phyag g.yon bdud rtsi bum pa b+han+d+ha bsnams :
kha T+wAM mchan bcug rdo rje skyil krung bzhugs :
'ja' tshon ye shes lnga yi rang 'od 'bar :
de la sangs rgyas byang chub sems dpa' dang :
bla ma yi dam mkha' 'gro chos skyong rnams :
bskor nas sprin phung 'thibs ltar bzhugs par bsam :
gnyis pa skyabs 'gro brjod pa ni :
oM AHhU~M:
mchog gsum kun 'dus pad+ma thod phreng rtsal :
rang byung lhun grub o rgyan rin po che :
bdag sogs 'gro rnams gus pas skyabs su mchi :
bla ma yi dam mkha' 'gro kun 'dus sku :
rang byung lhun grub o rgyan pad+ma la :
bdag sogs 'gro rnams gus pas skyabs su mchi :
sku gsum sku lnga kun 'dus ngo bo nyid :
rang byung lhun grub o rgyan pad+ma la :
bdag sogs 'gro rnams gus pas skyabs su mchi :
chos skyong dam can kun 'dus ngo bo nyid :
rang byung lhun grub o rgyan pad+ma la :
bdag sogs 'gro rnams gus pas skyabs su mchi :
ces brgya rtsa brgyad sogs gang lcogs bya :
de nas sems bskyed pa ni :
oM AHhU~M:
bla ma yi dam mkha' 'gro kun 'dus dpal :
o rgyan chen po'i lha tshogs dgongs su gsol :
bdag gis lhag bsam bla ma bsgrubs bgyis pas :
bdag gzhan mkha' mnyam sems can thams cad kun :
'di bzung byang chub snying po ma thob bar :
ma grol sgrol dang ma bsgral bsgral ba dang :
dbugs ma dbyung ba rnams ni dbugs dbyung zhing :
mya ngan 'das pa'i sa la 'god par bgyi :
de nas bgegs bskrad cing srung 'khor bsgom pa ni :
hU~M:
dam tshig ldan pa'i rig 'dzin sgrub pa pos :
thar lam byang chub sgrub pa'i dkyil 'khor 'dir :
bar chad byed pa'i bgegs kun phyir dengs shig :
hU~M:
dus gsum bde gshegs rgyal ba'i byin rlabs kyis :
bdag ni rigs rnams kun 'dus pad+ma 'byung :
snang srid rnam dag ye shes gzhal yas khang :
khams gsum dag pa lha dang lha mo'i ngang :
ma dag bgegs zhes bya ba'i ming yang med :
gal te bag la gab pa'i bgegs yod na :
zag med mchod sbyin 'di longs gzhan du dengs :
rigs 'dus pad+ma'i bka' las ma 'da' zhig :
nag phyogs bgegs kyi tshogs kun phyir dengs shig :
dkar phyogs rnams kyis thar pa'i grogs mdzod cig :
oM gu ru badzra kro ta sarba b+hU ta u tsa ya phaT:
mtshams gcod cing srung 'khor bsgom pa ni :
hU~M:
nga ni rigs 'dus pad+ma he ru ka :
sku yi sprul pas khro tshogs nam mkha' gang :
gsung gi sprul pas drag sngags 'brug stong sgrog :
thugs kyi sprul pas 'od zer glog stong 'khyug :
rang byung lhun grub gu ru'i byin rlabs kyis :
rang byung ye grol chen por mtshams chod cig :
hU~M:
bdag nyid pad+ma dbang chen thugs ka nas :
'od zer rdo rje mtshon cha rab 'phros pas :
phyogs mtshams steng 'og rab tu 'bar bar gtams :
ye shes rlung yang rgyu ba'i skabs med pas :
bdud dang bgegs kyis bar chad ga la tshugs :
'od zer 'phro 'du rdo rje'i tshwa tshwa 'phro :
ye shes me 'bar steng 'og phyogs bcur khyab :
bar chad mi tshugs gtum drag rab tu 'bar :
gu ru badzra kro ta dz+wa la raM raM rak+Sha rak+Sha hU~M hU~M:
de nas yan lag bdun pa 'bul ba ni :
hU~M:
bla ma yi dam mkha' 'gro kun 'dus dpal :
rigs 'dus o rgyan chen po gnas 'dir gshegs :
pad sdong nyi zla'i gdan la dgyes par bzhugs :
sgo gsum gus pas phyag 'tshal mchod pa 'bul :
sdom gsum rgyal ba'i bka' 'das nyams chag bshags :
dus gsum bla ma sgrub par yi rang ngo :
gang 'dul thabs kyi chos kyi 'khor lo bskor :
'gro ba'i don du mya ngan mi 'da' bzhugs :
dge ba ci bsags theg pa chen por bsngo :
mkha' mnyam sems can bla ma'i sa thob shog :
de nas byin dbab pa ni :
hU~M hU~M:
dam tshig ldan pa'i rig 'dzin sgrub pa po :
thar lam byang chub sgrub pa'i dkyil 'khor 'dir :
sgo gsum dad mos byin rlabs 'byung ba'i gnas :
rig 'dzin kun 'dus o rgyan byin phob cig :
yi dam kun 'dus gu rus byin phob cig :
mkha' 'gro kun 'dus pad+mas byin phob cig :
chos skyong kun 'dus thod phreng byin phob cig :
dam can kun 'dus che mchog byin phob cig :
sku gsum lhun grub gu rus byin phob cig :
sku lnga thod phreng mtshan brgyad byin phob cig :
byin chen phob cig o rgyan chos kyi rje :
byin gyis rlobs shig yi dam gu ru rje :
dngos grub stsol cig mkha' 'gro pad+ma 'byung :
bar chad sol cig chos skyong bla ma mchog :
phrin las sgrubs shig dam can thod phreng rtsal :
brgyud 'dzin bu la dbang bzhi yongs rdzogs skur :
oM AHhU~M:
badzra gu ru d+he wa d+hA ki nI sarba sa ma ya A we sha ya a A:
de nas mchod rdzas byin gyis brlab pa ni :
hU~M:
rang nyid rigs 'dus gu ru'i skur gsal ba'i :
thugs ka'i hU~M las byung ba'i raM yaM khaM:
sman gtor rak+ta mchod pa'i tshogs la spros :
ma dag gnyis 'dzin rtog pa'i dri ma sbyang :
raM yaM khaM:
hU~M:
rang nyid gu ru'i skur gsal thugs ka nas :
'bru mchog yi ge oM dang AHhU~M gsum :
'od zer 'bru gsum spros pas rdzas la phog :
'dod dgu yon tan dpag med du mar gyur :
oM AHhU~M:
ma hA sarba pany+tsa a mr-ita hU~M hrIHThA:
oM AHhU~M:
ma hA ba liM ta te dzo ba liM ta b+ha la ba te gu h+ya sa ma ye hU~M:
oM AHhU~M:
ma hA rak+ta dz+wa la maN+Dal hU~M hrIHThA:
oM AHhU~M:
badzra ar+g+haM:
puSh+pe :
d+hU pe :
A lo ke :
gan+d+he :
nai bid+ya :
shab+da AHhU~M:
oM rU pa :
shab+da :
gan+d+he :
rA sa :
spar+she :
pU dza d+harmA AHhU~M:
bod+d+hi tsit+ta gu h+ya shu kraM pU dza ho :
de nas bshags pa 'bul ba ni :
oM AHhU~M:
rig 'dzin kun 'dus o rgyan thod phreng rtsal :
sku yi dam tshig 'gal ba bzod par gsol :
yi dam kun 'dus ma hA gu ru la :
gsung gi dam tshig 'gal ba bzod par gsol :
mkha' 'gro kun 'dus rgyal sras pad+ma la :
thugs kyi dam tshig 'gal ba bzod par gsol :
chos skyong kun 'dus o rgyan chen po la :
yon tan dam tshig 'gal ba bzod par gsol :
dam can kun 'dus pad+ma thod phreng rtsal :
phrin las dam tshig 'gal ba bzod par gsol :
ma dag 'khrul pa'i ngang du mi bshags te :
lhag bsam rnam dag ngang du bshags par bgyi :
bzod par bzhes nas mchog thun dngos grub stsol :
de nas gdung ba'i yus kyi gsol 'debs ni /
oM AHhU~M:
dus gsum sangs rgyas bde gshegs kun 'dus sku :
sku mchog gu ru'i sku la gsol ba 'debs :
theg dgu dam chos kun 'dus gsang sngags mdzod :
gsung mchog gu ru'i gsung la gsol ba 'debs :
bde gshegs rgyal ba kun 'dus kun bzang thugs :
thugs mchog gu ru'i thugs la gsol ba 'debs :
gsol ba 'debs so o rgyan rin po che :
byin gyis rlobs shig yi dam gu ru rje :
dngos grub stsol cig mkha' 'gro pad+ma 'byung :
bar chad sol cig chos skyong bla ma mchog :
phrin las mdzod cig dam can thod phreng rtsal :
brgyud 'dzin bu la dbang bzhi yongs rdzogs skur :
bskyed rdzogs zung 'jug sgrub pa mthar phyin nas :
phrin las rnam bzhi lhun grub byin gyis rlobs :
gu ru'i sku gsung thugs yon mdzad mnyam nas :
bla ma khyed rang lta bur byin gyis rlobs :
srid gsum dzam gling bye ba phrag brgya na :
gang 'dul sprul pa 'gyed par byin gyis rlobs :
gu ru khyed nyid dngos grub brnyes pa de :
sgrub mchog bu yis brnyes par byin gyis rlobs :
gu ru khyed kyis sprul pa 'gyed pa ltar :
sgrub mchog bu yis nus par byin gyis rlobs :
tshe rabs skye ba dag pa'i rgyud bskul nas :
bsam pa rnam dag lhun grub byin gyis rlobs :
'gro don 'khor ba dong sprugs nus par shog :
ces las byang gdung ba'i gsol 'debs me tog phreng ba'i sngon 'gro'i rim pa rdzogs so :
sa ma ya :
rgya rgya rgya :[   \u0f88   ]rgya rgya rgya :
gnyis pa dngos gzhi'i rim pa ni :
dang po lha bskyed pa :
gnyis pa spyan 'dren pa :
gsum pa bzhugs su gsol ba :
bzhi pa phyag 'tshal ba :
lnga pa mchod pa 'bul ba :
drug pa bstod pa byed pa :
bdun pa bshags pa byed pa :
brgyad pa 'dzab bstod gsol 'debs bya ba :
dgu pa bstod pa gsol 'debs zur gsal ltar bya ba'o :
sa ma ya :
rgya rgya rgya :
brda thim :[  \u0f88  ]rgya rgya rgya :
de la dang po ting nge 'dzin gyi :
de bzhin nyid ni :
oM:
chos sku mi 'gyur 'khor 'das chos rnams kun :
ye nas bdag med gdod nas mtha' dang bral :
rigs 'dus pad+ma rgyal pos de skad gsung :
kun snang ni :
A:
rang ngo ma shes ma rig rtog pas bcings :
gnyis 'dzin 'gro ba sems can snying re rje :
tsha gdung sdug bsngal bzod med rab tu mnar :
snying rje'i ngang du mchog tu bdag gis bsgral :
rgyu yi ting nge 'dzin ni :
hU~M:
stong gsal brjod bral skad cig byar rdzogs ngang :
'gag med rig rtsal rig pa hU~M du shar :
rang bzhin gsal stong rang bab gdos bcas bral :
rgyu las 'od 'phros rang byung 'byung lnga brtsegs :
gzhal yas khang ni :
hU~M:
b+h+rU~M las rang byung ye shes gzhal yas khang :
rin chen pho brang sna tshogs 'od du 'bar :
gru bzhi sgo bzhi rta bab chos 'khor rdzogs :
stong pa'i rang bzhin ma 'dres 'ja' ltar shar :
phyi nang med par ma bsgribs zang thal gsal :
ngo mtshar rmad byung bla ma'i gzhal yas khang :
de nas lha bskyed ni :
hU~M:
de dbus rang byung pad sdong nyi zla'i steng :
hU~M las rang byung lhun grub pad+ma 'byung :
chos kyi sku la thugs rje'i gzugs skur bstan :
sprul sku'i mtshan dpe 'od zer gzi brjid 'bar :
zhal gcig phyag gnyis sku mdog dkar dmar mdangs :
phyag g.yas gser gyi rdo rje thugs kar 'dzin :
phyag g.yon bdud rtsi'i bum pa b+han+d+ha bsnams :
za 'og smug dmar sum brtsegs sku la gsol :
man tri'i sham thabs pad+ma'i sku reg bcings :
ngur smrig chos gos sku yi phrag la gzar :
pad zhwa rin chen nyi zla dar snas spras :
snyan cha mgul chu nyi zla rin chen brgyan :
zhabs gnyis rdo rje skyil krung gzi mdangs brjid :
kha T+wAM mchan bcug sku la 'gying bag brten :
zhi zhal mdzes 'dzum mtshan dpe gzi brjid 'bar :
thugs kar nyi zla pad+ma 'bar ba'i steng :
longs sku pad+ma thod phreng tshe dbang rtsal :
sku mdog dmar po rdo rje skyil krung bzhugs :
zhal gcig phyag gnyis rdor dril yum la 'khyud :
mtsho rgyal dkar mo sku la 'dzum mdangs 'khril :
phyag g.yas yid bzhin nor bu mgul nas 'khyud :
phyag g.yon bdud rtsi thod pa yab la stob :
yab yum gzhon nu lang tsho bde nyams rgyas :
rin chen rus rgyan prog zhu rtse bran spras :
longs sku'i cha lugs yab yum rdzogs par gsal :
de yi thugs kar tsit+ta'i yang snying du :
thabs shes nyi zla pad+ma'i dkyil 'khor dbus :
rdo rje rtse lnga 'greng ba'i mtha' skor du :
rtsa ba'i sngags kyi 'od zer 'phro bar bsgom :
hU~M:
lte bar nyi zla kha sbyor pad zla'i dbus :
rig stong kun bzang pad+ma sku mdog mthing :
skyil krung mnyam gzhag bzang mo yum dang sbyor :
snang la rang bzhin ma grub lhun sdug 'tsher :
'dzin med rang byung rang shar rang du bsgom :
hrI:
phyogs bzhir pad+ma kha dog bzhi ldan dbus :
rig rtsal 'gag med gu ru sku lngar shar :
shar du badzra thod phreng sku mdog mthing :
lho ru rat+na thod phreng sku mdog ser :
nub tu pad+ma thod phreng sku mdog dmar :
byang du karma thod phreng sku mdog ljang :
thugs kar bud+d+ha thod phreng sku mdog dkar :
zhabs gnyis skyil krung rdor dril yum la 'khyud :
so so'i sku mdog rigs kyi kha dog la :
rang 'dra'i yum chen sku la 'dzum mdangs 'khril :
yum rnams gcer bu gri thod rgyan drug spras :
de yi phyi rim rin chen zur brgyad la :
'gro 'dul sprul sku gu ru mtshan brgyad shar :
shar du pad+ma 'byung gnas sku mdog mthing :
phyag gnyis rdo rje dril bu thugs kar bsnams :
shar lhor pad+ma saM b+ha sku mdog dkar :
phyag gnyis bdud rtsi skyabs sbyin thugs kar bsnol :
lho ru blo ldan mchog sred sku mdog dkar :
phyag gnyis Da ru pad phor thugs kar bsnol :
lho nub pad+ma rgyal po sku mdog dmar :
phyag gnyis lcags sgrog me long thugs kar bsnol :
nub phyogs nyi ma 'od zer sku mdog ser :
phyag gnyis rtse gsum nyi zhags thugs kar bsnol :
nub byang shAkya seng ge sku mdog ser :
phyag gnyis mnyam gzhag chos gos snam sbyar dmar :
byang phyogs seng ge sgra sgrog sku mdog mthing :
phyag gnyis lcags sgrog sdigs mdzub thugs kar bsnol :
byang shar rdo rje gro lod sku mdog dmar :
khro 'dzum phyag gnyis rdo rje phur pa gdengs :
kun kyang 'khor los sgyur ba'i cha lugs la :
prog zhu rin chen rgyan cha za 'og mnabs :
rdo rje skyil krung gzi brjid ldan par gsal :
phyi rol khor yug mu khyud lnga 'khor mdzes :
phyi nang gsang ba bla med gu ru'i tshogs :
tshom bu shigs se 'ja' 'od khyugs se bsgom :
de yi phyi rol mu khyud mdzes pa la :
rigs 'dus dpa' bo mkha' 'gro chos skyong bcas :
sgo bzhir DA ki sde bzhi rigs mthun gsal :
dngos grub ma lus ster zhing bar chad sel :
sprin phung 'dus pa lta bu ma yengs gsal :
de nas spyan 'dren pa ni :
gtso bo'i thugs ka nas 'od zer 'phros pas :
rang bzhin chos kyi dbyings zangs mdog dpal ri'i rtse mo pad+ma 'od kyi gzhal yas nas rig 'dzin pad+ma 'byung gnas la :
'khor rig 'dzin bla ma yi dam lha tshogs mkha' 'gro chos skyong rgya mtshos bskor ba sprin gtibs pa ltar 'od me re re byon par bsams la rol mo spos bcas gdung ba'i dbyangs kyis 'di skad do :
hU~M:
bzhengs shig bzhengs shig chos kyi dbyings nas bzhengs :
rnam dag chos kyi dbyings nas sku skyod cig :
rig 'dzin chen po o rgyan thod phreng rtsal :
bdag gzhan 'gro ba'i don du spyan 'dren gshegs :
yi dam kun 'dus o rgyan rin po che :
byin gyis brlab phyir gnas 'dir spyan 'dren gshegs :
mkha' 'gro kun 'dus o rgyan rin po che :
dngos grub stsol phyir gnas 'dir spyan 'dren gshegs :
chos skyong kun 'dus ma hA gu ru rje :
bar chad sel phyir gnas 'dir spyan 'dren gshegs :
dam can kun 'dus che mchog thod phreng rtsal :
phrin las mdzad phyir gnas 'dir spyan 'dren gshegs :
hU~M:
sngon tshe 'das pa bskal pa'i dang po la :
yul ni o rgyan nub byang mtsho gling dbus :
yab med yum med pad+ma'i sdong po la :
legs byon rgyal sras mchog tu sku 'khrungs pa :
ngo mtshar rmad byung pad+ma 'byung gnas la :
'khor du mkha' 'gro rgya mtsho 'bum gyis bskor :
pha mchog khyed kyi rjes su bdag sgrub kyis :
byin gyis brlab phyir gnas 'dir gshegs su gsol :
sgrub mchog bu dang 'gro la thugs rjes dgongs :
brgyud 'dzin bu la dbang bzhi yongs rdzogs skur :
hU~M:
yul gyi ming ni lho nub rnga yab gling :
zangs mdog dpal gyi ri bo'i rtse mo nas :
pad+ma 'od 'bar pho brang gzhal yas su :
rje btsun o rgyan gu ru rin po che :
blta bas mi ngoms lha mchog thod phreng rtsal :
sku la ye shes 'od phung gzi brjid 'bar :
sprul pa sku gsum sku lnga mtshan brgyad bcas :
rig 'dzin rgyal ba rgya mtsho sprin ltar gtibs :
yi dam rgyal ba rgya mtsho 'ja' ltar 'khrigs :
ma tshogs mkha' 'gro rgya mtsho spungs se spung :
chos skyong rgya mtsho las byed khyugs se khyug :
dam can rgya mtsho glog ltar 'tshubs se 'tshub :
dpa' bo rgya mtsho'i bro brdung khrabs se khrab :
dpa' mo rgya mtsho'i gar byed shigs se shig :
mchog thun dngos grub char 'beb si li li :
hU~M gi gsang sngags snang glu ti ri ri :
phaT kyi brda skad nyams dbyangs sangs se sang :
byin gyis brlab phyir gnas 'dir gshegs su gsol :
sgrub mchog bu la dbang bzhi yongs rdzogs skur :
hU~M:
da dus bskal pa snyigs ma'i dus mtha' 'dir :
thugs rje'i bdag nyid o rgyan rin po che :
dran tsam mos pas byin rlabs dpag med 'byung :
de skad zhal bzhes thugs dam dgongs mdzod la :
dbang bskur byin brlab dngos grub 'byung ba'i phyir :
rnal 'byor sgrub mchog bu yis spyan 'dren na :
gnas mchog 'di ru byin chen dbab tu gsol :
sgrub mchog bu la dbang bzhi bskur du gsol :
bgegs rigs bdud dang 'byung po'i bar chad zlog :
mchog dang thun mong gnyis kyi dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
de nas bzhugs su gsol ba ni :
hU~M:
mchog gsum rtsa gsum sku gsum kun 'dus dpal :
rang byung lhun grub gu ru thod phreng rtsal :
chos nyid brdal ba yangs pa'i dkyil 'khor du :
skyon bral rang byung pad+ma'i sdong po la :
rang byung thabs shes nyi zla 'od 'bar steng :
mchog gsum rtsa gsum sku gsum kun 'dus sku :
rgyal sras pad+ma 'byung gnas bzhugs su gsol :
sku gsum sku lnga mtshan brgyad chos skyong bcas :
bde gshegs kun 'dus gu ru bzhugs su gsol :
dam tshig ye shes dbyer med brtan par bzhugs :
sgrub mchog bu la dbang bzhi yongs rdzogs skur :
bgegs rigs bdud dang 'byung po'i bar chad zlog :
mchog dang thun mong gnyis kyi dngos grub stsol :
de nas phyag 'tshal ba ni :
hU~M:
rang byung lhun grub ma hA gu ru rje :
mdzes shing brjid ldan lta bas mi ngoms pa :
mtshan dang dpe byad dpal 'bar rab tu brgyan :
rig 'dzin o rgyan chen po'i sku la bstod :
hU~M:
yi dam kun 'dus che mchog he ru ka :
'gag med rnam dag tshangs dbyangs chos kyi sgra :
snyan pa'i gsung dbyangs drug cu'i sgra dang ldan :
yi dam kun 'dus gu ru'i gsung la bstod :
hU~M:
mkha' 'gro kun 'dus rgyal sras pad+ma 'byung :
ma bcos lhun grub bde ba chen po'i dbyings :
lhun grub 'od gsal ye shes lnga dang ldan :
mkha' 'gro kun 'dus pad 'byung thugs la bstod :
hU~M:
dus gsum bde gshegs rgyal ba kun 'dus dpal :
kun gyi bdag nyid ma hA gu ru rjer :
sgrub pa po yis sgo gsum gus phyag 'tshal :
sgrub mchog bu la dbang bzhi yongs rdzogs skur :
bgegs rigs bdud dang 'byung po'i bar chad zlog :
mchog dang thun mong gnyis kyi dngos grub stsol :
de nas mchod pa 'bul ba'i rim pa ni :
dang po phyi mchod 'bul ba ni :
hU~M:
bde gshegs kun 'dus pad+ma thod phreng ni :
mchog gsum rtsa gsum sku gsum ngo bo nyid :
o rgyan rig 'dzin pad+ma'i lha tshogs la :
lha rdzas phyi mchod sna tshogs 'bul ba ni :
rang byung rnam dag nam mkha'i klong yangs su :
me tog la sogs rnam lnga'i mchod pa 'bul :
ga Na la sogs 'dod yon lnga ldan mchod :
gser dngul la sogs rin chen sna tshogs mchod :
tsan+dan la sogs dri zhim sna tshogs mchod :
za 'og la sogs dar zab sna tshogs mchod :
rgyal mtshan la sogs spyan gzigs sna tshogs mchod :
zhal zas la sogs dkar gsum mngar gsum mchod :
pi waM gling bu dung thod rnga sgras mchod :
mchod tshogs 'di bzhes mchog thun dngos grub stsol :
de nas bdud rtsi sman gyi mchod pa ni :
hU~M:
mchog gsum rtsa gsum sku gsum ngo bo nyid :
rigs 'dus lha mchog o rgyan pad+ma la :
rang byung rnam dag sman mchod 'bul ba ni :
mtshan ldan rdo rje b+han+d+ha'i snod mchog nang :
gdod nas rnam dag bdud rtsi rtsa brgyad la :
lo 'dab stong la sbyar ba'i a mr-ita :
dug lnga sel ba'i bdud rtsi sman mchod 'di :
rigs 'dus o rgyan chen po'i tshogs la 'bul :
'chi med tshe yi dngos grub bstsal du gsol :
gu ru sarba pany+tsa a mr-ita pU dza ho :
de nas gtor ma 'bul ba ni :
hU~M:
bla ma yi dam mkha' 'gro kun 'dus dpal :
o rgyan rig 'dzin pad+ma thod phreng rtsal :
rang byung rnam dag gtor ma 'bul ba ni :
mtshan ldan b+han+d+ha rdo rje'i snod mchog nang :
sha lnga bdud rtsi lnga dang 'bru lnga yi :
ye shes lnga ldan bdud rtsi'i dpal gtor 'di :
rigs 'dus o rgyan 'khor dang bcas la 'bul :
'byor ldan longs spyod tshogs kyi dngos grub stsol :
gu ru sarba ba liM ta pU dza ho :
de nas rak+ta 'bul ba ni :
hU~M:
bla ma yi dam mkha' 'gro kun 'dus dpal :
o rgyan rig 'dzin pad+ma thod phreng rtsal :
rang byung gsang mchod rak+ta 'bul ba ni :
chos nyid dbyings las rang byung gsang ba'i rdzas :
'dod chags rnam dag yum gyi thig ler 'khyil :
chags med bde chen dmar gsal mdangs dang ldan :
nyon mongs 'joms byed dmar chen rak+ta 'di :
rigs 'dus o rgyan 'khor dang bcas la 'bul :
khams gsum dbang sdud rgyas pa'i dngos grub stsol :
gu ru sarba rak+ta pU dza ho :
de nas bskang thon du 'bul ba ni :
hU~M:
bla ma yi dam mkha' 'gro kun 'dus dpal :
rig 'dzin kun 'dus o rgyan thugs dam bskang :
yi dam kun 'dus gu ru'i thugs dam bskang :
mkha' 'gro kun 'dus pad 'byung thugs dam bskang :
chos skyong kun 'dus thod phreng thugs dam bskang :
dam can kun 'dus che mchog thugs dam bskang :
sku gsum lhun grub gu ru'i thugs dam bskang :
sku lnga 'gro 'dul mtshan brgyad thugs dam bskang :
thugs dam dgyes skong mchog thun dngos grub stsol :
sgrub pa po la dbang bzhi yongs rdzogs skur :
de nas bstod pa 'bul zhing gsol ba gdab pa ni :
hU~M:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum lhun grub gu ru'i sku la bstod :
hU~M:
sku ni mi 'gyur sku mchog kun tu bzang :
gsung ni mi 'gag gsung mchog rigs bdag gsung :
thugs ni mi g.yo thugs mchog smra brjod 'das :
sku gsung thugs mchog gu ru'i sku la bstod :
hU~M:
rigs 'dus che mchog o rgyan gu ru ni :
sku las 'od 'phros 'ja' tshon gur nang bzhugs :
zhi zhing spyan gsum 'dzum mdangs ldan pa ni :
chos nyid zhi ba'i ngang las ma g.yos rtags :
chos sku pad+ma 'byung gnas sku la bstod :
hU~M:
yi dam kun 'dus o rgyan chen po ni :
dbu skra thor tshugs nor bu'i rtse bran mdzes :
rin chen rgyan rdzogs rdo rje thugs kar 'dzin :
dngos grub ster mdzad bdud rtsi'i bum pa bsnams :
longs sku kun 'dus gu ru'i sku la bstod :
hU~M:
mkha' 'gro kun 'dus o rgyan chen po ni :
pad sdong ge sar nyi zla'i gdan la bzhugs :
za 'og le brgan chos gos pad zhwa gsol :
sprul pas gdul bya 'gro ba 'dul ba'i rtags :
sprul sku kun 'dus gu ru'i sku la bstod :
hU~M:
chos skyong kun 'dus o rgyan chen po ni :
spyan gsum khro 'dzum kha T+wAM sku la brten :
rngam brjid sku la 'od phung gzi brjid 'bar :
khams gsum srid gsum 'gro ba'i don mdzad rtags :
'gro 'dul ma hA gu ru'i sku la bstod :
gsol ba 'debs so o rgyan rin po che :
gu ru thugs rje can gyi byin gyis rlobs :
brgyud 'dzin bu la dbang bzhi yongs rdzogs skur :
hU~M:
phrin las kun 'dus o rgyan chen po ni :
zhi ba'i las mdzad rdo rje thod phreng rtsal :
rgyas pa'i las mdzad rat+na thod phreng rtsal :
dbang gi las mdzad pad+ma thod phreng rtsal :
drag po'i las mdzad karma thod phreng rtsal :
las bzhi lhun grub gu ru'i sku la bstod :
gsol ba 'debs so o rgyan rin po che :
gu ru thugs rje can gyi byin gyis rlobs :
sgrub mchog bu la dbang bzhi yongs rdzogs skur :
hU~M:
skye med chos sku zhi ba'i ngang nyid las :
dus gsum rgyal ba'i phrin las rab bsngags pa :
gang la gang 'dul de la der ston pa'i :
rang byung lhun grub gu ru'i sku la bstod :
hU~M:
yul gyi ming ni o rgyan nub byang mtshor :
ge sar pad sdong rtse la sprul sku 'khrungs :
rgyal sras mtsho skyes rdo rje'i sku la bstod :
hU~M:
rgya gar yul gyi ming ni o rgyan yul :
rgyal srid chos kyis skyong zhing 'gro don mdzad :
pad 'byung mchog sred sku la phyag 'tshal bstod :
hU~M:
yul gyi ming ni rgya gar ma ga d+hA:
theg mchog sde snod chos kyis 'gro don mdzad :
shAkya seng ge'i sku la phyag 'tshal bstod :
hU~M:
yul gyi ming ni rgya gar za hor yul :
ya mtshan ngo mtshar rdzu 'phrul sna tshogs bstan :
pad+ma thod phreng sku la phyag 'tshal bstod :
hU~M:
o rgyan yul gyi rA ga yangs pa can :
gsang sngags theg chen chos kyis 'gro don mdzad :
pad+ma sam+b+ha'i sku la phyag 'tshal bstod :
hU~M:
yul ni bal yul yang le shod kyi gnas :
lha srid sde brgyad dam btags 'gro don mdzad :
pad+ma rgyal po'i sku la phyag 'tshal bstod :
hU~M:
o rgyan yul gyi ming ni so sa'i gling :
sprul pa dpag med 'gro ba ma lus 'dul :
gu ru sUr+Ya'i sku la phyag 'tshal bstod :
hU~M:
yul gyi ming ni rgya gar rdo rje gdan :
mu stegs log lta 'dul ba'i 'gro don mdzad :
seng ge sgra sgrog sku la phyag 'tshal bstod :
hU~M:
bod yul stag tshang seng ge bsam 'grub tu :
dregs pa dgra bgegs tshar gcod 'gro don mdzad :
rdo rje gro lod sku la phyag 'tshal bstod :
hU~M:
yul gyi ming ni bsam yas bod kyi yul :
lha 'dre mi gsum thams cad dbang du bsdus :
'gro don phyi nang chos kyi 'khor lo bskor :
o rgyan chen po'i sku la phyag 'tshal bstod :
hU~M:
da lta dus ngan lnga brgya tha ma 'dir :
lho nub dpal ri srin po'i kha gnon mdzad :
zhe sdang srin por thabs kyis chos bstan btul :
sprul pa bye ba phrag brgya phyogs bcur 'gyed :
'dzam gling bod du sprul pa rgyun mi 'chad :
dad ldan 'gro rnams bde ba can du bkod :
o rgyan thod phreng rtsal la phyag 'tshal bstod :
gsol ba 'debs so o rgyan rin po che :
gu ru thugs rje can gyi byin gyis rlobs :
sgrub mchog bu la dbang bzhi yongs rdzogs skur :
de nas bshags pa 'bul ba ni :
hU~M:
bla ma yi dam mkha' 'gro kun 'dus dpal :
o rgyan rig 'dzin chen po dgongs su gsol :
bdag ni ye nas mngon sangs rgyas rgyu la :
ma rig 'khrul pa'i dbang gis g.yang sa 'dir :
rtag tu 'khor zhing sdug bsngal dpag med bsags :
bde gshegs kun 'dus gu ru'i spyan sngar bshags :
bdag gis ma rig lus ngag yid gsum gyi :
bag med dbang gis dam tshig las la 'gal :
mos gus chung bas bla ma'i sku ma mnyes :
rang byung gu ru'i sku la mthol lo bshags :
shes rab chung bas chos nyid don ma rtogs :
yi dam kun 'dus gu ru'i sku la bshags :
le lo'i dbang gis sgrub pa mthar ma phyin :
o rgyan mkha' 'gro'i sku la mthol lo bshags :
yo byad chung bas mchod tshogs rdzas ma tshang :
gu ru chos skyong spyan sngar mthol lo bshags :
log lta'i dbang gis gzhan gyi yon tan smad :
gu ru dpa' bo dpa' mo'i spyan sngar mthol lo bshags :
ma rig dbang gis mi dge sna tshogs bsags :
gu ru dam can rgya mtsho'i spyan sngar bshags :
mthol lo bshags so rigs 'dus gu ru rje :
dag go byang ngo dbang dang dngos grub stsol :
de nas 'dzab dgongs gsal gdab cing :
'dzab bzla ba ni :
e ma ho :
mdun gyi nam mkhar 'ja' tshon 'od lnga'i klong :
ma chags pad+ma ge sar sdong po'i dbus :
nyi zla 'od gsal thabs shes rang byung gnas :
bde gshegs kun 'dus ma hA gu ru ni :
sku mdog dkar la cung zad dmar mdangs chags :
zab ber le brgan dbang ber sngon dmar gsol :
ngur smrig chos gos gser gyi mig mang ris :
pad zhwa nyi zla rdo rje nor bus mtshan :
phyag g.yas rdo rje rtse lnga thugs kar 'dzin :
phyag g.yon b+han+d+ha bdud rtsi'i bum pa bsnams :
kha T+wAM mchan bcug zhabs gnyis skyil krung bzhugs :
sku la thugs rje'i 'od zer gzi brjid 'phro :
byin rlabs dngos grub char ltar si li li :
steng du bka' brgyud bla ma rig 'dzin 'khrigs :
bar du yi dam lha tshogs 'ja' ltar shar :
phyi rol mkha' 'gro chos skyong sprin ltar 'dus :
g.yas su dpa' bo rgya mtshos nyams bro brdung :
g.yon du dpa' mo rgya mtshos glu gar byed :
mdun du mkha' 'gro rgya mtshos dngos grub ster :
kun kyang gu ru'i ngo bo rnam 'gyur te :
sku gsung thugs dang yon tan phrin las kyi :
dngos grub dgos 'dod char ltar 'beb par bsam :
zhes gsol 'debs rgyas bsdus sogs gang 'dod bya :
sgrub pa gang byed kyi mngon rtogs 'dzab kyang blang :
rgyun khyer byin rlabs rmad byung bsnyen sgrub kun 'dus 'di nyid bsnyen par bya'o :
oM AHhU~M:
badzra gu ru pad+ma dz+nyA na sid+d+hi hU~M:
zhes bsnyen 'dzab bstod dngos grub bskul ba'i gsol 'debs bcas zur du gsal :
bla ma'i thugs sgrub yid bzhin nor bu'i mos gus gdung ba'i gsol 'debs las byang me tog phreng ba'i dngos gzhi'i rim pa rdzogs so :
sa ma ya :
rgya rgya rgya :[  \u0f88   ]sku gsung thugs kyi rgya yod do :[       \u0f88       ]spyi don gsum pa rjes kyi rim pa ni :
dang po bsang sbyang byin gyis brlab :
gnyis pa spyan 'dren pa :
gsum pa tshogs dang po 'bul ba :
bzhi pa bar pa bshags pa :
lnga pa tha ma bsgral ba :
drug pa tshogs la 'dus pa rol ba :
bdun pa lhag ma bya ba :
brgyad pa lha tshogs bskul ba :
dgu pa chad brtan skyong ba :
bcu pa rta bro bya ba :
bcu gcig pa dngos grub blang zhing dbang zhu ba :
bcu gnyis pa bshags pa bya ba :
bcu gsum pa smon lam bya ba :
bcu bzhi pa bkra shis bya ba :
bco lnga pa dal bsdu ba :
bcu drug pa rgyun spyod bya ba'o :
sa ma ya :
d+h+ya d+h+ya d+h+ya :[ \u0f88 ]de la dang po bsang sbyang byin gyis brlab pa ni :
oM sarba dra byaM sho d+ha ni hU~M phaT:
hU~M:
rang nyid rigs 'dus gu ru'i skur gsal ba'i :
thugs ka'i hU~M las byung ba'i raM yaM khaM:
tshogs la 'od 'phros dri ma bsregs gtor bkrus :
raM yaM khaM:
hU~M:
b+h+rU~M las mtshan ldan rdo rje'i snod mchog tu :
zhal zas longs spyod tshogs kyi mchod pa spungs :
hU~M gis rnam rtog dri ma dag par sbyangs :
AHyis zag med bdud rtsi'i rang bzhin gyur :
oM gyis 'dod yon snang srid nam mkha' gang :
hrIHyis phun tshogs lha rdzas mtha' klas gyur :
oM AHhU~M ma hA sarba pany+tsa ga Na tsakra sarba pU dza ho :
de nas lha tshogs spyan 'dren pa ni :
hU~M:
yul gyi ming ni gling mchog rnga yab gling :
zangs mdog dpal gyi ri bo'i gnas mchog gi :
ngo mtshar pad+ma 'od kyi gzhal yas nas :
o rgyan chen po pad+ma thod phreng rtsal :
bskal pa snyigs mar thug pa'i dus mtha' 'dir :
bdag sogs 'gro la thugs rjes dgongs mdzod cig :
brgyud 'dzin gsol btab tshogs gsag bsod nams spel :
o rgyan rig 'dzin rgya mtsho tshogs la gshegs :
yi dam kun 'dus ma hA gu ru rje :
tshogs la spyan 'dren 'dir gshegs byin chen phob :
mkha' 'gro kun 'dus rgyal sras pad+ma 'byung :
tshogs la spyan 'dren 'dir gshegs byin chen phob :
chos skyong kun 'dus dam can thod phreng rtsal :
tshogs la spyan 'dren 'dir gshegs byin chen phob :
rigs rnams kun 'dus bder gshegs pad+ma 'byung :
tshogs la spyan 'dren 'dir gshegs byin chen phob :
sku gsum sku la mtshan brgyad yab yum bcas :
tshogs la spyan 'dren 'dir gshegs byin chen phob :
'khor du rig 'dzin mkha' 'gro rgya mtshos bskor :
khyed kyi rjes su 'jug cing bdag sgrub kyis :
byin gyis brlab phyir tshogs la spyan 'dren gshegs :
bgegs dang log 'dren phyi nang bar chad sol :
mchog dang thun mong rnam gnyis dngos grub stsol :
de nas tshogs dang po 'bul zhing bskang ba ni :
hU~M:
bla ma yi dam mkha' 'gro kun 'dus dpal :
o rgyan rig 'dzin pad+ma thod phreng rtsal :
brgyud 'dzin byin gyis brlab phyir tshogs kyis mchod :
yi dam kun 'dus che mchog pad+ma la :
brgyud 'dzin tshogs gnyis rdzogs phyir tshogs mchod 'bul :
mkha' 'gro kun 'dus rgyal sras pad+ma 'byung :
brgyud 'dzin dngos grub thob phyir mchod pa 'bul :
chos skyong kun 'dus pad+ma thod phreng rtsal :
brgyud 'dzin bar chad sel phyir tshogs mchod 'bul :
dam can kun 'dus ma hA gu ru la :
brgyud 'dzin phrin las bsgrub phyir tshogs mchod 'bul :
bde gshegs kun 'dus sku lnga mtshan brgyad la :
brgyud 'dzin nyams rtogs spel phyir tshogs mchod 'bul :
sku gsung thugs kyi dngos grub rnam gnyis stsol :
hU~M:
rang byung rnam dag gsang ba'i dkyil 'khor du :
phyi nang gsang gsum mchod pa'i bye brag rnams :
bdud rtsi sman gyi rgya mtsho a mr-ita :
rak+ta dmar gyi mchod yon dam rdzas dang :
rmad byung gtor ma rin chen 'bar ba dang :
zhal zas tshogs kyi longs spyod sna tshogs dang :
dngos su 'byor dang yid sprul mchod pa'i tshogs :
dpag med nam mkha'i mtha' klas gyur pa 'dis :
rang byung lhun grub o rgyan thugs dam bskang :
yi dam kun 'dus gu ru'i thugs dam bskang :
mkha' 'gro kun 'dus pad+ma'i thugs dam bskang :
chos skyong kun 'dus che mchog thugs dam bskang :
dam can kun 'dus thod phreng thugs dam bskang :
bde gshegs kun 'dus gu ru'i thugs dam bskang :
rig 'dzin 'dus pa rtsal gyi thugs dam bskang :
sku gsum lhun grub gu ru'i thugs dam bskang :
sku lnga mtshan brgyad gu ru'i thugs dam bskang :
yang gsang bla med lha tshogs thugs dam bskang :
brgyud 'dzin byin gyis brlab phyir thugs dam bskang :
dbang bzhi yongs rdzogs bskur phyir thugs dam bskang :
mchog thun dngos grub stsol phyir thugs dam bskang :
bsod nams tshogs chen rdzogs phyir thugs dam bskang :
dam tshig nyams chag bskang phyir thugs dam bskang :
lta ba yangs pa mchog gis thugs dam bskang :
sgom pa 'dzin med mchog gis thugs dam bskang :
spyod pa shugs 'byung zhib mos thugs dam bskang :
'bras bu 'gyur med mchog gis thugs dam bskang :
thugs dam bskang ngo mchog gi dngos grub stsol :
de nas bar pa bshags pa bya ba ni :
hU~M:
bla ma yi dam mkha' 'gro kun 'dus dpal :
rigs 'dus o rgyan chen po dgongs su gsol :
bdag gis thog ma med nas da lta'i bar :
sgo gsum ma rig mi khom dbang gyur pas :
rtsa gsum rdo rje slob dpon mched lcam gyi :
thugs dam las 'gal nyams chag ci bgyis pa :
zhal zas tshogs kyi mchod pas skong zhing bshags :
sku yi dam tshig las 'gal nyams chag rnams :
rig 'dzin kun 'dus gu ru'i sku la bshags :
gsung gi dam tshig las 'gal nyams chag rnams :
yi dam kun 'dus gu ru'i gsung la bshags :
thugs kyi dam tshig las 'gal nyams chag rnams :
mkha' 'gro kun 'dus pad 'byung sku la bshags :
yon tan dam tshig las 'gal nyams chag rnams :
chos skyong kun 'dus che mchog sku la bshags :
phrin las dam tshig las 'gal nyams chag rnams :
dam can kun 'dus thod phreng spyan sngar bshags :
yan lag nyer lnga'i dam tshig nyams chag rnams :
rig 'dzin 'dus pa'i lha tshogs spyan sngar bshags :
bzod par bzhes nas mchog thun dngos grub stsol :
de nas tshogs gsum pa bsgral zhing bstab pa ni :
hU~M:
rig 'dzin kun 'dus o rgyan byin rlabs dang :
yi dam kun 'dus gu ru'i ting 'dzin dang :
mkha' 'gro kun 'dus pad 'byung mthu rtsal dang :
chos skyong kun 'dus thod phreng mthu stobs kyis :
dug gsum dug lnga las gyur dgra bgegs rnams :
chos dbyings skye med gru gsum klong du khug :
e yaM dza :
nr-i yaM dza :
hU~M:
bla ma yi dam mkha' 'gro kun 'dus dpal :
pad+ma rdo rje drag po thod phreng rtsal :
phyag g.yas rdo rje stabs kyis gsor zhing 'debs :
phyag g.yon phur bus dgra bgegs snying la gzir :
gnod byed dgra bgegs 'byung po rdul du rlog :
hU~M:
yi dam kun 'dus che mchog he ru ka :
lcags kyu zhags pa mtshon chas dgra bgegs gzir :
gnod byed dam sri pho mo rdul du rlog :
hU~M:
mkha' 'gro kun 'dus pad+ma he ru ka :
gri gug thod khrag 'bar bas dgra bgegs gzir :
gnod byed dam sri pho mo rdul du rlog :
dug gsum dug lnga ma lus dbyings su sgrol :
gu ru badzra kro ta nr-i tri sha trUM dza :
dgra bgegs 'byung po mA ra ya phaT:
de nas zhal du bstab pa ni :
hU~M:
rang byung lhun grub pad+ma thod phreng rtsal :
dgra bgegs bsgral pa'i sha khrag zhal du bstab :
rig 'dzin kun 'dus ma hA gu ru la :
nyon mongs dug gsum sku gsum dbyings su bstab :
yi dam kun 'dus che mchog pad+ma la :
dug lnga ye shes lnga yi dbyings su bstab :
mkha' 'gro kun 'dus rgyal sras pad+ma la :
gnyis 'dzin bag chags gnyis med klong du bstab :
chos skyong kun 'dus o rgyan thod phreng rtsal :
nga bdag gdon gzugs mnyam nyid klong du bstab :
dam can kun 'dus drag po thod phreng rtsal :
gzung 'dzin mdud pa rang grol klong du bstab :
bde gshegs kun 'dus ma hA gu ru rje :
nyon mongs ma rig ka dag klong du bstab :
dug gsum sha khrag rus pa zhal du bstab :
zhal du bstab bo bzhes shig kha raM khA hi :
de nas 'dus pa rgya mtshos tshogs la rol pa ni :
dang po slob dpon la 'bul ba ni :
ho :
rdo rje slob dpon dgongs su gsol :
'di ni legs 'ong ya mtshan chos :
rnam rtog the tshom bya mi rung :
skye med ngang du dgongs te rol :
a la la ma hA su kha pU dza ho :
rdo rje slob dpon gyis lan 'debs pa ni :
e ma ho :
'di ni ngo mtshar rin thang med :
chags 'dzin rtog pa'i dri ma bral :
gzung 'dzin mtshan ma rang grol nas :
de bzhin nyid la mnyam par gzhag :
ces bya :
de nas 'dus pa rgya mtsho la slob dpon gyis chos bshad pa ni :
ho :
zag med tshogs kyi longs spyod 'di :
dngos grub thob pa'i gzhi ma yin :
dam rdzas longs spyod ngo mtshar che :
khyed rnams tshe rabs bsod nams thob :
rang lus rtsa gsum dkyil 'khor bsgom :
snod bcud lha dang gzhal yas khang :
zag med bdud rtsi tshogs mchod 'di :
mnyam nyid bde ba'i ngang du rol :
mched lcam rnams /
sa ma ya sid+d+hi sid+d+hi ma hA sarba sid+d+hi pha la a la la ho :
ces pad+mas blangs la gsum ldan ngang du rol par bya'o :
de nas lhag ma bya ba ni :
dang po lhag ma'i lha tshogs bskul ba ni :
hU~M:
o rgyan rig 'dzin pad+ma thod phreng gi :
bka' nyan las byed bka' srung mkha' 'gro'i tshogs :
bzhengs shig bzhengs shig dpal gyi gtor ma bzhes :
mdzod cig mdzod cig bka' yi phrin las mdzod :
ha :
zhi ba'i las mdzad rdo rje mkha' 'gro'i tshogs :
rdo rje rigs kyi mkha' 'gro sku skyod cig :
'khor du rang 'dra dkar mo 'bum gyis bskor :
sku mdog dkar mo g.yu yi thor tshugs can :
ri :
rgyas pa'i las byed rin chen DA ki'i tshogs :
rin chen rigs kyi DA ki sku skyod cig :
'khor du rang 'dra ser mo 'bum gyis bskor :
sku mdog ser mo gser gyi gdu bu can :
ni :
dbang gi las byed pad+ma mkha' 'gro'i tshogs :
pad+ma rigs kyi DA ki sku skyod cig :
'khor du rang 'dra dmar mo 'bum gyis bskor :
sku mdog dmar mo bse yi lan phran can :
sa :
drag po'i las byed karma mkha' 'gro'i tshogs :
las kyi rigs kyi DA ki sku skyod cig :
'khor du rang 'dra ljang mo 'bum gyis bskor :
sku mdog ljang mo mu men sked chings can :
kun kyang dbu la thor tshugs rang rtags brgyan :
dbu skra sil bu lcang lo nyi li li :
rgyan cha sna tshogs mang po pu ru ru :
rol mo sna tshogs mang po ti ri ri :
dpa' mo rgya mtshos bro brdung khrabs se khrab :
dpa' bo rgya mtshos gar byed shigs se shig :
hU~M gi snang glu gsang skad di ri ri :
phaT kyi brda skad nyams dbyangs sangs se sang :
mkha' 'gro dam can ma lus tshogs bcas kyis :
dpal gyi bka' yi gtor ma 'di longs la :
spang bya bdud rigs 'byung gdon bar chad zlog :
mthu rtsal thogs med drag po'i dngos grub stsol :
bcol pa'i phrin las ma lus grub par mdzod :
de nas lhag ma 'bul :
hU~M:
bla ma yi dam mkha' 'gro kun 'dus dpal :
o rgyan pad+ma rig 'dzin thod phreng gi :
bka' nyan las byed phud lhag dbang ba rnams :
'jig rten 'das dang ma 'das thams cad kyi :
ma mo mkha' 'gro shugs 'gro 'khor dang bcas :
dur khrod bdag mo ma mo la sogs pa'i :
'byung po yi dwags sde brgyad 'khor bcas rnams :
zhal zas phud lhag gtor ma 'di bzhes la :
dmigs bya dgra bo ma gtang myur du sgrol :
rnal 'byor bsam pa'i don rnams myur du sgrubs :
mi mthun rkyen dang bar chad thams cad zlog :
byang chub mchog tu sgrub pa'i grogs mdzod cig :
bcol pa'i phrin las myur du 'grub par mdzod :
ga Na tsakra sarba b+hU ta uts+tshiSh+Ta b+hak+Sha khA hi :
de nas lha tshogs phrin las bskul ba ni :
hU~M:
bzhengs shig rnam dag chos kyi dbyings nas bzhengs :
bla ma kun 'dus rig 'dzin sku bzhengs shig :
yi dam kun 'dus gu ru sku bzhengs shig :
mkha' 'gro kun 'dus pad 'byung sku bzhengs shig :
chos skyong kun 'dus thod phreng sku bzhengs shig :
dam can kun 'dus che mchog sku bzhengs shig :
hU~M:
sku la thugs rje'i 'od phung lhabs se lhab :
dar gyi cod pan sna tshogs pu ru ru :
gser gyi phyag gdub zhabs gdub si li li :
rol mo sgra dbyangs mang po di ri ri :
ma tshogs mkha' 'gro rgya mtsho spungs se spung :
dngos grub rnam gnyis char 'beb si li li :
thugs rje'i byin rlabs na bun thu lu lu :
kun kyang sid+d+hi brda skad 'u ru ru :
dpa' bo rgya mtshos bro rdung khrabs se khrab :
dpa' mo rgya mtshos gar byed shigs se shig :
hU~M gi snang glu gsang sngags ti ri ri :
phaT kyi brda skad nyams dbyangs sangs se sang :
rnal 'byor byin gyis brlab phyir gshegs su gsol :
hU~M:
khyed kyi thugs dam gnyan po gnad nas bskul :
gnas mchog 'di ru byin chen ya mtshan phob :
brgyud 'dzin bu slob rnams la dbang bzhi skur :
bgegs dang log 'dren phyi nang bar chad sol :
bdud rigs 'byung po'i bar chad thams cad zlog :
mchog dang thun mong dngos grub ma lus stsol :
de nas rang lus kyi dkyil 'khor gyi lha dang DA ki bskul ba ni :
hU~M:
rang byung rdo rje lus kyi dkyil 'khor du :
bla ma mkha' 'gro yang gsang thugs dam bskul :
hU~M:
spyi bo bde chen 'khor lo'i zhing khams su :
lha mchog badzra gu ru yab yum la :
rdo rje rigs kyi mkha' 'gro sum cus bskor :
bde chen gnyis med zung 'jug bde bar rol :
thugs dam bskul lo o rgyan DA ki'i tshogs :
rnal 'byor lus la mchog gi bde chen spor :
hU~M:
mgrin pa longs spyod ro 'dus 'khor lo'i dbus :
lha mchog pad+ma gu ru yab yum la :
pad+ma rigs kyi mkha' 'gro bcu drug bskor :
bde chen gnyis med zung 'jug bde bar rol :
thugs dam bskul lo o rgyan DA ki'i tshogs :
rnal 'byor ngag la mchog gi nus pa spor :
hU~M:
snying ga dran byed chos kyi 'khor lo'i dbus :
lha mchog bud+d+ha gu ru yab yum la :
sangs rgyas DA ki sum cu rtsa gnyis bskor :
bde chen gnyis med zung 'jug bde bar rol :
thugs dam bskul lo o rgyan DA ki'i tshogs :
rnal 'byor sems la mchog gi rtogs pa spor :
hU~M:
lte ba sprul pa skyed byed 'khor lo'i dbus :
lha mchog rat+na gu ru yab yum la :
rin chen DA ki drug cu rtsa bzhis bskor :
bde chen gnyis med zung 'jug bde bar rol :
thugs dam bskul lo o rgyan DA ki'i tshogs :
byin rlabs zung 'jug bde chen ye shes spor :
hU~M:
gsang ba bde ba myong byed 'khor lo'i dbus :
lha mchog karma gu ru yab yum la :
las kyi DA ki nyi shu rtsa gnyis bskor :
bde chen gnyis med zung 'jug bde bar rol :
thugs dam bskul lo o rgyan DA ki'i tshogs :
byin rlabs phrin las rnam bzhi'i dngos grub stsol :
hU~M:
rnam shes tshogs brgyad sgo lnga tshogs drug tu :
sprul sku gu ru mtshan brgyad yab yum la :
dur khrod DA ki stong phrag rtsa gnyis bskor :
bde chen gnyis med zung 'jug bde bar rol :
thugs dam bskul lo o rgyan DA ki'i tshogs :
snang sems gnyis med ro gcig dngos grub stsol :
o rgyan mkha' 'gro'i tshogs kyi thugs rje yis :
byang chub sgrub pa'i bar chad myur du zlog :
rkyen zlog dgra thul sngags kyi bstan pa skyongs :
bcol ba'i phrin las ma lus grub par mdzod :
tshes bcu yin na 'di'i skabs gtor dbang zhu 'o :
de nas bka' yi chad mdo 'bul ba ni :
hU~M:
sngon tshe tsa ri gsang sngags pho brang gi :
zil chen rdo rje gsang ba'i pho brang du :
rig 'dzin o rgyan chen po pad+ma dang :
slob ma rnam snang nam snying mtsho rgyal gyis :
bla ma yid bzhin dkyil 'khor zhal phyes tshe :
ye shes las las grub pa'i mkha' 'gro dang :
ma mo dam can zhing skyong tshogs bcas kyis :
rang rang gzugs bstan srog snying phul nas kyang :
sangs rgyas bstan pa bsrung bar ma chad dam :
gsang sngags theg chen bstan pa skyong ba dang :
bka' yi gtor ma blang bar ma chad dam :
sgrub mchog bu rnams skyong bar zhal bzhes pa'i :
sngon tshe zhal bzhes dam las ma 'da' bar :
rig 'dzin bka' yi gtor ma 'di bzhes la :
rnal 'byor bcol ba'i phrin las grub par mdzod :
de nas brtan ma mchod nas dam tshig bskul ba ni :
hU~M b+h+yo :
dzam gling brtan pa'i brtan ma chen mo bzhi :
bod khams skyong ba'i skyong ma chen mo bzhi :
bstan dgra 'dul ba'i bdud mo chen mo bzhi :
brtan ma chen mo bcu gnyis khyed rnams kyang :
rig 'dzin sngags 'chang pad+ma thod phreng gis :
yang le shod kyi brag gi sgrub gnas su :
dpal chen che mchog sgrub pa mdzad dus dang :
de phyis tsa ri zil chen gsang phug tu :
bla ma yid bzhin nor bu zhal phyes tshe :
dam tshig gnyan po gnad nas bskul ba'i dus :
bod yul sangs rgyas bstan pa skyong ba dang :
khyad par slob dpon pad+ma'i rig 'dzin rnams :
ma yis bu bzhin skyong bar dam bcas pa'i :
sngon tshe khas blangs dam tshig dran par gyis :
slob dpon bka' yi gtor ma 'di longs la :
phrin las gsang sngags bstan pa gnyan po srungs :
dkar phyogs skyongs la nag po'i tshogs rnams zlog :
byang chub sgrub pa'i mthun rkyen grogs mdzod cig :
rnal 'byor bcol ba'i phrin las grub par mdzod :
de nas rta bro bya ba ni :
hU~M:
bla ma yi dam mkha' 'gro kun 'dus dpal :
o rgyan chen po pad+ma thod phreng rtsal :
snang srid rnam dag lha dang lha mos bskor :
ye shes lnga yi glu blangs bro brdungs pas :
dug lnga'i mgo la 'od gsal chems se chem :
nyon mongs dgra bgegs log lta rang sar dag :
dug lnga ye shes lnga yi klong du non :
ma rig ma rtogs ka dag klong du non :
'gyur med stong nyid ye shes rgya yis btab :
de nas dngos grub blang zhing gtor dbang zhu ba ni :
gu ru'i lha tshogs thams cad rang gi spyi bo nas thim pas sku gsung thugs kyi dbang thob par bsam mo :
hU~M:
rig 'dzin kun 'dus o rgyan thod phreng rtsal :
'gyur med sku yi dbang skur dngos grub stsol :
yi dam kun 'dus ma hA gu ru yi :
'gag med gsung gi dbang skur dngos grub stsol :
mkha' 'gro kun 'dus rgyal sras pad 'byung gis :
spros bral thugs kyi dbang skuradangos grub stsol :
chos skyong kun 'dus o rgyan che mchog gis :
yon tan lhun grub dbang skur dngos grub stsol :
dam can kun 'dus pad+ma thod phreng rtsal :
phrin las thogs med dbang skur dngos grub stsol :
rig 'dzin kun 'dus o rgyan 'dus pa rtsal :
ston pa'i rgyal tshab dbang skur dngos grub stsol :
sku lnga mtshan brgyad dpa' bo mkha' 'gro'i tshogs :
'jigs brgyad zhi ba'i dbang skur dngos grub stsol :
tshe dbang longs spyod rgyas pa'i dbang skur dngos grub stsol :
khams gsum dbang sdud dbang skur dngos grub stsol :
dgra bgegs tshar gcod dbang skur dngos grub stsol :
mngon spyod phrin las dbang skur dngos grub stsol :
chos sku skye med dbang skur dngos grub stsol :
rig stong gting gsal dbang skur dngos grub stsol :
sku gsum sku lnga dbang skur dngos grub stsol :
gzhan snang dbang bsgyur dbang skur dngos grub stsol :
'khor ba dong sprugs dbang skur dngos grub stsol :
gsol ba 'debs so o rgyan rin po che :
gu ru thugs rje can gyi byin gyis rlobs :
sgrub mchog bu la dbang bzhi yongs rdzogs skur :
de nas bshags pa bya ba ni :
hU~M:
bla ma kun 'dus lha mchog yongs kyi gtso :
o rgyan rig 'dzin chen po bdag la dgongs :
lta sgom spyod pa dam rdzas ma tshang sogs :
yi dam kun 'dus gu ru'i spyan sngar bshags :
ting 'dzin le lo g.yeng ba'i dbang du shor :
mkha' 'gro kun 'dus pad 'byung sku la bshags :
bag med tshul gyis dam las ci 'gal ba :
chos skyong kun 'dus thod phreng sku la bshags :
tshogs gtor chad dang phud lhag nyams pa sogs :
dam can dpa' bo dpa' mo'i spyan sngar bshags :
'dul khrims bslab bya gsang sngags dam tshig nyams :
bla ma kun 'dus yid bzhin nor bu'i tshogs :
nyams chag mi dge bcu po so sor bshags :
mthol lo bshags so tshangs pa'i dngos grub stsol :
de nas smon lam zab mo gdab pa ni :
e ma ho :
rig 'dzin o rgyan chen po dgongs su gsol :
bdag gi lhag bsam rnam par dag pa'i mthus :
bla ma bsgrubs pas gu ru'i byin rlabs kyis :
bdag gzhan skye ba tshe rabs thams cad du :
zhing khams rnam dag o rgyan pho brang du :
ma hA gu ru khyed dang 'bral med shog :
mos gus ltem rkyang 'phel 'grib med pa yis :
mnyes nas thugs brtses mchog tu gzigs pa dang :
byin rlabs bdud rtsi dpag med 'thung bar shog :
sgo gsum dad pas zhabs tog nus pa dang :
ci yod chos la gtong phod nus pa yis :
sku gsum byin rlabs lhun grub 'byung bar shog :
rim gnyis zab mo bskyed rdzogs ting 'dzin gyis :
phrin las thams cad lhun gyis grub pa dang :
dbang gi dngos grub ma lus thob par shog :
log lta'i bdud rnams ma lus bzlog pa dang :
mngon spyod thogs med las rnams 'grub pa yis :
nad gdon bar chad thams cad zhi bar shog :
'khor dang longs spyod phrin las rgyas pa dang :
ci bsam rnam dag ma lus lhun grub pas :
bsam pa'i don rnams lhun gyis grub par shog :
zab mo mchog gi ting 'dzin skyong ba dang :
rtag tu yengs med sgrub la brtson pa yis :
sgrub pa'i 'bras bu ma lus mthar phyin shog :
phrin las rnam bzhi ma lus 'grub pa dang :
bstan pa'i bya ba rlabs chen spyod pa yis :
gdul bya phrin las longs spyod rgyas par shog :
lha srin sde brgyad bran du khol ba dang :
snang srid ma lus dbang du 'du ba yis :
sangs rgyas bstan pa srung ba'i dpal du shog :
theg chen zab mo gsang sngags dam chos rnams :
rgyud dang mthun pa'i dgongs pa don 'dril bas :
ma lus khong chud mkhyen gsum rgyas par shog :
nyams myong ting 'dzin rgyud la bsnun pa dang :
lta sgom spyod pa rnam par dag pa yis :
'bras bu 'gyur med mchog tu phyin par shog :
lhag bsam rnam dag snying rje tshad med dang :
skye 'gro ma lus dbang du 'du ba dang :
'brel tshad don ldan ma lus grol bar shog :
bsam kun yid bzhin nor bu lta bu yis :
mchog thun dgos 'dod phun sum tshogs pa dang :
kun la re 'dod dgos don skong bar shog :
bstan pa'i rgyal mtshan sgrub brgyud 'dzin pa dang :
gsang sngags rlabs chen brtul zhugs spyod pa yis :
brgyud 'dzin theg chen chos la spyod par shog :
zhing khams gnas ris rnam par dag pa nas :
rang nyid dag pa'i gzugs sku rab sprul nas :
'gro rnams theg chen chos la bkod par shog :
gu ru khyed kyis dngos grub brnyes pa ltar :
sgrub mchog bu yis myur du brnyes pa dang :
smon lam rnam dag ma lus 'grub par shog :
gu ru khyod kyis sprul pa 'gyed pa ltar :
bdag gi ting 'dzin 'bum phrag rab rgyas pas :
rdzu 'phrul sprul pa sna tshogs 'gyed par shog :
bdag sogs mkha' mnyam sems can ma lus kun :
gdod ma'i chos sku rang sa ma zin bar :
o rgyan gu ru nyid dang 'bral med shog :
sku gsum skad cig 'du 'bral med pa ru :
bla mas sgo gsum byin gyis brlab pa dang :
yi dam dngos grub ma lus ster bar shog :
mkha' 'gro'i lung bstan tshad ma 'byung ba dang :
sgrub pa'i 'bras bu nus mthu mthar phyin zhing :
chos skyong phyi nang bar chad sel bar shog :
o rgyan chen po bsgrubs pa'i byin rlabs kyis :
rdzu 'phrul mthu stobs phrin las rgya che yis :
'gro don 'khor ba dong nas sprugs par shog :
de nas bkra shis bya ba ni :
hU~M:
rig 'dzin kun 'dus o rgyan chen po'i sku :
byin rlabs gter mdzod bla ma'i bkra shis shog :
yi dam kun 'dus gu ru rin chen gsung :
dngos grub gter mdzod yi dam bkra shis shog :
mkha' 'gro kun 'dus rgyal sras pad+ma'i thugs :
phrin las gter mdzod mkha' 'gro'i bkra shis shog :
dus gsum rgyal ba kun gyis rab bsngags pa'i :
gu ru yid bzhin nor bu'i bkra shis shog :
chos skyong kun 'dus pad+ma thod phreng rtsal :
mthu stobs thogs med dam can bkra shis shog :
dus gsum sangs rgyas bde gshegs kun 'dus dpal :
sku mchog gu ru'i sku yi bkra shis shog :
theg dgu'i dam chos kun 'dus gsang sngags mdzod :
gsung mchog gu ru'i gsung gi bkra shis shog :
dus gsum rgyal ba kun 'dus kun bzang thugs :
thugs mchog gu ru'i thugs kyi bkra shis shog :
skye 'chi med pa mchog gi dngos grub brnyes :
gu ru khyed rang lta bu'i bkra shis shog :
srid gsum dzam gling bye ba phrag brgya na :
gang 'dul sprul pa 'gyed pa'i bkra shis shog :
'bad dang rtsol med bsam pa lhun gyis grub :
rtsa gsum yid bzhin nor bu'i bkra shis shog :
de nas dal bsdu ba ni :
ho :
bla ma yid bzhin nor bu'i dkyil 'khor shar :
'gro don kun rdzogs 'khor ba dong sprugs nas :
rten 'brel bcu gnyis lugs ldog rdzogs sangs rgyas :
dmigs med sgyu ma lta bur dbyings su gshegs :
rang sems bcas bcos med pa'i ngang du badzra mu :
stong pa'i klong nas rjes chags gdul bya'i don :
phyi snod thams cad dag pa'i gzhal yas khang :
bcud kyi gzugs snang thams cad rtsa ba gsum :
bdag nyid ye nas 'gyur med rdo rje'i sku :
gnyis med rol pa phyag rgya chen po'i ngang :
'gag med shar la shar tshad skye med stong :
zung 'jug mtha' gnyis bral ba'i ngang du spyod :
hU~M hU~M hU~M:
ces rtag chad mtha' bsal lo :
yi dam dgongs 'dus rta mchog rol pa'i cha rkyen yo ga gsum gyi cha lag :
bla ma yid bzhin nor bu'i las byang gdung ba'i gsol 'debs me tog phreng ba zhes bya ba rdzogs so :
gu ru de wa DA ki nI sa ma ya :
d+h+ya d+h+ya d+h+ya :[    \u0f88]
