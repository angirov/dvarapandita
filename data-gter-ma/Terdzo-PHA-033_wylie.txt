@#//
bka' brgyad bde gshegs 'dus pa las /
zhi ba'i tshe sgrub tshe lung bdun pa'i phrin las dbang bskur dang bcas pa 'chi med srog ster ces bya ba bzhugs so //
na mo gu ru A yur+dz+nyA na ya /
gdod nas rang byung rdo rje'i srog grub pas //
'gro la 'chi med mchog stsol lhag pa'i lhar //
gus pas btud nas zhi ba rdor dbyings kyi //
phrin las tshe dbang gzhung don rab gsal bya //
sgrub chen bka' brgyad lugs srol thams cad kyi phyi mo bde gshegs 'dus pa'i phrin las kha tshar gyi bye brag bde gshegs zhi ba'i dkyil 'khor dang 'brel ba bkra shis tshe'i cho ga bya ba la tshe lung rnam pa bdun gyis bstan te /
rtsa ba las /
tshe yi bca' thabs tshe dkyil bsgom :
tshe yi rang bzhin 'gugs pa dang :
tshe bcing tshe yi blan thabs dang :
tshe bum dbang bskur bstim pa'o :
zhes so //
de la dang po tshe bca' ba ni /
stegs bu kheb ldan steng zhi dkyil sgom don dang mthun pa'i ras bris bkram pa'am tshom bu lha grangs bkod pa'i dbus su khri'u la rnam bum bkod /
de'i nang du chang dang snying po lnga blugs /
mgul chings ser po bcings /
gu gul bdug
/khro bcu'i sngags kyis bgegs bskrad la bkod pa'i khar tshe'i 'brang rgyas bum gzugs kha rdo rje rgya gram gyis bkab pa bzhag
/g.yas g.yon du tshe ril tshe chang /
rgyab tu tshe mda' rgyan ldan /
mthar chu gnyis nyer spyod bskor bsham bya /
las bum sogs nyer mkho rnams spyi ltar tshogs par bya'o //
gnyis pa dkyil 'khor bsgom pa'i thog mar sngon 'gro ni /
mdun mkhar skyabs yul rnams gsal btab la /
skyabs 'gro sems bskyed ni /
brgyud pa'i rtsa ba bla ma rje //
dngos grub 'byung gnas yi dam lha //
legs par byin rlob mkha' 'gro ma //
rtsa ba gsum la skyabs su mchi //
lan gsum /
bdag gzhan gnyis med don phyir du //
'chi med tshe yi mchog bsgrubs nas //
snying po bla med mchis pa dang //
gzhan don byed par sems bskyed do //
lan gsum /
tshogs gsag pa ni /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
tshad med bzhi bsgom pa ni /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/zhes brjod la don bsgom /
mchod pa byin brlab ni /
raM yaM khaM gis bsang sbyang /
thams cad stong nyid nam mkha'i ngang //
b+h+rU~M las rin chen snod yangs su //
oM las phyi nang mchod pa'i tshogs //
so so'i lha mo'i rol par bcas //
rab 'byams nam mkha' gang bar gyur //
oM badzra ar+g+haM sogs nas /
shap+da pU dza sa ma ye hU~M/
dngos gzhi bdag mdun dbyer med kyi dkyil 'khor sgom pa ni /
stong pa'i ngang las skad cig gis b+h+rU~M yig las byung ba'i thar pa chen po'i gzhal yas khang gru bzhi sgo bzhi rta babs dang bcas pa rgyan gyi bkod pa yongs su rdzogs pa'i dbus su 'khor lo rtsibs bzhi pa :
'khor lo'i dbus su dpal rnam par snang mdzad tshe dpag med yab yum sku mdog dkar po g.yas 'khor lo g.yon tshe bum can :
yum kun tu bzang mo cha lugs gtso bo dang mthun pa :
g.yas yab la 'khyud cing tshe bum can :
rgyan cha lugs mtshan dang dpe byad 'bar ba :
thabs dang shes rab 'brel ba :
shar gyi rtsibs la mi bskyod pa yab yum sku mdog sngon po g.yas rdo rje g.yon tshe bum can :
yum sangs rgyas spyan ma dang 'khril ba :
lho'i rtsibs la rin chen 'byung ldan sku mdog ser po g.yas nor bu tshe bum can :
yum mA ma kI dang 'khril ba :
nub kyi rtsibs la 'od dpag med sku mdog dmar po g.yas pad+ma g.yon tshe bum can :
yum gos dkar mo dang 'khril ba :
byang gi rtsibs la don yod grub pa sku mdog ljang gu g.yas ral gri g.yon tshe bum can :
yum dam tshig sgrol ma dang 'khril ba'o :
de'i phyi rol du sems dpa' brgyad :
sems ma brgyad :
thub pa drug :
sgo ba yab yum la sogs zhi ba'i lha tshogs thams cad sku mdog rigs dang mthun pa :
g.yas pa rnams rigs kyi phyag rgya :
g.yon pa rnams rigs kyi bum pa tshe'i bdud rtsis bkang ba bsnams pa'i :
rnam par snang mdzad kyi spyi bor bcom ldan 'das tshe dpag med sku mdog dmar po zhal gcig phyag gnyis na tshe'i bum pa 'dzin pa'o :
thugs ka nas 'phros pa'i 'od zer gyis 'og min gnas nas bsgoms pa dang 'dra ba'i ye shes kyi 'khor lo badzra sa mA dza :
zhes spyan drangs /
dzaHhU~M baM ho :
zhes pas 'gugs gzhug bcing mnyes bya /
gzhung du de tsam las ma gsungs kyang spyi mthun ltar mchod bstod byed na /
bla med mchog gi mchod pa dam pa 'di :
ye shes lnga yi 'od zer rnam par 'phro :
'dod pa'i yon tan lnga yis rab brgyan te :
thugs dam bzhin la ci bder bzhes su gsol :
oM sarba ta thA ga ta sa pa ri wA ra ar+g+haM nas /
shab+da pra tIts+tsha swA hA/
zhes dang /
nam mkha' mdzod kyi sngags rgyas mchod /
hU~M:
bcom ldan mgon po ye shes tshe dpag med :
sku mchog rnam par dag pa'i sku :
mkha' dang mnyam pa'i sku mnga' ba :
mnyam nyid sku la phyag 'tshal bstod :
bcom ldan mgon po ye shes tshe dpag med :
gsung mchog rnam par dag pa'i gsung :
mkha' dang mnyam pa'i gsung mnga' ba :
mnyam nyid gsung la phyag 'tshal bstod :
bcom ldan mgon po ye shes tshe dpag med :
thugs mchog rnam par dag pa'i thugs :
mkha' dang mnyam pa'i thugs mnga' ba :
mnyam nyid thugs la phyag 'tshal bstod :
ces bstod /
gsum pa tshe'i rang bzhin rten dgod pa ni /
bcom ldan tshe dpag med kyi thugs kar hU~M las rdo rje rgya gram steng 'og gnyis kha sbyor :
de'i bar du a las zla ba dang ma las nyi ma'i dkyil 'khor :
A yur+dz+nyA na bin+du b+h+rU~M:
zhes brjod pas nyi zla'i gwa'u kha sbyor gyi nang du tshe dang srog dang bla'i ngo bo dkar la 'tsher ba snum la 'dril ba :
de'i nang na rang byung gi yi ge du dud ka zhig gnas par gyur :
ces gsal gdab /
bzhi pa tshe 'gugs pa ni /
bla tshe brkus pa phrogs pa la /
phyag rgya sor mo rgyab sprad pa dral cing /
oM badzra mugita ha :
zhes brjod pas 'jig rten gyi khams 'di thams cad rlung gis sprin gtor ba'am :
mtsho'i dar bshigs pa bzhin dral te lha 'dre mthu bo che rnams kyi snying dang 'chi bdag gshin rje'i lag tu rang gi bla tshe brkus shing phrogs nas sbas pa'i rang bzhin skar chen ltar gnas par gyur :
sa ma ya de ba tsit+ta na badzra ang+ku sha dza :
zhes brjod pas bdag gi thugs ka nas lha mo dkar mo lcags kyu thogs pa grangs med pa byung nas phrogs pa'i tshe de lcags kyus bzung bar gyur :
badzra A yu she A be sha ya a A:
zhes brjod pas skad cig gis bkug nas thugs ka'i nyi zla'i gwa'u kha sbyor gyi nang du tshe'i rten gnas pa la thim par gyur :
ces dmigs la thugs dam bskul ba ni /
hU~M:
bcom ldan mgon po ye shes tshe dpag med :
thugs rje sku mchog yon tan rgya mtsho'i gter :
mkha' dbyings rnam dag yum gyi gzhal yas su :
byang chub sems kyi bde ba rol pa'i gtso :
gnyis med byang chub sems kyi bdud rtsi yis :
skal ldan bdag cag rnams la tshe yi dngos grub stsol :
ces brjod la /
oM b+h+rU~M badzra A yu she hU~M dza :
zhes bzlas /
tshe dpag med kyi phyag g.yon gyi bum pas dbang bskur /
g.yas pa'i phyag sor las byang chub sems kyi bdud rtsi 'od 'phro ba dkar na ra ra babs pas tshe bum khengs par bsam /
de nas tshe'i lha tshogs bskul ba ni /
hU~M:
bcom ldan rnam par snang mdzad tshe dpag med :
tshe dpag med la phyag 'tshal bstod :
phyag mtshan 'khor lo 'bar ba yis :
phyogs bcu'i nam mkha'i khams kyi bgegs bcom nas :
mi yi tshe dang phyugs kyi g.yang :
zas kyi bcud dang nor gyi dbyig :
phyogs mtshams kun nas bsdus bsdus nas :
bcom ldan tshe stsol srog skyob mdzod :
bcom ldan rdo rje sems dpa' tshe dpag med :
tshe dpag med la phyag 'tshal bstod :
phyag mtshan rdo rje 'bar ba yis :
shar phyogs khams kyi bgegs bcom nas :
mi yi tshe dang phyugs kyi g.yang :
zas kyi bcud dang nor gyi dbyig :
shar phyogs kun nas bsdus bsdus nas :
bcom ldan tshe stsol srog skyob mdzod :
bcom ldan rin chen 'byung ldan tshe dpag med :
tshe dpag med la phyag 'tshal bstod :
phyag mtshan rin chen 'bar ba yis :
lho phyogs khams kyi bgegs bcom nas :
mi yi tshe dang phyugs kyi g.yang :
zas kyi bcud dang nor gyi dbyig :
lho phyogs khams nas bsdus bsdus nas :
bcom ldan tshe stsol srog skyob mdzod :
bcom ldan snang ba mtha' yas tshe dpag med :
tshe dpag med la phyag 'tshal bstod :
phyag mtshan pad+ma 'bar ba yis :
nub phyogs khams kyi bgegs bcom nas :
mi yi tshe dang phyugs kyi g.yang :
zas kyi bcud dang nor gyi dbyig :
nub phyogs kun nas bsdus bsdus nas :
bcom ldan tshe stsol srog skyob mdzod :
bcom ldan don yod grub pa tshe dpag med :
tshe dpag med la phyag 'tshal bstod :
phyag mtshan rgya gram 'bar ba yis :
byang phyogs khams kyi bgegs bcom nas :
mi yi tshe dang phyugs kyi g.yang :
zas kyi bcud dang nor gyi dbyig :
byang phyogs kun nas bsdus bsdus nas :
bcom ldan tshe stsol srog skyob mdzod :
hU~M:
dbus kyi phyogs nas tshe 'gugs ma :
yum chen kun bzang tshe yi bdag :
phyag na dngul gyi bum pa bsnams :
dbus kyi phyogs nas tshe khug cig :
hU~M:
shar gyi phyogs nas tshe 'gugs ma :
sangs rgyas spyan ni tshe yi bdag :
shel gyi bum pa phyag na bsnams :
shar gyi phyogs nas tshe khug cig :
sha yi khams nas tshe nyams na :
sa yi khams nas tshe khug cig :
tshe yi dngos grub 'dir stsol cig :
hU~M:
lho yi phyogs nas tshe 'gugs ma :
gos dkar mo ni tshe yi bdag :
phyag na rin chen bum pa bsnams :
lho yi phyogs nas tshe khug cig :
drod kyi khams nas tshe nyams na :
me yi khams nas tshe khug cig :
tshe yi dngos grub 'dir stsol cig :
hU~M:
nub kyi phyogs nas tshe 'gugs ma :
mA ma kI ni tshe yi bdag :
phyag na bye ru'i bum pa bsnams :
nub kyi phyogs nas tshe khug cig :
khrag gi khams nas tshe nyams na :
chu yi khams nas tshe khug cig :
tshe yi dngos grub 'dir stsol cig :
hU~M:
byang gi phyogs nas tshe 'gugs ma :
dam tshig sgrol ma tshe yi bdag :
phyag na mu men bum pa bsnams :
byang gi phyogs nas tshe khug cig :
dbugs kyi khams nas tshe nyams na :
rlung gi khams nas tshe khug cig :
tshe yi dngos grub 'dir stsol cig :
phyogs bzhi mtshams bzhi'i tshe 'gugs pa :
sems dpa' sems ma 'khor bcas rnams :
phyag na rigs kyi bum pa bsnams :
rnam shes gnas yul gnas nas tshe nyams na :
yul brgyad gnas nas tshe khug cig :
tshe yi dngos grub bstsal du gsol :
rigs drug gnas nas tshe 'gugs pa :
bcom ldan sprul sku thub pa drug :
phyag na rin chen bum pa bsnams :
rigs drug gnas nas tshe khug cig :
tshe yi dngos grub bstsal du gsol :
ces bskul nas /
lha tshogs rnams las 'od zer dang pho nya'i tshogs dpag tu med pa 'phros pas 'khor 'das snod bcud thams cad kyi tshe'i bcud dwangs ma thams cad bdud rtsi'i rnam par bsdus nas tshe bum gyi nang du thim par gyur /
ces dmigs la gong gi sngags bzla /
de nas pho nya sgo ma bzhi bskul ba ni /
hU~M:
'gro ba yongs kyi tshe la dbang bsgyur ba'i :
dkar mo mgyog ma zhi ba'i 'od 'phro'i tshogs :
dpal dang gzi brjid 'dren pa'i las mdzad ma :
rdo rje tshe mchog 'gugs pa'i las mdzod cig :
hU~M:
'gro ba yongs kyi tshe la dbang bsgyur ba'i :
ser mo mgyogs ma rgyas pa'i 'od 'phro'i tshogs :
dpal dang gzi brjid 'dren pa'i las mdzad ma :
rdo rje tshe mchog 'gugs pa'i las mdzod cig :
hU~M:
'gro ba yongs kyi tshe la dbang bsgyur ba'i :
dmar mo mgyogs ma dbang gi 'od 'phro'i tshogs :
dpal dang gzi brjid 'dren pa'i las mdzad ma :
rdo rje tshe mchog 'gugs pa'i las mdzod cig :
hU~M:
'gro ba yongs kyi tshe la dbang bsgyur ba'i :
sngon mo mgyogs ma drag po'i 'od 'phro'i tshogs :
dpal dang gzi brjid 'dren pa'i las mdzad ma :
rdo rje tshe mchog 'gugs pa'i las mdzod cig :
tshe yi dngos grub ma lus bstsal du gsol :
zhes dang gong gi sngags bzla /
lnga pa tshe bcing ba ni /
phyi nang snod bcud thams cad kyi dpal dang gzi brjid tshe dang bsod nams ma lus pa bsdus nas gwa'u'i nang gi tshe rten la thim nyi zla'i gwa'u kha bsgrigs /
steng 'og gi rdo rje rgya gram gyi rwa bzhi yar mar mdud pa'i phyi nas rdo rje'i thag pas bsdams te cis kyang mi shigs par gyur /
drug pa tshe blan pa ni /
gzung thag blangs la /
bdag nyid tshe dpag med du gsal ba'i thugs ka nas hU~M leb brgan gnyis khong brgyud du byung ba sna sgo gnyis nas 'phros te gzungs thag rdo rje lu gu rgyud kyi khong gseng nas thon te tshe'i dkyil 'khor gyi lha tshogs rnams la thim pas mnyes pa'i mchod pa phul /
'od zer phyi nang snong bcud thams cad la 'phros pas dpal dang gzi brjid /
tshe dang bsod nams /
bcud dang yon tan thams cad bsdus te rang dang sgrub rdzas la bsdus /
bde bar gshegs pa thams cad la phog pas /
gang zhig tshe zad pa dang nyams pa dang /
bsod nams zad pa dang /
dpal dang gzi brjid zad pa rnams kyi don mdzad par thugs dam bskul /
'od zer slar 'dus te tshe bum sogs la thim par gyur /
ces dmigs la /
oM tshe b+h+rU~M g.yu b+h+rU~M g.yu tshe b+h+rU~M A yur+dz+nyA na g.yu tshe b+h+rU~M:
zhes ci nus bzla /
bdun pa dbang bskur zhing bstim pa ni /
bdag mdun gyi dkyil 'khor gyi lha tshogs rnams 'od du zhu nas tshe dpag med la thim /
de'ang 'od du zhu nas thugs ka'i nyi zla'i gwa'ur tshe'i rang bzhin yi ge du gnas pa la thim /
de nyid yi ge oM dkar po /
AHdmar po /
hU~M mthing ga
/swA ser po /
ha ljang gu lngar gyur pa /
rang gi spyi gtsug nas zhugs te spyi bo mgrin pa snying ga lte ba gsang gnas lngar 'khod par gyur /
badzra A yu she A+oM:
badzra A yu she hU~M:
badzra A yu she trAM:
badzra A yu she hrI:
badzra A yu she A:
yig 'bru lnga po 'od du zhu nas rang gi tsit+ta'i dkyil 'khor rin po che'i gzhal yas khang gi nang du tshe'i rang bzhin 'od dkar la 'tsher ba snum la 'dril ba'i dbus su /
srog gi rten rang byung gi yi ge nr-i gnas pa la thim pas tshe dang dpal dang gzi brjid thams cad rgyas shing 'chi med rdo rje tshe'i rig 'dzin thob par gyur /
bdag nyid kyang 'od du zhu nas nr-i yig la 'dus /
nr-i 'od du zhu nas a dkar por gyur /
de'ang mi dmigs te chos kyi dbyings skye 'gag gnas gsum dang bral ba'i dbyings su ci gnas su mnyam par bzhag
/de las ldangs pa na snang grags dkyil 'khor gsum du bltas te tshe rdzas la longs spyod /
bsngo ba smon lam spyi ltar bya'o //
'di'i sgo nas slob ma la dbang bskur na /
bca' gzhi dang 'don bya sngar ltar la /
drug pa tshe glan pa'i bzlas pa yan song nas /
las bum du bdud rtsi 'khyil pa'i bskyed bzlas bya /
slob ma rnams la khrus bya /
bgegs gtor btang la bskrad /
srung 'khor bsgom /
sems bskyed gsal gdab /
de la 'dir rab 'byams dkyil 'khor rgya mtsho'i khyab bdag o rgyan gyi slob dpon chen po pad+ma thod phreng rtsal la bka' babs shing /
thugs dam gyi lha mchog rtsod med du grags pa bka' brgyad dkyil 'khor gcig tu bsgrub pa'i bka' srol snga phyi du mar byon pa rnams kyi nang nas rtsa bar gyur pa /
chos rgyal tshangs pa lha'i me tog gi sku'i rnam 'phrul gter ston grub thob thams cad kyi rgyal po //
mnga' bdag myang ral nyi ma 'od zer gyis lho brag mkho mthing lha khang gi rnam snang sku rgyab nas chos rgyal chen po'i bla dpe spyan drangs par mdzad pa'i bka' brgyad bde gshegs 'dus pa'i chos skor las /
gu ru rin po ches dpal bdud rtsi 'khyil pa 'chi med tshe'i rgyud las dkyil 'khor gyi mdo logs su phyungs nas bde gshegs zhi ba sgrub pa'i cha lag tu bzhag pa tshe lung bdun pa'i mjug gi sa bcad dbang bskur gyi las rim bsgrub pa la sogs kyis mtshams sbyar nas maN+Dal 'bul gzhug
/thal mo me tog dang ldan pas gsol ba 'debs pa 'di'i rjes zlos mdzod /
'chi med gtso bo khyod la 'dud :
thar lam chen po bdag 'dod do :
de nyid dbang dang dam tshig dang :
mgon po dpa' bor skyabs gsol nas :
theg chen khang par gzhug pa dang :
mkhyen rab ye shes bdag la stsol :
lan gsum /
slob dpon dang mdun bskyed dbyer med pa bde gshegs zhi ba tshe'i dkyil 'khor gyi lhar gsal ba'i steng gi cha la brgyud pa'i bla ma /
mtha' skor du yi dam lha tshogs sangs rgyas byang sems dpa' bo rnal 'byor ma'i tshogs thams cad sprin phung gtibs pa bzhin bzhugs pa'i spyan sngar rgyun bshags yan lag brgyad pa tshul bzhin bya ba'i yid kyis 'di'i rjes zlos /
rdo rje slob dpon sangs rgyas dpal //
sogs lan gsum /
dbang don rgyud la brtan pa ni dam tshig dang sdom pa la rag las pa yin pas dam bca' rnam gsum brtan por bzung ba'i blos 'di'i rjes zlos /
bde bar gshegs pa khyod ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis spyod //
byang chub sems mchog dam pa dang //
sku gsung thugs kyi phyag rgya ni //
srog gi phyir yang mi gtong na //
rdo rje rgyal pos byin brlab mdzod //
dus ngan tha ma'i 'jig rten 'dir //
sangs rgyas mdzad dka' bdag gis mdzad //
byang chub spyod dka' bdag gis spyad //
rdo rje rnal 'byor dkyil 'khor 'dir //
bdag cag bsam pa 'grub gyur cig
/gsum /
de nas dbang gi gzhi 'god cing ye shes pa dbab pa'i slad du khyed rang rnams sgo gsum gyi gnad legs par gcun la dmigs pa 'di rtse gcig tu sgoms shig
/skad cig gis pad+ma dang zla ba'i gdan la khyed rang rnam snang tshe dpag med sku mdog dkar po phyag g.yas 'khor lo dang g.yon tshe bum bsnams pa yum kun tu bzang mo dkar mo phyag g.yas pa yab la 'khyud cing g.yon pas tshe bum bsnams pa /
gnyis ka'ang rgyan dang cha lugs rdzogs shing mtshan dang dpe byad 'bar ba /
zhabs skyil krung gis bzhugs pa'i spyi bor pad zla'i gdan la bla ma tshe dpag med sku mdog dmar po /
phyag mnyam gzhag tshe'i bum pa bsnams pa rgyan cha lugs yongs su rdzogs par gsal /
bdag mdun gyi thugs ka nas 'od zer dpag tu med par 'phros pas sangs rgyas dang byang chub sems dpa' thams cad zhi ba tshe dpag tu med pa'i lha tshogs kyi rnam par byon nas khyed rang la sib sib thim par mos shig
/sngags mthar /
A be sha ya a AHbtags pa brjod la spos dang rol mo bya /
tiSh+Tha badzras brtan par bya /
de nas tshe'i rang bzhin tshe rten dgod cing tshe bcud 'gugs pa'i slad du dmigs pa rnams rim bzhin du mdzod cig
/khyed rang rnams rnam snang du gsal ba'i spyi bor bcom ldan 'das tshe dpag med kyi thugs kar hU~M las sogs gong du smos pa ltar mthar chags su gtong ba las /
tshe'i rten gnas pa la thim par gyur :
ces pa'i mtshams su sngags bdun tsam brjod /
hU~M:
bcom ldan rnam par snang mdzad sogs nas /
cis kyang mi shigs par gyur /
ces pa yan brjod /
bar gyi sngags rnams bdun re tsam bzla /
de nas dbang dngos kyi thog mar bstod cing thugs dam bskul ba ni /
hU~M:
bcom ldan mgon po ye shes tshe dpag med :
thugs rje sku mchog yon tan rgya mtsho'i gter :
mkha' dbyings rnam dag yum gyi gzhal yas su :
byang chub sems kyi bde ba rol pa'i gtso :
gnyis med byang chub sems kyi bdud rtsi yis :
skal ldan rnams la tshe yi dbang bskur stsol :
ces bskul cing gsol ba btab pas bum pa'i dkyil 'khor gyi lha rnams 'od du zhu nas tshe dpag med la thim sogs nas /
khyed rang rnams kyi spyi gtsug nas zhugs te spyi bo mgrin pa snying ga lte ba gsang gnas lngar 'khod par gyur par mos shig
/rnam bum gnas lngar bzhag la /
badzra A yu she A+oM:
zhes sogs mtshan sngags lnga brjod /
yig 'bru lnga po 'od du zhu nas sogs nas /
rig 'dzin thob par gyur /
oM tshe b+h+rU~M g.yu b+h+rU~M sogs sngags brjod la tshe 'brang lag tu gtad /
tshe ril dang tshe chang sbyin /
de nas tshe sba ba'i slad du dmigs pa 'di ltar mdzod /
khyed rang lhar gsal ba yang 'od du zhu nas nr-i yig la 'dus /
nr-i 'od du zhu nas a dkar por gyur /
de'ang mi dmigs te chos kyi dbyings skye 'gag gnas gsum dang bral ba'i dbyings su ci gnas su mnyam par zhog cig
/ces dar gcig 'jog
/de ltar tshe dbang bskur cing bsgrubs pas dpal rdo rje sems dpa'i sku tshe dang longs spyod la mnga' brnyes nas skye shi med pa tshe yi dngos grub thob par gyur cig :
tshe mi 'gyur ba'i dbang thob par gyur cig :
tshe brtan pa'i dbang thob par gyur cig :
skye shi med pa tshe yi dngos grub thob par gyur cig :
ces dang me tog 'thor la shis pa brjod /
dam tshig khas blangs /
gtang rag sogs spyi ltar bya /
bum dkyil bsdus zin nas mdun bskyed rjes chog med /
bdag bskyed la dmigs te dbang bskur cing bstim pa phyin chad byas la bsngo smon dang bkra shis brjod pas grub bo //
rang gzhung gtsang mar rigs 'gres ma bslad par //
gsal bar bkod 'dis rdo rje sems dpa'i tshe //
kun gyis 'grub nas 'chi bdag bdud kyi dpung //
srid na ming yang grags par ma gyur cig
/ces pa 'di nyid kun gzigs rdo rje 'chang 'jam dbyangs mkhyen brtse'i dbang po dang /
dza ka dang dge mang mchog sprul bcas rnam pa gsum gyis gsung bskul gnang ba ltar /
rje bla ma nyid kyi dgongs don dang phyag bzhes kyi rjes su 'brang /
gzhung rtsa 'grel gyi dgongs pa sor bzhag tu pad+ma gar dbang phrin las 'gro 'dul rtsal gyis rdzong sar bkra shis lha rtse'i chos grwar bkod pa dge legs 'phel ///
/
