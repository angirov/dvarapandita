@#//
tshe sgrub rgyal ba 'dus pa'i phrin las kyi rim pa chu 'bab kyi khrigs su bsgrigs pa 'chi med srog sgrub ces bya ba bzhugs so //
na mo gu ru a mi ta b+hAyur+dz+nyA na ye /
skye 'chi'i bdud bcom 'gyur med bde ba che //
bla med gnas bzhugs mkha' mnyam 'gro ba'i skyabs //
tshe dpag med mgon 'dzam gling gdul bya'i ngor //
mtsho skyes rig pa 'dzin skur bstan la 'dud //
de byung gdams zab bdud rtsi'i klung /
khams dbang mos pa'i sa gzhir khyab //
thar pa'i srog 'tsho 'ba' zhig kyang //
'ja' lus mngon sum bstan 'di rmad //
tshe rgyud 'o ma'i rgya mtsho las snying po mar gyi yang zhun rgyal ba 'dus pa mkha' 'gro'i snying khrag tu bsngags pa'i phrin las brtsam pa la /
dkyil 'khor bca' gzhi'i rim pa dbang dang sgrub chen lta bur 'brel na so so dang mthun par bya dgos la /
tshe sgrub phrin las dkyus tsam la mdun rten tshe bum tshe rdzas rigs /
mchod gtor tshogs kyi yo byad spyi mthun nye bar bsdogs pas chog
/phrin las dngos la gsum /
sngon 'gro
/dngos gzhi /
rjes kyi rim pa'o //
dang po la brgyad du yod pa'i thog mar brgyud pa'i bla ma la gsol ba gdab pa ni /
tshig bdun gyis byin rlabs 'beb pa sngon du 'gro bas /
rigs kun khyab bdag bcom ldan tshe dpag med //
longs spyod yongs rdzogs pad+ma gar gyi dbang //
'chi med rig 'dzin pad+mA ka ra la //
gsol ba 'debs so tshe dbang dngos grub stsol //
bde chen rdo rje'i skur bzhugs mtsho rgyal ma //
lha sras dam 'dzin gter chen zhig po gling //
pad+ma rgyal mtshan pad+ma blo gros la //
gsol ba 'debs so tshe dbang dngos grub stsol //
pad+ma rdo rje khyab gdal lhun gyis grub //
pad+ma nor bu kun bzang rnam par rgyal //
rig 'dzin rnam rgyal bsod nams chos dbang la //
gsol ba 'debs so tshe dbang dngos grub stsol //
dkon mchog bstan skyong bsod nams chos kyi nyi //
gsang sngags bstan 'dzin rtsa brgyud bla ma dang //
tshe lha rig 'dzin mkha' 'gro chos skyong la //
gsol ba 'debs so tshe dbang dngos grub stsol //
rtsa gsum rgyal ba'i thugs rje'i dpung skyed la //
glo bur nad gdon 'chi rkyen kun zhi zhing //
rlabs chen tshe dang sgrub pa mtha' ru phyin //
'chi med 'ja' lus rdo rje mngon gyur shog
/gnyis pa skyabs 'gro ni /
rang gi thugs ka'i 'od zer gyi snang bas tshe lha rig 'dzin rgyal ba sras bcas mkha' khyab kyi 'khor lor sad par gyur /
hU~M na mo :
phyogs bcur bzhugs pa'i rgyal ba ma lus dang :
mgon po tshe bdag rgyal ba rigs lnga'i tshogs :
rig 'dzin tshe dbang lha dang drang srong tshogs :
chos dang 'phags pa'i dge 'dun tshogs rnams la :
bdag ni byang chub snying por mchis kyi bar :
rtag par skyabs mchi mgon pos bdag bzung mdzod :
lan gsum /
gsum pa sems bskyed pa ni /
rig 'dzin tshe yi lha tshogs bdag la dgongs :
bdag gis 'gro rnams ma lus bsgral nas ni :
bla med byang chub mchog la 'god bya'i phyir :
'chi med rig 'dzin lha tshogs bsgrub par bgyi :
lan gsum /
dzaHhU~M baM hoH
skyabs yul rang la thim par gyur /
bzhi pa bgegs bskrad pa ni /
bgegs gtor raM yaM khaM gis bsang /
swa b+hA bas sbyang /
stong pa'i ngang las phun sum tshogs pa'i snod rnams su khaM las gtor ma 'dod pa'i yon tan lnga ldan bgegs rigs so so'i mos pa'i spyod yul dang mthun par rgya chen zad pa med pa'i sprin phung 'phro bar gyur /
a kA ros byin brlab /
sarba big+h+nAn A kar+Sha ya dzaHsa 'gugs /
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la /
bka' bsgo ba ni /
hU~M:
'chi med rdo rje tshe yi dkyil 'khor 'dir :
'du ba'i lha tshogs rnams ni ma gtogs par :
log 'dren bgegs dang mi min 'byung po'i tshogs :
stong phrag brgyad cu gdon chen bco lnga dang :
dal yams nad bdag gshin rje tshe bdud rnams :
lan chags bgegs kyi gtor ma 'di khyer la :
gnas 'dir ma 'dug rang rang gnas su dengs :
gal te mi 'gro gnas 'dir 'dug gyur na :
bdag nyid dbang chen rta mgrin khros nas ni :
rta skad 'tsher zhing mtshon cha'i 'od zer 'phro :
rdo rje 'dzin pa'i thugs dam 'jig nus na :
ma rungs bgegs kyi tshogs la smos ci dgos :
de bas so so rang rang gnas su dengs :
hU~M bzhi'i sngags dang /
tshe dang srog la bar du gcod par byed pa'i 'byung po thams cad u tsa ta ya phaT:
ces pas bskrad la bgegs gtor phyir bskyal /
lnga pa mtshams bcad pa ni /
hU~M:
bdag nyid 'bar ba dbang gi thugs ka nas :
srung ba'i 'khor lo hU~M dmar dpag med 'phros :
hU~M las khro chung mtshon cha'i ra ba gur :
me dpung 'od zer phyogs mtshams thams cad ni :
'byung rlung sir bu tsam yang thar mi 'gyur :
mtshams kyi go cha lhun grub srung gur gyur :
oM badzra rak+Sha rak+Sha hU~M:
drug pa byin dbab pa ni /
mda' dar g.yab cing spos dud dbyangs rol bcas /
hU~M:
tshe lha rig 'dzin lha yi tshogs :
sku gsung thugs kyi thugs rje las :
byin chen nam mkha'i sprin ltar gtibs :
dngos grub sa la char ltar phob :
dkyil 'khor 'di la byin gyis rlobs :
sgrub rdzas 'di la brtan par bzhugs :
mchod rdzas 'di la byin gyis rlobs :
sgrub mchog bdag la dngos grub stsol :
oM ma ma dz+nyA na a mA ra Ni dzI ban+ti hU~M b+h+rU~M dzaHdza :
oM AHhU~M badzra A be sha ya a AHdzaHdza :
bdun pa mchod pa byin brlab ni /
raM yaM khaM gis bsang /
swa b+hA bas sbyang /
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bu //
dpag yas nam mkha' gang bar gyur //
oM AHhU~M/
lan gsum gyis spel /
oM AHhU~M sarba pany+tsa a mr-ita hU~M hrIHthA:
oM AHhU~M ma hA rak+ta dz+wa la maN+Da la hU~M hrIHthA:
oM AHhU~M ma hA ba liM ta te dzo ba liM te hU~M hrIHthA:
zhes pa rnams lan gsum gsum brjod la sman raka gtor gsum byin brlab /
oM badzra puSh+pe nas shab+da sarba pU tsa oM AHhU~M:
ma hA rU pa shab+da gan+d+he ra sa spar+she d+harma AHhU~M:
oM d+harma pU tsa oM AHhU~M:
brgyad pa bshags pa ni /
bshags yul gsal btab la /
hU~M:
tshe lha rig 'dzin rgyal ba ma lus dgongs :
bdag ni ma rig las ngan dbang gis ni :
sku gsung thugs kyi dam tshig ma lus la :
lus ngag yid kyis nyams chag ci mchis pa :
gnyis med dag pa'i ngang du bzod par gsol :
bzod par bzhes la dngos grub bstsal du gsol :
badzra A yu sa ma ya sogs yig brgya brjod do //
gnyis pa dngos gzhi la'ang brgyad las /
thog mar ting 'dzin rnam gsum gyis dam tshig pa'i dkyil 'khor bskyed pa ni /
hU~M:
chos rnams rnam dag spros dang bral ba la :
sems can kun la khyab pa'i snying rje bsgom :
stong nyid snying rje'i ngang las thugs srog hrI:
de las 'od 'phros 'byung lnga'i dkyil 'khor ni :
nam mkha'i dbus su yaM raM baM laM las :
rlung me chu sa 'byung bzhi'i dkyil 'khor steng :
hU~M las sna tshogs rdo rje'i lte ba'i dbus :
b+h+rU~M dkar 'od 'phros snod kyi 'jig rten sbyang :
tshur 'dus b+h+rU~M yig la thim gzhal yas khang :
rin chen lngar grub gru bzhi sgo bzhi pa //
rta babs lnga ldan gdugs tog ri dwags mdzes //
ngo mtshar bkra shis rgyan bkod bsam mi khyab //
'dod snam mchod lhas gar stabs phyag rgya sgyur //
sna tshogs pad+ma rdo rje ra ba'i mtha':
ye shes lnga ldan me 'od phyogs bcur 'bar :
phyi gsal nang gsal snang la rang bzhin med :
khams gsum las 'das lta bas chog mi shes :
de bzhin gshegs pa rnams kyi spyod yul du :
gyur pa'i gzhal yas chen po de yi dbus :
rma bya sna tshogs pad+ma nyi zla'i gdan :
thugs srog hrIHlas bcom ldan tshe dpag med :
sku mdog dmar po zhal gcig phyag gnyis pa :
stod g.yogs dar dmar smad g.yogs dar ljang gsol :
rin chen rgyan dang tshangs skud mdzes par spras :
phyag gnyis ting 'dzin mnyam gzhag phyag rgya'i steng :
pad+ma rA ga'i bum pa bdud rtsis bkang :
de yi thugs kar badzra ak+Sho las :
badzra A yuHsku mdog shel lta bu :
mnyam gzhag phyag na man shel bum pa'i nang :
'chi med bdud rtsi'i bcud kyis bkang ba 'dzin :
rdo rje'i skyil mo krung bzhugs ye shes sems :
de yi thugs kar thugs srog rdo rje ni :
rtse lnga gyen bsgreng lte bar hrIHyis mtshan :
ting 'dzin sems dpa'i ngo bor gsal bar gyur :
gtso bo'i phyi rol pad+ma 'dab bzhi la :
rdo rje rin chen bud+d+ha las kyi rigs :
tshe bdag rigs bzhi longs spyod rdzogs pa'i tshul :
dkar ser mthing ljang sku mdog 'od zer 'phro :
phyag gnyis mnyam gzhag 'chi med bum pa 'dzin :
rdo rje skyil krung ting 'dzin ngang la bzhugs :
de yi phyi rim pad+ma 'dab bzhi la :
sangs rgyas spyan dang mA kI dbyings phyug ma :
sgrol ma la sogs yum chen rnam bzhi yang :
dkar dmar sngo ljang ser sngo dkar ljang mdog :
rin chen rgyan dang na bza' cod pan mdzes :
rang rang mdog mtshungs bum pa thugs kar 'dzin :
sems ma'i skyil krung dgyes pa'i tshul du bzhugs :
de yi phyi rol pad+ma 'dab bzhi'i steng :
'byung bzhi'i bcud sdud lha mo rnam bzhi ni :
sngo ser dmar ljang rin chen rgyan gyis spras :
dar zab yug gon ras dkar na bza' mdzes :
lha mo'i tshul can phyag na bum pa bsnams :
sems ma'i skyil krung tshul gyis bzhugs pa 'o :
sgo bzhir bka' nyan 'jigs byed chen mo ni :
rdo rje lcags kyu rdo rje zhags pa mo :
rdo rje lcags sgrog rdo rje dril bu ste :
rin chen rus rgyan mdzes pas brgyan pa 'o :
steng gi nam mkhar rig 'dzin grub pa'i tshogs :
lha dang drang srong rgyal ba rgya mtsho'i tshogs :
nam mkhar sprin phung bzhin du gtibs par bsam :
phyi rol 'khor yug mu khyud steng rnams su :
khro bo khro mo mkha' 'gro chos skyong dang :
rgyal chen bzhi dang lo zla zhag gi lha :
dkyil 'khor gtso la 'dud pa'i tshul gyis gnas :
dkyil 'khor lha tshogs thugs srog sa bon las :
'od 'phros nub phyogs bde chen zhing khams nas :
bsgoms pa 'dra ba'i ye shes sems dpa'i tshogs :
mdun gyi nam mkha'i gnas su spyan drangs gyur :
gnyis pa ye shes kyi 'khor lo spyan 'dren pa ni /
mda' dar g.yab cing spos rol dbyangs bcas /
hU~M:
nub phyogs bde chen dag pa'i zhing :
'gyur ba med pa'i pho brang nas :
bcom ldan tshe yi mgon po dang :
tshe bdag rigs bzhi yab yum tshogs :
'byung bzhi'i bcud sdud lha mo bzhi :
sgo skyong bzhi dang ye shes lha :
drang srong rig 'dzin grub pa'i tshogs :
mkha' 'gro chos skyong rgyal chen bzhi :
lo zla zhag gi lha la sogs :
gdung ba'i yid kyis spyan 'dren na :
thugs rje'i dbang gis gshegs su gsol :
sgrub mchog rig 'dzin mched lcam la :
tshe yi dngos grub bstsal du gsol :
oM A yur+dz+nyA na badzra sa ma ya dza :
gsum pa bzhugs su gsol ba ni /
hU~M:
rang bzhin lhun grub gzhal yas 'dir :
rma bya nyi zla pad+ma'i steng :
pany+tsa li kA 'jam dril gdan :
yid 'ong mdzes pa'i gzhal yas 'dir :
tshe lha rig 'dzin lha tshogs rnams :
dgyes shing brtan par bzhugs su gsol :
oM A yur+dz+nyA na sa pa ri bA ra pad+ma ka ma lA ya satwaM:
sa ma ya tiSh+Tha lhan :
bzhi pa phyag 'tshal ba ni /
hU~M:
rigs lnga ye shes sku lnga'i bdag :
bcom ldan rigs bdag tshe dpag med :
tshe bdag rigs bzhi lha mor bcas :
rig 'dzin drang srong la sogs pa :
tshe lha 'khor dang bcas rnams la :
bdag nyid gus pas phyag 'tshal lo :
A yur+dz+nyA na a ti pU ho :
pra ti dza ho :
lnga pa phyi nang gsang mchod 'bul ba ni /
'gro ba sems can ma lus thams cad kyi :
nyon mongs sgrib byang tshogs gnyis rdzogs pa'i phyir :
mchod yon zhabs bsil me tog bdug spos dang :
snang gsal dri chab zhal zas rol mo'i sgra :
dngos bshams yid sprul rang bzhin mchis pa kun :
bcom ldan rdo rje tshe yi lha la 'bul :
bzhes nas bdag la dngos grub bstsal du gsol :
ri rgyal lhun po gling bzhi gling phran brgyad :
gser ri bdun dang lha mi'i 'dod yon tshogs :
yid bzhin nor bu'i maN+Dal dam pa 'di :
bcom ldan rdo rje tshe yi lha la 'bul :
bzhes nas bdag la dngos grub bstsal du gsol :
rgyal srid sna bdun bkra shis rtags mchog brgyad :
gzugs sgra dri ro reg bya 'dod yon lnga :
sbyor sgrol tan gan rmad byung mchod pa'i tshogs :
ngo mtshar mchog gi bdud rtsi a mr-i ta :
dam rdzas gtor chen dug gsum rak+ta dang :
dza gad chang sogs mchod pa'i bye brag rnams :
bcom ldan rdo rje tshe yi lha la 'bul :
bzhes nas bdag la dngos grub bstsal du gsol :
oM badzra puSh+pe AHhU~M:
d+hU pe 
A lo ke 
gan+d+he 
nai bid+ya 
shab+da AHhU~M:
oM rU pa 
shab+da 
gan+d+he 
ra sa 
spar+she 
d+harma 
sarba a mr-ita bo d+hi tsit+ta ma hA gu Na rak+ta mu dra dz+nyA na sarba pU dza khA hi :
drug pa bstod pa bya ba ni /
hU~M:
ye shes lnga yi ngo bo nyid :
tshe yi bdag po sku mdog dmar :
mnyam gzhag tshe yi bum pa 'dzin :
'gyur ba med pa rdo rje'i sku :
phyag 'tshal bcom ldan tshe dpag med :
snying po thugs srog dwangs ma nas :
'gyur med rdo rje'i A yuHstsol :
nyon mongs bzhi po rnam dag pa :
ye shes bzhi yi ngo bo nyid :
mnyam gzhag tshe yi bum pa 'dzin :
phyag 'tshal rgyal ba rigs bzhi la :
snying po thugs srog dwangs ma nas :
'gyur med rdo rje'i A yuHstsol :
phung po lnga po rnam dag pa :
'byung ba lnga la dbang sgyur ma :
mnyam gzhag tshe yi bum pa 'dzin :
phyag 'tshal yum chen lnga po la :
snying po thugs srog dwangs ma nas :
'gyur med rdo rje'i A yuHstsol :
ye shes kun gyi tshe bdag mo :
sgeg cing 'dzum pa'i ngang tshul can :
stong khams yongs la dbang sgyur zhing :
rin chen tshe yi bum pa 'dzin :
'byung ba lnga yi bcud sdud ma :
phyag 'tshal bcud sdud lha mo bzhir :
snying po thugs srog dwangs ma nas :
'gyur med rdo rje'i A yuHstsol :
phyogs bzhir phrin las bzhi mdzad ma :
dkar ser dmar ljang lcags kyu zhags :
lcags sgrog dril bu bum pa 'dzin :
phyag 'tshal sgo ma rnam bzhi la :
snying po thugs srog dwangs ma nas :
'gyur med rdo rje'i A yuHstsol :
dkyil 'khor bar khyams bzhugs pa yi :
tshe la dbang ba'i rig 'dzin dang :
lha dang drang srong thams cad la :
lus ngag yid gsum gus phyag 'tshal :
rig 'dzin tshe yi dngos grub stsol :
sna tshogs pad+ma la gnas shing :
phyi yi khor yug skyong byed pa :
zhing skyong mkha' 'gro ma yi tshogs :
rgyal chen bzhi dang phyogs skyong bcu :
lha klu gnod sbyin dri za sogs :
bstod 'os kun la bstod par bgyi :
bgegs gdon zhi ba'i phrin las mdzod :
bdun pa 'dzab bzla ba ni /
gtso bo'i thugs kar sna tshogs pad+ma dang zla ba'i steng du pad+ma rA ga'i rdo rje tshon gang ba'i lte bar hrIHdmar po'i khog par nr-i ljang gu phra la 'tsher ba /
hrIH'i mtha' skor du sngags phreng g.yas skor du 'khor ba dang /
rtsa ba'i lha rnams rang rang gi thugs srog sngags phreng dang bcas pa las 'od zer dpag tu med pa 'phros /
tshe la bar du gcod pa'i bdud bgegs 'byung po thams cad tshar bcad /
rang gi bla tshe brkus phrogs yar nyams 'thor ba thams cad yi ge nr-i'i rnam par bsdus /
phyogs bcu'i sangs rgyas byang sems /
tshe dbang rig 'dzin rnams kyi sku gsung thugs kyi byin rlabs /
snod kyi 'jig rten 'byung ba lnga'i bcud dang dwangs ma /
bcud kyi skye 'gro khams gsum sems can thams cad kyi tshe bsod dpal 'byor thams cad 'od zer thig le nr-i yig gi rnam par bsdus spyi bo nas zhugs lus kyi nang dang mdun bskyed phyag gi bum pa 'chi med bdud rtsis gang /
dwangs bcud snying ga'i sa bon la thim pas bkrag mdangs gzi brjid 'od du 'bar /
'chi med tshe'i dngos grub thob par gyur par mos la /
oM gu ru A yur+dz+nyA na d+he ba sid+d+hi pha la hU~M A:
oM ma ma dz+nyA na a mA ra Ni dzI ban+ti hU~M b+h+rU~M dzaHdza :
zhes bzla bya'i sngags te /
de'ang dkyil 'khor dang 'brel ba la sngags gnyis sbrel ma dang /
bdag bskyed kha rkyang la sngags tshan phyi ma gtso bor bzla /
bsnyen tshad 'bum phrag gsum mam gcig gis kyang las rung du 'gyur ro //
thun mthar kha skong stong tshigs spyi ltar ro //
brgyad pa tshe 'gugs pa ni /
mda' dar g.yab la /
hU~M:
ye shes 'od lnga 'dus pa'i sku :
bcom ldan rgyal ba tshe dpag med :
dmar gsal tshe yi bum pa 'dzin :
'gyur med rdo rje'i sku mnga' ba :
thugs srog dwangs ma'i byin rlabs nas :
tshe yi dngos grub ma lus pa :
sgrub mchog bdag la dngos grub stsol :
lo brgya thub pa'i dngos grub stsol :
ston brgya mthong ba'i dngos grub stsol :
mgon po'i thugs srog 'od zer las :
snum 'dril hrIHdmar mdangs ldan ni :
lcags kyu lta bu'i 'od zer 'phros :
phyogs bcu rab 'byams mtha' klas pa'i :
'jig rten drug 'das phyogs mtshams nas :
brtan g.yo'i bcud dang nus mthu dang :
lha dang drang srong rig 'dzin gyi :
thugs rje byin rlabs ma lus pa :
khab len rdo yis lcags sdud bzhin :
tshe rdzas byin rlabs 'di la stims :
rig 'dzin rnal 'byor bdag la stims :
lo brgya thub par byin gyis rlobs :
ston brgya mthong bar byin gyis rlobs :
mgon po'i thugs srog dwangs ma nas :
'od zer lcags kyu lta bu 'phros :
zhing khams lnga po dbang du sdus :
bcom ldan rgyal ba rigs lnga dang :
yum chen lha mo lnga po yi :
snying po thugs srog dwangs ma nas :
'gyur med rdo rje'i A yuHni :
rig 'dzin sgrub mchog bdag la stsol :
lo brgya thub par byin gyis rlobs :
ston brgya mthong bar byin gyis rlobs :
bcom ldan thugs ka'i 'od zer las :
lcags kyu zhags pa lta bur 'phros :
'byung lnga'i khams nas bcud sdus la :
rig 'dzin rnal 'byor bdag cag gi :
nang gi khams nas tshe nyams na :
'byung lnga'i khams nas bcud sdus la :
rnal 'byor nang gi lus la stims :
zag med ye shes sbar du gsol :
phyogs bzhi mtshams brgyad steng 'og gi :
dri za gnod sbyin gshin rje klu :
me lha srin po rlung lha dang :
dbang ldan lha dbang sa bdag sogs :
ma rungs bgegs tshogs thams cad kyis :
tshe srog dbang thang khyer ba rnams :
'od zer lcags kyus bkug nas ni :
tshe nyams kun gyi tshe sring zhing :
bla nyams kun gyi bla khug la :
rig 'dzin rnal 'byor bdag cag gi :
phung khams skye mched dag la stims :
'gyur med rigs lnga'i rgya yis gdab :
yo ga tshe yi dbang yang skur :
skye 'chi med pa'i don rtogs mdzod :
ces dbyangs su gyer nas sba zhing brtan pa ni /
oM sku yi sku ste sku la thim :
AHgsung gi gsung ste gsung la thim :
hU~M thugs kyi thugs te thugs la thim :
sku gsung thugs la rab tu thim :
oM AHhU~M gu ru d+he ba d+hA ki nI A yur+dz+nyA na d+he ba sid+d+hi pha la hU~M:
a b+hi Shiny+tsa oM AHhU~M:
zhes rgyas gdab pas mi 'gyur rdo rje'i skur gyur par mos /
skabs 'dir gter srung gi gsol mchod gtor 'bul sogs bya'o //
gsum pa rjes kyi las rim la'ang brgyad las /
dang po tshogs mchod 'bul ba ni /
dam tshig gi rdzas tshogs par byas la /
chu chang nang mchod bran te tshogs sbyong ba ni /
oM sarba dra byaM saM sho d+ha ni hU~M phaT:
hU~M:
rang nyid lha yi thugs ka nas :
tshogs 'khor sbyang phyir yi ge spros :
raM raM las me byung dngos 'dzin bsregs :
yaM yaM las rlung byung bag chags gtor :
khaM khaM las chu byung gnyis 'dzin bkrus :
de nas byin gyis brlab pa ni /
hU~M:
rang nyid lha yi thugs ka nas :
byin gyis rlob pa'i yi ge spros :
hU~M hU~M gis rnam par rtog pa sbyang :
AHAHyis ye shes bdud rtsir bsgyur :
oM oM gyis 'dod yon snang srid bkang :
hrIHhrIHyis thugs dam lha tshogs dgyes :
tshogs zhing spyan 'dren pa ni /
hU~M:
byin rlabs rtsa ba bla ma dang :
dngos grub mchog stsol tshe yi lha :
bar chad sel ba'i mkha' 'gro rnams :
chos kyi dbyings nas skur bzhengs la :
sems can ma lus don gyi phyir :
gnas khang 'di la byin gyis rlobs :
dkyil 'khor 'di la brtan par bzhugs :
sgrub pa po la thugs rjes zungs :
mchog dang thun mong dngos grub stsol :
badzra sa mA dza :
tshogs phud 'bul ba ni /
hU~M:
bde bar gshegs so bcom ldan 'das :
sangs rgyas kun gyi bdag nyid che :
bla ma yi dam mkha' 'gro la :
zhal zas tshogs kyi mchod pa 'bul :
sku gsung thugs kyi dngos grub stsol :
A yur+dz+nyA na sa pa ri bA ra ga Na tsakra kha kha khA hi+i khA hi :
bar pas bshags pa ni /
hU~M:
sngon byung dus nas da lta'i bar :
ma rig bdag cag lus ngag sems :
rtsa ba yan lag dam nyams pa :
'dod yon tshogs kyi mchod pas bshags :
badzra sa ma ya ho :
tha ma bsgral ba ni /
dgra bgegs kyi gzugs la 'gugs gzhug byas la /
hU~M:
che mchog pad+ma he ru ka :
phyag g.yas rdo rje rtse lnga gdengs :
g.yon pas phur bus dgra snying gzir :
gnod byed pho mo rdul du rlogs :
oM hrIHpad+mAn+ta kr-ita ha ya grI ba nr-i tri dgra bgegs 'byung po mA ra ya hU~M hU~M phaT:
yaM rbad :
dgra bgegs 'byung po rdul phran rdul phran :
phye ma phye ma :
dum bu dum bu :
mA ra ya rbad tshal pa tshal pa rbad :
badzra tIk+Sh+Na kha raM mA ra ya dza :
bstab pa ni /
hU~M hrI:
bla ma yi dam mkha' 'gro zhal phyes shig :
gnod byed dgra bgegs sha khrag zhal du bstab :
rus pa klad pa sha khrag nang khrol bcas :
dug lnga dug gsum rtsad nas gcad pa'i phyir :
bla ma yi dam mkha' 'gro 'khor bcas rnams :
zhal du bzhes shig rol cig kha raM khA hi :
oM AHhU~M gu ru d+he ba d+hA ki nI dgra bgegs kyi sha khrag rus pa la khA hi khA hi :
b+hin+d+ha ya b+hin+d+ha ya hU~M hU~M:
de nas brda dang brda'i 'bul len byas te nang gi sreg blugs dang ldan pas tshogs la rol /
lhag ma bdud rtsir brlabs la /
kye :
dang po phud kyis mi mchod rgyu :
bla ma yi dam phud kyi bdag :
bar du lhag mas mi mchod rgyu :
dur khrod d+hA ki lhag la rngams :
tha ma gcig tu mi bsre rgyu :
chos nyid ye nas rgyu 'bras gcig :
dpal gyi bka' nyan lhag sdud rnams :
rdo rje rin chen pad+ma las :
'jig rten sha za dam tshig gi :
mkha' 'gro 'khor dang yang g.yog bcas :
dur khrod mkha' 'gro phra men ging :
dpa' bo dpa' mo 'khor dang bcas :
'dir gshegs sha khrag gtor ma dang :
pha 'bab lhag gtor 'di bzhes la :
bcol pa'i phrin las grub par mdzod :
ces pas phul /
gnyis pa chad mdo ni /
hU~M hrI:
sngon tshe 'og min bde ba chen po ru :
bcom ldan dpal chen pad+ma dbang chen gyis :
rta skad tser tser thengs gsum 'dur glu yis :
mkha' 'gro shugs 'gro dbang du sdud pa'i tshe :
rdo rje phag mo la sogs mkha' 'gro yis :
so so'i gzugs mchog dam pa bstan nas kyang :
ji ltar zhal bzhes tha tshig rjes dgongs la :
dam rdzas bdud rtsi'i mchod gtor 'di snoms la :
thugs dam rgyud bskul bcol pa'i phrin las mdzod :
de 'og mtha' yi bskal pa bar ma la :
slob dpon chen po 'chi med pad+ma rtsal :
lo chen bai ro mkhar chen mtsho rgyal gyis :
brag dmar g.ya' ma lung gi dben rtsa ru :
tshe dpag med kyi dkyil 'khor zhal phyes tshe :
bka' yi srung ma lha srin dregs pa yis :
so so'i gzugs mchog dam pa bstan nas kyang :
ji ltar zhal bzhes tha tshig rjes dgongs la :
dam rdzas bdud rtsi'i mchod gtor 'di snoms la :
thugs dam rgyud bskul bcol pa'i phrin las mdzod :
de 'og mtha' yi bskal pa'i tha ma la :
bsam yas mchims phu dge 'u'i sgrub khang du :
slob dpon pad+ma mnga' bdag yab sras dang :
rdo rje spre'u chung mkhar chen mtsho rgyal gyis :
sgrub chen phran lnga'i dkyil 'khor zhal phyes tshe :
bka' srung DA ki sha za ro langs mar :
bka' bsgos mna' bor khas blangs dam bcas pa :
ji ltar zhal bzhes tha tshig rjes dgongs la :
dam rdzas bdud rtsi'i mchod gtor 'di snoms la :
thugs dam rgyud bskul bcol pa'i phrin las mdzod :
de 'og rtsub 'gyur bskal pa'i tha ma la :
rnga yab gling phran zangs mdog dpal ri'i rtser :
slob dpon chen po pad+ma thod phreng gis :
slob mar lung bstan 'od gsal sgyu ma la :
rdo rje tshe yi bka' gtad byin pa'i tshe :
bka' yi srung ma dam can rgya mtsho yis :
so so'i gzugs mchog dam pa bstan nas kyang :
ji ltar zhal bzhes tha tshig rjes dgongs la :
dam rdzas bdud rtsi'i mchod gtor 'di snoms la :
thugs dam rgyud bskul bcol pa'i phrin las mdzod :
gsum pa brtan ma bskyang ba ni /
bshal chu bdud rtsir brlabs la /
hU~M b+h+yo :
brtan ma skyong mdzad ma sring tshogs :
bdud mo gnod sbyin sman mo bzhi :
na bza' lhab lhub mdzes pas bklubs :
rin chen rnam pa mang pos spras :
glu gar rol mo'i sgra dang bcas :
chibs su sha rkyang 'brong sogs 'chib :
bran g.yog sprul pa mang pos bskor :
gar yang thogs med rdzu 'phrul can :
zas skom sha khrag gser skyems rol :
las su bstan pa'i bya ra mdzad :
sngon tshe pad+ma'i spyan snga ru :
ji ltar khas blangs dam bcas bzhin :
dam rdzas rgyan gyi gtor ma longs :
bcol pa'i phrin las grub par mdzod :
bzhi pa rta bro brdung ba ni /
gtor snod sbub pa'i 'og tu dam sri 'gugs bstim byas la /
hU~M:
stong gsum stong gi 'jig rten na :
zhing bcu bsgral ba'i gdan steng du :
dbang drag lha tshogs bro brdungs pas :
dgra ni thal bar brlag pa'i bro :
bgegs ni phye mar 'thag pa'i bro :
gnod byed dam sri 'dul ba'i bro :
bar chad med par brdung bar bya :
hU~M bzhi'i mthar /
oM laM hU~M laM satwam+b+ha ya nan :
lnga pa dngos grub blang ba ni /
sgrub rdzas gnas gsum du gtugs /
bum chu tshe rdzas myang la /
hU~M:
rgyal ba 'dus pa'i lha tshogs dgongs su gsol :
dang po ye shes pa bsnyen bar du bsgrubs :
da ltar don dam dbyer med ngang du gcig :
deng sang skya rengs dang po shar du nye :
rdo rje srin po'i nam yang langs la khad :
bzlas brjod bsnyen sgrub zhag gi grangs kyang thems :
dngos grub stsol ba'i dus la da babs pas :
skal ldan bdag cag rnams la dngos grub stsol :
oM AHhU~M sarba sid+d+hi pha la ho :
drug pa mchod bstod nongs bshags bsdu ldang rnams las /
mchod bstod ni /
mchod kha gsos la sngags tsam gyis mchod /
hU~M:
rigs lnga ye shes sku lnga'i bdag :
bcom ldan rigs bdag tshe dpag med :
tshe bdag rigs bzhi lha mor bcas :
rig 'dzin drang srong la sogs pa :
tshe lha 'khor dang bcas rnams la :
bdag nyid gus pas phyag 'tshal bstod :
ces pas bstod /
hrI:
'chi med tshe lha'i dkyil 'khor du :
mchod pa'i yo byad ma tshang dang :
sgrub rdzas dkyil 'khor ma 'byor dang :
sngags nyams cho ga lhag chad kun :
mgon pos de kun bzod par gsol :
yig brgya brjod la nongs pa bshags /
mdun bskyed ye shes pa dkyil 'khor der rten la brtan bzhugs bya /
dam tshig pa rang la bstim /
bdag bskyed bsdu ba ni /
skye med chos sku'i ngang nyid las :
tshe lha'i dkyil 'khor 'ja' ltar shar :
thabs mkhas thugs rje'i ngang nyid las :
gsal dag ye shes klong du thim :
zhes mnyam par bzhag
/slar gnyug ma'i lha skur ldangs la /
rang lus 'byung lnga skye mched tshogs :
ye nas rang byung dkyil 'khor lha :
dbyer med lta spyod zung 'jug nas :
'gro kun 'dren pa'i spyod lam bya :
bdun pa smon lam ni /
ho :
tshe lha rgyal ba 'dus pa yi :
bsnyen sgrub bgyis pa'i dge ba 'dis :
mtha' yas sems can ma lus pa :
sgrib byang tshogs gnyis mthar phyin te :
sangs rgyas go 'phang thob par shog :
gnas skabs nad gdon 'jigs brgyad sogs //
tshe srog bar du gcod pa zhi //
lo brgya thub cing ston brgya mthong //
tshe bsod dpal 'byor rab rgyas shog
/brgyad pa shis brjod ni /
hrI:
chos sku spros dang bral ba yi :
tshe dpag med pa'i bkra shis shog :
longs spyod rdzogs pa'i skur ston pa :
spyan ras gzigs dbang bkra shis shog :
shes bya'i mkha' la ma rmongs pa'i :
o rgyan pad+ma'i bkra shis shog :
gang la bsam pa don 'grub pa'i :
don grub mchog gi bkra shis shog :
sku gsung thugs kyi b+ha ga la :
phyag rgya chen po'i bkra shis shog :
phrin las rnam bzhi 'grub mdzad pa'i :
'khor tshogs rnams kyi bkra shis shog :
phyi nang bar chad kun sel ba'i :
bka' srung rnams kyi bkra shis shog :
chos skyong dam tshig gnyer byang gtad :
gter srung rnams kyi bkra shis shog :
ces sogs kyis shis pa brjod pas mtha' rgyas su bya'o //
'chi med 'ja' lus rdo rjer sgrub pa'i thabs //
gnad zab don 'dril rtsa gsum rgyal 'dus kyi //
rtsa ba tshe yi phrin las 'di nyid kyang //
'phel rgyas bdag gzhan tshe dpag med 'grub shog
/'di la sgrig chags med cing gter gzhung la gzhan nas sab dgos mang bas kha skong dkyus su bsdebs /
dbang sgrub lta bur khyer bder dmigs nas gzhung tshig 'ga' zhig tshig sna cung zad bsdus nas bklag chog tu /
pad+ma gar dbang blo gros mtha' yas kyis tsa 'dra rin chen brag 'chi med bdud rtsi rgyun 'bab kyi ri ngogs su sbyar ba nongs pa gang mchis rtsa gsum spyan sngar bshags so //
dge legs 'phel //

//
