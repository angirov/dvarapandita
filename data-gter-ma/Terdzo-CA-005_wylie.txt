@#//
mnga' bdag yab sras kyi thugs dam rgyun gyi nyams bzhes zab pa skor bdun las rtsa ba'i smin byed bklag chog tu bkod pa rig 'dzin thugs kyi thig le zhes bya ba bzhugs so //
na mo gu ru de ba DA ki nI yai /
khyab bdag bla ma'i ye shes mkha' dbyings su //
snang stong yi dam zhi khro'i gza' skar bkra
/mkha' 'gro'i sprin las dgos 'dod char 'bebs pas //
'gro rgyud smin grol myu gu bskyed mdzad gsol //
grol ba bzhi ldan 'gran bral zab gter gyi //
mdzod 'dzin gar gyi dbang phyug zab chos bcud //
yongs su grags kyang kun la sbas pa bzhin //
gang de mos pa kho nas 'dir gsal bya //
thugs dam zab pa skor bdun du grags pa'i rtsa ba'i smin byed bsgrub pa la gsum /
sbyor ba /
dngos gzhi /
rjes kyi bya ba'o //
dang po ni /
dben pa'i gnas su stegs gtsang mar maN+Dal la rin po che dang sin+d+hu ras chag chag gdab /
rdul tshon gyi pad+ma 'dab drug lte ba dmar /
shar mthing /
lho ser /
nub dmar /
byang ljang /
lho nub sngo /
byang shar dmar po can bri /
de steng khri'u'i khar bum pa mgul chings sna tshogs can /
dri bzang chu /
bum rdzas /
chos sman rnams kyis sum gnyis bkang ba bzhag la /
kha rgyan gseb tu lha bdun gyi sku gzugs phyogs bsdus su yod pa'i tsaka li btsug
/rgyab ngos su dpal gtor rgyan ldan dar gdugs dang bcas pa /
mdun du thod pa mtshan ldan chang dang a mr-itas bkang ba'i khar me long sin+d+hu ra bdal ba la chos 'byung gi dbus su pad+ma 'dab drug la lha rnams snying po so sor bri bar gsungs kyang mi nus na dbus /
lho /
byang shar rnams la hrIH
shar /
nub /
byang rnams la hU~M/
lho nub la dzaM/
mtha' skor du dbyangs gsal bris pas bkab la dar dmar gyi gur phub pa dang rig ma'i gzugs brnyan bzhag
/gter srung dur khrod ma mo /
gza'/
pe har gsum gyi gtor 'bul /
dung chu /
las bum rnams gang bder bkod /
dpal gtor g.yas g.yon du sman raka
/chu gnyis nyer spyod bskor bsham mam phreng tshar bkod /
sngon gtor /
tshogs kyi yo byad /
chad brtan sogs tshogs par bya'o //
gnyis pa thog mar dkyil 'khor bsgrub pa ni /
gter ston nyid kyis mdzad pa'i brgyud 'debs /
las byang gi skyabs sems /
tshogs gsag
/bgegs gtor byin brlab 'gugs pa spyi ltar dang nam mkha' mdzod kyi sngags rgya lan gsum gyis bsngos la bka' bsgo
/mtshams gcod /
mchod pa byin rlabs /
bshags pa /
lha bskyed /
snang la rang bzhin med pa'i sku ru gsal //
zhes pa'i bar song nas /
spyi bor spyan gzigs nam mkha'i rgyal po dkar //
rtsa ba'i zhal gsum dkar ljang dmar ba'i mdog
/de steng dmar ljang dkar la de steng gsum //
ljang dkar dmar po de steng khro zhal dang //
a mi d+he ba'i zhal ras brtsegs mar gzigs //
rtsa phyag thal sbyar de 'og g.yas g.yon gnyis //
shel phreng pad dkar de 'og g.yas phyag bcus //
rdo rje rin chen pad+ma gri spyi blugs //
bum zhags ut+pal 'khor lo rgya gram bsnams //
g.yon bcus ral pod ut+pal mu tig phreng //
rdor dril mkhar gsil mchod rten par bu dang //
'khor lo 'dzin cing zhabs gnyis pad zlar bzhengs //
longs sku'i yan lag so gnyis zla rgyas mdzes //
sprul sku'i nying lag phyag stong spyan stong bkra //
ri dwags lpags pa longs spyod rdzogs chas spras //
mgrin par tshe dpag med mgon dbus zhal dmar //
g.yas dkar g.yon ljang g.yas kyi phyag dang pos //
pad phreng thugs kar 'dzin cing g.yon dang po //
mnyam gzhag bum pa tshe yi bdud rtsis bkang //
g.yas kyi 'og gnyis rdo rje rin chen dang //
g.yon 'og gnyis pos 'khor lo rgya gram bsnams //
dar dang rin chen rgyan ldan zhabs skyil krung //
'ja' tshon 'od klong pad nyi zla steng bzhugs //
thugs kar ngan song sbyong mdzad mi 'khrugs mthing //
phyag gnyis sa gnon mnyam gzhag rdo rje 'dzin //
longs spyod rgyan rdzogs 'od dang 'od zer 'bar //
pad zla'i gdan la rdo rje skyil krung bzhugs //
thugs ka'i cha smad rdo rje gro lod smug
/gtum drag sdang mig bsgrad cing aM gtsigs bsdams //
skra bsigs smar smin dmar ser rab byung chas //
snyan la dung long mgo rlon do shal 'phyang //
rdo rje phur gdengs stag chen gdan la 'gyings //
me rlung dbus na khro chung dpag med spro //
lte bar DA ki seng ge'i gdong can mthing //
gnam lcags ral pa gyen gzengs mche ba gtsigs //
gri gug phyar zhing thod khrag zhal du gsol //
thod sbrul rus pa dur khrod chas kyis brgyan //
me dpung klong du snang stong sgyu ma'i tshul //
brkyang bskum gar gyis pad nyi'i gdan la 'gying //
gsang bar nor bdag dzaM la le brgan mdog
/khro 'dzum sgeg bzhad rjes chags nyams dang ldan //
phyag g.yas dbang sdud lcags kyu g.yon pa yis //
gter bum 'dod 'byung nor bus bkang ba 'dzin //
dar dang rin chen rgyan spras brkyang bskum stabs //
rin chen dar zab pad nyi zla steng bzhugs //
kun kyang gdod nas dam ye dbyer med par //
rang byung lhun grub chen por gsal ba yi //
thugs kar rang rang sa bon rang sngags bskor //
'od zer spro bsdus 'phags mchod 'gro don byas //
tshur 'dus bdag rgyud byin gyis brlab par gyur /
ces gsal btab la gtso bo'i sngags /
oM AHhU~M:
pad+ma gu ru sa ma ya dza dza :
d+harmA kA ya :
saM b+ho kA ya :
nirmA kA ya tsit+ta sid+d+hi pha la hU~M:
spyan ras gzigs ni /
oM ma Ni pad+me hU~M:
tshe dpag med ni /
oM AHhU~M:
oM hU~M trAM hrIHA:
dz+nyA na badzra A yuHshe hU~M b+h+rU~M nr-i dza :
sarba sid+d+hi pha la hU~M hrI:
mi 'khrugs pa ni /
oM badzra sa man+ta sa tri hU~M:
zhes dang /
kaM ka ni bzla /
gro lod ni /
oM AHhU~M:
badzra gu ru gro bo lod lo ka sarba hU~M:
seng gdong ni /
oM badzra siM ha mu kha sid+d+hi hU~M hU~MH
aHkaHsaHmaHraHtsaHshaHdaHraHsaHmaHraHyaHphaT:
dzaM dmar ni /
oM AHhU~M:
wA shaM dzam+b+ha la tsit+ta sid+d+hi hU~M:
a nr-i tri lo ka rat+na a dzi pA shaM ku ru hU~M:
zhes pa rnams ci 'grub bzlas la bdag bskyed bsgrub /
mdun bskyed gter gzhung las dmigs su ma gsungs kyang gter ston gyis las byang du gsungs pas mdun bum chabs cig dmigs pas khyab par byas te /
bdag gi thugs las 'od 'phros bum par zhugs //
phyi ltar rnam rgyal bum pa mtshan nyid rdzogs //
nang ltar ye shes rang snang gzhal yas khang //
bkod pa rgyan rdzogs zhes sogs lha bskyed nas bstod pa'i bar las byang tshang bar btang /
thog mar mdun bskyed la dmigs te gzhung gsal spyi bsdus kyi bzlas pa /
hrIHpad+ma gu ru nas pha la hU~M:
zhes pa'i bar ci nus bzla /
mthar /
shAn+tiM sogs las bzhi'i sham 'dogs kyang cung zad sbyar /
de nas bum bskyed la dmigs te /
bdag gi thugs las 'od 'phros bum lha bskul //
de las 'od 'phros rtsa gsum lha tshogs mchod //
byin rlabs dngos grub 'od zer rnam par bsdus //
bum lhar thim pas bde chen rab 'bar gyur //
ces dmigs la gong gsal bdag bskyed du bshad pa'i bsnyen sngags so so'i sham du /
sid+d+hi a b+hi Shiny+tsa A be sha ya dzaH
zhes btags pa brgya rtsa sogs ci nus bzlas mthar stong tshigs mchod bstod phul /
oM AHhU~M/
dung chos kyi chu mchod yon du phul bas lha rnams rjes chags kyi rol pas 'od du zhu nas bum chu dang dbyer med du gyur /
las bum la rta mgrin nam bdud rtsi 'khyil pa bskyed bzlas spyi ltar bya /
gter srung gsum gyi gtor 'bul /
tshogs byin rlabs nas skong bshags bar las byang ltar btang la rig pa'i me tog dor bas bdag nyid 'jug
/slob ma gzhug par gnang ba nod pa rnams bya'o //
de nas dbang bskur ba ni /
slob ma rnams las bum gyi chus khrus bya /
bgegs gtor byin rlabs /
'gugs pa /
bsngo ba rnams spyi mthun byas la las byang ltar bka' bsgo zhing drag sngags rol mo yungs thun dud sbyor sogs tsham rngam gyis bgegs bskrad /
mtshams gcod srung 'khor yang gzhung ltar dang /
maN+Dal bkye bsdu /
sems bskyed gsal 'debs /
chos bshad ci rigs byas la khyad par /
de yang dus gsum sangs rgyas kun gyi 'dren pa phyogs bcu'i rgyal ba sras dang bcas pa'i gsang gsum phrin las dang bcas gcig tu bsdus pa nyid sangs rgyas kyi zhing mi mjed kyi khams 'dir pad+ma'i mtshan gyis brjid pa'i rdo rje slob dpon chen po'i gzugs su bstan nas gsang ba bsam gyis mi khyab pa'i cho 'phrul chen pos 'khor ba ma stongs kyi bar du 'gro ba'i don rgyun chad med par mdzad pa 'chi med gu ru pad+ma 'byung gnas sku dngos kyis gangs can gdong dmar sha za'i rgyal khams 'dul zhing rdo rje theg pa'i chos 'khor zab cing rgya che ba bskor te skal ldan rje 'bangs rnams tshe gcig gis mchog gi grub pa chen po la bkod par mdzad pa'i skabs shig
/mnga' bdag yab sras rgyal srid kyi g.yeng bas zab rgyas kyi chos mang po nyams su mi lon pas chos thams cad kyi snying po gcig tu dril ba tshig nyung la don 'dus pa zhig gnang bar gsol ba btab pa la brten nas /
dus skabs de dang ma 'ongs pa'i gdul bya la brtse bas dgongs te /
dkyil 'khor gcig tu mchog thun mong gi dngos grub sgrub pa'i lha sngags zab mo thams cad tshang zhing bskyed rdzogs kyi zab gnad nyung ngur dril ba /
yang zab yid bzhin nor bu thugs dam rgyun khyer gyi gdams pa zab mo gnang bas mnga' bdag yab sras smin grol la bkod /
gdams skor rnams srin shog ser por gu ru nyid kyis 'phrul yig tu bkod de zur mkhar ngo mtshar rdo'i mchod rten pad+ma can gyi bre dang bum pa'i mtshams su sbas nas /
lha sras 'bring po dam 'dzin mu rub btsad po ye shes rol pa rtsal gyi sku'i skye ba phyi ma'i chos skal du smon lam gtad rgya mdzad pa ltar /
snyigs ma'i mthar 'gro don gyi dus la babs pa na /
ji skad du /
gle ma tshal gyi ri la bros pos yibs //
gnubs kyi sreg pa lung du mu ge 'byung /
khyung tshang brag la sbas pa'i gter kha 'di //
mi bzhag 'don pa'i rtags der bstan nas byung //
o rgyan zhig po gling pa zhes bya 'byung //
zhes sogs lung bstan 'khrul med du mas zin cing /
phyogs su ma lhung pa'i skyes chen yongs grags kun gyis mgrin gcig rtsod med du bsngags pa /
sprul pa'i gter ston chen po o rgyan zhig po gling pa gar gyi dbang phyug rtsal gyis ngo mtshar ba'i cho 'phrul dang bcas te spyan drangs /
chos bdag rgyal dbang kar 'brug yab sras sogs la rim par spel ba'i zab chos khyad par du 'phags pa 'di'i smin byed kyi rim pa la yongs rdzogs rtsa ba'i dkyil 'khor du dbang bskur ba dang /
yan lag lha so so'i rjes su gnang ba gnyis su yod pa las /
skabs 'dir yongs rdzogs rtsa ba'i dbang bskur nyid bsgrub par bgyi ba sogs kyis mtshams sbyar nas maN+Dal 'bul du gzhug
/de ltar zhing khams 'bul ba sngon du song nas /
thog mar theg pa rim 'jug gi tshul dang mthun zhing /
rgyud sdom pa dang ldan pas rnam dag tu 'gyur ba'i slad du gsum la skyabs su 'gro zhing byang chub tu sems bskyed pa dang /
gsag sbyong spel gsum gyi rim pa rnams tshul bzhin du mdzad pa gal che bas 'dun pa 'di bzhin du mdzad par zhu /
bla ma dkyil 'khor gyi lha tshogs rtsa gsum rgyal ba sras dang bcas pa sprin gtibs pa ltar mngon sum bzhin du gsal bar bzhugs pa'i spyan sngar bdag gzhan mkha' khyab kyi sems can thams cad deng nas byang chub ma thob kyi bar du sgo gsum mi phyed gus pa chen pos skyabs su mchi'o snyam pa'i yid kyis 'di'i rjes zlos lan gsum mdzod /
na mo :
bla ma rig 'dzin yi dam lha :
sangs rgyas chos dang dge 'dun gsum :
dpa' bo DA ki mkha' 'gro la :
bdag ni gus pas skyabs su mchi :
lan gsum /
gzung 'dzin 'khrul pa'i gzhan dbang du gyur pas 'khor ba'i rgya mtshor thog mtha' med par 'khor zhing sdug bsngal ba ma rgan sems can thams cad rnam grol gtan gyi bde ba rtsa gsum rgyal ba'i go 'phang la bdag gis myur ba nyid du 'god par bya'o snyam pa byang chub smon pa'i sems dang /
de'i slad du yang zab snying po'i dkyil 'khor du zhugs shing lam bskyed rdzogs zab mo nyams su blangs nas rang gzhan gyi don rgya chen po bsgrub par bgyi'o snyam du 'jug pa'i sems bskyed nas 'di'i rjes zlos /
bdag gis 'gro ba kun don du :
rtsa gsum bla ma bsgrubs nas ni :
las bzhis 'gro ba'i don byas nas :
sku gsum thob par sems bskyed do :
lan gsum /
yul khyad par can rtsa gsum rgyal ba rab 'byams spyan drangs nas bzhugs su gsol ba'i spyan sngar /
lus zhing gi rdul snyed du sprul nas phyag 'tshal zhing kun bzang rnam par 'phrul pa'i mchod pa'i sprin gyis mchod pa dang /
dus gsum gyi sdig sgrib nyes ltung ma lus pa bshags shing 'khor 'das lam gsum gyis bsdus pa'i dge ba la rjes su yi rang ba dang /
bla med rdo rje theg pa'i chos 'khor bskor zhing myang 'das zhi bar mi gzhol bar rgyun gyis rtag pa'i skur bzhugs su gsol ba dang /
dge rtsa mi gnas pa'i byang chub chen por bsngo zhing smon lam gdab pa ste thabs khyad par can tshogs gsog yan lag bcu pa tshul bzhin du bya ba'i yid kyis 'di'i rjes zlos /
chos kyi dbyings kyi pho brang nas :
bla ma rtsa gsum lha tshogs gshegs :
pad nyi zla ba'i gdan la bzhugs :
sgo gsum gus pas phyag 'tshal lo :
phyi nang gsang gsum mchod pa 'bul :
nyams chag ma lus mthol lo bshags :
gsang sngags sgrub la rjes yi rang :
smin grol gsang sngags chos 'khor bskor :
'gro ba'i don du bzhugs gsol 'debs :
snying po sems can don phyir bsngo :
yang gsang rdo rje'i don rtogs shog :
lan gsum /
de nas me tog dang bcas pa'i thal mo sbyor la gsol ba 'debs pa 'di'i rjes zlos /
na mo :
bla ma yi dam mkha' 'gro dgongs :
bdag ni las dang skal bar ldan :
bdag cag thugs rjes bskyab pa'i phyir :
rtsa gsum dkyil 'khor lha tshogs kyi :
dbang bskur dam pa bstsal du gsol :
lan gsum /
de ltar gsol ba btab pa la bka'i gnang ba bstsal ba 'di la snyan gtod cig
/kye ma rigs kyi bu khyod nyon :
kun gyi bar chad ma mchis sam :
'byor pa kun dang ldan gyur ram :
rtsa gsum dam tshig bsrung nus sam :
'gro don rgya chen byed nus sam :
zhes dris pa'i lan btab cing dam tshig bsrung bar khas len pa 'di'i rjes zlos mdzod /
bla mas ji ltar gsungs pa bzhin :
tshig don rnams dang bdag nyid ldan :
dam tshig rnams las 'da' re kan :
dung zhal chu bdud rtsi dang sbyar ba blud la /
hU~M 
'di ni khyod kyi dam tshig chu :
'das na sreg cing dmyal bar ltung :
bsrungs na dngos grub thams cad thob :
de nas dbang gi gzhi 'god cing ye shes pa dbab pa'i slad du dmigs pa 'di yid ma yengs par rtse gcig tu mdzad 'tshal /
las chu dang las sngags kyis bsang /
swa b+hA bas sbyang /
chos rnams mi dmigs stong pa nyid kyi ngang /
khyed rang gnas pa'i go sar pad+ma'i steng //
thabs shes nyi zla brtsegs pa'i gdan steng du //
rang rig hrIHlas don gnyis byas 'dus pas //
pad+ma gu ru sku mdog dkar dmar mdangs //
zhabs gnyis skyil krung phyag gnyis mnyam gzhag steng //
mtshan ldan ka li 'chi med bdud rtsis bkang //
dbu la paN zhwa ber phod chos gos can //
dmar ser ber phyam sum phrug snyan rgyan mdzes //
snang la rang bzhin med pa'i skur gsal ba'i //
spyi bor spyan ras gzigs dkar bcu gcig zhal //
phyag stong longs sku'i chas ldan bzhengs pa'i stabs //
mgrin par tshe dpag med dmar zhal gsum pa //
phyag drug phyag mtshan skyil krung longs sku'i chas //
thugs kar mi 'khrugs mthing ga sa gnon dang //
mnyam gzhag rdo rje skyil krung longs sku'i chas //
thugs smad gro lod smug nag khro gtum rngam //
rdo rje phur gdengs stag gi khri la 'gyings //
lte bar seng gdong mthing nag gri thod 'dzin //
dur khrod rus rgyan me long brkyang bskum gar //
gsang bar nor bdag dzaM dmar lcags kyu 'dzin //
gter bum bsnams shing sgeg chags gar gyis rol //
kun kyang 'od phung klong du gsal 'tsher 'bar //
gnas gsum 'bru gsum thugs srog sa bon las //
'od 'phros rang bzhin gnas nas ye shes pa //
dpag med nam mkha' gang bar spyan drangs nas //
so sor thim pas byin gyis brlab par gyur /
spos rol bcas spro na las byang gi spyan 'dren yang brjod /
spyi dril sngags ring mthar /
A be sha ya AH
btags pa drag tu brjod mthar /
de ltar dbab pa'i ye shes pa rnams dam tshig pa dang dbyer med chu la chu bzhag pa lta bur gyur par mos la rang rig blo 'das gcer mthong gi ngang du mnyam par 'jog par zhu /
zhes brtan par bya /
dbang dngos la rnam pa bzhir bzhugs pa las dang po sku bum pa'i dbang la dmigs pa 'di bzhin du mdzod //
mdun bum gyi lha tshogs rnams kyi sku las 'od zer dkar po dpag tu med pa 'phros slob ma'i spyi bor phog
/lus kyi sdig pa dag
/dkyil 'khor gyi lha slob ma'i lus la thim /
sku yi dngos grub thob par mos shig
/rnam bum spyi bor bzhag la /
hU~M 
bum pa ye shes lnga ldan pho brang nas :
rtsa gsum lha tshogs bum chu'i ngo bor gsal :
dkyil 'khor lha tshogs sku yi dbang bskur ro :
hrIHpad+ma gu ru badzra sa man+ta sa tri lo ke shwa ra badzra lo ka A yur+dz+nyA na d+hA ki nI siM ha mu kha dzam+b+ha la kA ya a b+hi Shiny+tsa oM:
bum chu sbyin /
des lus dag par byed pa bum pa'i dbang thob /
bskyed rim bsgom pa la dbang ba dang /
'bras bu sprul sku thob par 'gyur ba'i skal pa can du byas pa'o //
gnyis pa gsung gsang ba'i dbang gi slad du /
lha tshogs rnams kyi gsung las 'od zer dmar po 'phros pas slob ma'i mgrin par phog
/ngag gi sgrib pa dag
/gsung gi bdag nyid so so'i rtsa sngags dang /
A li kA li'i yig 'bru rnams slob ma'i ngag la thim /
gsung gi dngos grub thob par mos shig
/me long gi dkyil 'khor mgrin par bzhag
/ban+d+ha'i bdud rtsi khar sbyin la /
hU~M 
byang sems dkar dmar bde ba'i rang bzhin bcud :
dkyil 'khor lha tshogs gsung gi dbang bskur ro :
gong gi rtsa sngags kyi mthar /
wAka a b+hi Shiny+tsa AH
zhes btags pa brjod /
des ngag dag par byed pa gsang ba'i dbang thob /
ngag gi snying po bzla ba la dbang /
'bras bu longs sku thob par 'gyur ba'i skal pa can du byas pa yin no //
gsum pa thugs shes rab ye shes kyi dbang gi slad du /
lha tshogs rnams kyi thugs las 'od zer dpag tu med pa 'phros /
slob ma'i snying khar thim /
yid kyi sgrib pa dag
/thugs phyag mtshan gyi rnam pa dpag tu med pa thim /
thugs kyi dngos grub thob par mos shig
/rig tsag lag tu gtad la /
hU~M 
thabs dang shes rab gnyis med pa'i :
lhan skyes ye shes 'di las byung :
phyag rgya chen po'i dbang bskur ro :
gong gi sngags kyi mthar /
tsit+ta a b+hi Shiny+tsa na maHsa man+ta na ma ti pa sa na ma sid+d+hi hU~M:
des yid dag par byed pa shes rab ye shes kyi dbang thob /
rdzogs pa'i rim pa bsgom pa la dbang /
'bras bu chos sku thob par 'gyur ba'i skal pa can du byas pa'o //
bzhi pa yongs rdzogs snying po ngo sprod kyi rtsal dbang gi slad du /
me long nang du rtsa ba gsum gyi lha tshogs snang la rang bzhin ma grub pa'i dpe 'dis mtshon byed du byas te /
mtshon bya don gyi ye shes rang shar rang grol rtsol sgrub spang blang med pa 'od gsal lhan cig skyes pa'i rang ngo hrig gis rig pa'i ngang du mnyam par 'jog par zhu /
bum pa'i kha rgyan gyi sku tsaka blangs nas me long ngos su 'char ba bstan la /
hU~M 
snang la rang bzhin med pa longs spyod rdzogs :
thugs ni skye ba med pa chos kyi sku :
rtsa gsum lha tshogs 'ja' tshon lta bu'i sku :
nang ltar mnyam nyid chos sku'i ngang du bzhugs :
gsang ba ye shes lnga yi 'od zer 'phro :
pad+ma gu ru sprul skus 'gro don mdzad :
mi 'khrugs rgyal pos bar do'i sdug bsngal sel :
spyan ras gzigs kyi thugs rjes 'gro ba 'dul :
rdo rje gro lod srid gsum gdug pa 'dul :
mkha' 'gro seng gdong can gyis dgra bgegs 'dul :
bcom ldan tshe dpag med kyis 'chi med stsol :
gnod sbyin dzam+b+ha la yis zas nor bsdu :
phrin las gang 'dod lhun gyis grub mdzad pa :
'dod chags zhe sdang nga rgyal phrag dog dag :
gti mug rab rib mun pa kun bsal te :
chos dbyings ye shes me long mnyam pa nyid :
sor rtog ye shes bya grub kun tu bzang :
lta ba sangs rgyas dkyil 'khor lha tshogs te :
gang shar rang grol ma 'gag sa le ba :
rang bzhin mi 'gyur rang la shar ba yin :
bsgom pa mi 'gyur mi zhig gsal bsgom bral :
spyod pa 'gag med skyon bral yon tan spyod :
'bras bu rang grol ye shes kun tu bzang :
dam tshig gzhan don phrin las sna tshogs spyod :
lta ba sgom pa spyod pa 'bras bu yang :
dkyil 'khor lha tshogs sku gsung thugs la tshang :
rig stong grags stong dran stong stong pa'i tshogs :
sems byung stong gsal rang byung ma 'gag gsal :
rnam rtog 'gyu dran ngo bo nyid kyis stong :
ye shes lhan cig skyes pa rtsol sgrub med :
rtag tu de nyid ngang du gnas par bya :
sngags mthar /
d+harma a b+hi Shiny+tsa hU~M:
zhes brjod la cung zad ngo bo bskyang /
des bskur brjod kyi 'dzin pa dag :
dbang bzhi pa tshig dbang rin po che thob /
rdzogs pa chen po bsgom pa la dbang /
'bras bu sku gsum dbyer med ngo bo nyid kyi sku thob par 'gyur ba'i skal pa can du byas pa'o //
de nas bla ma'i lus kyi lha rnams 'od du zhu nas bla ma la thim /
bla ma yang 'od du zhu nas slob ma la thim pa'i ngang nas rang dkyil 'khor lha snang la rang bzhin med pa'i sku ru gsal btab la ngag grags stong thugs rig stong du gnas par gyis shig
/de nas mtha' rten byin rlabs gtor ma'i dbang bskur ba la /
dpal gyi gtor ma 'od zer rnam pa lnga'i gzhal yas khang du dkyil 'khor lha tshogs byin thibs se bzhugs pa khyed rang rnams kyi spyi bor spyan drangs te byin gyis brlabs par mos shig
/gtor ma mgor bzhag la /
hU~M 
chos sku stong gsal mkha' mnyam dri ma med :
longs sku lnga ldan longs spyod rdzogs pa'i sku :
sprul sku gang la gang 'dul sprul sgyur 'gyed :
dkyil 'khor lha tshogs thugs dam rgyud bskul na :
skal ldan rigs kyi bu la brtan par mdzod :
phrin las rnam bzhis 'gro ba 'dul bar shog :
spro na brgyud pa'i mtshan dang 'dod gsol spyi ltar bya /
sngags mthar /
ba liM ta sarba ta thA ga ta a b+hi Shiny+tsa shIn+taM puSh+TiM bA shaM mA ra ya hU~M:
gtor ma'i lha tshogs 'od du zhu nas khyed rang la thim pas lha tshogs rnams dang gnyis su med pa'i byin rlabs dbang dang dngos grub thams cad thob par mos shig
/ces brda sprad /
shis brjod gang 'os bya /
de ltar rgyal dbang pad+ma'i khyad chos /
yang zab yid bzhin nor bu mnga' bdag yab sras kyi rgyun gyi thugs dam du gdams pa /
gcig chog rgyal po'i dkyil 'khor gyi lha dbang dus gcig la bskur pas rtsa ba gsum gyi dbang rdzogs par thob par 'gyur ba nyid legs par grub pa yin pas /
dbang dus thob cing khas blangs pa'i dam tshig dang sdom pa rtsa ba dang yan lag gis bsdus pa mtha' dag tshul bzhin du bsrung bar bgyi'o snyam pas 'di'i rjes zlos /
gtso bos ji ltar sogs /
gtang rag maN+Dal /
lus 'bul /
dge bsngo spyi ltar bya /
tshogs la rol zhing lhag ma gtang /
bskul chad brtan rta bro'i mthar dkyil 'khor la gtang rag mchod bstod 'bul /
yig brgya dang lhag chad kha skong /
rten yod na brtan bzhugs dang med na gshegs su gsol /
bdag bskyed bsdu ldang /
smon lam shis brjod kyi bar las byang ltar bya'o //
g.yar ngo che ba mnga' bdag yab sras kyi //
thugs dam pad+ma'i mkhyen pas legs bsdus pa //
'dra la khyad che skal ldan snying gi bcud //
dbyar mtsho ltar 'phel nam yang mi 'grib shog
/ces pa'i tshul 'di gter gzhung du rtsa tho tsam las ma gsungs shing gsal byed yig cha gzhan yang ma mthong bas mkhas pas gsar rtsom dang rmongs pas gang dran du sbyor dgos pa ma zad /
zab chos 'di dag gi rgyun chad la nye bas zhabs tog tu 'gyur ba'i 'dun pas pad+ma gar dbang blo gros mtha' yas pa'i sdes shrI de bI ko Ti'i snying po tsa 'dra rin chen brag gi sgrub gnas su bgyis pa dge legs 'phel //

//
