@#//
gtor ma cha gsum gyi cho ga bzhugs so //
bla ma dang dpal rdo rje sems dpa' la phyag 'tshal lo //
rdo rje theg pa'i dkyil 'khor chen po'i cho ga'i skabs su cha gsum gtor ma rgyas 'bring bsdus pa'i tshul ji snyed cig gsungs pa las 'di ltar shes par bya ste /
rin po che la sogs pa'i snod gsum gyi dang po gnyis su phyogs skyong dang 'byung po spyi'i gtor zlum mtheb kyu can 'bras chan la phug sogs dkar zhing gtsang ba'i bza' bca'i tshogs kyis brgyan pa dang /
gsum par bgegs kyi gtor ma ting lo changs bu can sha chang sogs kyis sbags pa rnams gral rim gyis bshams la /
bsang chus bran te /
rdo rje gnod sbyin gyi rgyas /
oM badzra yak+Sha hU~M gis bsang /
rdo rje me'i rgyas /
oM badzra dz+wa la a na la ha na da ha pa tsa ma tha b+hany+dza ra Na hU~M phaT/
ces dang /
swa b+hA was sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs pa bdud rtsi'i rgya mtsho chen por gyur par bsam la /
oM AHhU~M hoHlan gsum gyis thun mong du byin gyis brlab bo //
de nas gtor ma dang po phyogs skyong bcu la 'bul te /
rang gi thugs ka'i hU~M gi 'od zer gyis phyogs skyong 'khor bcas spyan drangs par bsam la /
rdo rje dril bu 'dzin pas /
phyogs skyong 'jig rten skyong ba dbang dang ldan //
thugs rje thabs mkhas thugs dam dkyel po che //
lha dang drang srong yi dwags srin po klu //
rig 'dzin rgyal po dang ni gnod sbyin bdag
/de dag so so'i dbang po'i skur ston pa //
phyogs skyong 'jig rten skyong ba bzhugs so 'tshal //
bstan pa rgyas pa'i slad du spyan 'dren na //
'gro ba'i don du mchod kyis gshegs su gsol //
oM dA sha diklo ka pA la sa pa ri wA ra e h+ye hi zhes spyan drangs /
pad+ma ka ma lA ya satwaM gyis gdan phul la /
oM in+d+ra ye /
ag+na ye /
ya mA ya /
nair-ir t+ye /
wa ru Na ya /
wA ya we /
ku be ra ya /
I sha nA ya /
Ur+d+ha brah+mA ya /
sUr+Ya gra ha a d+hi pa ta ye /
tsan+d+ra nak+Sha tra a d+hi pa ta ye /
a d+ho pri thi we b+h+yaH
a su re b+h+yaH
nA ge b+h+yaHsa pa ri wA ra ar+g+haM sogs kyis mchod /
rdo rje thal mo kha gyen du phye la /
in+d+ra sogs sngar gyi sngags mthar /
na maHsarba ta thA ga te b+h+yo bi shwa sogs btags pa gsum gyis gtor ma phul la /
dbang po rdo rje 'chang ba'i lha //
lha yi rgyal po gdon gyi bdag
/shar phyogs gdon gyi tshogs bcas la //
mchod cing bstod de phyag kyang 'tshal //
me ste bsreg bya za ba'i lha //
drang srong rgyal po gdon gyi bdag
/shar lho gdon gyi tshogs bcas la //
mchod cing bstod de phyag kyang 'tshal //
gshin rje be con 'chang ba'i lha //
ma mo'i rgyal po gdon gyi bdag
/lho phyogs gdon gyi tshogs bcas la //
mchod cing bstod de phyag kyang 'tshal //
bden dang bral ba legs ldan lha //
srin po'i rgyal po gdon gyi bdag
/lho nub gdon gyi tshogs bcas la //
mchod cing bstod de phyag kyang 'tshal //
zhags pa thogs pa chu yi lha //
klu yi rgyal po gdon gyi bdag
/nub phyogs gdon gyi tshogs bcas la //
mchod cing bstod de phyag kyang 'tshal //
rlung ste srog kyang 'dzin pa'i lha //
rig 'dzin rgyal po gdon gyi bdag
/nub byang gdon gyi tshogs bcas la //
mchod cing bstod de phyag kyang 'tshal //
gnod sbyin lag na dbyug to thogs //
nor srung rgyal po gdon gyi bdag
/byang phyogs gdon gyi tshogs bcas la //
mchod cing bstod de phyag kyang 'tshal //
dbang dang ldan pa 'dren pa'i lha //
'byung po'i rgyal po gdon gyi bdag
/byang shar gdon gyi tshogs bcas la //
mchod cing bstod de phyag kyang 'tshal //
steng gi tshangs pa chen po dang //
nyi ma zla ba gza' chen po //
gza' dang rgyu skar bcas pa la //
mchod cing bstod de phyag kyang 'tshal //
'og gi klu ste sa yi lha //
sa 'dzin lag pa chen po dang //
dam tshig shes pa'i tshogs bcas la //
mchod cing bstod de phyag kyang 'tshal //
zhes pas bstod /
shar phyogs rdo rje can gyi lha tshogs 'khor dang bcas //
gtor ma phul ba 'di dag bzhes su gsol //
me dang gshin rje bden bral srin po'i bdag
/chu bdag rlung bdag nor gyi bdag po dang //
dbang ldan lha ste 'byung po'i bdag po dang //
steng gi nyi zla tshangs pa chen po dang //
lha rnams kun dang gang dag sa steng klu //
ri yi lha dang gtsang ma'i tshogs bcas la //
sa sa so sor gtor ma phul ba rnams //
rab tu dgyes pa yis ni bzhes nas kyang //
rang rang phyogs su legs par bzhugs nas su //
rang gi bu smad mdza' bshes gnyen 'dun dang //
nang mi dmag dang dpung bcas lhan cig tu //
me tog dri dang byug pa bdug par bcas //
bstod dang gtor ma mar me gus 'bul na //
'di dag btung zhing legs par bsnams nas kyang //
bdag gi las kyi 'bras bu mchis par mdzod //
ces phrin las gsol /
oM dA sha diklo ka pA la sa pa ri wA ra'i mthar gats+tsha btags pas gshegs su gsol /
gtor ma gnyis pa 'byung po spyi la 'bul te /
lha dang lha min gnod sbyin lto 'phye grul //
nam mkha' lding dang 'dab bzang lus srul po //
dri za srin po gdon gyi rigs rnams dang //
gang dag sa la gnas pa'i rdzu 'phrul can //
bu smad bcas shing g.yog 'khor bcas pa la //
bdag gis pus mo sa la btsugs nas ni //
thal mo sbyar nas khyod la gsol 'debs kyis //
gsan nas phan gdags slad du 'dir gshegs shig
/oM sarba lo ka pA la e h+ye his spyan drangs /
pad+ma ka ma lA ya satwaM gyis gdan phul /
oM de ba /
nA ga
/yak+sha /
rak+sha /
gan+d+har+b+baH
a su ra /
ga ru Da /
kin+na re /
ma ho rA ge
/ma nuSh+ya /
a ma nuSh+ya /
sa pa ri wA ra ar+g+haM sogs kyis mchod /
rdor thal gyen du phye ste /
oM de ba sogs sngar gyi sngags mthar na maHsarba sogs btags pa gsum gyis gtor ma phul la /
'byung po gang dag ri rab steng gnas dang //
dga' ba'i tshal dang lha yi gnas rnams dang //
shar nub ri dang nyi zla'i khyim rnams dang //
ri bo kun la gang dag gnas pa dang //
rin chen gling na lhag par gang gnas dang //
chu bo kun dang chu yi mdo rnams dang //
mtsho dang rdzing bu lteng ka chu ngogs dang //
g.ya' chu bsil ma can na gang gnas dang //
grong dang phyugs lhas grong khyer stong pa dang /
khang stong dag dang lha yi khang pa dang //
gtsug lag khang dang mchod rten gnas rnams dang //
dka' thub gnas dang glang chen bres rnams dang //
rgyal po'i dkor khang dag na gang gnas dang //
lam srang sum mdo dang ni bzhi mdo dang //
gang dag lam po che dang shing gcig drung //
dur khrod chen po nags tshal chen po dang //
seng ge dred dang gcan gzan gnas rnams dang //
'brog chen 'jigs su rung bar gang gnas dang //
gang dag gling mchog dag na gnas pa dang //
lhun po dur khrod dag na gnas pa rnams //
rab tu dgyes shing mgu bar gyur nas su //
phreng ba dri dang byug pa me tog dang //
bstod dang gtor ma mar me gus 'bul na //
'di dag gsol zhing legs par bsnams nas kyang //
bdag gi las kyi 'bras bu mchis par mdzod //
ces phrin las bcol /
ye d+harmA dang /
sdig pa ci yang mi bya ste //
dge ba phun sum tshogs par spyad //
rang gi sems ni yongs su 'dul //
'di ni sangs rgyas bstan pa yin //
zhes chos kyi sbyin pa bya /
oM sarba lo ka pA la gats+tsha /
zhes gshegs su gsol /
gsum pa bgegs la bsngo ba ste /
badzra ma hA shrI he ru ko\u0f85 haM/
rang nyid rdo rje khro bo'i skur gyur par bsam la hU~M mdzad kyi rgyas /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi\u0f8e
dge 'dun gyi\u0f8e
gsang sngags rig sngags gzungs sngags snying po phyag rgya ting nge 'dzin rnams kyi bden pa dang /
bden pa chen po'i byin gyi rlabs kyis bgegs kyi rigs gang yin pa de dag thams cad skad cig yud tsam la 'dir mchis par gyur cig
/oM Tak+ki hU~M dzaH
zhes pas spyan drangs /
oM guM ka ri guM ka ri swA hA/
oM pi tsi pi tsi swA hA/
oM guM guM swA hA/
sarba big+h+nAM gr-ih+Ne daM ar+g+haM sogs kyis mchod /
rdor thal se gol bcas pas /
oM guM ka ri sogs gong gi sngags mthar sarba big+h+nAn+na maHsogs gsum gyis gtor ma byin la /
gang zhig mtshan mor rgyu ba yi //
'byung po rnams dang sha za dang //
srin po sha rjen za ba dang //
sems can rnam pa sna tshogs pa //
ljon shing gel pa sogs gnas dang //
de dang de la gtor ma ni //
bza' ba sha chang la phug bcas //
'bras chan 'bras bu mang po yi //
mchod pa 'di yis mgu byos la //
gnod pa'i bsam pa zhi ba dang //
bdag cag rnams la phan pa'i yid //
de ring phyin chad bskyed par gyis //
rgyan gyis brgyan par byas shing chos spyod cing //
dul zhing yang dag sdom la tshangs par spyod //
'byung po kun la chad pa spangs pa ste //
dge slong dge sbyong de yin bram ze'ang de //
mtshon chas mi 'jigs gang yang med //
'tsho ba'i srog la kun kyang 'dzem //
rang gi lus la dpe longs la //
gzhan la gnod pa ma byed cig
/oM/
chen po'am chung ngu gang dag gis //
lus la mngon par gnod gyur pa'i //
nad de nye bar phyungs nas su //
gdon de rang gi gnas su dengs //
de ltar bdag gis ci nus kyis //
mchod dang bsnyen bkur byas pa yi //
dam tshig la ni gnas nas su //
bdag gi bsam pa skong bar mdzod //
rtag tu dam tshig la gnas shing //
'dir ni sems can thams cad kyi //
nad de rab tu sol mdzod la //
gdon rnams rang gi gnas su song //
zhes dang /
chos kyi sbyin pa gong bzhin byas la /
sarba big+h+nAM gats+tsha sa gshegs shing /
gang dag gdug cing rtsub pa'i sems 'chang ba thams cad 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar bas khyed rnams kyi mgo bo tshal pa brgyar 'gas par 'gyur ta re /
oM sum+b+ha ni sogs hU~M bzhi pa'i sngags dang rol mo'i sgra drag pos bskrad par bya zhing gtor ma rnams gtsang sar rim pa bzhin dor ro //
slar /
'byung po gang dag 'dir ni lhags gyur tam //
sa 'am 'on te bar snang 'khod kyang rung //
skye dgu rnams la rtag tu byams byed cing //
nyin dang mtshan du chos la spyod par shog
/ces smon lam gdab par bya'o //
gtor ma cha gsum gyi cho ga 'di ni snga 'gyur bka' ma'i yig cha du ma dang /
sgrub chen bde gshegs 'dus pa'i gtor chog sogs las btus shing /
phyi 'gyur ba'i lugs dang mi 'gal bar mtshungs par byas te shAkya'i dge bsnyen rig pa 'dzin pa 'gyur med rdo rjes sbyar ba'o ///
/
