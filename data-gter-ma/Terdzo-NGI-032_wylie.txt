@#:
gsang ba thugs sgrub phag mo lha lnga'i bdud rtsi'i sgrub thabs gsal byed dang bcas pa bzhugs so :
rdo rje phag mo yum la phyag 'tshal lo :
rnal 'byor rig pa'i stobs ldan pas :
snying po lnga la rtag spyad na :
mkha' 'gro sku lnga'i go 'phang thob :
snying po lnga ni bdud rtsi'i gter :
dur khrod la sogs dben gnas su :
dur khrod sa la maN+Dal bya :
bdud rtsi lnga yis chag chag gdab :
dpe chung bzhin du bri bar bya :
mtshan dang ldan pa'i ka pA lar :
bdud rtsi lnga dang skyobs lnga dang :
gzhi lnga grogs lnga bstun te sbru :
dri chen dri chu sha chen dang :
byang sems pad+ma rak+ta dang :
bdud rtsi rtsa ba lnga zhes bya :
de la skyobs lnga bstan pa ni :
spos chen dri chen skyobs yin te :
gla rtsi dri chu'i skyobs su bshad :
shing kun sha chen skyobs yin te :
cu gang byang chub sems kyi skyobs :
gu gul rak+ta'i skyobs su bshad :
ka ra dri chen gzhi yin te :
mar ni dri chu'i gzhi yin no :
bu ram sha chen gzhi yin te :
'o ma byang chub sems kyi gzhi :
sbrang ni pad+ma rak+ta'i gzhi :
grogs su sha chen rnam pa lnga :
dri chen grogs su glang chen sha :
dri chu'i grogs su mi yi sha :
sha chen grogs su khyi yi sha :
byang sems grogs su rta yi sha :
rak+ta'i grogs su ba glang sha :
de ltar bdud rtsi'i tshogs sbyar la :
rtsa ba zho re grogs phyed tshad :
skyobs ni de yi sum 'gyur la :
gzhi ni de yi bzhi 'gyur ro :
legs par sbyar la thod pa bkang :
maN+Dal steng du khri steng bzhag :
dar snas dril la sgrub pa bya :
rang nyid lha yi rnal 'byor la :
'khor du mkha' 'gro sde bzhis bskor :
oM AHhU~M swA hA:
dpa' bo 'bru lngas byin gyis brlab :
yig 'bru rnams las 'od 'phros pas :
bdud rtsi rnam lnga 'od du zhu :
mkha' 'gro sde lnga 'khor bcas kyis :
ye shes bdud rtsi char du 'beb :
rtsa ba'i sngags la 'di nyid gdags :
oM sarba pany+tsa a mrita hU~M hrIHThA:
de yi bsnyen pa bzlas pa yis :
'o ma zangs su lud pa ltar :
bdud rtsis 'jig rten gang bar bsam :
dri zhim nyams ni dga' ba dang :
mang du 'phel na 'grub pa yin :
lha mo'i sku yang ston par byed :
ril bu ril ma tsam byas la :
rnal 'byor pa yis rtag tu za :
gang zos thogs med mthu dang ldan :
de yis grol ba'i lam thob nas :
tshe 'dir bde ba phun sum tshogs :
bde gshegs rnams kyis byin gyis brlab :
mkha' 'gro rnams kyis rtag tu mchod :
mkha' 'gro sku lnga lhun grub pa'i :
phyag rgya chen po thob par 'gyur :
dri chen phag mo'i dam tshig yin :
byang sems rdo rje mkha' 'gro ma :
dri chu rin chen mkha' 'gro ma :
rak+ta pad+ma mkha' 'gro ma :
sha chen las kyi mkha' 'gro ma :
spyod cing zos na yon tan ni :
mkha' 'gro sku lnga'i go 'phang thob :
dri chen phag mo chen mo'i sku :
chos kyi dbyings kyi ye shes thob :
byang sems rdo rje mkha' 'gro ma :
longs sku me long ye shes thob :
dri chu rin chen sprul pa'i sku :
mnyam pa nyid kyi ye shes thob :
rak+ta pad+ma ngo bo nyid kyi sku :
so sor rtog pa'i ye shes thob :
sha chen mngon par byang chub sku :
bya ba nan tan ye shes thob :
thun mong dngos grub thub pa lnga :
dri chen klu dang mdze nad thub :
byang sems lha gdon mkhris pa thub :
rak+tas ma mo rgyu gzer thub :
sha chen rgyal po klad gzer thub :
dri chus bdud dang 'brum nag thub :
nad lnga gdon lnga zhi bar byed :
tshe 'dir bde ba phun sum tshogs :
sbyar dug btsan dug sha dug rnams :
dug rnams thams cad bdud rtsir sgyur :
skra dkar gnyer ma mi 'byung zhing :
tshe ni nyi zla lta bur gnas :
tshe 'dir mkha' 'gro sde lngas skyong :
phyi ma sku lnga ye shes lnga :
rtag tu yon tan phun sum tshogs :
zas skom bdud rtsi lnga la spyod :
bdud rtsi lnga yi sgrub pa 'di :
mkha' 'gro sde lnga'i yon tan gyi sgrub pa'o :
sa ma ya :
rgya rgya rgya :[ \u0f80]atsha :
phag lnga'i bdud rtsi'i sgrub thabs so //
!
//na mo gu ru dz+nyA na d+hA ki nI yai /
nyang gter khros ma nag mo las mkha' 'gro sde lnga'i yon tan gyi sgrub pa phag lnga'i bdud rtsi ril bu sgrub pa'i thabs 'di la don gsum /
gang bsgrub par bya ba'i dam rdzas /
ji ltar sgrub par byed pa'i thabs /
de ltar grub pa'i rdzas bsten tshul phan yon dang bcas pa'o //
dang po ni /
gzhung las /
rtsa ba bdud rtsi lnga zho gang gi tshe grogs sha lnga zho phyed /
skyobs lnga zho gsum /
gzhi lnga zho bzhi sbyar ba'i ril bu bya tshul lnga tshan bzhi po sbyar tshad bcas gsal bar bstan pa ltar /
dam rdzas rtsa ba lnga po gong ma'i lung gis zin pa'i rnal 'byor pa nus pa thob nges pa sogs kyi lus las byung ba la rgyud dang man ngag las bshad pa'i lag len tshul bzhin sbyar ba dgos kyang /
deng sang dkyus mthun gyi phyag len sngon gyi grub thob gong ma'i bdud rtsi lnga gter byon gtsos phabs rgyun las 'byung ba rnams la gzhir bya /
de ltar gyi tshe ril du bungs mang la rtsa ba lnga po gzhung gi sbyor tshad tsam 'byor dka' bas gang 'dzom dang /
grogs sha lnga'ang de mtshungs sngon gyi phabs rgyun bsres la de dag phabs gtar sbyar /
sman lnga'i skyobs rnams la dri'i las byed gnyis po nyung na legs shing gzhan gsum dang thams cad kyi gzhi'am grogs su a ru ra sbyar ba gzhung gzhan rnams su bshad cing da lta'i phyag len du'ang mdzad pa ltar bungs bskyed /
bcud lnga'i gzhi 'os bstun sbyor ba ste /
de'ang thog mar sman rnams zhib par brdung /
phabs gta' ril bu sogs dang gong mas bsgrubs pa'i bdud rtsi'i rgyun yod na de dag legs par sbangs pa'i khu bas sbru /
gzhi lnga po'ang bzhus te bsre /
ril bu spus legs pa byed skabs mar dang 'o ma ha cang mang ba mi legs pas tshod zin par byas la bod sran rlon pa'i tshad du dril /
ril chag legs par byas la skam thag chod par bya /
gzhung las gzhi lnga bzhi 'gyur du sbyor ba dang /
ril bu ril ma tsam dril bar gsungs pa ni bcud len rtag tu bsten pa la dgongs pa yin pas deng sang dam rdzas tsam bya ba'i skabs ni gong smros ltar legs so //
de ltar sgrub rdzas grub pa na /
gang du sgrub pa'i gnas mkha' 'gro rang bzhin gyis 'du zhing 'jigs la zil che ba'i dur khrod dam /
grub thob rig 'dzin gong ma'i sgrub gnas byin rlabs chags la ma nyams par dmar phyogs kyi tshes bcu gtsor gyur pa'i DA ki 'du ba'i dus bzang por /
stegs bur bdud rtsi lngas chag chag gdab pa la dkyil 'khor gzhung gsal ras bris bkram pa'i dbus su khri'u'i khar thod pa mtshan ldan du bdud rtsi ril bu blugs shing dar snas bkab la gzungs thag btags /
mchod gtor gyis mtha' bskor ro //
gnyis pa sgrub pa'i thabs la gnyis /
rigs lngar bsnyen pas byin gyis brlab pa dang /
dkyil 'khor du sgrub pas bcud bsdu ba'o //
dang po ni /
sgrub thabs rgyas bsdus gnyis las cung zad spros pa rgyas pa'i dbang du byas na /
las byang gsar rnying gang gi lugs la brten kyang chog mod /
smin lugs mkha' spyod bde lam ltar na /
thog mar bsang gtor dang sngon gtor nas brtsam sbyor ba'i chos bdun dang bla ma'i rnal 'byor /
bdag bskyed bzlas pa'i bar song nas bsnyen pa ci 'grub mthar /
thun bsdu /
slar yang rang nyid khros ma nag mo rigs bzhi'i mkha' 'gro'i 'khor dang bcas pa'i skur gyur /
mdun rten /
sum+b+ha nis bsang /
swa b+hA ba sogs kyis sbyang /
stong pa'i ngang las mdun dkyil dbus //
mi mgo'i sgyed bu gsum gyi steng //
a las pad+ma b+hany+dza'i snod //
yangs shing rgya cher gyur pa'i nang //
ma las nyi ma'i dkyil 'khor steng //
dbus su dri chen glang po'i sha
/shar du dri chu mi yi sha
/lho ru byang sems rta yi sha
/nub tu rak+ta ba lang sha
/byang du sha chen khyi yi sha
/bdud rtsi rlangs pa ma yal zhing //
sha lnga drod ma yal bar gsal //
de steng a las zla dkyil steng /
oM dkar hU~M sngon swA ser po //
AHdmar hA yig ljang gu rnams //
rim par dbus dang phyogs bzhir gsal //
yig 'bru rnams las 'od 'phros pas //
rgyal ba kun mchod thugs dam bskul //
'gro ba'i phung po dug lnga sbyangs //
tshur 'dus 'bru lnga'i gzi brjid bskyed //
de las 'od zer dpag med 'phros //
thod pa'i rdzas la phog pa yis //
ma dag dngos po thams cad sbyangs //
dam tshig bdud rtsi chen por bsgyur //
nus bcud mchog tu spel bar gyur //
ces dmigs nas gzungs thag blangs la /
oM AHhU~M swA hA:
zhes dpa' bo 'bru lnga nyung mthar yang 'bum ther gcig 'gro nges pa bzla /
thun mthar /
dpa' bo 'bru lnga 'od du zhu //
sha lnga bdud rtsi lnga la thim //
de rnams 'od zhu dam tshig gi
/bdud rtsi'i rgya mtshor 'khyil bar gyur //
ces dmigs /
thun mtshams gtor 'bul phrin bcol gyi bar byas la gtor mgron gshegs /
bsngo smon dang shis brjod bya /
thun gnyis par mchod pa byin rlabs dang skyabs sems nas brtsam /
bdag mdun bskyed bzlas /
gtor 'bul bsngo smon shis brjod kyi bar sngar ltar bya /
de lta bu'i tshul gyis thun bzhi'am gsum du bcad la /
sgrub pa zhag bdun byed na 'di zhag gsum byed /
yun ring thung gzhan la des 'gre
/'di ni sman khrol bur sgrub pa dang 'dra bar bzhu btul gyis byin gyis brlab pa'o //
gnyis pa dkyil 'khor du sgrub pas bcud bsdu ba ni /
dkyil 'khor dbus su bum thod me long gsum po brtsegs mar bsham pa sogs las byang dbu nas 'byung ba ji lta ba la /
thod pa'i nang du ril bu blugs /
mchod gtor dang tshogs mchod ci 'byor gzab ste bsham /
las byang gi sbyor ba'i chos bdun nas gzung /
bdag bskyed /
mdun bskyed sgrub mchod bstod pa yan btang la spro bsdu'i dmigs pa bcas rtsa bsnyen ji ltar 'os pa bzla /
khyad par gyi dmigs bzlas ni gzungs thag blangs la /
bdag mdun lha tshogs thugs ka nas //
'od 'phros sangs rgyas zhing kun khyab //
ye shes bdud rtsi char ltar babs //
thod pa'i bdud rtsi la thim pas //
zhu khol gnyis su med par 'dres //
'phyur zhing lud de snang srid gang //
thams cad bdud rtsi'i dkyil 'khor cher //
rnam dag ye shes rol par gyur //
ces pa'i ting 'dzin gsal btab la /
rtsa ba'i sngags kyi sham du /
oM sarba pany+tsa a mr-ita hU~M hrIHThA:
zhes btags pas thun gyi dngos gzhi byas la bzla /
thun mthar gtor 'bul dang gtor mgron ye shes pa mdun rten la bstim /
dkyil 'khor pa la mchod bstod mdor bsdus /
nongs bshags /
ras bris dang rten la brtan bzhugs /
bsngo smon shis brjod byas te thun mtshams kyi bya ba la 'jug
/slar yang mchod kha gso /
mchod pa byin rlabs phyin chad bshad ma thag pa'i phrin las bzlas pa cha tshang ba re btang la thun du gcad /
srod thun la gtor 'bul rjes su tshogs mchod 'bul /
lhag ma btson 'dzin sogs sgrub pa'i phyag len spyi ltar bya /
de lta bu'i tshul gyis sgrub pa'i zhag dus kyi grangs thems pa'i nangs mor /
phrin las bzlas pa dang bcas sngar ltar la bum bzlas kyang bsnan /
gtor 'bul rjes su bdag 'jug rgyas bsdus gang rung bya zhing bum thod kyi bcud blang pas dngos grub len chog dang don gcig tu 'gyur /
de nas tshogs mchod dang phag lnga'i me mchod kyang rgyas par bya /
tshogs la rol zhing lhag gtor phyi rol du gtang /
gtor ma bskyang /
rjes chog mchod bstod nas shis brjod kyi bar yang gzhung ltar byas pas 'grub bo //
gsum pa sgrub rdzas brten tshul dang phan yon ni /
de ltar tshul bzhin bsgrubs pa'i ril bu de nyid rab thun drug
/'bring thun bzhi /
tha ma thun gsum /
mi 'grub na nangs mor re re ci nas bsten pa'i phan yon kyang /
gnas skabs su gdon lnga srung /
nad lnga sel /
dug bdud rtsir sgyur /
tshe ring por 'tsho /
mthar thug mkha' 'gro lnga yis rjes su bzung nas mkha' la spyod pa'i zhing du bgrod cing /
sku lnga ye shes lnga'i go 'phang bde blag tu 'grub pa sogs rtsa ba'i gzhung las ji skad gsungs pa'i dngos grub rnams the tshom med par 'grub par 'gyur ro //
zhes rtsa gzhung gi gsal byed lag len mdor bsdus pa'i tshul du /
pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por bgyis pa dge legs 'phel //
sarba dA mang+ga laM///
/
