@#//
rigs gsum rgyal ba'i bstan pa rgyas smon rdo rje'i bden tshig ces bya ba bzhugs so //
oM swasti shrI bi dza yan+tu /
'jam dpal grub pa'i slob dpon mdo sngags gling //
spyan ras gzigs dbang rnam 'phrul mchog gyur gling //
phyag na rdo rje'i stobs 'chang bstan gnyis gling //
rigs gsum rgyal ba'i bstan pa rgyas gyur cig
/kun bzang gdod ma'i mgon po'i ye shes dbyings //
mkhyen brtse nus gter rmad byung sems dpa' che'i //
sgyu 'phrul sras bcas rgyal ba'i thugs bskyed kyis //
rigs gsum rgyal ba'i bstan pa rgyas gyur cig
/mkha' khyab 'gro ba'i dug gsum gnyen po ru //
lha klu mi gtso'i gdul bya dang mthun par //
sde snod gsum gyi mdo rgyud kun 'dus chos //
rigs gsum rgyal ba'i bstan pa rgyas gyur cig
/rgyal kun gsang gsum ye shes thugs bskyed mthu //
kun 'dus rigs gsum dpa' bo'i rnam par 'phrul //
'phags bod mkhas grub bshad   brgyud ka chen bcu /sgrub   brgyud shing rta brgyad /shing rta 'dren //
rigs gsum rgyal ba'i bstan pa rgyas gyur cig
/gdul bya 'dul byed sku gsum ston pa yi //
cho 'phrul gtso bo shes bya rig pa'i chos //
gsar rnying mdo sngags kun khyab legs bshad sgrog
/rigs gsum rgyal ba'i bstan pa rgyas gyur cig
/thub dbang byams 'jam shing rta gnyis kyi srol //
sde snod bka' rnams bslab gsum gyis gdams nas //
rgyal ba dgyes srol gzhan phan go cha'i lam //
rigs gsum rgyal ba'i bstan pa rgyas gyur cig
/rgyal bstan yongs rdzogs bla med rgyud sde'i srog
/smin grol gdams pa gzhi lam 'bras bu'i dpal //
snang ba gsum dang rgyud gsum gyis ston chos //
rigs gsum rgyal ba'i bstan pa rgyas gyur cig
/'phags yul bka' babs bzhi yi man ngag bcud //
bla med rgyud sde'i thabs grol lam gyi snying //
che bzhi chung brgyad brgyud pa'i byin rlabs 'dus //
rigs gsum rgyal ba'i bstan pa rgyas gyur cig
/rdo rje btsun mo'i zhal lung brgyud pa'i srol //
sa bcu'i dbang phyug rin chen bdun brgyud gnyis //
rgyud sde lnga grub shangs pa'i nye brgyud dpal //
rigs gsum rgyal ba'i bstan pa rgyas gyur cig
/las nyon sdug bsngal zhi byed mdo sngags kyis //
'gal rkyen rgyan khyer btsan thabs sangs rgyas nas //
bdud bzhi dbyings gcod gdams pa sangs rgyas lam //
rigs gsum rgyal ba'i bstan pa rgyas gyur cig
/phyi nang gzhan gsum gnyis med rdo rje sems //
sbyor ba yan lag drug gis mngon byas nas //
bde stong rdul bral nam mkha'i dbyings sim byed //
rigs gsum rgyal ba'i bstan pa rgyas gyur cig
/du ma ro gcig rdo rje'i gsang ba gsum //
bsnyen sgrub yan lag bzhi yis mngon byed thabs //
oD+DI yA na'i DA ki'i thugs kyi bcud //
rigs gsum rgyal ba'i bstan pa rgyas gyur cig
/rgya chen bka' yi rtse mo mdo sgyu sems //
rgyud lung man ngag snying po zab mo'i gter //
gangs ljongs bstan pa'i thog ma snga 'gyur srol //
rigs gsum rgyal ba'i bstan pa rgyas gyur cig
/mnyam med jo bo yab sras sa ngor tshar //
'phags bod paN grub rje 'bangs rig 'dzin tshogs //
lha dang DA kis byin brlabs nye brgyud can //
rigs gsum rgyal ba'i bstan pa rgyas gyur cig
/zung 'jug rdo rje'i sa mchog bla med sar //
bde blag sbyor ba'i mkhas grub rnal 'byor dbang //
thugs bcud zab mo'i gdams ngag 'dus pa'i mdzod //
rigs gsum rgyal ba'i bstan pa rgyas gyur cig
/mdor na bka' dang bstan bcos ri gling ngogs //
tshad ma'i mkhas grub lha yi grong mdzes pa //
kun 'dus thun min nye ring brgyud srol phyes //
rigs gsum rgyal ba'i bstan pa rgyas gyur cig
/dpal ldan rdo rje 'chang nas legs 'ong pa'i //
gsang chen rgyud sde'i rgya mtsho chen po bzhi //
mtshungs med grub brnyes thugs bcud kun las btus //
rigs gsum rgyal ba'i bstan pa rgyas gyur cig
/thun mong mchog gi dngos grub sgo brgya 'byed //
mkhas dang grub par bka' babs lhag pa'i lha'i //
sgrub pa'i thabs tshul kun btus rin chen 'byung //
rigs gsum rgyal ba'i bstan pa rgyas gyur cig
/bla med rgyud sde'i gtso bo mar rngog srol //
grub chen nA ro mai tri'i bzhed pa'i bcud /
bka' brgyud gsang ba sngags kyi mdzod kun 'dus //
rigs gsum rgyal ba'i bstan pa rgyas gyur cig
/nang du snang sems ro gcig dgongs rtsal gyis //
phyi ru 'byung lnga'i dbyings su rgyas btab pa //
smon lam las 'phros chos nor rdzas gter 'byed //
rigs gsum rgyal ba'i bstan pa rgyas gyur cig
/ma hA yo ga sgyu 'phrul sgrub sde brgyad //
a nu mdo lung dgongs 'dus mngon rdzogs rgyal //
a ti sde gsum snying thig chen po bdun //
rigs gsum rgyal ba'i bstan pa rgyas gyur cig
/byin rlabs rtsa ba thugs sgrub rnam pa bzhi //
dngos grub rtsa ba rtsa gsum zhi dang khro //
kun kyang smin grol bskyed rdzogs tshang la 'dus //
rigs gsum rgyal ba'i bstan pa rgyas gyur cig
/theg pa gsum dang sngags kyi thub pa rgyud //
nang pa thabs kyi rgyud lung man ngag gi
/thun mong khyad par zab gnad skor bdun sogs //
rigs gsum rgyal ba'i bstan pa rgyas gyur cig
/dus gsum byon pa'i 'gro 'dul rig pa 'dzin //
zab gter bdag po'i smin grol gsang mdzod la //
dbang thob ngo mtshar yang gter sgo brgya phyes //
rigs gsum rgyal ba'i bstan pa rgyas gyur cig
/rang byung shes rab ye shes dgongs pa'i rtsal //
zab gsang gnad 'dus rdo rje gsang ba'i tshig
/'dzad med nam mkha'i gter mdzod dbang thob pa //
rigs gsum rgyal ba'i bstan pa rgyas gyur cig
/ye shes nor bu'i me long dag pa'i ngogs //
rtsa gsum lha tshogs dgyes pa'i gzugs ngoms pas //
ngo mtshar chos rgyun ting 'dzin mthus snang chos //
rigs gsum rgyal ba'i bstan pa rgyas gyur cig
/ji snyed skye bar zab mo'i chos kyi sgo //
'byed sdud 'dzin spel ngo mtshar rjes dran pas //
skal bzang thar pa'i dga' ston la sbyor ba //
rigs gsum rgyal ba'i bstan pa rgyas gyur cig
/mi 'phrog blo dang gzungs spobs ting 'dzin mthus //
phyogs bcu'i zhing gi rgyal dang de sras las //
rmad byung chos kun snyan brgyud gdams pas 'dzin //
rigs gsum rgyal ba'i bstan pa rgyas gyur cig
/thun min gter dang rgya chen bka' yi mdzod //
rmad byung legs bshad gser zhun lta bu yis //
yongs rdzogs rgyal bstan mdzes pa'i rgyan bskrun pa //
rigs gsum rgyal ba'i bstan pa rgyas gyur cig
/mkhas tshul gsum gyis legs sbyangs 'dzam bu'i gser //
ye shes klong brdol sgom nyams rdo rje'i tshig
/bka' dang bstan bcos gnad bsdus mkha' 'gro'i mdzod //
rigs gsum rgyal ba'i bstan pa rgyas gyur cig
/dus kyi tha mar rgyal bstan mar 'grib tshe //
mdo rgyud bka' lung sdud spel 'dzin pa'i gnyer //
sras bcas 'dren pas ched du gtad pa yi //
rigs gsum rgyal ba'i bstan pa rgyas gyur cig
/ris su ma chad rgyal bstan yongs kyi srog
/phyogs su ma lhung 'phags bod shing rta'i srol //
cha shas tsam min bshad sgrub dpal yongs rdzogs //
rigs gsum rgyal ba'i bstan pa rgyas gyur cig
/dus kyi tha mar 'jam mgon mchog gsum gyis //
rgyal bstan rin chen rming nas gso 'gyur zhes //
mdo rgyud zab gter du ma'i lung gis bsngags //
rigs gsum rgyal ba'i bstan pa rgyas gyur cig
/gsang ba kun bdag rdo rje chos la sogs //
lha dang DA ki rig 'dzin chos srung gis //
dgyes pas dbugs phyung mdongs gsol byin gyis brlabs //
rigs gsum rgyal ba'i bstan pa rgyas gyur cig
/'dzam gling tha grur phrin las snang bas brdal //
mkhas grub kun gyis bsnyen bkur phyogs bcur spel //
thar 'dod skyes bu grol ba drug ldan pa //
rigs gsum rgyal ba'i bstan pa rgyas gyur cig
/tshangs chen zhing gi 'byor pas mi mtshon pa'i //
lung rtogs nor bu'i dbyig kun gram bur brdal //
rgyal bstan 'dzin pa'i gces nor kun rdzogs pa //
rigs gsum rgyal ba'i bstan pa rgyas gyur cig
/gnas skabs las bzhi thun mong grub pa brgyad //
mthar thug rig 'dzin bzhi dang lam mchog lnga //
snang bzhi'i rtsal rdzogs sku lnga'i sar sbyor byed //
rigs gsum rgyal ba'i bstan pa rgyas gyur cig
/byang chub sems dpa'i smon lam rgya mtsho'i dpal //
dam chos 'dzin la yongs su 'du bas na //
sras bcas rgyal ba dgyes pa'i lam bzang po //
rigs gsum rgyal ba'i bstan pa rgyas gyur cig
/bstan 'dzin mkhas grub skyes bus sa steng khyab //
bstan pa'i sbyin bdag tshe dpal bsod nams rgyas //
bstan rtsa dge 'dun dar rgyas chos spyod pas //
rigs gsum rgyal ba'i bstan pa rgyas gyur cig
/'jam pa'i dbyangs ni sras bcas rgyal kun gyi //
mkhyen brtse nus pa'i rnam thar yongs rdzogs dpal //
sangs rgyas kun gyi ye shes gcig 'dus mthus //
rigs gsum rgyal ba'i bstan pa rgyas gyur cig
/mchog gyur sku dang ye shes gsang ba'i mdzod //
dpag yas thugs rje'i sprin gyis gdul bya'i gling //
nam mkha' ji srid sim mdzad thugs bskyed mthus //
rigs gsum rgyal ba'i bstan pa rgyas gyur cig
/zag med yon tan rgya mtsho'i mdzod srung phyir /
sangs rgyas kun gyi mthu stobs rdo rje can //
mdo sngags bstan gnyis gling bzhir dbang bsgyur mthus //
rigs gsum rgyal ba'i bstan pa rgyas gyur cig
/rigs gsum bstan 'dzin tshul ston mkhan slob chos //
bstan pa'i sbyin bdag mes dbon rnam gsum bzhin //
'jam mgon chos kyi shing rta chen po'i srol //
rigs gsum rgyal ba'i bstan pa rgyas gyur cig
/don la gnas pa'i ngo mtshar rjes dran zhing //
phyogs dus skyabs yul mchog rnams spyan snga ru //
yongs rdzogs rgyal bstan dar rgyas yun gnas ched //
ji ltar smon bzhin myur du 'grub gyur cig
/de yang mchog gi ston dang bstan pa bcas la yid ches thob cing bka' srol 'dzin pa'i shing rta chen po rnams kyis rjes su bzung yang /
dus kyi snyigs mar gyur pas thub bstan yongs rdzogs shin tu nyams dmas par gyur pa'i tshe /
lhag pa'i bsam pas bstan pa rgyas pa'i smon lam tsam bgyis kyang bsod nams tshad med pa'i 'jug ngogs su mthong nas /
sbas yul 'bras mo gshongs brag dkar bkra shis lding du 7kun mkhyen many+dzu'i zhabs kyi sku gdung mchod sdong chen po'i srog shing 'dzugs pa'i skabs smon tshig gi rtsa tho tsam bgyis pa /
slar yang gter chen mchog gling gsum pa mkhyen rtogs rmad byung 'jam dbyangs smra ba'i zla ba yab sras nas lha rdzas bkra shis pa'i rten dang bcas ched du gsung bskul nan tan byung bas spro ba brtas te /
sngags btsun rmongs pa 'gyur med theg mchog bstan pa'i rgyal mtshan gyis lcags khyi rta zla'i dmar phyogs 'jam dbyangs mkhyen brtse'i dbang po'i dus mchod kyi skabs /
sku tshab rin po che dngos grub dpal 'bar gyi spyan sngar yang yang gsol ba btab ste smon pa bzhin 'grub par gyur cig
/sarba mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
