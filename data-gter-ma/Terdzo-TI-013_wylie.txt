@#//
bla ma dgongs pa 'dus pa'i bka' srung sha za kha mo che'i srog gtad dam ldan lus la grib 'khor zhes bya ba bzhugs so //
na mo gu ra be /
dbyings phyug ye shes d+hA ki nI//
las myur sha za'i tshul ston la //
btud nas bsrung bya yongs grags kyang //
srung byed srog gtad dkon phyir bri //
'di la gnyis /
sbyor ba yo byad kyi gshom /
dngos gzhi srog gtad kyi rim pa ji ltar bya ba'i tshul lo //
dang po ni /
tshes grangs drag po'i gza' skar dar ba'i nyer dgu'am bcu bzhi la gnas dben par /
bdag bskyed gang la byed pa'i mchod gtor dang dam tshig gi bris sku sogs rten bkram pa'i mdun du /
stegs bur gri khrag gis chag chag btab pa la /
maN+Dal gru gsum mthing nag dbus su b+h+yo dud ka
/mtha' skor du mu khyud zlum por bskor ba'i nang du khrag mtsho /
phyi rol du dur khrod me ris bskor ba bris pa'i dbus su lcags sam b+han+d+ha'i snod du dmar gtor zla gam 'khor bzhis bskor ba me ri sogs drag po'i rgyan ldan gyi rtser sku tsaka gzug la dar nag gi gdug phub pa bkod /
g.yas g.yon du lcags kyu gri snying /
mdun du sman gtor rak+ta /
drag po'i nyer spyod rnams bsham /
thod phreng las bum sogs mkho ba'i yo byad spyi ltar tshogs par bya'o //
gnyis pa dngos gzhi'i thog mar bla ma dgongs 'dus sam /
rgyal ba 'dus pa gang yang rung ba'i bdag bskyed bzlas pa bsdu ldang bcas byas la /
mchod rdzas phyi nang spyi ltar byin brlabs /
zhig gling gis mdzad pa'i las gzhung bsrang la bzlas pa ci 'grub bya ste /
bdag bskyed thugs ka'i 'od zer bstan srung 'khor dang bcas pa la phog
/thugs dam gyi rgyud bskul /
phrin las rnam bzhi gang 'dod thogs med du bsgrub par bsam /
mthar mchod bstod byas la slob ma gzhug pa'i gnang ba zhu /
dam tshig ldan nges pa'i slob ma khrus nas dbyung /
bgegs gtor gtang /
bka' bsgo bgegs bskrad srung 'khor bsgom pa rnams spyi ltar bya /
sems bskyed gsal gdab /
de'ang bstan pa skyong ba'i srung ma chen mo dur khrod kyi sha za kha mo che zhes bya ba 'di nyid nges pa'i don du ye shes dbyings kyi DA ki'i tshul du bzhugs kyang rnam pa rgyal dbang pad+ma 'byung gnas kyis /
dpal gyi bsam yas mchims phu dge gong du bla ma dgongs pa 'dus pa'i gser chos las can rje 'bangs rnams la bstsal pa'i skabs su /
sngags 'chang hU~M kA ra'i sras mo 'bum lcam gyi gcung mo lha gcig dpal mo 'dzom pa skyid ces pa'i skye srid bzung nas rtsa gsum lha tshogs rnams kyi zhal mngon du mthong zhing drag po mngon spyod kyi phrin las sgrub pa de nyid kyis /
slob dpon chen po dang pad+ma dbang chen dbyer med kyi spyan sngar ma 'ongs pa na sangs rgyas kyi bstan pa srung ba /
chos byed sgrub pa po'i sku tshe sring ba /
dkyil 'khor gnyan po'i phrin las sgrub pa /
dam nyams log 'dren bdud dang bar chad thams cad 'dul zhing skye bo sdig can gyi srog dbugs 'phrog pa sogs drag po mngon spyod kyi phrin las sgrub pa /
khyad par dgongs 'dus gser chos kyi bstan pa dang bstan 'dzin brgyud par bcas par srung zhing skyong bar zhal gyis bzhes shing tha tshig dam du bcas nas mi las 'phos te sha za DA ki'i skur bzhengs pa la /
slob dpon chen po 'khor rig 'dzin grub thob rgya mtsho'i tshogs dang bcas pas bden tshig 'grub pa'i mthun 'gyur mdzad cing nor bu rin po che stag sha de ba sogs mdongs gsol du gnang /
sgrub thabs las tshogs dang bcas mdzad nas thugs sgrub rgyal ba 'dus pa dang lhan cig khyung tshang brag tu sbas pa /
lha sras dam 'dzin gyi yang srid /
gter chen zhig po gling pas spyan drangs te rim par brgyud pa'i zam ma chad par byon pa'i bka' gtad rjes gnang zab mo bsgrub pa la sogs kyis mtshams sbyar nas mtshon cha'i maN+Dal 'bul du gzhug
/slob dpon pad+ma thod phreng rtsal dang dbyer med par dad gus skyed la gsol ba 'debs pa 'di'i rjes zlos mdzod /
dus gsum sangs rgyas kun gyi sku :
slob dpon pad+ma dgongs su gsol :
gdug pa'i dgra bgegs bsgral ba dang :
gsang sngags dkyil 'khor bsrung ba'i phyir :
bstan srung sha za DA ki yi :
dbang bskur rig gtad bstsal du gsol :
lan gsum /
bla mas lan sbyin pa ni /
hU~M:
skal ldan bu khyod tshur nyon cig :
bka' srung sha za DAk+ki yi :
dbang bskur rig gtad khyod la sbyin :
rgyun du mchod gtor bya bar gces :
lus dang grib ma ji bzhin du :
'grogs nas srung zhing skyob pa dang :
phrin las rnam bzhi 'grub par 'gyur :
dam tshig ma 'da' yun du srungs :
zhes brjod /
rgyud dag par bya ba'i slad du bla ma rtsa gsum rgyal ba zhi khro dam can srung ma'i tshogs dang bcas pa rnams kyi spyan sngar gsag sbyong spel gsum gyi rim pa rnams tshul bzhin bya ba'i 'dun pas 'di'i rjes zlos /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
zhes yan lag brgyad pa lan gsum byar gzhug
/de nas dngos gzhi'i rim pa bsgrub pa la dmigs pa 'di ltar du sgoms shig
/slob dpon pad+ma thod phreng rtsal du gsal ba'i thugs ka nas 'od zer 'phros /
khyed rang gi lus la phog pas lus 'od kyi gong bur gyur /
de yongs su gyur pa las /
khyed rang skad cig gis bstan srung dur khrod kyi bdag mo sha za kha mo che sku mdog char sprin ltar gnag pa /
dbu skra dmar ser gyen du brjes pa /
zhal nas khrag gi char rgyun 'bebs shing mche ba gtsigs pa /
spyan gsum sdang mig tu gzigs pa /
phyag g.yas lcags kyu dang g.yon dgra snying zhal du gsol ba /
dug sbrul nag po'i steng na phyed skyil gyis bzhugs pa /
gcer bu gzi mdangs dang ldan pa'i gnas gsum 'bru gsum gyis mtshan pa dang /
slob dpon gyi thugs ka nas kyang 'od zer dpag tu med pa 'phros pas byang shar 'jig rten mkha' 'gro'i gnas nas rgyal ba'i bstan srung chen mo sha za DA ki 'khor dang bcas pa bya nag gi khyu gzan la lhags pa ltar spyan drangs te khyed rang la gnyis su med par thim par mos shig
/gu gul dang sha chen tshil chen bsreg
/rol mo bsgrag
/rtsa sngags lan bdun brjod la dbab /
dam tshig pa la ye shes brtan par byas par mo+os shig
/tiSh+Tha badzra :
zhes rdo rje mgor bzhag
/rten gtor thogs la /
gtor snod dur khrod rol pa'i gzhal yas khang du gtor ma bstan skyong dur khrod kyi bdag mo sha za kha mo che 'khor gdong can bzhi /
ma mo bye ba sa ya'i tshogs dang bcas mngon sum bzhin du gsal ba khyed rang gi spyi bor byon nas byin gyis rlob par mos shig
/hU~M:
sngon tshe pad+ma dbang gi spyan snga ru :
khas blangs dam bcas ma mo yal gam can :
bstan pa srung phyir dam tshig kun gyi bdag :
skal ldan bu 'dis byang chub ma thob bar :
srung skyob mdzad phyir phrin las rnam bzhi yi :
dbang skur dam tshig don la gnas par mdzod :
ces dang srog sngags kyi mthar /
kA ya wA ka tsit+ta sa ma ya a b+hi Shiny+tsa oM AHhU~M:
zhes gtor ma gnas gsum du bzhag
/slar spyi bor bzhag
/rgyal bstan gyi snying po skyong bar mdzad pa'i dam can mthu mo che sha za kha mo che 'khor dang bcas pa khyed rnams kyis /
dpal chen rta mchog dbang gi rgyal po /
slob dpon pad+ma 'byung gnas /
rgyal yum ye shes mtsho rgyal /
lha sras mu rub btsad po /
gter chen sangs rgyas gling pa /
gar dbang zhig po gling pa la sogs pa rtsa ba dang brgyud par bcas pa'i dpal ldan bla ma dam pa rnams kyi bka' dang dam las ma 'da' bar spyir bstan pa bstan 'dzin brgyud pa dang bcas pa srung zhing skyong ba dang /
khyad par rdo rje'i slob ma 'di'i lus dang grib ma bzhin 'grogs la sngon las 'phral rkyen gyi bar chad thams cad zhi ba dang /
tshe dpal longs spyod thams cad 'phel zhing rgyas pa dang /
khams gsum gyi lha 'dre mi gsum dbang du 'du ba dang /
dgra bgegs gnod byed log par 'dren pa thams cad tshar gcod pa sogs mdor na yid la ji ltar 'dod pa'i phrin las rnam bzhi thogs med du sgrub pa'i sdongs grogs mdzod cig
/byas pas zhal gyis bzhes par bsam la /
slob ma thun mong ma yin pa la gtor ma'i lha bstim /
dkyus 'gre tsam la gtor ma'i lha las gnyis pa 'phros te dbyer med du thim par bsam /
ma mo'i phyag mtshan gnyis po gtad nas mnga' gsol bas phrin las thogs pa med par 'grub pa'i mthu dbang thob par mos shig
/lcags kyu lag g.yas su gtad la /
hU~M:
bstan pa bsrung phyir gdug pa'i mtshon cha 'di :
dam nyams zhing bcu'i srog dbugs 'dren cing sgrol :
ma mo mkha' 'gro'i pho nya skar ltar 'khrugs :
skal ldan rigs kyi bu la 'di sbyin pas :
gdug pa'i zhing bcu sgrol ba'i dbang thob shog :
aM g+hu sha dzaHa b+hi Shiny+tsa hU~M:
gri snying g.yon du gtad la /
hU~M:
gdug pa'i dgra bgegs bsgral ba'i tsit+ta 'di :
khams gsum dbang sdud srid gsum zil gyis mnan :
las bzhi'i phrin las gang 'dod dbang bskur 'di :
de ring skal ldan rigs kyi bu la sbyin :
phrin las rnam bzhi gang 'dod 'grub par shog :
sha trUM tsit+ta a b+hi Shiny+tsa hU~M:
de nas thod phreng lag tu gtad la /
hU~M:
mkha' 'gro'i srog yig b+h+yo yi rnam par gsal :
drag sngags 'brug stong ldir ba'i sngags sgra yis :
khams gsum dgra 'dre log rtog ma lus pa :
drag sngags sgra yis sgrol ba'i rig pa sbyin :

ma mo'i srog gi snying po'i rjes zlos lan gsum mdzod /
ces snying po lan gsum bzlar gzhug
/de nas mdun bskyed kyi sku las rang 'dra ba mang po 'phros nas khyod rang la thim par mos te chos nyid rnam par mi rtog pa'i ngang du mnyam par zhog cig
/chos nyid ye shes ye nas rnam par dag :
rig stong dbyer med kun bzang chos sku'i rtsal :
'jig rten 'khor 'das thams cad rol pa'i rgyan :
gcig dang dbyer med so sor tha dad min :
chos nyid don rtogs bde stong dbyer med shog :
rtsa sngags sham du /
d+harma a b+hi Shiny+tsa A:
de rnams kyis sku lha sgom pa dang /
gsung snying po bzla ba /
thugs rig pa gtad pa'i rjes gnang rnams legs par grub pas deng phyin chad srung ma chen mo 'di nyid kyi bsnyen sgrub las kyi rim pa sgrub pa la dbang ba yin no //
de nas gtor ma la bdud rtsi rak+tas bran slob bu'i dpung pa g.yas kyi thad du bzung la /
hU~M b+h+yoH
gdod nas chos sku sogs gar gyi dbang phyug gis mdzad pa'i bstod pa dang /
gter gzhung phrin bcol /
hU~M b+h+yo :
sangs rgyas bstan pa gnyan po sogs nas /
bdag gis bcol ba'i phrin las 'grub par mdzod :
bar dang /
gzhan yang khyod la phrin las sogs sbrel ba brjod la gtor ma rang gnas su bzhag
/shis pa brjod cing dam tshig khas blang gtang rag maN+Dal sogs spyi ltar bya /
mchod pa kha gsos la byin rlabs dang mchod bstod /
nongs bshags bzod gsol /
mdun bskyed bris sku sogs la bstim pa'am med na gshegs la gtor ma byang shar du mchod /
bdag bskyed gnas gsum bsrung /
dge bsngo shis brjod rgyas par bya'o //
rang snang 'khrul pa'i dgra bgegs dpung //
skye med mkha' 'gro'i dbyings su bcom //
mi gnas ye shes rol pa'i rtsal //
bstan pa'i rgyan du 'phro bar shog
/'di nyid bla ma dgongs pa 'dus pa'i chos srung thun mong ma yin par yongs su grags shing dgongs 'dus 'chad nyan sgom sgrub byed pa rnams su'ang 'di nyid kyi mchod gsol gal che mod /
gzhung dang srog gtad sogs phyis su zhig gling gi zab gter las byon cing de'ang rgyun dkon par snang ba la phan 'dod kyi blos pad+ma gar dbang rtsal gyis rdzong shod bde gshegs 'dus pa'i pho brang du bgyis pa dge legs 'phel ///
/
