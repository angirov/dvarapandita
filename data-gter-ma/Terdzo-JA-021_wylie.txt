@#//
gu ru'i thugs sgrub yang snying 'dus pa'i gsang khrid rigs lnga las /
gtum mo'i khrid kyi bsgom rim gsal byed nyi zla kha sbyor bde chen chos sku mdzub tshugs zhes bya ba bzhugs so //
e ma hoH
dri bral pad+ma las 'khrungs sprul pa'i sku
/rgyal kun 'dus gzugs gu ru rdo rje 'chang //
gsang ba'i mdzod 'dzin d+hA ki rnam gnyis dang //
smon lam dbang bsgyur lang gro lo tsA ba //
zab gter spyi mes mnga' bdag rat+na gling //
thugs kyi sras mchog tshe dbang grags pa sogs //
yi dam dbang chen yab yum gtso dang 'khor //
dpal mgon ma ning e ka dzA Ti dang //
rdo rje legs pa 'khor tshogs bka' sdod bcas //
rtsa ba gsum la rtse gcig gsol btab pas //
bka' yi gnang ba stsol la byin gyis rlobs //
'dir bla ma yang snying 'dus pa'i gsang khrid rigs lnga las pad+ma thod phreng 'dod chags kyi ngo bo sbyong ba dang 'brel ba gtum mo rtsa rlung gi man ngag zab mo 'chad pa la /
thog mar slob dpon nyams myong dang ldan pas /
slob ma dad brtson shes rab dang ldan pa la yang snying 'dus pa'i dbang bzhi yongs rdzogs gsang ba'i dbang mchog dang bcas pas smin par byas nas /
thun mong dang thun mong ma yin pa'i sngon 'gro bcas /
chos spyod lam rim ltar rgyud thog tu smin nges bya /
sku gsum sgrub pa rab lo gsum /
'bring zla ba bco brgyad /
tha na yang zla ba gsum gsum gzhung bzhin rdor bzlas dang /
bum can rlung la sbyar ba sogs tshad ldan bgyis pa'i rnal 'byor pas /
zab lam rtsa rlung nyams su len pa la /
dben zhing mthun rkyen 'dzom pa'i gnas su /
tshe 'di'i ngo bsrung 'jig rten gyi spros pa rnams dor la /
bla ma yi dam d+hA ki sogs rtsa ba gsum la rtse gcig tu gsol ba btab la /
'chi ba brang 'og tu bcug ste 'di nyid rtse gcig tu nyams su len par bya'o //
dang po gtum mo'i khrid la gsum ste /
sngon 'gro dngos gzhi rjes kyi rim pa'o //
dang po lus kyi stong ra bsgom pa ste /
rang lus stong pa phru ma phus btab pa lta bu'i lus kyi spyi bo nas sor mo'i rtse tshun stong sang nge ba /
kha dog dkar la dmar mdangs chags pa rgya skyegs kyi khu ba lta bu gsal zhing stong pa 'od kyi rang bzhin can du bsgom mo //
de kho na nyid la zhag bdun gsum bar rtse gcig tu sbyang ngo //
de nas rang nyid rdo rje rnal 'byor ma'i sku stong ra lus tshad tsam gong bzhin spyi bo nas sor mo yan stong sang nge bsgom /
de yang thod skam lnga yi dbu rgyan /
rus pa'i rgyan drug
/spyi bo na phag zhal gyen du phyogs pa /
dbu skra dmar ser phyed bcings phyed grol ba /
zhabs g.yas bskum g.yon brkyang bas pad nyi bam ro'i gdan la bzhengs stabs kyis bzhugs pa /
phyag g.yas rdo rjes mtshan pa'i gri gug nam mkha' la 'phyar zhing g.yon thod khrag thugs kar 'dzin pa /
gru mo na yab dbang chen mtshon pa'i kha T+wAM ga rdo rjes mtshan pa g.yon phyogs su bcug pa /
de yang ye shes lnga yi me phung dbus na bzhugs par gsal btab /
gnyis pa rtsa'i stong ra bsgom pa ni /
lus kyi dbus su rtsa dbu ma mda' snyug tsam yar sne spyi bo dang mar sne gsang gnas su zug par bsgom zhing rlung ro bsal ba la /
dang po rlung gi 'gro 'ong brtags la cha mnyam du bzhag
/de nas rlung nang du rngub la yun du mi bzung bar /
rlung sna nas phyir btang la dmigs pa lus kyi ba spu'i bu ga thams cad nas rtsa rlung gi gegs skyon las nyon gyi sgrib pa dang bcas pa dud pa sngo dmar gyi rnam par phyir thon par dmigs la lan gsum bus /
de nas sna sgo'i thad sor bcu drug gi tshad du dang po sa rlung ser po sor bzhi /
chu rlung sngon po sor bzhi /
me rlung dmar po sor bzhi /
rlung gi rlung ljang gu sor bzhi gsal ba'i tshad du rlung btang /
phyi la yang yud tsam 'dzin pa   gsar pa rnams kyis yun ring 'dzin mi nyan mchan /
kha dog gi rlung dang bsres te stong nyid dang 'dres nges bya /
de nas dal bus nang du rngub la lte 'og tu chil gyis mnan /
slar yang rlung 'don pa dang sked pa bskor ba dang lus sprug pa 'bud pa rnams lhan cig tu lus tshugs ma nyams par si li li 'bud cing sprug la dmigs pa ni gong bzhin no //
gnyis pa ni /
dang po rtsal ma sbyang ba la /
rlung bum pa can dang po 'dzin btang byas la lte 'og tu chil gyis mnan /
dmigs pa ni rtsa dbu ma mda' snyug 'bring po tsam yar sne spyi bo nas /
mar sne gsang gnas su zug pa bug pa ha re bar yod par bsgom /
lag gnyis bsnol te rdo rje'i khu tshur nu ma'i steng du mnan te bum can khug pa sum cu tsam la 'dzin /
gsum pa ni /
lag gnyis rdo rje'i khu tshur brla steng du gzug la dbu ma'i mar sne gsang ba'i nang du hU~M mthing nag tshon gang tsam gcig bsgom /
rlung lte 'og chil gyis mnan 'og rlung yar 'then la /
hU~M de gyen du yar drangs khong 'dren dang bcas te /
spyi gtsug khru gang tsam du thon par bsam /
dmigs pa dang stong 'dren rlung sbrags   hU~M gsang bar bzhag pa dang mi dmigs par bsams la slar yang hU~M bsgoms la sngar ltar gyen du drang gsungs /la /
lan sum cu tsam sbyang /
bzhi pa ni /
lus tsog pur byas la 'bol chung tshang 'og tu bcug la lag gnyis pus mor 'khyud de rlung chil gyis mnan /
'og sgo lhod la rlung sngo sangs kyis 'og sgo nas dbang chen gser gyi sa gzhi'i 'og tu song bar bsam /
yang rlung btang ba dang lhan cig 'og sgo bsdam pa dang /
steng rlung btang ste spyi bo nas sngo sangs kyis thon te lha gnas sum cu rtsa gsum du song bar bsgoms la rlung khug sum cu bar sbyang ngo //
lnga pa la /
dang po rkang mthil gnyis sbyar sor rtse sar btsugs la /
lus gnad legs par bsrang /
lag gnyis sgreng ste spyi bor thal mo sbyar mgrin pa cung zad gug sgal tshigs bsrangs la rlung khug sum cu tsam la sbyang ngo //
rlung sems gnyis med du 'jog pa gnad /
de nas lus gnad chos bdun legs par bcas /
rang lus rdo rje mthing nag rtse gsum khru gang tsam du bsgoms la lte bar rig pa'i ngo bo hU~M mthing nag yungs 'bru tsam du bsgom /
rlung rngub pa dang bstun lte bar hU~M dang bsres la rig pa gtad /
gzhil ba dang bstun rdo rje'i rwa nas hU~M de mar song rdo rje'i rwa rtser phyir sleb rlung btang ba dang bcas te rdo rje'i rwa lam stong par brgyud de yar rtser drangs /
rngub pa dang bstun te mar song nas lte bar slebs /
yang hU~M la rig pa gtad de rlung ji lcogs tsam du bzung la dgang gzhil sogs sngar ltar btang ngo //
de rnams kyi dgos pa la yang lus ngag yid gsum gyi ma dag pa rnams sbyangs nas dag pa sku gsum du smin pa dang /
rtsa dang rlung gi lam sbyong ba yin te gnad che bas /
chu 'dren khar yur ba gad byas pa dang 'dra ste /
gnas skabs su rlung dbu mar tshud cing mthar thug rdo rje 'chang 'grub pa'i dgos pa yod pas /
'di rnams gnad du chud par brtson zhing sbyang ba gal che'o //
drug pa ni dngos gzhi gtum mo bsgom pa la /
rang nyid rdo rje rnal 'byor ma'i stong ra lus tshad tsam gong bzhin gsal btab /
g.yas g.yon du ro rkyang gnyis de las cung phra bar yar sne smin mtshams nas sna sgor zug pa /
mar sne lte 'og nas dbu mar tshud pa yi ge cha'i 'phongs lta bur yod pa'i /
spyi bo bde chen gyi 'khor lor rtsa 'dab sum brgya dang drug cu kha 'og tu lta ba /
mgrin pa longs spyod 'khor lor rtsa 'dab bcu drug kha gyen du lta ba /
snying ga chos kyi 'khor lor rtsa 'dab sum cu rtsa gnyis kha mar lta ba /
lte ba sprul pa'i 'khor lor rtsa 'dab drug cu rtsa bzhi kha gyen du lta ba /
rtsa gsum dang rtsa 'khor rnams phyi dkar la nang dmar ba gsal zhing stong pa phru ma phus btab pa ltar bsgom /
rtsa gsum 'dus mdor lte 'og sor bzhi mtshams na chos 'byung bsnol ma'i dbus su nyi gdan gyi steng du a shad ye shes kyi me rno zhing 'khyug pa kha dog dmar ba /
reg bya tsha ba g.yo zhing bskyod pa myur ba pheM gyi sgra sgrog par bsam /
dbu ma'i yar sne'i spyi bor sna tshogs rdo rjes phyi nas kha bkab pa'i lte bar zla gdan dbu ma'i kha bcad pa'i tshul du yod par bsam /
de'i ngos nas haM dkar po mgo thur bstan gdong mdun du lta ba /
haM gi mthar skor zla gdan gyi ngos su dga' ba bcu drug mtshon pa'i thig le yungs 'bru tsam bcu drug
/de rnams shin tu phra ba dbu ma'i nang du tshud par bsgom /
lus gnad me thab drug chings sam chos bdun sogs gang bder byas la /
rlung ro dgu phrugs su bsal ba ni /
lag g.yas pus steng du bzhag
/kha dog lnga ldan gyi rlung g.yas pa ro ma nas rngub la lag g.yon pa'i srin lag gis sna bug g.yas bkab /
de nas lus 'chun dang ldan pas dpung mgo g.yas g.yon du lan gsum gsum du bskor la g.yon phyogs nas rlung phyir btang /
dmigs pa ni g.yas ro ma nas ye shes lnga yi rlung zhugs /
g.yas phyogs kyi stong pa rtsa 'khor rnams kyi nang nas las nyon rtsa rlung gi gegs skyon dang bcas pa ye shes kyi rlung gis mar ded de rtsa gsum 'dus mdo nas brgyud g.yon rkyang ma'i lam nas g.yon phyogs kyi las nyon gegs skyon dang bcas pa ded de sna bug g.yon nas dud pa sngo dmar gyi rnam par phyir thon par bsams la phyir bsal /
yang lag pa g.yon pus steng du bzhag sna bug g.yon nas lnga ldan gyi rlung rngub cing /
g.yas kyi srin lag gis sna bug g.yon bkab rlung zhugs pa g.yon rkyang ma'i lam brgyud dpung mgo g.yas g.yon du bskor ba gegs skyon bsal ba sogs gong bzhin no //
de nas cha snyoms su rngub cing lnga ldan gyi rlung ro rkyang nas zhugs la gnyis ka pus steng du bzhag dpung mgo lhan cig tu g.yas g.yon du bskor zhing rtsa gsum 'khor lo bzhi ldan dang bcas pa'i gegs skyon rnams sngo dmar gyi rnam par g.yas         g.yon nas bsal /
de nas thad kar mnyam du lan gsum bsal /
de nas rlung lte 'og tu mnan te rlung gis rtsa khengs pa dang lhan cig tu kha sna gnyis nas 'don zhing dmigs pa ni las nyon rtsa rlung gi gegs skyon dang bcas pa ba spu'i bu ga kun nas dud pa sngo dmar gyi rnam par phyir thon par dmigs la lus cung zad sprug pa dang bcas te lan gsum phyir bsal /
de nas lus gnad gang yin gong bzhin legs par bsrang ste /
rlung phyir btang ba dang bstun kha dog lnga ldan gyi rlung dang bsres te phyir sor bcu drug gi tshad du gang lcogs su 'dzin /
de nas dal bus ro rkyang gi lam brgyud de rtsa gsum 'dus mdo a shad ye shes kyi me la rlung phog pas me la sbud pa btab pa ltar cher 'bar nas reg bya tsha ba mgar gyi lcags sreg ltar dmar nyug nyug tu 'bar bas lte ba'i rtsa 'khor thams cad mes gang bar bsam /
steng rlung mnan /
'og rlung yud tsam 'then /
mi thub la khad g.yas nas rngub chung dang bcas te /
ro ma nas cung zad gzhil /
yang g.yon nas rngub chung byas te rkyang ma nas gzhil /
yang cha mnyam du rngub chung byas /
mnyam du gzhil /
de nas dang po shugs chung ba /
bar du che bar /
mthar chung bar ma lus par lhag med du snga ma bzhin du rlung phyi nang bsres la phyir cung zad 'dzin /
de nas dal bus nang du rngub /
de nas lte bar dmigs te rlung khug sum cu tsam du 'dzin /
yang rlung gnad dang dmigs pa gong bzhin me tsha ba rno pa rtsub ba brel bar 'bar te snying khar reg reg yod par bsgom /
lte ba man chad me yi rang bzhin lcags sreg ltar tsha bar bsgom /
de nas me yi drod kyis spyi bo'i shaM las thig le dkar po dngul chu lta bu ngang rgyun rgyun du snying khar me la ma reg tsam du babs pas me mar bros te lte bar thim /
me yar 'bar dus thig le spyi bo'i haM la bstim /
yang dmigs pa de bzhin la rlung sems dril la rlung khug sum cu tsam gang lcogs 'dzin gtang bya /
de kho na la nyin mtshan dril la zhag grangs bcu bzhi la 'bad do //
gtum mo kho na drod kyi dmigs pa la lus gnad me thab drug chings byas /
rtsa 'khor stong ra rnams gong bzhin gsal btab pa'i ngang nas rlung ro dgu phrug bsal /
rlung rngub dgang gzhil ba sogs snga ma bzhin la dmigs pa ni a shad la rlung phog pas me dum dum chad de rtsa gsum lte ba'i rtsa 'khor man chad mes chil gyis gang bar dmigs la /
rtsa 'khor gyi sne bcad kha stong par yod pa las me phyir thon rkang sor yan chad me dmar 'ur gyis song bar bsams la lte ba man chad la rlung khug bcu dang dmigs pa sbrags /
yang me cher 'bar /
snying ga'i rtsa 'khor dang lag sor tshun me dmar 'ur gyis song bar bsam /
de nas me yar 'bar mgrin pa'i rtsa 'khor dang stong ra mes gang /
de nas yar 'bar spyi bo'i rtsa 'khor stong ra dang bcas pa mes gang /
'khor lo gsum la yang gong bzhin rlung khug bcu re dang sbrags /
de nas me yar 'bar spyi bo nas khru gang tsam du cher 'bar /
lus kyi ba spu'i bu ga rnams las kyang me phyir thon te me phung lta bu la sems sbyang /
de nas spyi bo'i me mar rang lhar gsal ba'i pad gdan 'og nas thon yar rgyab phyogs nas me lte bar thon te 'bar bar bsgom /
lus ni bskal ba'i me ltar tsha pa'i ngar dang ldan pa'i drod kyis nam mkha' sa gzhi bar snang thams cad tsha 'ur gyis song bar bsams la rlung khug pa bcu tsam du 'dzin /
de nas lag gnyis pus mgor bzhag la ro stod g.yas g.yon du dkyu ba gsum gsum bya /
lus gnad shigs kyis bshig la lag gnyis pus steng du bkab rlung btang ba dang /
rlung kha sna nas si li li sprug pa dang bstun te g.yas nas g.yon phyogs su btang /
yang g.yon nas g.yas phyogs su de bzhin bya /
yang cha snyoms su sprug cing thad kar btang /
de nas 'beb gdan gyi khar rang dmigs pa gong bzhin la rlung bum can dang sbrags te dang po /
'beb chung bcu /
de nas bar 'beb bcu /
de nas 'beb chen bcu bya'o //
'di ni drod chung ba la me dmigs te drod kyi bogs 'don kho na'o //
de nas drod skyes pa dang 'bar 'dzag bde ba bsgom pa ni /
rang lus stong ra rtsa 'khor rnams gong bzhin la /
rlung ro dgu phrug bsal nas kha dog lnga ldan gyi rlung nang du zhugs pa a shad la phog pas me dmar nyug nyug tu 'bar lte ba'i rtsa 'khor rnams me yis gang /
mar stong ra'i smad mes gang /
de bzhin snying ga
/mgrin pa /
spyi bo rnams su rlung khug pa res   bcu re sogs long khyab dang bstun gsung /
rim par 'bar bas rtsa gsum 'khor lo rnams me yis gang bas /
de yi drod kyis spyi bo'i haM las thig le dkar po gsal zhing snum pa dngul chu'i mdog lta bu ngang chil gyis zhun thig gi tshul du byung bas rlung khug pa bcus spyi bo'i rtsa 'khor thams cad ngang chil gyis gang bar bsam /
yang de bzhin mgrin pa snying ga lte ba rnams su rim bzhin bcu re yis dgang /
de nas mar babs stong ra gsang gnas sor rtse yan la rlung khug bcu yis thig le mar dbab cing bkang ba ste /
chig bsdams rlung khug brgya dang brgyad kyis /
rtsa 'khor stong ra dang bcas pa thig le dkar dmar gnyis khrug gis 'dres shing khengs par bsam /
de yang gong du thig le 'dzag pa'i skabs su spyi bor dga' ba /
mgrin par mchog dga'/
snying gar khyad dga'/
lte bar lhan cig skyes pa'i dga' ba /
gsang gnas su dga' bral te /
gnas so sor thig le 'dzag pa'i skabs su so so'i bde ba ngos bzung zhing stong nyid kyi rgyas thebs shing bde stong 'dres nges su bya'o //
de nas ro stod g.yas g.yon du gsum gsum dkyu la /
skyil krung shigs kyi bshigs la gong bzhin ha sprug bya /
de nas bsam gtan 'bol chung tshang 'og tu bcug la /
lag gnyis nu stod du rdo rje'i khu tshur brkyangs la /
rkang sor sar btsugs la tsog pur lus gnad legs par bsrangs la /
khong 'dren ni lto ba sgal pa la sbyar la /
mig gyen du bsgrad /
lce ya rkan du gtad la stong 'dren hU~M ring lnga tsam gyis dkar dmar lus kyi bcud rnams gsang gnas nas spyi bo'i bar rim par skar mda' chad pa ltar hU~M ring stong 'dren dang bcas pas g.yas g.yon dbus gsum nas yar drangs so //
yang gong bzhin mas brtan gyi dga' ba bzhi ni /
gsang gnas su dga' ba sogs dga' bzhi go ldog gis yar la bde stong gi gzer gyis theb par sbyang ngo //
de nas bcud dkar dmar rnams spyi bo'i haM la 'dus par bsams la lus gnad bshigs la yar langs nas lus gnad sgur por bsdad la lag gnyis pus steng du bkab ste drag tu si li li lan bdun tsam sprug pa dang ha 'don pa sbrags la sprug      go
/slar yang bcud dkar dmar rnams lus dang rtsa gnas kun la char bab pa ltar thim pas lus bkrag mdangs 'od dang ldan par bsgoms la /
chos bdun dang ldan pas mnyam gzhag kho na la rlung rang babs su bzhag ste /
ci gnas su bzhag la yun ji tsam thub pa dang bstun te bskyang ngo //
de nas zab lam gyi sngon 'gro'i 'khrul 'khor dang /
gsang khrid rigs lnga'i 'khrul 'khor nyer gcig pa sogs bya'o //
de nas bde ba chung ba la des kyang bde ba ma skyes na /
bde ba'i bogs 'don 'di ltar ro //
rang nyid dbang chen gyi stong ra gsal btab cing sku'i rgyan cha lugs dag dran sogs 'bru 'grel mun sel sgron me bzhin la rtsa gsum 'khor lo lnga ldan du bsgom zhing /
rtsa 'khor bzhi po gong bzhin la /
gsang bar rtsa 'dab nyer brgyad dbu ma'i mar sne gsang ba'i rdo rjer zug pa /
lte bar hU~M yig mgo thur bstan du bsam /
de nas rang gi mdun du mtshan nyid dang ldan pa'i DA ki mi mo'i tshul sems chags su rung ba zhig gsal ba la brtse tshig dang /
'o byed pa sogs chags pa'i rnam 'gyur byed par bsam /
bde ba cher ma g.yos kyi bar du der bslab /
bde ba cher rgyas pa dang rig ma de nyid skad cig gis gnas 'gyur te rdo rje rnal 'byor ma'i skur gyur pa de nyid dang /
rang nyid dbang chen dang zhal sbyor du bsgom zhing /
mthar rdo rje rnal 'byor ma yang 'od du zhu nas rang gi lte ba'i a shad la thim pas de nyid drod kyi rnam pas spyi bo'i haM la thim par bsgom zhing /
stod rlung cung mnan la srin zhal gyi 'byed 'dzum mang du bya zhing /
bde ba che chung dang bstun te rtsa 'khor lnga ldan du bde ba che na rtsa 'khor gong ma rnams nas yar ldog cing chung na gsang gnas bar 'beb pa sogs rgyud tshod dang bstun par bya /
bde ba rgyas na 'dren bkram 'khrul 'khor sogs nyer gcig pa dang 'bar 'dzag gzhung gi ha sprug dang g.yang mo'i sgang sprug sogs bya'o //
des kyang ma skyes na rang nyid pad 'byung gcer bu thor tshugs rus pa'i rgyan can rtsa 'khor dang gsang gnas kyi hU~M sogs gong ltar gsal ba las yum mtsho rgyal gyi rnam pa mi mo lo bcu drug lon pa'i lang tsho can rang dang 'khril bar gsal btab la lus kyi 'dug stangs tshang ra'i 'og tu 'bol chung bting la rkang pa'i long bu gnyis gshib ste rdo rje de yi bar du bcug la yum gyi mkha' pad+ma dmar po 'dab brgyad ze'u 'bru as mtshan       bsrub par bsgom zhing lus kyi bsgul bskyod cung zad re dang gong gi dmigs pa sbrags la thig le dang po spyi bo nas mgrin pa'i bar phab la /
yang gyen du ldog
/de bzhin bde ba 'byong rim bzhin rtsa 'khor so so'i thad nas gyen du ldog   'di skabs hU~M gi zhabs kyus yum gyi dwangs ma'i dmar cha dang rang gi dkar cha bcas yar hU~M gis drangs la spyi bo'i haM la bstim par bsam /
de nas thig le lte ba'i rtsa 'khor phyin las phab mi bya /
de nas ldog bkram 'khrul 'khor sogs gong bzhin bya /
de ltar zab lam bsgom pa'i thig le rang srog las gces par 'dzin dgos pas /
thig le gtang re na ra kan snyam du bya'o //
'khrul 'khor sgang sprug sogs gong ltar dang nyer gcig pa sogs bya'o //
bde ba rgyas drags te thig le 'chor bar snyams na lus gnad ni /
lag gnyis rdo rje'i khu tshur nu steng du bzhag la rkang pa sems skyil byas la dmigs pa gong bzhin la khong 'dren hU~M ring hU~M thung sum cu tsam gyis rig pa spyi bor gtad cing drangs te /
mthar mi dmigs par bzhag go
/lus rgud de bde ba ma rgyas na bcud can gyi zas brten cing bla ma la gsol ba btab cing dbang bzhi yang yang blang /
yang snying 'dus pa'i tshogs dang skong bshags la 'bad /
mkha' 'gro'i bshags 'bum dang /
chos srung gi gsol mchod bcas la 'bad do //
gzhan gegs sel rnams kyang gzhung gi gegs sel bka' rgya ma dang /
zhal gdams gnad kyi phreng ba la sogs gzhung bzhin bya'o //
de ltar thugs sgrub yang snying 'dus pa las gsang khrid rigs lnga'i pad+ma thod phreng rtsal gyi gtum mo'i khrid dang 'brel ba'i zur rgyan mdor bsdus 'di yang /
rang res bla ma sku gsum gyi sgrub pa bgyis skabs /
gter chen rat+na gling pa dang /
DA ki ma mang po bcas pas rtsa thig rlung gi khrid 'di rnams dang /
snga sor chad pa'i gsang khrid gzhung gi 'khrul 'khor rnams bdag la gnang ba'i nyams snang yang yang du shar bas /
de nas /
o rgyan sangs rgyas gnyis pa dang dbyer med pa sprul pa'i gter chen mchog gyur bde chen gling pa'i spyan sngar gong gi dag snang lo rgyus rnams zhus pas /
rje rin po che nyid kyi thugs la yang de ltar 'khrungs 'dug pa bdag gi de dang khyad par mi 'dug pas /
de nas rin po ches de ltar bgyis pas sngon gyi 'khrul 'khor chad song ba dag snang gis slar sor chud pa yin pas spel bar byas na legs lam che zhes bka' phebs pa dang /
nye bar rang gi gcen bsod dbang gis yang snying 'dus pa'i gsang khrid rigs lnga'i khrid yig dgos zhes yang yang nan gyis bskul bas /
yi ge'i lam du ma bkod par dmigs pa dang 'khrul 'khor rnams ngag khrid du bgyis pas de la yang drod rtags dang yon tan skye tshul sogs gegs med du gyur kyang /
slar yang lo lnga'i bar du gsang rgyas btab pas /
de nas dad dam mtshungs bral mgon po nas snga sor rtsa rlung gi khrid rnams bdag la zhus pa dang slar 'di'i zur rgyan khrid yig dmigs bsal zhib rgyas shig dgos zhes /
lha rdzas /
thugs rje chen po gsang 'dus kyi 'don cha'i pod bcas bskul ma yang yang byung ba dang /
phyi nang gi rten 'byung bka' yi gnang ba bcas thob pas /
sprul pa'i gter chen rat+na gling pa'i zab chos rnams la mos pa rtse gcig tu 'dzin pa'i /
mi smyon tshogs gnyis kyis gsang khrid gzhung sor bzhag dang /
rang gi dag snang nyams myong bcas bstun nas bris pa 'di la nyes 'gal mchis na rtsa ba gsum la bshags shing dge bas 'brel tshad thams cad kun bzang rdo rje 'chang gi go 'phang mngon du thob par gyur cig /ji ltar bdag gis smras pa bzhin bskul ba po rang gi lung zin nyid kyis yi ge'i lam du me stag sprel zla'i yar tshes gcig la mdo sngags bshad sgrub gling gi chos grwa chen po'i nye char sgrub khang bde chen mthar phyin du bgyis pa'o //
sarba mang+ga laM/
ma hA su kha dza yan+tu /
shu b+haM/
chos 'di o rgyan chen po'i bka' bzhin du //
dpal ldan ye shes mgon po ma ning dang //
dam can sde dgu'i lha tshogs 'khor bcas kyis //
rtag par srung zhing spel la bya ra mdzod //
snod min log lta can gyis 'khyer srid na //
bka' yi chad pa chod la rdul du rlog
/dam ldan rnams la spel zhing sdong grogs mdzod //
'di ni shin tu gsang bar 'os pas dam ldan gyi slob ma lo dang zla bar bla mar bsten nus shing nyams su len nges ma gtogs pa gang la yang mi ston par bla ma yi dam mkha' 'gro'i bka' rgya yin pas de ltar gsang zhing nyams su len par gces so ///
/
