@#//
byad 'grol gser gyi lde mig gi nyams len sgrub thabs ngag 'don snying po gsal ba bzhugs so //
na mo gu ru badzra kro d+hA ya /
rgyal kun mthu stobs rdo rje 'bar ba'i mes //
ma lus bdud sde'i bud shing kun bsregs nas //
ye shes mchog gi snang ba rgyas mdzad pa //
bla ma khrag 'thung rdo rje gtsug tor rgyal //
rnam mkhyen sku bzhir 'jug sgo lus ngag yid //
phas rgol rig sngags dmod pas dam 'khyud lcags //
'grol byed zab don gser bzang 'phrul bag gis //
'byed mkhas mchog gi lde mig 'di kho na //
'dir gnam lcags sdig pa'i chos sde'i phrin las kyi sbyor ba shin tu zab cing rno ba byad 'grol gser gyi lde mig nyams su len pa la gnyis /
rang don du bsnyen pa bya ba /
gzhan don du bum sgrub kyi cho ga bshad pa'o //
dang po ni rang gi mdun du stegs bu khebs dang ldan pa'i khar /
gtor ma zlum brjid pad 'dab bzhis bskor ba rgyan gyis brgyan pa'i g.yas g.yon du sman rak+ta /
mdun du chu gnyis nyer spyod lnga sbreng tshar bkod /
rang gi mdun du rdor dril me tog la sogs kyang 'du byas la /
mchod pa byin rlabs ni /
raM yaM khaM gis bsang sbyang /
stong pa'i ngang las phyi nang gsang ba'i mchod pa'i sprin rab 'byams bsam gyis mi khyab pas nam mkha'i khams thams cad gang bar bsam la 'og gi mchod sngags rnams 'bru gsum spel ba brjod /
rang gi thugs ka'i sa bon las byung ba'i 'od zer gyis bla ma dang khro bo'i rgyal po 'khor dang bcas pa badzra sa mA dzaH
zhes rdo rje bsdu ba'i phyag rgya dang bcas pas tshogs zhing spyan drang /
rdo rje slob dpon sangs rgyas dpal //
sogs lan gsum brjod /
ces tshogs zhing rang la thim par bsam /
hU~M/
chos rnams ma bcos gdod nas spros bral dbyings //
ma rtogs 'gro la mkha' mnyam snying rje shar //
zung 'jug rig pa mthing nag yi ge hU~M//
de las 'od 'phros sangs rgyas sras bcas mchod //
phas rgol rig sngags dmod pa'i sbyor ba bshigs //
byin rlabs dngos grub dwangs bcud hU~M la thim //
de nyid yongs gyur pad+ma nyi zla'i steng //
bdag nyid khro rgyal rdo rje gtsug tor can //
dbu stong rtsa zhal gnyis brgya mthing nag rngam //
g.yas zhal gnyis brgya gser mdog 'dzum nyams rgyas //
rgyab zhal gnyis brgya dmar po chags pa'i nyams //
g.yon zhal gnyis brgya ljang gu gtum pa'i tshul //
steng zhal gnyis brgya dkar po bzhad pa'i zhal //
stong phrag phyag ldan bye ba phrag brgya'i spyan //
dmar zlum sdang mig phyogs bcu kun tu blta //
rdzi smin ag tshom dmar ser me ltar 'bar //
zhal gdangs ya so hU~M las khro bo bcu //
ma so hrIHlas khro mo bcu ru gtsigs //
mgrin pa nyi zla lce ni gcod byed kyi //
rno ngar ral gri 'bar ba'i rnam par gdengs //
stong phrag phyag na gnam lcags ral gri bsnams //
thod skam dbu rgyan zhing glang stod g.yogs dang //
stag sham mgo phreng dur khrod rgyan chas brgyan //
zhabs gnyis brkyang bskum 'dor thabs drag por bsgrad //
gar dgu'i nyams rgyas dbang sngon lhun po la //
nyi ma stong gis 'khyud bzhin gzi brjid 'bar //
bskal pa'i me dpung 'khrugs pa'i klong na bzhugs /

/de yi spyi bor zla steng oM dkar po //
mgrin par pad+ma dmar po'i lte bar AH
snying gar nyi dkyil hU~M sngon mtshan pa las //
'od 'phros rdo rje gsum gyi lha tshogs bskul //
spyan drangs yi ge gsum la thim pa yis //
rim bzhin rnam snang dkar po 'khor lo 'dzin //
snang mtha' dmar po g.yas pa pad+ma 'dzin //
mi bskyod mthing ga g.yas pa rdo rje 'dzin //
kun kyang g.yon pa dril 'dzin longs sku'i chas //
mtshan dpe'i gzi 'bar sku gsung thugs byin brlabs //
de yi spyi bor zhes pa man gyi sku gsung thugs byin gyis rlob pa'i tshul 'di nyid rtsa ba'i gzhung nas tshig zin dngos su yod par ma zad snga 'gyur bka' gter gyi lha bskyed kyi mngon rtogs thams cad dang bab mthun pas 'thad par sems so //
rig 'dzin rje'i yig cha ltar na /
de yi spyi mgrin snying lte gsang gnas lngar //
rnam snang 'od dpag med mgon mi bskyod pa //
rin 'byung don grub lnga ka khrag 'thung tshul //
g.yas pa rang rtags g.yon pa dung khrag 'dzin //
gar dgu'i nyams ldan 'bar ba'i stabs su bzhugs //
zhes sbyar /
de ltar gsal ba'i thugs ka'i hU~M yig las //
'od 'phros rang 'dra'i ye shes spyan drangs gyur //
hU~M/
dmigs med mkha' ltar khyab cing dag pa'i sku
/spyan 'dren gshegs su gsol bar mi dmigs kyang //
thugs rje'i ngang nyid chos skur dag pa las //
ye shes sgyu mar rol zhing gshegs su gsol //
oM badzra kro d+ha sa ma ya dza dzaH
dzaHhU~M baM hoH
gnyis su med par gyur /
mchod pa 'bul ba ni /
bla med mchog gi mchod pa dam pa 'di //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
dam tshig bzhin las ci bder bzhes su gsol //
oM badzra kro d+ha sa pa ri wA ra ar+g+haM nas shab+da'i bar dang /
ma hA pany+tsa a mr-ita kha raM khA hi /
ma hA rak+ta kha raM khA hi /
ma hA ba liMn+ta kha raM khA hi /
bstod pa ni /
rgyal ba kun gyi thugs rje'i rnam rol las //
rig sngags dmod pa phyir zlog drag po'i lhar //
rnam rol rdo rje khrag 'thung gtsug tor can //
'jigs byed 'jigs mdzad khyod la phyag 'tshal bstod //
ces brjod /
de nas bzlas dmigs ni /
bdag gi sku yi cha las 'bar ba'i me //
sngags kyi tshwa tshwa rdo rje'i zhugs su 'phros //
gnod byed phas rgol rig sngags byad ma mkhan //
thams cad bsregs shing sbyangs nas stong par gyur //
ces ting nge 'dzin gyi nga rgyal drag po dang ldan pas gzungs ring thung rnams ci nus par bzla 'o //
thun bsdu ba ni /
snod bcud thams cad bdag nyid lhar thim zhing //
de yang hU~M yig la thim nA da'i bar //
mi dmigs ngang gyur slar yang skad cig gis //
snang stong sgyu ma khro rgyal sku ru gyur //
ces pas rtag chad kyi mtha' bsal zhing /
slar yang bdag rjes kyi las rnams bya'o //
gnyis pa gzhan don gyi bum pa sgrub pa ni /
rgyal phur 'dzom pa'am /
min na'ang rgyu skar rgyal dang ldan pa la /
rin po che la sogs pa'i bum pa mtshan nyid dang ldan pa gtsang zhing dag par bkrus pa la kha rgyan dang mgul chings sogs kyi chas su gzhug
/rgyun babs kyi chu dang ba dmar zal gyi 'o mas gzhi byas pa la khyad par gyi rdzas rnams zhib tu bsnur ba'i phye ma btab /
stegs bu'i khar bum gdan pad 'dab brgyad dam /
tshom bu'i khar spos kyis bdug nas bkod /
de'i khar dung chos gzungs rdor dang bcas pa bzhag
/byad 'grol las sbyor byed na de'i phyogs gcig tu g+ha Ta sogs snod gang rung du rgyun 'bab kyi chu la rin po che lnga'i phye dang /
bya rog 'ug pa'i dang ru bsregs pa'i gzhob thal btab pa'ang bzhag
/gtor ma dang mchod pa rnam lnga sngags sogs sngar dang 'dra /
de nas sgrub pa ni /
bdag bskyed kyi bzlas pa sogs tshar ba'i rjes bum pa bsang /
stong pa'i ngang las b+h+rU~M yig las byung ba'i //
rin chen bum pa lto ldir mgrin pa phra /
kha g.yel zhabs zhum mchu 'phyang lha rdzas kyi //
mgul chings dpag bsam shing gi kha rgyan can //
mtshan nyid yongs rdzogs bdud rtsi'i chu gter dbus //
pad nyi zla steng mthing nag hU~M yig las //
dpal chen khrag 'thung rdo rje gtsug tor can //
dbu stong rtsa zhal gnyis brgya mthing nag rngam //
zhes pa nas bstod pa'i bar bdag bskyed bzhin la /
bzlas pa'i tshe /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur gnyis med ro gcig gyur //
ces dmigs pa dang sbyar  nas gzungs thag la 'jus te gzungs ring thung gi bzlas pa ci nus bya zhing sngags chu la'ang phu 'debs /
de nas dung zhal gyi mchod yon 'bru gsum gyis bum par phul bas lha tshogs rnams ye shes kyi bdud rtsi'i ngo bor zhu bar bsam mo //
skabs 'di dag tu gtor mgron spyan 'dren la sogs pa lag len sna tshogs su 'dug mod /
gsar ma'i rgyas 'gebs kyi spros pa las gzhung gi dgongs pa min pas rnying ma'i rang lugs 'di tsam mo //
de lta bu'i bum pa de nyid thog mar zhag bdun la sogs pa ci nus bsgrubs nas /
slar yang rgyal phur 'dzom pa'am rgyu skar rgyal la'ang kha gso zhing gta' ma chad par byas nas dus rgyun 'khrud cing btung ba dang /
gnas rten rnams la bsang gtor la sogs byas na bshad pa'i phan yon rnams 'byung bar the tshom med do //
las sbyor gyi byad 'grol byed par 'dod na rang lugs kyi lag len zur du bshad pa dang rig 'dzin rje'i lugs de nyid kyis mdzad pa'i yig cha rnams las shes par bya'o //
byad 'grol gser gyi lde mig ces //
kun la grags pa gsal ldan yang //
rtsa ba'i khungs dang lha sngags kyang //
ma shes 'chol bar spyod pa mthong //
des na snying po'i yi ge 'di //
mthong na dang po'i las can kyang //
rmongs pa med pa'i gnas thob 'gyur //
de phyir 'di yang man ngag go
/zhes pa'ang mi'i dbang po sa chen kun dga' bsod nams stobs kyi rgyal po mchog gis bskul ba las /
rgyal khams pa 'gyur med rdo rjes man ngag gi dgongs pa rnam dag las snying por dril nas bkod pa'i yi ge pa ni dge sbyong blo gsal rgya mtsho'o ///
/
