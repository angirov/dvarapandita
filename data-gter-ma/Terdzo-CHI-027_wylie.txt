zab chos rig 'dzin thugs thig las :
byin 'beb dngos grub char 'beb bzhugs so :[ \u0f01\u0f7c\u0f7e\u0f01\u0f7c\u0f7e]:








rtsa gsum lha la phyag 'tshal lo :
zab chos rig 'dzin thugs thig las :
byin 'beb rim pa bstan pa ni :
phrin las las sbyor gang byed kyang :
'di nyid bya ba gnad du che :
sA mA yA:
de la smyug rgod tshigs gsum mda'i :
mgul du dar tshon cod pan btags :
gu gul skra sen sbyar spos bsregs :
rol mo sbir zhing mda' dar g.yob :
gdung dbyangs snyan pos 'di skad brjod :
hrI:
chos dbyings khyab brdal yangs pa rgyal ba'i zhing :
'ja' 'od zer mdangs 'khrugs pa'i gur khang nas :
dgongs brda' snyan brgyud rtsa ba brgyud bcas kyi :
rig 'dzin bla ma rnams kyis byin phob cig :
'og min rdo rje dbyings kyi zhing khams nas :
bde gshegs rigs lnga phyi nang zhi khro dang :
theg dgu'i yi dam lha yi tshogs rnams kyis :
mchog dang thun mong dngos grub byin phob cig :
nyi shu rtsa bzhi gnas yul dur khrod nas :
dpa' bo mkha' 'gro ging dang lang+ka dang :
chos srung bstan skyong dam can rgya mtsho yis :
phrin las rnam bzhi 'grub pa'i byin phob cig :
rtsa brgyud bla ma sangs rgyas byang sems dang :
yi dam mkha' 'gro chos srung 'khor dang bcas :
rab 'byams phyogs bcu'i zhing nas skur bzhengs la :
thugs rjes brtser dgongs dbang skur byin phob cig :
snang srid phyi nang gsang ba'i mchod pa 'bul :
brjod bral dag pa rab 'byams klong phyag 'tshal :
rnam dag rang byung rig pa'i lha tshogs rnams :
ma g.yel 'dir gshegs dbang skur byin phob cig :
gnas khang 'di la byin phob gzi brjid stsol :
tshogs gtor longs spyod 'di la bcud cig phob :
srid zhi'i yon tan kun spungs rdzas 'di la :
tshe bcud nus spor dngos grub char chen phob :
'di nyid reg myang mthong ba tsam gyis kyang :
'gro kun zag med dwangs ma 'od skur yal :
sa phyogs kun tu bkra shis bde legs ldan :
mchog thun dngos grub ma lus grub pa yi :
byin rlabs nus pa da lta bstsal du gsol :
oM AHhU~M badzra gu ru pad+ma thod phreng rtsal de wa DA ki nI sarba sid+d+hi pha la hU~M A:
zhes pas byin dbab par bya'o :
phebs rtags bde gsal rtogs pa skye :
nyams 'ur brda dang glu dbyangs len :
'khrab lding gsang ba'i brda skad smra :
sgo gsum 'jug 'gyur gnas khang rnams :
byin che gzi 'bar bag dro 'byung :
s+yi myi y+yi :
bdag 'dra pad+ma thod phreng gis :
rig 'dzin thugs thig cha rkyen du :
byin 'beb cho ga 'di nyid bkod :
ma 'ongs 'gro ba 'dren par shog :
sA mA yA:
slob dpon gyi gsung bzhin lo tsA ba bdag gis yi ger bris nas gter du sbas pa dam can drag po lnga la gtad do :
thub par srungs shig :
sa ma ya :
rgya rgya rgya :








rig 'dzin 'gyur med rdo rjes brag dmar g.ya' ma lung nas spyan drangs pa'o ///
/
