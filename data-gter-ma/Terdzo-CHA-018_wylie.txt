@#//
zab lam bla ma'i thugs sgrub yid bzhin nor bu'i dbang gi cho ga bklag chog tu bkod pa rnam grol rig pa'i snying po zhes bya ba bzhugs so //
na mo gu ru badzra d+hA ra ya /
chos nyid mi 'gyur gdod ma'i mgon /
khyab bdag ye shes rol pa'i sku //
gu ru rdo rje 'chang chen la //
btud nas smin byed las khrigs dbye //
kun bzang bla ma rdo rje 'chang chen po'i dkyil 'khor du slob ma rjes su 'dzin pa'i las kyi rim pa la don gsum /
sngon 'gro yo byad kyi gshom /
dngos gzhi sgrub mchod dbang bskur /
rjes mjug chog gi rim pa'o //
dang po ni /
gnas dben zhing byin rlabs dang ldan par sku gsung thugs kyi rten bkram pa'i mdun du stegs bu khebs bzang pos bkab pa'i steng ras bris kyi dkyil 'khor dgram /
ma 'dzom na me tog gi tshom bu dbus su gcig
/de rgyab rim bzhin lnga /
brgyad /
bzhi rnams bkod pa'i dbus su many+dzi'i khar bum pa bcud ldan chings sngon can kha rgyan dang bcas pa /
de steng 'phrul stegs la bla ma rdo rje 'chang gi sku 'bag
/mdun du lha tsaka
/rgyab mdun gang bder bla gtor rin chen zur brgyad /
g.yas g.yon rnams su gsang dbang thod chang /
rig tsaka
/dbang phreng /
me long rdo rje /
tshe 'brang /
tshe ril chang /
mda' dar /
rdzas rtags dang rgyal srid sna bdun gyi tsaka li rnams bkod /
mtha' skor du phyi mchod dang sman raka gtor gsum spyi ltar bsham /
phrin las la dgos pa'i rgyal chen gtor 'bul /
tshogs kyi yo byad /
chad brtan sogs dang nyer mkho'i chas rnams tshogs par bya'o //
gnyis pa thog mar dbang don sgrub mchod ni /
brgyud 'debs dang rgyal chen gtor 'bul zur gsal sngon du 'gro bas gter gzhung le'u gnyis pa sngon 'gro'i las rim gyi nang mtshams bcad pa nas bzung dngos gzhi'i bstod pa'i bar du btang /
mchod pa'i skabs spro na mchod phreng rgyas pa sbyar /
de nas mdun dkyil gyi go sar dzapa? khang phyes la bdag mdun gnyis kar spro bsdu'i ting 'dzin gsal bas bsnyen sgrub las gsum gyi bzlas pa grangs go rim mthun par ci 'grub bzla /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer sogs kyis gzungs thag blangs la bum bzlas brgya rtsa las mi nyung ba byas la /
mthar stong tshigs mchod bstod 'bul /
phrin las ltar thugs dam bskul /
rnam bum du mchod yon blugs shing lha 'od zhu bya /
las bum rta mgrin dang 'khyil pa gang rung bsgrub /
chos gter srung ma'i gtor 'bul /
tshogs byin rlabs nas brtsam bsgral bstab bar grub pa dang gzhung gi dngos bstan yin pas bdag 'jug blang /
cis kyang mi lcogs na ting 'dzin gyi dbang ngam rig pa'i me tog dor /
gang la'ang mthar slob ma gzhug pa'i gnang ba zhu'o //
de nas dbang dngos la /
slob ma rnams las chus khrus nas dbyung /
bgegs gtor byin rlabs dang /
'gugs bsngo spyi ltar byas la bden stobs brjod pa dang /
phrin las ltar nang mtshams kyis bskrad cing gsang mtshams kyis srung 'khor bsgom /
me tog bkye bsdu dang sems bskyed gsal gdab byas la chos bshad kyi khyad par /
de'ang phyogs bcu'i 'jig rten gyi khams na dus gsum du sangs rgyas las kyang 'byon par dka' ba gsang sngags rdo rje theg pa nyid byang chub chen po'i nye lam thun mong ma yin par gyur pa'i zab khyad ni rgyu lam 'bras bu'i gnas skabs thams cad du zab mo bla ma'i lam gyi rim pa bsten pa kho nas mchog tu grub pa'i phyir /
sngags kyi rgyud lung man ngag mtha' dag nas lam zab bla ma'i rnal 'byor nyid che thang du bsngags pas de'i nyams len spyi tsam rdo rje theg pa'i grub mthar zhugs pa kun la grags mod /
de dag thams cad las khyad par du mas 'phags pa'i lam zab thun mong ma yin pa 'di ni /
chos thams cad kyi dbang phyug gdod ma'i mgon po nyid chos sku'i dus na pad+ma kun tu 'chang /
longs sku'i zhing du thod phreng rigs lnga /
mi mjed 'jig rten gyi khams su 'gro 'dul sprul sku gu ru mtshan brgyad la sogs par sprul nas phyogs dus rgyal ba thams cad dang rnam dbye med par 'khor ba dong nas sprugs pa'i sangs rgyas kyi cho 'phrul chen po la mnga' mdzad pa slob dpon chen po pad+mA ka ra nyid /
chos skyong ba'i rgyal po 'jam mgon khri ldes gangs can gyi sgron mer spyan drangs te thun mong dang thun mong ma yin pa'i chos kyi 'khor lo bsam gyis mi khyab pa bskor ba'i skabs su /
las can dag pa'i 'khor rnams la gu ru nyid kyi sgrub thabs rgyas bsdus yang zab snying po'i skor bye ba bsam yas grangs med pa zhig bstsal te phal cher ma 'ongs pa'i gdul bya rnams kyi don du rin po che'i gter du btsas pa las /
de dag thams cad kyi zab bcud snying por dril ba zab lam bla ma'i thugs sgrub yid bzhin nor bu sku gsum 'od kyi snying po zhes bya ba bla ma kun bzang chos sku rdo rje 'chang ltar du sgrub pa'i thabs 'di nyid /
gu ru rin po che rnga yab srin po 'dul bar 'byon du nye ba na lha sras mchog grub rgyal po /
gnubs chen sangs rgyas ye shes /
mkha' 'gro ye shes mtsho rgyal rnams la 'bral kha'i zhal chems kyi tshul du bstsal pa so sos thugs nyams su bzhes /
mthar phyi rabs skal ldan rnams kyi don du bsam yas mchims phu'i brag sna seng ge'i gdong par gter rgyas btab pa gnubs chen rnam 'phrul dri med kun dgas spyan drangs te rang nyams su blangs /
slar bla rdzogs thugs gsum snying po'i skor rnams brag dmar mgrin pa bzang por yang gter du sbas pa deng sang dus kyi rtags mngon du gyur pa na /
rgyal sras lha rje nyid gter ston rkyang pa'i skye ba bcu gsum du byon par mdzad pa'i bcu gsum par bsam bzhin srid pa'i tshul bzung ba /
bka' babs bdun gyi mnga' bdag gter ston grub thob yongs kyi 'khor los sgyur ba chen po pad+ma 'od gsal mdo sngags gling pa gang nyid brag dmar mgrin bzang du pheb pa'i tshe ye shes mkha' 'gros shog ser gter sgrom dngos su phul ba nyid bgrang bya sum cu las brgal bar gsang ba'i rgyas btab /
slar gnas dus kyi rten 'brel dang bla ma mkha' 'gros lung bstan pa la brten nas rdzu 'phrul gyi rol pas gtan la phab ste thog ma nyid du kho bo la smin grol gyi gdams pa tshang sprugs su bstsal te rjes su bzung ba /
de lta bu'i ngo mtshar byin rlabs kyi tshan khas khyad par du 'phags pa'i thugs sgrub yid bzhin nor bu'i smin byed bsgrub pa la sogs kyis mtshams sbyar te /
'jug pa'i chos rnams zhu ba'i yon du maN+Dal phul /
mtshams sbyor dang sngags spyi 'gres mig dar me tog sbyin /
me tog dang bcas pa'i thal mo sbyor la gsol ba 'debs pa 'di'i rjes zlos mdzod /
dkyil 'khor gtso bo rdo rje 'chang :
khyab bdag bla ma dgongs su gsol :
bdag cag smin cing grol bya'i phyir :
byin rlabs dbang mchog bstsal du gsol :
lan gsum /
slob dpon dang mdun bskyed dbyer ma mchis pa bla ma kun bzang rdo rje 'chang gi dkyil 'khor rtsa gsum rgyal ba rab 'byams rgya mtsho'i sprin 'phro ba'i spyan sngar /
bdag gzhan 'gro ba rigs drug gis bsdus pa'i sems can mtha' dag deng nas bla ma chos sku'i go 'phang ma thob kyi bar snying nas gus pa'i yid kyis skyabs su 'gro bar bgyi'o snyam pas 'di'i rjes zlos /
na mo :
bdag dang mkha' mnyam sems can kun :
sogs las byang ltar lan gsum /
nam mkha'i mtha' dang mnyam pa'i pha ma drin can gyi 'gro ba thams cad gcig kyang ma lus pa bla ma sku gsum gyi go 'phang mchog tu bdag kho nas 'god par bya /
de'i phyir du lam zab bla ma'i dkyil 'khor chen por smin byed kyi dbang nod pa la grol byed rim pa gnyis nyams su blangs te lam gyur rig 'dzin rnam bzhi mthar phyin par bgyi'o snyam du sems bskyed pa 'di'i rjes zlos /
ho :
ma gyur 'gro ba thams cad kun :sogs lan gsum /
tshogs kyi zhing khyad par can de dag gi spyan sngar gsag sbyong spel gsum yongs su rdzogs pa yan lag bcu pa'i ting nge 'dzin rnams don re re bzhin gsal thob la tshig 'di dag gi rjes zlos /
ho :
bla ma sku gsum lha tshogs rnams :sogs lan gsum /
dbang gi ye shes rgyud la gnas pa'i gzhi rten phyi so thar /
nang byang sems /
gsang ba rig 'dzin sngags kyis bsdus pa'i sdom pa dang dam tshig gi rigs su gnas pa mtha' dag tshul bzhin du blangs nas legs par bsrung bar bgyi'o snyam pas 'di'i rjes zlos /
rtsa gsum rgyal ba rgya mtsho'i tshogs :
bdag la dgongs par mdzad du gsol :
bdag gis dus 'di nas bzung ste :
byang chub snying por mchis kyi bar :
sems can kun gyi don bsgrub phyir :
so so thar pa'i 'dul ba dang :
byang chub sems dpa'i bslab pa dang :
sngags kyi 'da' dka'i dam tshig rnams :
ma lus bzung zhing bsrung bar bgyi :
lan gsum gyis sdom pa bzung du gzhug
/de nas dbang gi gzhi dgod cing ye shes pa dbab pa yin pas khyed rang rnams lus ngag yid gsum gyi gnad gcun la gzhan du ma yengs par dmigs pa 'di rtse gcig tu sgoms shig
/las chu dang sngags kyis bsang sbyang /
phyi nang gi mtshan 'dzin thams cad 'od gsal stong pa nyid kyi dbyings su sbyangs :
de'i ngang las snod rnam par dag pa chos dbyings stug po bkod pa'i zhing dang rgyan bkod pa tshad med pa'i dbus su /
rab tu rgyas pa'i chu skyes dang nyi zla'i dkyil 'khor gyi steng du /
bcud rnam par dag pa khyed rang rnams kyi rig pa'i ngo bo hU~M mthing gsal las 'od zer 'phros /
rgyal ba mchod cing sems can gyi don byas /
tshur 'dus pas rdo rje hU~M gis mtshan par gyur /
de las 'od zer 'phro 'dus yongs su gyur pa las khyed rang rnams re re bzhin bla ma kun bzang chos sku rdo rje 'chang nam mkha'i mdangs can khro zhing 'dzum la brjid pa'i nyams dang ldan pa /
phyag gnyis kyis rdo rje dang dril bu thugs kar bsnol bas rang 'od kyi yum la 'khyud pa /
dar dang rin po che rus pa'i phyag rgyas spras shing zhabs gnyis rdo rje dang pad+ma'i skyil mo krung gis ye shes kyi 'od lnga 'bar ba'i klong na bzhugs pa'i gnas gsum du rdo rje gsum gyi rang bzhin 'bru gsum 'od 'bar bas mtshan par gsal thob cig
/de nas rgyud rnam par dag pa ye shes lha'i byin rlabs dbab pa'i slad du /
slob dpon dkyil 'khor gyi gtso bo'i thugs ka'i sa bon dang khyed rang rnams kyi gnas gsum nas 'od zer bsam gyis mi khyab pa 'phros /
sku gsum gyi zhing rab 'byams rgya mtshor khyab pas de dag na bzhugs pa'i rtsa gsum rgyal ba sras dang bcas pa'i thugs rgyud bskul /
thams cad kyang bla ma sku gsum gyi lha tshogs rnams kyi sku phyag rgya /
gsung yig 'bru /
thugs phyag mtshan gyi rnam par bzhengs te nam mkha' las char chen po babs pa ltar byon nas khyed rang rnams kyi sgo gsum la thim pas rdo rje'i ye shes chen po'i byin rlabs rgyud la pheb par gyur pa'i mos pa mdzod cig
/spos dud rol mo dbyangs dang bcas te las byang gi spyan 'dren sngags bcas brjod la dbab /
de ltar dbab pa'i ye shes kyi byin rlabs kyi rgyun byang chub ma thob kyi bar du rgyud la brtan par byas par mos shig
/tiSh+Tha badzra /
zhes me tog dang rdo rje mgor bzhag
sngar byin pa'i me tog de nyid sngon nas 'brel ba'i rigs kyi lha la 'bul ba'i mos pas sngags 'di'i rjes zlos dang bcas te 'dor bar zhu /
rat+na puSh+pe pU dza pra tIts+tsha hoH
de nyid slar spyi bor bzhag la /
me tog phog pa'i lhag pa'i lha spyi bor thim pas rgyud byin gyis brlabs par mos shig
/puSh+pe dz+nyA na gr-ih+Na sa ma ya satwaMH
ma rig pas ldongs pa'i sgrib g.yogs bsal bar mos shig
/dz+nyA na tsak+ShuHpra be sha ya phaTaH
ces mig dar bsal /
de ltar dag pa ye shes kyi spyan gsar du thob pas lhag pa gzugs brnyan gyis mtshon te ye shes kyi dkyil 'khor mngon sum du mthong bar gyur pa ni /
'byung ba rim brtsegs ri rab pad+ma sna tshogs rdo rje'i lte bar srung ba'i 'khor lo'i nang du thar pa chen po'i gzhal med khang byang chub phyogs kyi rgyan dang bkod pa yongs su rdzogs pa'i dbus su pad+ma dang nyi zla'i gdan la /
bla ma kun bzang chos sku rdo rje 'chang mthing nag rdor dril thugs kar bsnol bas yum la 'khyud pa /
zhi 'dzum brjid pa'i nyams can dar dang rin chen rus pa'i rgyan gyis brgyan cing rdo rje dang pad+ma'i skyil mo krung gis ye shes 'od lnga 'phro ba'i klong na bzhugs pa'i mdun dang phyogs bzhi'i pad 'dab la longs sku thod phreng sde lnga yab yum /
thugs kar tshe bdag rigs lnga yum dang bcas pa /
de rgyab rin po che zur brgyad pa la sprul pa'i gu ru mtshan brgyad thugs kar mchog gi rig 'dzin brgyad dang bcas pa /
sgo bzhir las bzhi'i dpa' bo mkha' 'gro
/gzhan yang lha dang rig 'dzin dam can rgya mtsho'i tshogs grangs med pas bskor nas bzhugs pa ste /
bla ma chos sku gtso bor gyur pa'i dkyil 'khor pa rten dang brten par bcas pa mngon sum du mthong bar mos la dad gus spro ba rgya chen po skyed cig
/des dkyil 'khor du 'jug pa'i chos rnams grub pa lags /
zhugs nas mngon par dbang ba skur bzhu ba'i yon du maN+Dal phul /
gsol ba 'debs pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje bdag la stsol //
lan gsum /
dang po bum pa'i dbang bskur ba'i slad du dmigs pa 'di bzhin du mdzod /
slob dpon gyi thugs ka nas 'od zer 'phros /
gdan gsum tshang ba'i dbang gi lha nam mkha' gang bar spyan drangs /
oM badzra ar+g+haM sogs kyis mchod /
phung khams dag pa gshegs pa gshegs ma'i gdan //
skye mched dag pa sems dpa' sems ma'i gdan //
las dbang dag pa khro bo khro mo'i gdan //
gdan gsum yongs rdzogs lha la phyag 'tshal bstod //
de bzhin gshegs pa thams cad kyis slob ma la mngon par dbang bskur ba bstsal du gsol /
zhes gsol ba btab pas /
de bzhin gshegs pa rnams kyis dbang bskur ba'i dgongs pa mdzad /
sems dpa' sems mas bkra shis brjod cing glu gar rol mo'i sgra sgrog
/khro bo khro mos bar gcod kyi bgegs bskrad /
yum lngas bdud rtsi'i bum pa'i chu rgyun spyi bo nas blugs shing dbang bskur bar gyur /
bkra shis gang zhig sems can kun gyi snying la gnas //
thams cad bdag nyid rigs kun gyi ni bdag po mchog
/sems can ma lus skyed byed bde ba chen po ste //
des ni deng khyod dbang bskur mchog la bkra shis shog
/ces me tog 'thor /
rnam bum spyi bor bzhag la /
oM:
bkra shis bum pa bzang po che ba'i mchog :
yon tan dpag tu med pa'i rgyan gyis spras :
ye shes bcud ldan bdud rtsi'i dbang bskur bas :
snang zhen lha yi phyag rgyar rdzogs par shog :
sngags mthar /
ka lA sha a mr-ita a b+hi Shiny+tsa oM hU~M trAM hrIHA:
bum chu 'thor 'thung bya /
de ltar bum pa ye shes bdud rtsi'i chu rgyun gyis dbang bskur /
sku gang /
dri ma dag
/chu'i lhag ma yar lud pa las spyi bo'i gnas lngar de bzhin gshegs pa rigs lngas dbu brgyan cing nam mkha'i dbang lha rnams kyang de nyid la thim par mos shig
/oM su pra tiSh+Tha sogs rjod la me tog 'thor /
de'i rjes 'brel du bskyed rdzogs tshul bzhin du sgrub pa'i rnal 'byor pa la ye shes chen po'i nus byin bskyed pa'i slad du khyad par gyi dbang gsum bskur ba'i thog mar phyag rgya sku'i dbang sbyin pa yin pas dmigs 'dun 'di ltar du mdzod /
khyod rang rnams bla ma kun bzang chos sku rdo rje 'chang du gsal ba'i spyi bo la sogs pa'i gnas lngar thod phreng sde lnga yab yum thugs kar tshe lha rigs lnga yum dang bcas pa /
phyi nang gi dbang po'i sgo rnams su gu ru mtshan brgyad thugs kar mchog gi rig 'dzin brgyad dang bcas pa /
yan lag bzhi la rigs bzhi'i dpa' bo mkha' 'gro yab yum rnams sku mdog phyag mtshan rgyan cha lugs gsal la ma 'dres yongs su rdzogs pa me long nang gi gzugs brnyan bzhin gsal thob /
slob dpon la gus 'dud drag po byas pas thugs ka nas 'od zer 'phros /
dkyil 'khor pa rnams kyi thugs rgyud bskul /
de rnams las rang 'dra'i ye shes kyi sku gnyis pa re 'phros /
lus dang gnas so so'i lha la thim pas lha dang gnyis su med par byin gyis brlabs par mos shig
/lha tsaka rnams spyi bo la sogs pa'i gnas so sor bzhag la /
hU~M:
chos sku spros bral mkha' khyab stong pa'i gzugs :
rigs kun khyab bdag pad+ma kun tu 'chang :
yab yum gnyis su med pa'i dbang bskur bas :
'od gsal phyag rgya'i ye shes mngon 'gyur shog :
oM gu ru d+harma kA ya a b+hi Shiny+tsa hU~M:
hU~M:
gti mug rnam dag bud+d+ha thod phreng rtsal :
ye shes sems dpa' bud+d+ha tshe yi lha :
yab yum gnyis su med pa'i dbang bskur bas :
chos kyi dbyings kyi ye shes mngon 'gyur shog :
oM bud+d+ha gu ru oM kA ya a b+hi Shiny+tsa hU~M:
hU~M:
zhe sdang rnam dag badzra thod phreng rtsal :
ye shes sems dpa' rdo rje tshe yi lha :
yab yum gnyis su med pa'i dbang bskur bas :
me long lta bu'i ye shes mngon 'gyur shog :
oM badzra gu ru hU~M kA ya a b+hi Shiny+tsa hU~M:
hU~M:
nga rgyal rnam dag rat+na thod phreng rtsal :
ye shes sems dpa' rin chen tshe yi lha :
yab yum gnyis su med pa'i dbang bskur bas :
mnyam pa nyid kyi ye shes mngon 'gyur shog :
oM rat+na gu ru trAM kA ya a b+hi Shiny+tsa hU~M:
hU~M:
'dod chags rnam dag pad+ma thod phreng rtsal :
ye shes sems dpa' pad+ma tshe yi lha :
yab yum gnyis su med pa'i dbang bskur bas :
so sor rtog pa'i ye shes mngon 'gyur shog :
oM pad+ma gu ru hrIHkA ya a b+hi Shiny+tsa hU~M:
hU~M:
phrag dog rnam dag karma thod phreng rtsal :
ye shes sems dpa' las kyi tshe yi lha :
yab yum gnyis su med pa'i dbang bskur bas :
bya ba grub pa'i ye shes mngon 'gyur shog :
oM karma gu ru AHkA ya a b+hi Shiny+tsa hU~M:
hU~M:
gang 'dul sprul pa'i gu ru mtshan brgyad dang :
rig 'dzin rtsal 'chang brgyad kyi dbang bskur bas :
tshogs brgyad rang grol ye shes chen por smin :
mchog thun phrin las lhun gyis grub par shog :
oM sarba ma hA gu ru kA ya a b+hi Shiny+tsa hU~M:
hU~M:
dkyil 'khor sgo bzhi skyong mdzad pho nya'i tshul :
rdo rje rin chen pad+ma las kyi rigs :
dpa' bo mkha' 'gro yab yum dbang bskur bas :
tshad med bzhi ldan las bzhi mthar phyin shog :
oM badzra rat+na pad+ma karma ra tsa hri ya ha ri ni sa kA ya a b+hi Shiny+tsa hU~M:
deng phyin chad tha mal gzung 'dzin du snang ba'i 'du shes rtul la snang stong bskyed pa'i rim pa la rtag tu zhugs te brtan g.yo'i dngos po kun la lha sku phyag rgya'i gzer gyis theb par gyis shig
/gsung bzlas pa'i lung gi slad du dmigs pa 'di ltar mdzod /
khyed rang rnams bla ma rdo rje 'chang chen por gsal ba'i thugs kar ye shes sems dpa' kun bzang mthing ga mnyam gzhag yum dang 'khril ba /
de'i thugs kar rin chen zur brgyad pa'i dbus su rdo rje mthing ga rtse lnga pa lte bar hU~M gis mtshan par gsal gdab /
slob dpon yang de ltar gsal ba la mos gus byas pas thugs srog hU~M mthar 'khod pa'i sngags phreng las sngags phreng gnyis pa 'phros zhal nas thon /
khyed rang rnams kyi zhal du zhugs /
thugs srog hU~M gi mthar 'khod pa las bzlas pa'i rkyen gyis 'od zer nam mkha' gang ba 'phros /
sku gsum bla ma'i dkyil 'khor pa'i byin rlabs nus stobs thams cad bsdus te thim pas thugs yid dbyer med du 'dres par bsams la khyab gdal gnyug ma 'od gsal gyi ngang nas bsnyen sngags 'di'i rjes zlos /
bsnyen sngags lan gsum /
slar yang gnas lngar bzhugs pa'i thod phreng sde lnga'i thugs ka'i ye shes sems dpa' tshe bdag rigs lnga'i thugs kar nyi zla kha sbyor dbus su sa bon 'bru lngas mtshan pa /
slob dpon yang de ltar gsal ba la mos gus byas pas gnas lnga'i sngags phreng las gnyis pa 'phros /
zhal nas thon /
khyed rang rnams kyi gnas lnga'i lha rnams kyi zhal du zhugs /
thugs srog rigs lnga'i mthar 'khod /
bzlas pa'i rkyen gyis sngags phreng g.yas su 'khor ba las 'od zer 'phros /
rgyal ba rnams mchod cing rigs drug gi las sgrib sbyangs /
dregs pa can rnams dbang du bsdus /
snod bcud thams cad lha sngags chos nyid kyi 'khor lor byas /
'od zer tshur 'dus te thim pas bde ba chen po'i rig rtsal rgyas /
ye shes lnga ldan rdo rje'i tshe srog 'grub par mos pas sgrub pa'i sngags 'di'i rjes zlos /
sgrub sngags gong ma lan gsum /
slar yang slob dpon la mos gus byas pas thugs ka nas sngags phreng 'phros /
zhal nas thon /
khyed rang rnams kyi zhal du zhugs /
thugs srog hU~M mthar 'khod pa las 'od zer 'phros /
gnas rnams su bzhugs pa'i gu ru mtshan mchog brgyad kyi thugs dam bskul /
de dag las lha sngags phyag mtshan dpag tu med pa 'phros /
ci 'dod pa'i dngos grub rab 'byams dbang du gyur par mos la 'di'i rjes zlos /
sgrub sngags 'og ma lan gsum /
de nas khyed rang rnams kyi thugs srog dang lus gnas kyi lha rnams las 'od zer 'phros /
yan lag bzhi'i dpa' bo mkha' 'gro bskul bas de dag las pho nya 'bum phrag yangs pa'i tshogs spros te phrin las rnam bzhi thogs med du sgrub par mos la sngags 'di'i rjes zlos /
las sngags lan gsum bzlar gzhug
/sngags phreng sbyin la /
A:
brtan g.yo'i sgra skad thams cad sngags su shar :
grags stong dbyer med ye shes dbang bskur bas :
'od zer spro bsdus bsnyen sgrub las sbyor gyi :
nus rtsal stobs rdzogs don gnyis lhun grub shog :
sngags mthar /
wA ka a b+hi Shiny+tsa A:
deng phyin chad tha mal gyi sgra skad rang mtshan pa'i 'du shes rtul la grags stong bzlas brjod chu bo'i rgyun lta bu la zhugs te sgra skad kun la snying po sngags kyi gzer gyis thebs par gyis shig :
me long rdo rje bstan la /
me long gi nang du gzugs brnyan sna tshogs su shar yang shar ba tsam nas rang bzhin du grub pa med pa ltar lha sngags kyis mtshon pa'i 'khor 'das kyi chos thams cad gdod ma nas skye 'gag gnas gsum dang bral ba rig stong gnyug ma khyab gdal chen po'i rang bzhin du shes par gyis shig
hU~M:
'di ltar snang ba'i lha sngags spros pa kun :
me long gzugs ltar gsal la 'dzin pa med :
rig stong zung 'jug gnyug ma'i dbang bskur bas :
don gyi ye shes dgongs pa mngon 'gyur shog :
tsit+ta ma hA dz+nyA na a b+hi Shiny+tsa hU~M:
deng phyin chad tha mal dran rtog rang ga ma'i 'dzin pa rtul la rig stong gnyug ma'i dgongs pa la snyoms par zhugs te rtog tshogs kun la 'phro 'du ting nge 'dzin dang dgongs pa mi 'gyur ba'i gzer gyis thebs par gyis shig
des ni bla ma sprul sku la :
bsten nas bum pa'i dbang thob pas :
lus kyi sgrib dag bskyed pa'i rim :
bsgom par dbang zhing sku rdo rje'i :
ye shes rgyud la skyes pa 'o :
gnyis pa gsang ba'i dbang gi don du dmigs pa 'di ltar du mdzod /
bla ma rdo rje 'chang gnas lngar rigs lnga yab yum mnyam par sbyor ba'i dga' ba'i sgra dang bde ba'i 'od zer gyis rgyal ba sras dang bcas pa bskul /
de dag kyang chags pa chen pos snyoms par zhugs te zhu ba slob dpon gyi thugs ka nas gsang bar babs /
dkar dmar byang chub kyi sems dang ro gcig tu 'dres pa sangs rgyas thams cad 'dus pa'i ngo bo thod pa'i bdud rtsi dang sbyar te khyed rang rnams la byin pas myong ba tsam gyis rtsa gnas thams cad du khyab /
rang bzhin brgyad cu'i rtog tshogs dbyings su nub /
gsal stong rnam par mi rtog pa'i ye shes rgyud la skyes par mos shig
thod pa'i bdud rtsi byin la /
A:
bla ma yab yum sbyor ba'i byang chub sems :
bkra shis rang byung b+han+d+ha'i snod du bskyil :
rtsa khams rlung la bstim zhing dbang bskur bas :
srog rtsol rdo rje'i sngags su dag par shog :
gu h+ya tsit+ta bo d+hi dz+nyA na a b+hi Shiny+tsa A:
des ni bla ma longs sku la :
bsten nas gsang ba'i dbang thob pas :
ngag gi sgrib dag rtsa rlung lam :
bsgom par dbang zhing gsung rdo rje'i :
ye shes rgyud la skyes pa 'o :
gsum pa shes rab ye shes kyi dbang gi slad du :
rigs kyi mtshan nyid yongs su rdzogs shing lang tsho'i mdzes sdug phul du byung ba'i pho nya mo lag tu gtad par mos shig
/rig tsaka gtad la /
hU~M:
slob ma kun bzang pad+ma rdo rje 'chang :
rigs kyi lha mo bde ster pad+ma'i yum :
gnyis med brtul zhugs spyod pa'i dbang bskur bas :
thig le dga' bzhi'i lhan skyes mngon gyur shog :
dz+nyA na mu dra ma hA su kha a b+hi Shiny+tsa hU~M:
de ltar byin pa'i rig ma dang 'du shes gsum dang ldan pa'i rnal 'byor gyis snyoms par zhugs pas yas babs dang mas brtan gyi dga' ba bcu drug lugs 'byung dang lugs ldog gi mthar bde chen lhan cig skyes pa'i ye shes nyams su myong bar mos la rang ngor ltos la mnyam par zhog cig
/des ni bla ma chos sku la :
bsten nas gsum pa'i dbang thob pas :
yid kyi sgrib dag pho nya'i lam :
bsgom par dbang zhing thugs rdo rje'i :
ye shes rgyud la skyes pa 'o :
dbang bzhi pa'i slad du 'dun pa 'di ltar du mdzod /
sku 'bag 'di nyid sku gsum rigs 'dus bla ma kun bzang rdo rje 'chang ye shes kyi rang 'od 'phro zhing byin rlabs kyi gzi brjid 'bar ba khyed rang rnams kyi spyi bor mngon sum du byon te dmigs pa med pa'i thugs rjes rjes su dgongs par mos la dad gus drag pos gsol ba rtse gcig tu thob cig
/sku 'bag spyi bor bkod la /
hrI:
sku gsum rigs 'dus bla ma rdo rje 'chang :
dad mos can gyi spyi bor mngon sum byon :
gus pas gsol btab thugs yid dbyer med 'dres :
ye shes rig pa rtsal gyi dbang thob shog :
dz+nyA na kA ya a b+hi Shiny+tsa a a :
bla ma 'od du zhu ste khyed rang rnams kyi spyi bo nas zhugs /
snying gar thim pas thugs yid dbyer med du 'dres par mos la gnas lugs bzo med rig stong gnyug ma 'od gsal rgya yan gyi ngang du mnyam par zhog cig
/ces dar cig bzhag
/des ni sku gsum dbyer med la :
bsten nas rig rtsal dbang mchog thob :
sgo gsum sgrib dag rdzogs pa che :
bsgom par dbang zhing 'od gsal gyi :
ye shes rgyud la skyes pa 'o :
zhes rtog pa bskyed /
gtor chen thogs la /
gtor snod rin chen 'bar ba'i gzhal yas khang du gtor ma nyid bla ma sku gsum 'dus pa'i dkyil 'khor yongs rdzogs su gsal ba spyi bor bzhag cing byin gyis brlabs pas dbang bzhi yongs rdzogs stan thog gcig tu thob /
dbang don ye shes chen po'i byin rlabs kyi nus pa rab tu brtan par byas par mos shig
/hU~M hrI:
gtor ma rin chen 'bar ba'i gzhal yas su :
dkyil 'khor gtso bo pad+ma rdo rje 'chang :
longs spyod yongs rdzogs rigs lnga'i sprin phung 'phro :
'gro 'dul sprul pa'i rig 'dzin mtshan mchog brgyad :
phrin las lhun grub dpa' bo mkha' 'gro sogs :
rtsa gsum lha tshogs ma 'dres 'ja' ltar shar :
dgyes pa'i gar mdzad rdo rje'i sngags sgra sgrog :
ye shes 'od zer 'phro 'du'i dbang bskur bas :
sku gsung thugs yon phrin las byin rlabs zhugs :
sgrib bzhi dag cing dbang bzhi'i rtogs pa 'phel :
mthong thos dran reg gdul bya smin cing grol :
rab 'byams bka' yi dbang mchog thob par shog :
oM AHhU~M badzra gu ru d+harma kA ya :
saM b+ho kA ya :
nirma kA ya d+he ba d+hA ki nI kA ya wA ka tsit+ta gu Na karma sarba a b+hi Shiny+tsa oM AHhU~M hrIHswA hA:
zhes gnas rnams su gtug
/gtor ma'i lha tshogs 'od du zhu nas khyed rang rnams la thim /
gtor rdzas nyid bdud rtsi'i dwangs ma dngos grub kyi dbyig du 'khyil ba khyed rang rnams la byin pas thun mong dang mchog gi grub pa bde blag tu brnyes par mos shig byas la gtor ma'i cha shas dang bdud rtsi sbyin la shis brjod sho lo ka gcig tsam bya /
de rnams kyis dbang gi dngos gzhi grub nas mtha' rten bkra shis tshe'i dbang bskur ba'i thog mar tshe bcud sdud pa'i dmigs pa 'di bzhin du mdzod /
slob dpon gyi thugs ka nas 'od zer 'phros /
dkyil 'khor pa rnams kyi thugs rgyud bskul /
de dag rnams las yang sprul pho nya mgyogs ma'i tshogs nyi zer gyi rdul lta bu 'phros /
khyed rang rnams kyi bla tshe chad nyams yar ba thams cad dang /
'khor 'das brtan g.yo ma lus pa'i dge mtshan dwangs ma'i bcud thams cad 'ja' 'od zer thig yig 'bru'i rnam par 'ub kyis bsdus /
sgrub rdzas rnams la thim pas 'chi med rtag pa dam pa'i bcud len tu gyur /
khyed rang rnams la thim pas bla tshe srog dbugs nyams pa thams cad sor chud /
mi shigs rdo rje lta bu'i tshe srog thob par mos shig
/mda' dar g.yab la /
hU~M hrI:
chos sku'i bdag nyid mgon po kun tu 'chang :
thod phreng rigs lnga longs sku tshe dpag med :
sprul pa'i pho nya mgyogs ma'i tshul dang bcas :
thugs dam bskul lo thugs rje'i gzi byin skyed :
bla tshe chad nyams yar ba rang sor chud :
snod bcud 'khor 'das tshe yi dwangs ma sdus :
bdag dang sgrub pa'i rdzas la dbyer med stims :
tshe dang ye shes mchog thun dngos grub stsol :
oM AHhU~M bud+d+ha badzra rat+na pad+ma karma thod phreng rtsal badzra sa ma ya dza dza :
A yur+dz+nyA na sarba sid+d+hi pha la hU~M A:
tshe 'brang thogs la /
tshe'i 'brang rgyas 'di nyid sku gsum bla ma'i lha tshogs su gsal ba spyi bor spyan drangs shing thugs dam bskul bas sku'i gnas rnams las 'chi med ye shes kyi bdud rtsi'i rgyun bar ma chad par byon /
khyed rang rnams kyi spyi bo nas zhugs /
tshe'i bar chad thams cad ba spu'i bug sgo nas nag nyil gyis phyir bsal /
lus kyi nang bdud rtsi'i dwangs mas dkar ltem gyis gang /
sku gsung thugs yon tan phrin las mi zad pa rgyan gyi 'khor lo dang gnyis su med pa'i rdo rje'i tshe dbang thob pa'i mos pa mdzod /
hU~M hrI:
mkha' khyab chos sku pad+ma kun tu 'chang :
longs sku tshe bdag rigs lnga thod phreng rtsal :
sprul pa'i rig 'dzin rtsa brgyud bla ma'i tshogs :
'od gsal dbyings las thugs rjes brtser dgongs la :
'chi med tshe dbang dngos grub byin chen phob :
lus la 'gyur med sku yi tshe dbang stsol :
ngag la bden tshig gsung gi tshe dbang stsol :
yid la spros bral thugs kyi tshe dbang stsol :
yon tan mi zad rgyan gyi tshe dbang stsol :
phrin las 'gro 'dul nus pa'i tshe dbang stsol :
phyi nang gsang ba'i 'gal rkyen bar chad sol :
tshe dang ye shes mchog thun dngos grub stsol :
sngags mthar kA ya wA ka tsit+ta gu Na karma sarba sid+d+hi a b+hi Shiny+tsa oM hU~M trAM hrIHA:
zhes brjod la spyi bor bzhag
/thabs kyi ril bu dang shes rab kyi bdud rtsi'i dga' ston byin pas brtan g.yo'i dwangs ma'i bcud kyis lus kyi nang gang /
nad med bde ba'i lang tsho rgyas /
'chi med rdo rje'i srog thob par mos shig
/tshe ril g.yas dang tshe chang g.yon du byin la /
hU~M hrI:
thabs kyi rang bzhin 'chi med tshe yi rdzas :
shes rab dwangs bcud bdud rtsi'i btung ba'i rgyun :
skal ldan rigs kyi bu la sbyin pa yis :
tshe dpal ye shes dga' ston rgyas par shog :
sngags brjod /
tshe bcud snying po thams cad 'ub kyis 'dus te thugs srog mi shigs pa'i thig ler thim /
phung khams skye mched rdo rje'i rang bzhin du gyur pas 'gyur med du bsdams /
nam yang skye 'chi gzhom gzhig dang bral bar mos la gdod nas 'chi med gnyug ma rang rig rtag pa dam pa'i ngang du mnyam par 'jog pas rgyas 'debs par zhu /
rdo rje snying gar bzhag la /
A:
'khor 'das tshe bcud thugs srog thig ler thim :
phung khams skye mched rdo rje'i drwa bar bsdams :
'pho med gnyug ma don gyi rgyas btab pas :
mi 'gyur rtag pa ye shes srog 'grub shog :
dz+nyA na bin d+hu A yu She b+h+rU~M A:
zhes rgyas gdab /
spyi 'gro'i tshigs bcad dang bcas te bkra shis rdzas brgyad /
rtags brgyad /
rgyal srid rnams kyang sbyin la shis brjod rgyas par spel /
des smin byed dbang gi rim pa rgyas par grub nas /
grol byed gdams khrid 'bog pa ni rtsa ba rdo rje'i gsung 'di la snyan gtod de don thugs la nges par mdzad 'tshal /
rang byung rig pa o rgyan pad+ma bdag :
ces pa nas /
don gyi man ngag rig pa rjen par skyongs :
sa ma ya :
zhes gdams /
gsum pa rjes kyi rim pa la dbang rjes ni /
de rnams kyis bla ma'i thugs sgrub bye ba phrag brgya'i yang snying /
gnubs chen dri med kun dga'i yang gter /
thugs sgrub yid bzhin nor bu'i smin grol tshang sprugs su bgyis grub pa yin pas sogs kyis mtshams sbyar nas dam tshig khas blang /
gtong rag lus 'bul dge bsngo bcas bya /
dkyil 'khor rjes rim tshogs la rol zhing lhag ma gtang ba nas bkra shis kyi bar yang las byang nyid las gsang ba spyi'i 'gros sbyar te gtang bas mtha' rgyas su bya'o //
sku gsum 'od kyi snying po yis //
'khrul pa'i mun khang btsan thabs brtol //
ye shes snang ba phyam gdal bas //
rig 'dzin gseng lam myur bgrod shog
/gter chen bla ma rdo rje 'chang gi phyag bzhes dang gsung rgyun 'khrul pa med pa nyid zab chos 'di'i zhabs tog tu dmigs te smin grol thog ma'i snod ldan blo gros mtha' yas pa'i sdes rdzong shod bde gshegs 'dus pa'i pho brang chen por yi ger btab pa dge legs 'phel /
sarba dA mang+ga laM//
dge'o //
dge'o //
dge'o ///
/
