@#//
mthong grol 'khor lo'i lag len gsal byed shel dkar thur ma bzhugs so //
na mo gu ru d+he ba d+hA ki nI yai /
bla ma dgongs 'dus las 'byung ba'i mthong grol 'khor lo chen mo 'di nyid khams phyogs rnying ma'i chos sde chen po rnams su spar re tsam bzhugs par snang yang /
deng dus snying po'i bstan pa'i bab yol ba lta bus do gal chen po 'di rigs gzhung bzhin phyag len mdzad pa po ni shin tu dkon par mthong la /
spar spyi 'gre btab pa'i 'khor lo la /
rten snying brjod pa'i 'bru 'thor ba tsam kho nas ni gzhung gi dgongs pa phyogs mthun tsam du'ang mi 'gro bas phan yon yang de dang mtshungs par mngon /
'di rigs gzhung dang tshul mthun mdzad pa po byung na rang don 'khri ba med nges pa'i byang chub spyod pa khyad par can yin par mngon pas /
lhag pa'i sems bskyed dang ldan la mngon pa'i nga rgyal shas chung ba'i gang zag blo gros dman pa la phan pa'i lag len 'di la don gsum /
'khor lo bri ba /
rab gnas /
las la sbyar ba'i tshul lo //
dang po ni /
yar tshes brgyad dang bcu dang bco lnga lta bu'i dus khyad par can gyi snga dror las byang me phreng tsam gyi tshogs skong gtang /
bla ma yi dam mkha' 'gro la snying nas gsol ba btab ste gzhan phan mtha' yas pa 'byung ba'i phrin las zhu /
'bri mkhan dbang thob cing dam tshig dang ldan pas kha shar du phyogs te lhag chad med par bri /
spar yin rung 'debs pa'i tshul de ltar bya ba las gang byung des chog byas tshe rang byung gsang ba zab mo la brnyas bcos dang bka' 'das kyi nyes ltung 'byung /
'bri rdzas rgya mtshal la ga pur gur gum tsan+dan sogs dri bzang dang bsgrubs pa'i chos sman sel med bsre /
tshon rdzogs bcas grub nas rin po che'i snod 'brus gang bar bting /
cha mang du yod na brtsegs la bkur sti dang bcas te bzhag go
/'di'i mu khyud phyi ma'i sngags de dkon mchog rjes dran legs sbyar gyi skad gzhir bzhag par snang yang ma dag rgyun 'byams cher snang bas ha cang dpa' ma thal bar ma dag nges pa rnams kyi zur cung zad 'chos pa byung na zhabs tog tu 'gyur bar snang ngo //
gnyis pa rab gnas ni /
gzhung gi dngos bstan rab gnas kho na tsam bshad kyang gsham du /
kun la gong du bstan pa bzhin :
bla ma yi dam mkha' 'gro yi :
bsnyen sgrub gtor mchod brtson par gces :
tsakra rab gnas lan mang bya :
zhes pa'i tshig gi nus pas sgrub pa'i tshul yang bstan par ma zad /
'di dang chos sde gcig pa'i rgyud dgu'i lag len sogs las sgrub pa'i tshul gsungs pa ltar gal shin tu che ba dang /
tsakra'i sngags brgya stong khri 'bum bzla bar bshad pa'ang rab gnas tshar gcig la mang du mi 'grub cing /
sgrub pa ched du byas na rab gnas lan mang zhor la 'gyur ba dang sngags kyang grangs mang por 'gro bas /
rgyud dgu /
btags grol mthong grol rnams bzhengs grub nas /
lugs 'di'i rab gnas bkra shis brtsegs pa'am /
spyi 'gro rgyas bsdus gang rung gi sgo nas gsung rten rab tu gnas pa tshul bzhin sngon du btang /
de nas rab sgrub chen dang 'brel na sgrub rten du bzhag
/rgyud dam sngags tshar grangs 'don mkhan zur du 'jog la tshar grangs 'gro bar bya /
'bring rtse le'i skong chog lta bu'i bdag mdun bum gsum gyi sgrub mchod rgyas pa dang sbrel /
tha ma'ang las byang me phreng tsam la brten te bdag mdun bskyed bzlas sogs so so'i gzhung gsal ltar bya dgos shing /
gang la'ang phyi nang mchod gtor tshogs kyi yo byad ji tsam 'byor pa bungs bskyed de 'bul ba gal che'o //
des na 'dir yang thog mar rab gnas ni /
'khor lo'i snod stegs bur bkod /
rab gnas kyi yo byad tshang bar bsags la /
me phreng ngam mi lcogs na rgyun khyer lta bu'i bdag gi rnal 'byor bzlas pa bcas gtang /
me tog byin rlabs dang sbyong khrus nas brtsam /
gsung rten lugs kyi bskyed bstim spyan dbye zhal bsgyur mnga' dbul brtan bzhugs shis brjod bcas rgyas par bya /
slar sgrub pa'i dkyil 'khor rgyas bsdus ji ltar 'grub pa'i mdun rten du bkod la phrin las kyi gzhung bsrang /
de'ang rtse le'i skong chog gtang na 'khor lo'i bskyed chog zur du mi dgos /
mdun bskyed rten 'khor lo la byas pas chog cing khrus gsol yang dkyus su 'byung /
bzlas pa spyi dril chen mo'i rjes su 'khor lo'i sngags rnams ci 'grub bzla ba'i tshe /
rang gi thugs ka'i 'od zer gyis mdun bskyed bskul /
de las 'od zer dpag tu med pa 'phros pas phyogs bcu'i rtsa gsum rgyal ba sras dang bcas pa rnams kyi thugs rgyud bskul te dkyil 'khor pa'i lha'i rnam par char babs pa ltar byon nas byin rlabs gzi brjid rab tu 'bar /
slar yang 'od zer nam mkha'i khams khyab par 'phros /
rigs drug skye ba bzhis bsdus pa'i sems can rnams kyi rtog sgrib bag chags thams cad bsal /
gdod ma'i dbyings su skad cig gis byang chub ste 'khor 'das gzhir rdzogs dag pa rab 'byams snang stong 'od lnga'i phung por 'khyil bar bsam /
phyag bshags smon lam gyi mjug tu /
sbyin sreg las 'byung ba'i 'dod gsol chen mor grags pa'am /
yang na rang gzhung gsham gyi /
A+o~M AMHhU~M:
kun bzang bde spyod sogs nas /
stobs mchog 'gyed par shog :
bar gyis gsol gdab 'dod don gsol /
de nas srung ma'i gtor 'bul /
skong chog tshogs mchod nas rjes rim mchod bstod nongs bshags yan grub nas brtan bzhugs mthar rang gzhung dbu'i /
bla ma yi dam sogs nas /
grol ba'i gding thob bsam :
bar 'don bsgom bya /
ye d+har gyis me tog 'thor zhing shis brjod sogs phrin las mthar dbyung ngo /
!
/me phreng tsam la brten na /
bdag bskyed song rjes tsakra swa b+hAs sbyang /
stong par gyur pa'i ngang nyid sogs nas /
rang sgra sgrog par gsal :
bar mthong grol rang gzhung ltar bskyed /
las gzhung ltar spyan 'dren byas nas me tog 'thor bzhin rten snying sogs sngags rnams brjod la /
de tshe phyogs bcu sogs nas /
dbyer med gcig tu gyur pa la :
bar dang dbang skur rgyas gdab phyag 'tshal yan grub pa dang /
khrus gsol sku phyi na bza' 'bul ba sogs spyi ltar bya /
mchod bstod 'phros su bdag mdun gnyis kar dmigs pa'i 'phro 'du bcas gtso dgu spyi dril che 'bring sogs bzlas pa spyi dang /
bye brag gong smros dmigs bzlas ci nus mthar stong tshigs phul la 'dod gsol gnyis po gang 'os brjod /
slar mchod pa byin rlabs nas bskyar te thun gsum sogs bcad pa'i dgong thun mthar srung ma'i gtor 'bul dang tshogs mchod phyin snga mas rigs 'gre /
!
rgyas bsdus gang byed kyang de ltar zhag bdun sogs bsgrubs nas grub pa'i thun rjes mar rta bro'i rjes su /
hrI:
dus gsum sangs rgyas sogs kyis gsol ba 'debs la mos gus drag tu skyed /
dngos grub blang ba'i tshig brjod /
'khor lo gcig phyar thabs su bkram la rang gzhung mjug gi
/tsakra zhal phyes blta ba'i tshe :
sogs nas /
stobs mchog 'gyed par shog :
bar gyi dmigs pa byas la smon lam lan gsum rtse gcig tu gdab /
me long ngos su khrus tshig rnams brjod la khrus gsol sku phyi bcas byas pa'i khrus chu 'thor 'thung dang gnas lngar byugs te bde gshegs rigs lnga sogs dmigs pa'ang gzhung ltar bsgom /
slar gtang rag mchod pa dang maN+Dal /
bstod pa rgyas par 'bul /
nongs bshags phyin gong ltar bya /
sgrub pa grub nas 'khor lo lte ba ma nyams par bltab /
dar sna gang 'dzom gyis dril /
tsakra ngo bo chos kyi sku :
sogs nas /
mthong grol rdzogs :
bar gzhung ltar dmigs te mchod pa'i gnas su bkur sti bcas bzhugs su gsol bar bya'o //
gsum pa las la sbyar tshul ni /
spyir 'khor lo 'di nyid sdig can ma yin pa'i chos ldan dang dam tshig can gyi lus la bcangs pas gnas skabs nad gdon rkyen ngan bar gcod thams cad las grol /
mtshams med byas pa dang sdom gsum 'chal pa rnams kyang sor chud /
mthar thug 'brel tshad don ldan du 'gyur ba sogs phan yon bsam las 'das pa gsungs shing /
bye brag gzhung gsal sku gsung thugs rten la bzhugs pa dang /
nyi zla gtsug lag khang gtso bor gyur pa'i las sbyor nyer gcig cha tshang sgrub pa'i rnal 'byor pa rab tshe gcig
/'bring bar do dang po /
tha ma skye ba gzhan du bar ma chod par rnam par grol zhing /
ji ltar skal pa dman kyang ngan song du ltung mi srid pa dang /
rgyal khams chen po'i rim gro la'ang 'di'i las sbyor tshang ba grub na de las lhag pa gtan nas med par gsungs te /
gtan tshigs kyang /
'di ni stobs chen rgyal po ste :
kun bzang dgongs pa rig 'dzin lung :
bstan pa'i snying po yang dag go :
zhes gang zag gi blos bcos pa min pa kun bzang rang byung gi dgongs pa byin rlabs nus stobs chen po dang ldan pa'i nges don bstan pa kun gyi snying po yin pas gal chung du mi 'dor ba thal mo sbyar te gsol ba 'debs pa lags so //
zhes gti thug zin bris 'di'ang skal mnyam dang rang la'ang brjed tho tsam du sman par re ba'i 'dun pas pad+ma gar dbang blo gros mtha' yas kyis /
rdzong shod bde gshegs 'dus pa'i pho brang du bgyis pa nongs pa bshags shing dge bas gzhan phan mtha' yas pa 'byung bar gyur cig
/dge legs 'phel ///
/
