@#//
snyan brgyud yang phur sbrags ma'i zab tig gi dbang gi lag len grub gnyis bcud 'beb ces bya ba bzhugs so //
na mo gu ru shrI he ru kA ya /
rang rig rgyal po dpal chen po //
srid zhir nyams brgyas rol pa yi //
gar mdzad de la btud byas nas //
smin byed lag len 'dus gsal dgod //
yang dag snying po'i dbang bskur 'di'i sgo nas skal ldan rjes su gzung ba'i bya ba la gsum /
sngon 'gro bsham gyi lag len /
dngos gzhi sgrub mchod dbang bskur /
rjes mjug gi bya ba'i rim pa'o //
dang po ni /
rten gyi mdun stegs bu'i dbus su e khrom la sgrub phur tshad ldan dar mthing nag gi cod pan can gzug pa'i steng du 'phrul stegs la bum pa so lnga'i bcud ldan mgul chings mthing ga kha rgyan gyis spras pa dang /
dpal gtor sku tsaka dar gdugs kyis brgyan pa bkod /
g.yas g.yon du thod pa mtshan ldan chang dang mngar gsum chos sman sbyar bas bkang ba dang /
rig tsaka
/las bum /
tshe 'brang /
tshe ril /
tshe chang /
mda' dar rnams ci bder bkram /
mdun du sman gtor rak+ta /
mthar chu gnyis nyer spyod g.yas skor du bsham /
bsgral dbang chas /
las phur /
dbye rdzas bya 'ug sgro /
yungs dkar /
byad thag
/dug khrag
/sgrol gri
/tho ba /
hom gzar /
lcags hom du ling+ga /
gser skyems chas /
gtor zor gru gsum mtshe yungs kyis brgyan pa rnams stegs ci bder bzhag
/phrin las la dgos pa'i mchod gtor yo byad rnams kyang 'du bya'o //
gnyis pa dngos gzhi la /
dang po phrin las tshang ba mthar chags su gtang /
bstod pa'i rjes su bdag 'jug dbang bzhi blang /
dzapa? khang phyes nas bdag mdun la dmigs pa'i bzlas pa ci nus dang /
bum par gsal gdab spyi ltar byas nas ru lu'i bzlas pa brgya rtsa tsam bya /
tshe dzapa? tshe 'gugs rnams grub nas mchod bstod bum lha 'od zhu bya /
las bum du bdud rtsi 'khyil pa bskyed bzlas spyi mthun dang /
srung ma'i gtor 'bul /
tshogs mchod bsgral bstab yan grub nas /
sngar dbang ma blang na rig pa'i me tog dor /
blangs na mi dgos pas slob ma bzhug par gnang ba nod pa tsam bya'o //
gnyis pa dbang bskur ba la /
slob ma khrus nas dbyung /
las byang ltar bgegs gtor gtang /
mtshams gcod srung 'khor bsgom /
maN+Dal bkye bsdu dang sems bskyed gsal btab la /
de'ang bde chen phyag rgya chen po'i dngos grub tshe gcig la 'grub par byed pa'i yi dam lhag pa'i lha ni mkha' 'gro sgyu ma bde mchog dpal yang dag he ru ka nyid las mchog tu gyur pa gzhan ma mchis shing /
de nyid sgrub pa'i gegs dang bar du gcod pa sel ba la bdud 'dul khro bo'i rgyal po dpal chen rdo rje gzhon nu nyid 'gran zla thams cad dang bral bas /
rgya bod kyi mkhas grub ma lus pa rnams kyi thugs dam yang phur gnyis zhes nyi zla ltar grags /
sangs rgyas gnyis pa pad+ma thod phreng rtsal gyis kyang gdul bya'i snang ngor bal yul yang le shod du dpal chen yang dag lha dgu'i ting nge 'dzin gyis phyag rgya chen po mchog gi dngos grub sgrub pa'i tshul bstan pa'i tshe /
log 'dren 'byung po'i 'tshe ba du mas bar gcod rtsom pa na rgya gar nas rdo rje phur pa'i chos skor spyan drangs te bal yul du phebs pa tsam gyis bar gcod thams cad rang bzhin gyis zhi /
phyag rgya'i rig pa 'dzin mchog mngon du brnyes pa'i tshul bstan /
yang dag dang phur pa so sor sgrub pa dang sbrags te sgrub pa'i chos skor rgyas bsdus mtha' yas pa mdzad /
bod yul du rgyal bstan gyi nyin mo gsal bar mdzad pa'i skabs su rje 'bangs grogs gsum gtso bor gyur pa'i las can rnams kyis gsol ba btab pa'i ngor /
so so'i skal pa dang 'tsham pa'i chos skor rgyas bsdus dpag tu med pa bstsal pa rnams phyi rabs kyi gdul bya rnams la brtse bas dgongs te gter rigs du mar sbas pa rnams /
las 'phro sad pa'i gter ston rig 'dzin rtsal 'chang so sos rim par spyan drangs te bstan 'gro'i don mtha' yas par mdzad pa las /
skabs su babs pa 'di ni /
chos rgyal khri lde'i yang srid rgyal sras lha rje mchog grub rgyal po nyid gter ston rkyang pa'i skye ba bcu gsum bzhes par lung bstan pa ltar rim par byon pa kun gyi phyi ma bcu gsum pa /
gangs can mkhas grub yongs kyi 'khor los sgyur ba /
bka' babs bdun gyi mnga' bdag 7pad+ma 'od gsal mdo sngags gling pa nyid dgung grangs brgyad du phebs pa'i skabs /
'byung bo'i bar chad kyi 'tshe bas phyag gnyis zhugs kyis nyen pa'i zug rngus shin tu gdung bar gyur pa na /
mkha' 'gro ye shes mtsho rgyal gyis zhal dngos su bstan /
byin gyis brlabs shing lung bstan gyis dbugs dbyung /
sgrub thabs 'di nyid snyan brgyud du gdams pas bsnyun las grol cing bar chad kyi g.yul las rgyal /
'on kyang gdams ngag yi ger 'god pa sogs ma mdzad nas yun ring 'das pa phyis dgung grangs bzhi bcu rtsa brgyad la phebs pa'i skabs /
lung gis bskul ba sogs kyis mtshams sbyar te gtan la phab par mdzad pa'i snyan brgyud yang phur sbrags ma'i zab tig gi dbang bskur bar bgyi ba la sogs kyis mtshams sbyar la maN+Dal 'bul du gzhug
/bla ma dkyil 'khor gyi dbang phyug gnyis su med pa la mi phyed dad pa'i gdung shugs drag pos gsol ba 'debs pa 'di'i rjes zlos mdzod /
oM:
sgrib pa'i gdung ba kun bcom pa'i :
khrag 'thung chen po bdag la dgongs :
rdo rje'i ye shes dkyil 'khor du :
skal ldan yongs su smin mdzad gsol :
rgyud rnam par dag par bya ba'i slad du bla ma dpal chen he ru ka rtsa gsum rgyal ba rgya mtsho'i tshogs dang bcas pa'i spyan sngar rgyun bshags yan lag brgyad pa'i don re re bzhin gsal thobs la tshig 'di'i rjes zlos /
rdo rje slob dpon sangs rgyas dpal //
sogs lan gsum /
smon pa dang 'jug pa dang don dam pa'i bdag nyid can gyi byang chub kyi sems khyad par can bskyed par bgyi'o snyam pas 'di'i rjes zlos /
oM:
kun bzang bla na med pa yi :
sogs las byang ltar lan gsum /
de nas dbang gi gzhi dgod cing ye shes pa dbab pa yin pas khyed rang rnams sgo gsum gyi gnad gcun la dmigs pa 'di rtse gcig tu sgoms shig
/las sngags dang las chus bsang /
swa b+hA bas sbyang /
gzung 'dzin gyis bsdus pa'i chos thams cad mi dmigs pa 'od gsal stong pa nyid kyis ngang las /
snod rnam par dag pa 'og min gsang chen rol pa'i zhing gi bkod pa yongs su rdzogs pa'i dbus su /
khyed rang rnams gang du gnas pa'i go sar pad zla nyi ma lha chen pho mo bsnol ba'i gdan gyi steng du /
bcud rnam par dag pa khyed rang rnams kyi rig pa'i ngo bo hU~M mthing nag 'bar ba /
de yongs su gyur pa las khyed rang skad cig gis dpal chen po rdo rje gzhon nu zhal gsum phyag drug pa sku dang rtsa zhal mthing nag g.yas zhal dkar zhing g.yon zhal dmar ba /
phyag g.yas gnyis kyis rdo rje rtse dgu dang rtse lnga /
g.yon gnyis kyis me dpung dang kha T+wAM bsnams shing /
tha ma gnyis kyis ri rab phur bu 'dril ba /
zhabs bzhi gyad chen po'i 'dor thabs can /
dpal dang dur khrod chas kyis brgyan pa'i pang du yum 'khor lo rgyas 'debs ma sngon mo ut+pal dang dung khrag bsnams pas 'khyud cing gzig sham sogs khro mo'i chas rdzogs pa /
de'i spyi bor pad+ma zla nyi dregs pa'i gdan la bla ma dpal chen yang dag he ru ka mthing nag nam mkha'i mdangs can /
zhal gsum g.yas dkar g.yon dmar dbus mthing /
phyag drug g.yas gsum rdo rje kha T+wAM rnge'u chung /
g.yon gsum dril bu dung dmar rgyu zhags bsnams pa /
yum rdo rje dbyings phyug ma sngo skya rdo rje dang dung khrag bsnams pas 'khyud pa /
dpal dang dur khrod rol pa'i chas can /
ye shes kyi rang 'od 'ja' zer thig le 'od 'bar ba'i klong na bzhugs pa'i gnas gsum du oM AHhU~M gis mtshan pa /
de nas rgyud rnam par dag pa ye shes lha'i gzi byin sgrub pa'i slad du bdag mdun gyi thugs srog dang khyed rang gi gnas gsum gyi yig 'bru las 'od zer lcags kyu lta bu bsam gyis mi khyab pa 'phros /
'og min chos kyi dbyings kyi pho brang dang /
phyogs bcu'i sangs rgyas kyi zhing rab 'byams nas bsgoms pa dang 'dra ba'i ye shes kyi dkyil 'khor nam mkha' gang ba tsam du spyan drangs /
char chen po 'bab pa ltar khyed rang rnams la sib sib thim pas gnyis su med par byin gyis brlabs par mos shig
/'beb pa'i rdzas bdug thod rnga dril bu'i sgras bskul la spro na las byang gi spyan 'dren gyer /
snying po gnyis kyi mthar /
dz+nyA na A be sha ya a a :
btags pa mang du brjod la 'beb /
ye shes pa'i byin rlabs kyi rgyun brtan par gyur cig
/tiSh+Tha badzra /
zhes brtan par bya /
de nas dbang bskur dngos gzhi la bla ma yang dag he ru ka la bsten te byang chub sgrub pa'i dbang bzhi dang /
dpal chen rdo rje phur pa la bsten te dgra bgegs bsgral ba mngon spyod drag po'i rjes gnang gnyis yod pas de dag zhu ba'i yon du maN+Dal /
gsol ba 'debs pa 'di'i rjes zlos mdzod /
byang chub rdo rjes sangs rgyas la //
mchod sbyin ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
ces lan gsum /
de ltar gsol ba btab pas /
bla ma he ru ka dpal gyi thugs ka nas 'od zer lcags kyu lta bu 'phros te nam mkha'i dbyings thams cad snang bar byas /
phyogs bcu dus bzhi'i de bzhin gshegs pa sras dang bcas pa thams cad kyi thugs rgyud bskul /
mdun gyi nam mkha' gang bar byon nas snyoms par zhugs pa'i byang chub sems kyi rang bzhin bum pa'i bdud rtsi dang ro gcig tu gyur pas spyi bo nas dbang bskur bas /
sgrib pa'i dri ma rnams dag
/sku dang ye shes kyi chos mngon du gyur par mos shig
/rnam bum gyis dbang bskur la /
oM:
nam mkha' gang ba'i de bzhin gshegs :
til gyi gong bu lta bu ni :
snyoms 'jug byang sems bdud rtsi'i chus :
rdo rje'i sku ru khyod dbang bskur :
oM sarba ta thA ga ta a b+hi She ka te sa ma ya shrI ye hU~M:
oM ru lu ru lu hU~M b+h+yo hU~M:
zhes ru lu mang du bzla zhing yul snang stong chu zla lta bu'i nyams bskyang /
de ltar bum pa'i dbang thob /
lus kyi dri ma sbyang /
lam bskyed pa'i rim pa bsgom pa la dbang /
ji ltar snang ba thams cad lha'i 'khor lor 'char ba'i ye shes mngon du byas /
'bras bu sprul sku thob pa'i skal pa can du byas pa'o //
nam mkhar bzhugs pa'i de bzhin gshegs pa yab yum rnams snyoms par zhugs pa'i byang chub sems kyi chu rgyun bla ma he ru ka'i spyi bo nas zhugs /
yab yum chags pa chen pos snyoms par zhugs pa'i byang sems dang ro gcig tu 'dres pa thod pa'i nang du bskyil ba'i byang sems bdud rtsi'i rgyun rdo rje'i lce la bzhag pas lus thams cad la khyab /
rnam par mi rtog pa'i ting nge 'dzin rgyud la skyes par mos shig
/thod pa'i bdud rtsi sbyin la /
A:
dkar dmar bde stong ro gcig pa :
lhag pa chen po'i byang chub sems :
dpa' bo khyod kyi lce la bzhag :
rnam par mi rtog nyid gyur cig :
bo d+hi tsit+ta ma hA su kha A:
zhes dang ru lu bzla zhing yul can gsal stong rnam par mi rtog pa'i nyams bskyang /
de ltar gsang ba'i dbang thob /
ngag gi dri ma sbyang /
lam rang lus bde ba chen po bsgom pa la dbang /
sgyu ma chu zla lta bur bdag byin gyis brlabs pa'i ye shes mngon du byas /
'bras bu longs sku thob pa'i skal pa can du byas pa'o //
bla ma rgyal ba'i 'khor lo rnams kyi yum las rang 'dra ba'i gnyis pa spros /
gzugs dang lang tsho phun sum tshogs shing yid du 'ong ba'i rig mar gyur pa des 'dzum pa la sogs pa 'dod pa'i sgyu rtsal sna tshogs kyis bde ba bskul /
'du shes gsum ldan gyis mnyam par sbyor ba'i dga' bzhi'i rim pas lhan skyes bde ba mchog tu brtan par mos shig
/rig tsaka gtad la /
hU~M:
dga' mchog khyad par lhan skyes kyi :
ye shes rnam pa thams cad pa :
'di las yang dag byung bas na :
'dir zhugs 'dir ltos 'di don spyod :
sa ma ya ho :
sa ma ya satwaM:
a nu rA ga yA ho :
a nu rA ga ya mi :
zhes ru lu bzla zhing bde stong gi nyams bskyang /
lag gnyis 'khyud rgya dang bcas sngags 'di'i rjes zlos /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM:
de ltar shes rab ye shes kyi dbang thob /
yid kyi dri ma sbyang /
lam pho nya bsgom pa la dbang /
chos thams cad kyi rang bzhin bde ba chen por rtogs pa'i ye shes mngon du byas /
'bras bu chos sku thob pa'i skal pa can du byas pa'o //
gsum pa'i dus su dpe las skyes pa'i ye shes de nyid kyis mtshon byed du byas te mtshon bya don dam rang gi ye shes bsam brjod blo 'das ka dag zang thal chen po'i dbyings su mnyam par zhog cig
/ho :
gdod nas rnam par grol ba yi :
ye shes mchog ni 'di yin te :
nyams su myong bzhin bsam brjod 'das :
blo 'das chen por rtogs par gyis :
d+harma d+hA tu a a a :
zhes mnyam par 'jog tu bcug
/ru lu bzla zhing rig stong zung 'jug blo bral chen po'i nyams bskyang /
de ltar dbang bzhi pa thob /
bag chags kyi dri ma dag
/lam khregs chod thod rgal bsgom pa la dbang /
shin tu rnam par dag pa lhan cig skyes pa'i bde chen gyi ye shes mngon du byas /
'bras bu ngo bo nyid kyi sku thob pa'i skal pa can du byas pa'o //
zhes rtogs pa brjod la shis brjod mdor bsdus bya /
de nas mngon spyod drag po'i rjes gnang bya ba yin pas /
slob dpon dang khyed rang rnams kyang dpal chen rdo rje gzhon nu'i gsal snang dang nga rgyal brtan pos las kyi rim pa so so dang mthun pa'i ting nge 'dzin rnams rim pa bzhin du gsal 'debs par mdzod cig
/slob dpon gyi mdun du g.yab dar /
gser skyems /
lcags hom /
ling ga
/bsgral chas tshang ba bcas bkod /
thog mar bskul ba ni /
hU~M:
chos nyid gdod nas skye ba med pa las :
snying rje chen pos skye ba'i skur bstan pa :
dpal chen rdo rje gzhon nu yab yum dang :
rigs lnga ye shes kun tu snang ba'i sprin :
khro bcu yab yum khra thabs sprul par bcas :
dus las yal yol dbri bkol mi mdzad par :
chos dbyings ye shes gsal ba'i ngang nyid las :
thugs dam dbang gis khros 'khrugs skur bzhengs te :
gdug can dgra bgegs gtum po pham mdzad phyir :
'khor bcas tha tshig gnyan po'i dus la bab :
gsol yang mi dgongs bskul yang mi bgyid na :
thugs dam zhal bzhes dam bca' rdzun du thal :
de phyir ye shes chen po'i rtsal skyed la :
mngon spyod dmod pa'i phrin las yongs grub mdzod :
de nas gser skyems byin rlabs sogs spyi ltar byas la /
rig 'dzin rtsa brgyud lta bus phul /
rten bskyed ni /
e yaM dz+wa la raM/
brub khung yangs shing gting zab pa'i nang du nr-i tri las gnod par byed pa'i dgra bgegs dam sri dngos su gsal bar gyur /
tshogs tha ma'i skabs ltar bden stobs lan gsum gyis bkug
/'gugs pa ni lcags kyu'i phyag rgya bcas /
hU~M:
dus gsum rgyal ba'i gdung 'tshob pa'i :
rig 'dzin bdag cag rnams la ni :
gnod cing gdug pa'i dgra dang bgegs :
bdud dang bar du gcod pa'i tshogs :
dngos grub 'phrog cing 'tshe ba rnams :
khro bo chen po'i byin rlabs kyis :
yud tsam gcig gis 'dir khug la :
mngon spyod tshul bzhin bsgral ba dang :
sdug bsngal nyams su myong bar mdzod /
oM badzra kI li kI la ya dzaHhU~M baM hoHshI g+h+raM A na ya hU~M phaT:
lha dang dbye ba ni /
gu gul bdug
/bya 'ug sgros byab la /
hU~M:
dam tshig chen po'i dus la bab :
khyod kyi dam tshig dus la bab :
mthu rtsal dbyung ba'i dus la bab :
dngos grub bar chad byed ba'i bgegs :
gdug cing sdang sems ldan pa rnams :
gtogs shig grogs dang bral bar gyis :
oM badzra kI li kI la ya dgra bgegs ha sa ya ra ha sa ya ra hrIHdaN+Da hU~M phaT:
gzugs la dbab pa ni /
yungs dkar brab la /
hU~M:
sprul pa chen po'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
phob cig rnam par gzir bar byos :
oM badzra kI li kI la ya dgra bgegs A be sha ya A be sha ya hU~M phaT:
byad du gzhug pa ni /
skud pa sngon dmar gyis 'ching la /
hU~M:
phyag brnyan chen po'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
zungs shig rgyob cig rnam par chings :
oM badzra kI li kI la ya dgra bgegs sarba shI g+h+raM A na ya hU~M phaT:
smyor gzhug pa ni /
dug khrag gtigs la /
hU~M:
shwa na mu kha'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
rings par khug la smrar chugs shig :
oM badzra kI li kI la ya dgra bgegs dz+wa la pa ya dz+wa la pa ya hU~M phaT:
de nas gdab las dngos la 'jug pa la dmigs pa 'di ltar du mdzod /
rang nyid dpal chen po /
phur bu sras mchog
/ling+ga dgra bgegs dngos su gsal /
phur bu'i 'od zer gyis kho'i sdig sgrib thams cad sangs kyis bsal nas bsgral 'os kyi skal ldan du byas /
tshe bsod kyi dwangs bcud 'od kyi thig le'i rnam par hril gyis 'dus pa phur rtses yer gyis blangs pa rang gi thugs srog la thim /
rnam par shes pa a yig gi rnam par gnas pa phur rtses blangs te 'og min gyi gnas su dpal chen po yab yum gyi sbyor mtshams su thim pas rgyal ba'i sras su gyur /
phung po shul mtshon cha'i char pas dum bur gtub par gyur /
las phur stangs stabs dang po slob dpon gyis mdzad /
de nas de slob ma la gtad pa sogs byas la /
las byang gi tshogs tha ma'i bsgral ba /
hU~M b+h+yo :
bstan dang 'gro la 'tshe ba sogs kyis phur bus gdab rtsa sngags sham du /
ma rak+mo yak+mo kA la ru pa gnod byed dgra bgegs byad ma'i snying rtsa la yaM yaM:
srog rtsa la yaM yaM:
snying la phril phril :
srog la chum chum :
tsit+ta srog la tung tung :
snying khrag shad dza :
thuM ri li li :
snying tseg tseg :
'ur 'ur :
shig shig :
'gul 'gul :
myag myag :
sod sod :
d+ha ti ma ma shI g+h+raM karma ka ra ye mA ra se na pra mar+d+ha na ye hU~M phaT:
ces btags pa spu gri'i sngags brjod la ral gris dum bur gtub /
de nas rdul du brlag pa ni /
tho gtun thogs la /
hU~M:
sa bdag chen mo'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
lus ngag rdul phran bzhin du rlogs :
oM badzra kI li kI la ya dgra bgegs da d+ha ya da d+ha ya hU~M phaT:
bsgral ba'i sha khrag bdud rtsir spar te lha tshogs rnams kyi zhal du bstabs pas dgyes pa'i rkan sgra dang bcas te bzhes par gyur /
las byang ltar /
hU~M b+h+yo :
gnam sa tsam gyi zhal gdongs sogs kyis dkyil 'khor la 'bul zhing slob ma rnams la'ang bkye /
hom gzar khrag chang gis bshal ba mchod la /
hU~M:
bdag nyid chen mo'i dus la bab :
mthu rtsal dbyung ba'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
nga yi dbang du gyur nas kyang :
bsgo ba'i bka' la nyan par gyis :
oM badzra kI li kI la ya dgra bgegs b+hin+d+ha ya b+hin+d+ha ya hU~M phaT:
mthar bdag phur 'ben gsum dbyer med pa chos nyid mnyam pa chen po'i ngang du 'jog par zhu /
zhes dgongs pa bskyang /
'phang ba zor gyi rjes su gnang ba la dmigs pa 'di ltar mdzod /
gtor zor nad dug mtshon cha'i phung por gyur pa /
mdun bskyed dang khyed rang rnams dpal chen po rdo rje gzhon nur gsal ba'i sku las sprul pa'i khro tshogs dpag tu med pa sprul pa rnams kyis /
khros 'khrugs rngams pa'i stabs kyis kla klo gdug pa can gtso bor gyur pa'i dgra bgegs rnams kyi steng du 'phangs pas rdul du brlags par mos shig
/gtor zor btegs la /
hU~M b+h+yo b+h+yo :
dgongs su gsol lo sangs rgyas rnams :
gsan du gsol lo yi dam lha :
khrag 'thung rdo rje gzhon nu'i tshogs :
thugs dam zhal bzhes ma g.yel cig :
bstan pa gshigs pa'i dgra bo dang :
bar gcod byed pa'i bgegs tshogs kyi :
skyob pa'i lha dang srung ma dang :
'go ba'i dgra bla brgyud dang bcas :
sdong zla byed pa'i 'byung po kun :
ye shes me yi mtshon chas gzir :
rig sngags dmod pas rmang med bcom :
bdun rgyud rigs kyang rtsad nas chod :
ming dang brda tsam med par mdzod :
oM badzra kI li kI la ya hU~M hU~M hU~M bdud pra mA ra ya rbad nan :
kha la dza ma li rbad nan :
ra tsa du ling shag rbad nan :
shig shig dul dul rbad nan :
tshal pa tshal pa rbad nan :
khroM khroM b+h+yo rbad nan :
rmugs rmugs rbad nan :
tir tir rbad nan :
tshal tshal rbad nan :
zhes brjod la gtor ma slob ma'i lag tu gtad la phyi rol du 'phang du gzhug la thal mo brdab /
de nas mtha' rten bkra shis 'chi med tshe'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
bla ma 'chi med tshe yi bdag :
he ru ka dpal bdag la dgongs :
sku gsung thugs kyi byin rlabs dang :
rig 'dzin tshe yi dngos grub stsol :
lan gsum /
de la thog mar tshe 'gugs pa'i slad du dmigs pa 'di ltar mdzod /
mdun bskyed dang khyed rang rnams dpal chen rdo rje gzhon nur gsal ba'i thugs kar nyi zla'i gwa'u kha sbyor gyi dbus su hU~M mthing nag tshe'i sngags kyis bskor ba /
bla ma yang dag he ru ka'i sku las gnas yul gyi lha mo rnams dang /
rdo rje gzhon nu'i sku las phur srung dam can bcu gnyis sogs sprul pa'i pho nya yang sprul 'jig rten gyi khams gang bar spros te /
rang rang gi bla tshe chad nyams yar pa brkus phrogs su gyur pa rnams dang /
'khor 'das gnyis kyi tshe'i dwangs bcud ma lus pa 'chi med bdud rtsi'i rnam par bkug nas khyed rang rnams dang mdun gyi sgrub rdzas la sib sib thim par mos shig
/tshe mda' g.yab la /
oM:
'chi med rtag pa dam pa'i sku :
sogs tshe 'gugs gyer /
tshe dzapa? bzla /
tshe bum thogs la /
bum pa 'od lnga 'bar ba'i gzhal med khang du tshe bdag bla ma dpal chen po dang rdo rje gzhon nu dngos su gsal ba'i sku gsung thugs las 'chi med bdud rtsi dkar dmar mthing gsum gyi rgyun babs /
khyed rang rnams kyi gnas gsum du thim pas sgo gsum mi shigs rdo rje gsum gyi rang bzhin du byin gyis brlabs par sgoms shig
/oM AHhU~M:
snying po'i bum pa 'od lnga'i klong :
he ru ka dpal tshe yi bdag :
gsang gsum byin rlabs dpal 'bar bas :
sku gsung thugs su dbang bskur ro :
oM AHhU~M kA ya wA ka tsit+ta a yur+dz+nyA na a b+hi Shiny+tsa mi :
zhes tshe 'brang gnas gsum du bzhag
/srid zhi'i dwangs bcud gcig tu bsdus pa'i 'chi med tshe'i bza' btung bcud du rol pas /
thabs bde ba chen po dang shes rab stong pa nyid zung du 'jug pa'i 'chi med rdo rje'i tshe dang ye shes la dbang 'byor par mos shig
/tshe ril dang tshe chang sbyin la /
hU~M:
thabs shes zung 'jug tshe yi rdzas :
bza' btung bdud rtsi'i dwangs ma'i bcud :
rigs kyi bu la sbyin pa yis :
'chi med ye shes rgyas par shog :
A yur+dz+nyA na sarba sid+d+hi hU~M:
de ltar lus kyi nang gang ba'i 'chi med tshe'i bcud dang dwangs ma thams cad thugs srog mi 'gyur ba'i hU~M yig la thim pas bkrag mdangs gzi brjid 'bar /
nyi zla'i gwa'u kha bsgrigs /
skye 'chi gzhom gzhig dang bral ba rtag pa dam pa'i tshe dbang brnyes par mos la brjod bral ka dag gi dbyings su mnyam par zhog cig
/a :
'khor 'das dwangs bcud sogs brjod la rgyas gdab /
de nas mtshams sbyor bcas shis brjod rgyas par bya /
de dag rnams kyi sgo nas snyan brgyud yang phur sbrags ma'i zab tig gi dbang bskur legs par grub pa ste /
gter gzhung rdo rje'i gsung las /
de lta bu yi gdams pa ni :
rgyud las lung dang man ngag don :
grub pa'i slob dpon chen po yi :
dgongs nyams gcig nas gcig dril ba :
ma 'ongs nga la mos pa yi :
slob dpon dang ni slob ma dang :
de yi rjes 'brang dang bcas par :
shin tu brtse ba'i bsam pa yis :
snyan brgyud nges pa'i brda sbyar te :
snod ldan dang ni skal ldan la :
bsnan dang 'phri ba med pa ru :
byin gyis brlabs pa'i gzi byin gyis :
pad+ma bdag gi bka' brgyud dang :
de las gzhan pa'i sgrub brgyud srog :
nam yang nub pa med pa ru :
'phel zhing rgyas par 'gyur ba yin :
zhes sogs gsungs pa ltar mchog thun mong gi dngos grub gnyis po bde blag tu 'grub cing spyi dang bye brag la phan pa'i gnad khyad par can dang ldan pa lags pas 'di nyid yi dam du 'chang ba dang /
rtsa ba dang yan lag gis bsdus pa'i dam tshig mtha' dag tshul bzhin bsrung ba'i 'dun pa brtan pos 'di'i rjes zlos /
gtso bos ji ltar sogs dang /
gtang rag maN+Dal /
lus 'bul /
dge bsngo rnams spyi ltar bya /
gsum pa mjug gi bya ba slob dpon gyis tshogs la rol /
lhag ma gtang /
srung ma'i gtor 'bul dang /
chad brtan /
rta bro /
gtang rag
/mchod bstod /
nongs bshags /
gshegs bsdu /
bsngo smon /
shis brjod yan las byang ltar byas pas 'grub bo //
zab chos khyad par can 'di 'dra //
'phrad rnams skal pa bzang shes nas //
rang nyams blangs te gzhan la spel //
mkha' khyab skye rgu sgrol byed shog
/gter chen bla ma nyid nas 'di dag btang snyoms su mdzad nas yun ring 'das pa /
dgung grangs zhe brgyad me yos lor yang khrod 'dir zhabs bkod pa'i skabs su slar ye shes mkha' 'gro chen mos bskul byang byung tshul bka' 'phros phebs pas /
gtan la 'beb thub par nan tan chen pos gsol ba btab cing yi ge pa'ang rang nyid kyis zhus shing smin grol bcas bka' drin du bstsal ba thob pa /
phyis su snga 'gyur bstan pa'i sgron me ze chen rgyal tshab mchog gi sprul pa'i skus gsung bskul ngor /
'chi med bstan gnyis g.yung drung gling pas dbang gi mtshams sbyor mdor bsdus te dpal spungs yang khrod tsa 'dra rin chen brag gi sgrub sder bkod pa dge legs 'phel //

//
