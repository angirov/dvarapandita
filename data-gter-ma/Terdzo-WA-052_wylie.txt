gdod ma'i mgon po kun bzang 'od mi 'gyur //
nges pa lnga ldan rigs lnga longs spyod rdzogs //
dkyil 'khor kun gyi dbang phyug rdo rje sems //
gsol ba 'debs so 'chi med tshe dbang stsol //
tshe dang ye shes mtha' yas rigs kyi bdag
/bde sbyor dbang gi lha mo tsan+Da lI//
gdod nas grub brnyes nA gArdzu na la //
gsol ba 'debs so 'chi med tshe dbang stsol //
rdo rje'i sku can pad+ma saM b+ha ba /
'chi med grub pa'i rgyal mo man+dA ra //
skye 'chi gnyis spangs bde chen rgyal mo la //
gsol ba 'debs so 'chi med tshe dbang stsol //
mnga' bdag tshangs chen tshe mchog grub pa'i 'khor //
gdams pa'i bka' babs lha sras rol pa rtsal //
zab gter mnga' bdag mchog gyur bde chen gling //
gsol ba 'debs so 'chi med tshe dbang stsol //
smon lam las 'phros gtad rgya'i bka' thob pa //
zab chos brgyud pa 'dzin mdzad gser gyi phreng //
rtsa brgyud bla ma bka' drin can rnams la //
gsol ba 'debs so 'chi med tshe dbang stsol //
tshe bdag ye shes rgyal po stangs dpyal lnga //
tshad med rang bzhin lha mo mgyogs ma bzhi //
sgyu 'phrul rdo rje tshe yi dkyil 'khor la //
gsol ba 'debs so 'chi med tshe dbang stsol //
las dang rkyen gyis bskyed pa'i nad dang gdon //
glo bur ye 'drog 'jigs pa bcu drug sogs //
dus dang dus min 'chi ba'i mun pa zhi //
tshe bsod ye shes snang ba rab rgyas shog
/bdud bzhi'i 'phrang sgrol gnyug ma'i btsan sa zin //
skye med don rtogs 'chi med gding chen thob //
dug lnga rang grol 'gyur med sku mchog lnga'i //
tshe dbang mchog grub gzhan don mkha' khyab shog
/bde chen ye shes dwangs ma'i bcud len gyis //
mi 'gyur mi shigs rdo rje sems dpa'i tshe //
thig le chen po rgyun gyis rtag pa'i lus //
zung 'jug mchog gi rig 'dzin mngon gyur shog
/ces pa 'di ni sgrub gnas kyi rgyal po brag dmar g.ya' ma lung gi ke'u tshang du 'chi med tshe'i bsnyen sgrub zhag bdun ma bgyis pa'i thog mar rten 'byung ched du /
pad+ma gar dbang blo gros mtha' yas kyis shar mar spel ba dge legs 'phel //

//
