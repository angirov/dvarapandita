@#//
dam chos sprul sku snying thig las /
rnam 'joms gsang sgrub khro nag gi las byang rdo rje'i me lce zhes bya ba bzhugs so //
bla ma dang dpal rig sngags kyi bdag po la phyag 'tshal lo //
sangs rgyas kun gyi mthu stobs nus pa'i dpung //
gcig bsdus gdon bgegs rnam par 'joms de la //
gus pas btud nas ches zab byin rlabs kyi //
rtsal ldan sgro brag gter byon gsal bar bya //
de'ang bka' srol 'di la phyi sgrub dkar po /
nang sgrub ljang gu
/gsang sgrub khro nag gsum du bzhugs pa rjes 'jug phal cher gyis de gsum bdag mdun bum gsum byed nas bsgrub /
dbang gsum phyogs su bskur ba nyid lag len bde ba ltar snang yang /
so sor bskur sgrub mdzad pa rtsa ba'i gzhung dang gter ston gyi dgongs par 'byor bas /
'dir gsang sgrub khro nag khol 'don du bya ba'i tshul la gsum /
sbyor ba /
dngos gzhi /
rjes kyi rim pa'o //
dang po ni /
stegs bur dkyil 'khor sgo rdzogs rdor rwa me ri spyi mthun gyi lte ba gru gsum mthing nag nyi zla'i gdan /
de rgyab 'dab bzhi phyogs tshon /
de rgyab 'khor lo sngon po rtsibs bcu /
sgo bzhir nyi gdan rnams la lha mtshan spyi bzhin bkod pa'am /
ma 'byor na gtso 'khor bcu dgu'i tshom bu bkod pa'i dbus su khri'u'i khar bum pa nyer lnga'i bcud dang mgul chings sngo nag sku tsaka rma bya me long shel gyis kha rgyan byas pa gzungs thag rdo rje bcas bzhag
/g.yas su rin po che'i snod du dpal gtor stod zur gsum pa rdo rje me ri'i rgyan ldan /
g.yon du lha tsaka tshang ba /
las bum byang shar /
mdun du sman raka gtor gsum dang phyi mchod /
chos srung dpal mgon rnams la dkar gtor pad 'dab can lnga /
zhing skyong tshogs la dmar gtor stod zur gsum pa /
gzhi bdag la dkar gtor rnams kyang bsham /
dkar gtor sogs 'du bya /
dbang dang mi 'brel ba'i skabs su dpal gtor lha tsag rnams mi dgos so //
gnyis pa dngos gzhi'i dang po skyabs su 'gro ba ni /
na mo :
rkang gnyis gtso bo srid zhi'i mgon :
sangs rgyas rnams la phyag 'tshal skyabs su mchi :
zhi ba chags bral 'jigs skyob pa :
dam pa'i chos la phyag 'tshal skyabs su mchi :
tshogs gsag zhing gyur 'dren pa'i dpal :
dge 'dun rnams la phyag 'tshal skyabs su mchi :
bka' drin 'khor med rdo rje 'dzin :
bla ma rnams la phyag 'tshal skyabs su mchi :
dngos grub ma lus stsol mdzad pa :
yi dam rnams la phyag 'tshal skyabs su mchi :
bar chad ma lus sel mdzad pa :
mkha' 'gro rnams la phyag 'tshal skyabs su mchi :
legs nyes stangs 'dzin dam tshig rjes gcod pa :
bstan srung rnams la phyag 'tshal skyabs su mchi :
de nas sems bskyed pa ni :
na mo :
bdag gis 'gro ba kun don du :
rdo rje rnam 'joms lha tshogs bsgrubs nas ni :
'gro kun yang dag lam la rab bcug nas :
'gro don 'khor ba dong sprug sems bskyed do :
sarba satwa ni b+ho d+ha ya :
b+ho d+ha ya :
a ho :
de nas sdom pa gzung ba ni :
na mo :
dkon mchog gsum la bdag skyabs mchi :
dkon mchog gsum la mchod pa 'bul :
sdig pa thams cad so sor bshags :
'gro ba'i dge la rjes yi rang :
sangs rgyas byang chub yid kyis gzung :
sangs rgyas chos dang tshogs mchog la :
byang chub bar du skyabs su mchi :
rang gzhan don gnyis rab bsgrub phyir :
byang chub sems ni bskyed par bgyi :
byang chub mchog gi sems ni bskyed bgyis nas :
sems can thams cad bdag gis mgron du gnyer :
byang chub spyod mchog yid 'ong spyad par bgyi :
'gro la phan phyir sangs rgyas 'grub par shog :
de nas bgegs gtor bsngo ba ni :
gzhi bgegs kyi gtor ma dkar dmar raM yaM khaM gis bsang /
'bru gsum gyis byin gyis brlabs la /
hU~M:
nga ni rdo rje 'dzin pa ste :
'jig rten 'dir gnas lha klu dang :
gnod sbyin bdud sde'i dpung tshogs rnams :
skye 'gro kun la phan gdags phyir :
khyed rnams byang chub sems ldan zhing :
gsang sngags bsgrub la dga' ba rnams :
sdig sgrib ma lus byang bar mdzod :
bar du gcod pa'i bgegs tshogs rnams :
mchod sbyin gtor ma 'di bzhes la :
so so rang rang gnas su dengs :
tad+ya thA:
A+o~M ha ra ha ra badzra :
ma tha ma tha badzra :
d+hu na d+hu na badzra :
da ha da ha badzra :
pa tsa pa tsa badzra :
d+ha ra d+ha ra badzra :
d+hA ra ya d+hA ra ya badzra :
dA ru Na dA ru Na badzra :
tshin+d+ha tshin+d+ha badzra :
b+hin+d+ha b+hin+d+ha badzra :
hU~M phaT swA hA:
khro bcu'i gzungs kyis bskrad cing bsrung ngo :
de nas srung 'khor ni :
hU~M:
nga ni ye nas rdo rje 'dzin :
steng 'og phyogs mtshams rdo rje'i gur chen po :
bskal pa'i me dpung 'bar bas rab tu gtams :
'jig med sra mkhregs rdo rje'i gur du gyur :
de dbus sna tshogs lte dbus nyi ma'i steng :
hU~M mthing las byung snod bcud ma lus pa :
'jig med rnam par 'joms pa'i sku ru gsal :
A+o~M sarba bid+yAM badzra badzra :
s+pho Ta ya badzra badzra :
ka Ta badzra badzra :
ma Ta badzra badzra :
ma tha badzra badzra :
aT+Ta hA sa nI la badzra badzra :
su badzrA ye swA hA:
srung ba'i gzungs ring sngags so :
de nas mchod pa rnams chu gtsang gis bran te /
bdud rtsi sman raka rnams sbreng nas /
A+o~M badzra a mr-ita kuN+Da lI ha na ha na hU~M phaTaH
A+o~M swa b+hA ba shud+d+haHsarba d+harmAHswa b+hA ba shud+d+ho\u0f85 haM/
stong pa nyid du gyur /
stong pa'i ngang las phyi nang gsang gsum gyi mchod rdzas sman gtor rak+ta dang bcas pa ngo bo zag pa med pa ye shes kyi bdud rtsi la /
rnam pa mchod rdzas brten rdzas sgrub rdzas skong rdzas la sogs pa bsam gyis mi khyab pa rnams su gyur /
A+o~M AHhU~M ha ho hrIH
lan gsum /
de nas gzhal yas lha bskyed pa ni :
stong pa'i ngang las rdo rje hU~M sngon las :
gnam lcags las grub gzhal yas khang chen po :
phyi nang me dpung 'ja' zer 'khrugs pa'i dbus :
gru gsum dmar nag pad+ma nyi ma'i steng :
gza' klu sa bdag rgyal bsen bsnol ba'i steng :
rdo rje hU~M yig mthing las 'od 'phros pas :
'phags mchod sems can kun gyi las sgrib sbyangs :
dgra bgegs gdug can ma lus tshar bcad nas :
tshur 'dus bdag nyid rdo rje rnam 'joms ni :
sku mdog mthing nag bskal pa'i me phung 'bar :
dbu skra dmar ser gyen brdzes rdor phyed brgyan :
spyan gsum rab bgrad ljags 'dril mche gtsigs rngam :
dar 'phyang stod g.yogs stag lpags sham thabs gsol :
klu chen brgyad dang thod phreng do shal brgyan :
phyag g.yas sna tshogs rdo rje nam mkhar phyar :
g.yon pas dril bu dkur brten 'gying bag ldan :
zhabs gnyis 'dor thabs rngam brjid 'bar ba'i sku :
zhal nas ha ha hU~M phaT 'brug stong ldir :
klu gdon bgegs dpung ma lus rdul du brlag :
ye shes me phung 'bar ba'i klong du bskyed :
de yi phyi rim 'dab bzhi la :
shar du khro rgyal rdo rje gtum po ni :
sku mdog mthing nag rdo rje dril bu bsnams :
lho ru khro rgyal rat+na gtum po ni :
sku mdog ser nag rdo rje nor bu bsnams :
nub tu khro rgyal pad+ma gtum po ni :
sku mdog dmar nag rdo rje pad+ma bsnams :
byang du khro rgyal karma gtum po ni :
sku mdog ljang nag ral gri rgya gram bsnams :
kun kyang zhal gcig phyag gnyis spyan gsum bgrad :
zhal gdangs ljags 'dril dbu skra gyen du 'bar :
stag lpags sham thabs sbrul chun mgo phreng brgyan :
klu gnyan bgegs dpung ma lus 'dul bar bsam :
phyi rim 'khor lo sngon po rtsibs brgyad steng :
shar du rnam par rgyal ba mthing :
phyag gnyis rdo rje mda' gzhu bsnams :
lho phyogs gshin rje gshed po ni :
ser nag be con dgra satwa bsnams :
nub tu rta mchog rgyal po ni :
dmar po thod dbyug sbrul zhags bsnams :
byang du bdud rtsi 'khyil pa ni :
ljang sngon rgya gram dril bu bsnams :
shar lhor me lha 'dul mdzad ni :
dbyug sngon thod dbyug me dpung bsnams :
lho nub mi g.yo mgon po ni :
dmar nag ral gri sbrul zhags bsnams :
nub byang gzhan gyis mi thub pa :
ljang nag gri gug dgra satwa bsnams :
byang shar khams gsum rnam par rgyal :
dmar nag pad+ma ne'u le bsnams :
steng phyogs hU~M chen kA ra ni :
dkar po 'khor lo rtse gsum bsnams :
'og phyogs stobs chen rgyal po mthing :
ral gri me dpung sbrul zhags bsnams :
thams cad khro tshul rngam brjid can :
zhal nas hU~M phaT 'brug stong ldir :
zhabs gnyis 'dor thabs 'gying bag ldan :
dgra dang bgegs kyi gnyen por bskyed :
sgo bzhir pad nyi'i gdan steng du :
shar sgor lcags kyu dkar mo ni :
phyag gnyis lcags kyu bum pa bsnams :
lho sgor zhags pa ser mo ni :
phyag gnyis zhags pa bum pa bsnams :
nub sgor lcags sgrog dmar mo ni :
phyag gnyis lcags sgrog bum pa bsnams :
byang sgor dril bu ljang gu ni :
phyag gnyis dril bu bum pa bsnams :
kun kyang khro mo'i cha lugs can :
zhabs gnyis 'dor thabs 'gying bag ldan :
phrin las rnam bzhi bsgrub par bsam :
kun kyang rang 'od klong du gsal :
de nas dbang bskur ba ni :
gnas gsum 'khor lo gsum dang 'bru gsum las :
'od 'phros dbang gi lha tshogs rnams :
spyan drangs dbang bskur byin brlabs pas :
sku lnga ye shes lnga dang ldan phyir du :
nyon sgrib ma lus dag phyir dbang bskur ro :
na maHsa man+ta badzra nAn :
sarba b+ha len ta a badzra badzra ya :
ma hA ba le :
ka ta pe :
ta ta le :
a tsa le :
ma d+ha la ma ye :
a ti badzra :
ma hA b+ha le :
b+he ga ra Na hU~M hU~M:
zhes dbang bskur bas dbang rtags su lha so so'i rigs kyi bdag pos dbur brgyan cing :
sgo srung rnams la rdo rje phyed pa rtse lnga pa re res dbur brgyan par bsam :
de nas spyan 'dren pa ni :
hU~M:
chos dbyings ye shes ngang las ma g.yos kyang :
dus gsum rgyal ba kun gyi phrin las bdag :
'bar ba'i khro rgyal mi bzad pa :
bgegs kyi dpung rnams ma lus 'joms mdzad phyir :
rdo rje rnam 'joms lha tshogs 'khor dang bcas :
'gro ba'i don du mchod phyir gshegs su gsol :
ha ra ha ra badzra d+ha rA ya swA hA:
pra ha ra pra ha ra :
badzra pra b+hany+dza nA ya swA hA:
badzra sa ma ya dzaHdza :
de nas bzhugs su gsol ba ni :
hU~M:
rang byung ye shes lnga yi pho brang du :
rin chen pad+ma nyi ma brtsegs pa'i steng :
rdo rje rnam par 'joms pa'i lha tshogs rnams :
dgyes shing mi g.yo brtan par bzhugs su gsol :
ma tis+d+yi ra badzra :
shu tis+d+yi ra badzra :
pra tis+d+yi ra badzra :
ma hA badzra :
a pra ti ha ta badzra :
a mo g+ha badzra :
e h+ye hi badzra :
A+o~M shrI g+h+raM badzra d+ha rA ya swA hA:
de nas phyag 'tshal ba ni :
hU~M:
dus gsum rgyal ba'i phrin las 'dus pa'i lha :
mthu stobs dbang phyug rdo rje rnam par 'joms :
bgegs dpung 'joms mdzad gsang bdag lha tshogs la :
bdag blo mos pa'i tshul gyis phyag 'tshal lo :
na mo rat+na tra yA ya :
na maHtsaN+Da badzra pA Na ye :
ma hA yak+Sha se nA pa ta ye :
a ti pU ho :
de nas mchod pa 'bul ba ni :
hU~M:
stong gsum 'di 'am gzhan dag na :
mchod yon zhabs bsil me tog bdug spos dang :
snang gsal dri mchog zhal zas rol mo sogs :
mchod pa'i rdzas mchog ji snyed yod pa rnams :
bdag gi gus pas bshams pa 'di :
rdo rje rnam 'joms lha tshogs rnams la 'bul :
bzhes nas ji 'dod dngos grub bstsal du gsol :
A+o~M sarba ta thA ga ta badzra bi dA ra Na sarba sa pa ri bA ra ar+g+haM nas /
shab+da pU dza me g+ha sa mu dra s+pha ra Na sa ma ye AHhU~M:
nang mchod sman gtor sogs 'bul ba ni :
hU~M:
ngo mtshar rmad byung brjid ldan dpal gtor 'di :
rang byung rnam dag ye shes bdud rtsi che :
ye shes lnga yi 'od zer rnam 'phro ba :
sha lnga sman raka gtor mchod 'od phung ldems :
'dod yon dpag med sprin tshogs gtibs pa 'di :
rdo rje rnam 'joms lha tshogs rnams la 'bul :
bzhes nas ji 'dod dngos grub bstsal du gsol :
A+o~M sarba ta thA ga ta badzra bi dA ra Na sa pa ri bA ra a mr-ita rak+ta ba liM ta ma hA sarba pU dza sa ma ya khA hi khA hi :
de nas gtso bo'i bstod pa ni :
hU~M:
dus gsum rgyal ba'i phrin las rdo rje rnam 'joms ni :
'gro ba'i don phyir gzugs kyi skur sprul pa :
phrin las drag pos bgegs dpung 'joms mdzad pa :
khro mchog rnam par 'joms la phyag 'tshal bstod :
'bar ba'i me klong pad nyi'i gdan steng du :
klu bdud dregs pa ma lus bsnol ba'i steng :
sku mdog mthing nag zhal gcig phyag gnyis pa :
spyan gsum dmar zlum sdang mig phyogs bcur gzigs :
sma ra smin ma dmar ser me ltar 'bar :
zhal gdangs ljags 'dril rno dkar mche ba gtsigs :
dbu skra dmar ser srid pa'i rtse mor 'bar :
sku stod dar dmar na bza' rlung gis g.yeng :
rin chen prog zhu stag sham thod sbrul brgyan :
khro rgyal rdo rje 'dzin la phyag 'tshal bstod :
sku yi gzi brjid srid gsum 'od kyis gang :
gsung gi nga ros stong gsum 'brug sgras khengs :
thugs rje rab tu khros pa khro bo'i rgyal :
rdo rje khro chen 'bar bar skur ston pa :
'dor thabs bdud dpung gnon la phyag 'tshal bstod :
khro bo'i chas rdzogs gar dgu'i nyams dang ldan :
g.yas pas sna tshogs rdo rje mkha' la phyar :
g.yon pas dngul dkar dril bu dku la brten :
bcom ldan rnam par 'joms la phyag 'tshal bstod :
de nas 'khor gyi bstod pa ni :
hU~M:
dus gsum rgyal ba ma lus thams cad kyi :
sku gsung thugs yon phrin las 'dus pa'i lha :
rnam bzhi'i 'gro ba kun gyi don byed cing :
bdud sde bgegs kyi dpung tshogs 'joms mdzad pa :
khro rgyal gtum po bzhi la phyag 'tshal bstod :
steng 'og phyogs bcu'i bar chad kun sel ba :
rang byung 'jigs pa'i khro rgyal chen po bcu :
rang rtags sku mdog phyag mtshan sna tshogs 'chang :
gar dgu'i chas ldan bgegs dpung 'dul mdzad pa :
bdud 'dul khro rgyal bcu la phyag 'tshal bstod :
phrin las rnam bzhis ma lus 'dul mdzad pa :
sgo ma chen mo bzhi la phyag 'tshal bstod :
dkyil 'khor chen po'i sa gzhi la gnas pa :
mchod 'os bstod 'os bsgrub 'os la sogs pa :
yul lha zo dor dben gnas srung ma sogs :
phyi rgyud skyong ba rnams la phyag 'tshal bstod :
de ltar sgrub pa'i bdag mdun dkyil 'khor thog ma nas so so bsgom /
spyan 'dren sogs dus gcig byar yang rung la /
rnying lugs spyi mthun 'di nas dzapa? khang phyes pas kyang chog
/gang ltar de nas bzlas pa'i rim pa ni :
bdag dang mdun bskyed thugs ka ru :
nyi zla gwa 'u kha sbyor dbus :
rdo rje hU~M mthing mtha' skor du :
sngags phreng mgal me ltar 'khor nas :
dbugs phyir 'phros pas 'od zer zhal nas thon :
mdun bskyed lha yi thugs dam rgyud bskul nas :
dbugs rngubs 'od zer tshur 'dus tshe :
nad gdon lus gdon ma lus thul bsregs nas :
rang lus gzi brjid 'od phung cher ldan nas :
mchog thun dngos grub chen po thob par dmigs :
de nas bsnyen pa'i rim pa ni :
na maHtsaN+Da badzra kro tA ya :
hu lu hu lu :
tiSh+Tha tiSh+Tha :
b+han+d+ha b+han+d+ha :
ha na ha na :
a mr-ite hU~M phaT:
'dir gter gzhung du sngags 'gor A+o~M yod par snang bas de ltar yang dgos 'dra zhing /
grangs bsnyen ni bdun 'bum mo //
thun mthar rnam 'joms mdo gleng gzhi tshar gcig gi 'phror gzungs ring tshar gang 'grub kyi mthar phan yon tshar gcig brjod rjes dbyangs gsal yig brgya rten snying gis kha bskangs la mchod bstod bya /
dbang len dmigs pa tsam bya /
de nas srung ma'i gtor chog sogs rjes rim la 'jug
/yang khrus dang dbang bskur ba'i skabs thun mthar mchod bstod kyi rjes su bum pa sgrub pa ni /
A+o~M badzra yak+Sha hU~M:
gis bgegs bskrad la :
A+o~M swa b+hA bas sbyang :
stong pa'i ngang las paM las pad+ma dang :
a las zla ba ma las nyi ma'i steng :
b+h+rU~M las rin po che yi bum pa ni :
lha yi gzhal yas yangs shing rgya che'i dbus :
gru gsum dmar nag pad+ma nyi ma'i steng :
gza' klu sa bdag rgyal bsen bsnol ba'i steng :
rdo rje hU~M yig mthing las 'od 'phros pas :
'phags mchod sems can kun gyi las sgrib sbyangs :
dgra bgegs gdug can ma lus tshar bcad nas :
tshur 'dus gsang bdag rdo rje rnam 'joms ni :
sku mdog mthing nag bskal pa'i me phung 'bar :
sogs skyed chog gong ltar la /
ye shes me phung 'bar ba'i klong du bskyed :
phyi rim gtum po bzhi dang khro rgyal bcu :
sgo ba bzhi sogs lha tshogs dpag med gsal :

gnas gsum 'khor lo gsum dang 'bru gsum las :
sogs gong ltar dbang bskur spyan 'dren nas nang mchod bar sngar ltar la /
bstod pa bsdu na /
hU~M:
dus gsum rgyal kun dbang phyug thugs kyi bdag :
phrin las lhun grub khro chen 'bar ba'i sku :
mi mthun gnod pa'i dgra bgegs dpung bcom pa :
rdo rje rnam 'joms lha tshogs rnams la bstod :
de nas bsnyen pa'i rim pa ni :
rang gi thugs ka'i sngags phreng las :
'od zer gzungs thag la 'khril nas song bas :
bum nang gi lha tshogs kyi thugs dam gyi rgyud bskul :
bum nang gi lha yi thugs ka dang ba spu'i bu ga thams cad nas bdud rtsi'i rgyun byung nas :
bum pa khengs par bsam la bdag bskyed ltar yengs med rtse gcig pas bzla /
mthar /
badzra puSh+pe sogs /
shab+da a mr-ita rak+ta ba liM ta ma hA sarba pU tsa sa ma ya khA hi khA his mchod cing bstod pas bstod /
dung chos kyi chu mchod yon du phul /
A+o~M AHhU~M zhes brjod pas lha tshogs 'od du zhu nas bum chu dang gnyis med du 'dres par gyur par bsam /
de nas las bum bskyed pa ni :
A+o~M badzra yak+Sha hU~M gis bgegs bskrad la :
A+o~M swa b+hA bas sbyang :
stong pa'i ngang las paM las pad+ma :
a las zla ba :
ma las nyi ma'i steng du :
b+h+rU~M las las thams cad pa'i bum pa zhabs brtan pa :
lto ba ldir ba :
mgrin pa phra ba :
kha g.yel ba :
mchu 'phyang ba :
dpag bsam shing dang rma bya'i mdongs kyis kha brgyan pa :
nang chu dang bcud sna tshogs kyis khengs pa'i dbus su :
pad+ma dang nyi zla'i gdan gyi steng du :
hU~M las sna tshogs rdo rje hU~M gis mtshan pa las :
'od zer 'phros pas :
'phags pa mchod cing sems can gyi don byas :
tshur 'dus yongs su gyur pa las :
khro bo bdud rtsi 'khyil pa sku mdog ljang sngon :
zhal gcig phyag gnyis spyan gsum pa :
phyag gnyis sdigs mdzub thugs kar bsnol ba :
dur khrod kyi chas thams cad kyis brgyan pa :
thugs ka'i sa bon las 'od zer 'phros pas :
sangs rgyas dang byang chub sems dpa' thams cad khro bo bdud rtsi 'khyil pa'i rnam par spyan drangs :
A+o~M badzra a mr-ita kuN+Da lI e h+ye hi sarba sa pa ri bA ra badzra sa ma ya dzaH
dzaHhU~M baM hoH
gnyis su med par gyur /
pad+ma ka ma lA ya satwaM/
phyag dang mchod 'bul ni /
na mo pu ru sha ya a ti pU hoH
pra ti tsa hoH
A+o~M badzra a mr-ita kuN+Da lI sa pa ri bA ra ar+g+haM nas /
shab+da pU tsa me g+ha sa mu dra s+pha ra Na sa ma ye AHhU~M/
sarba pU dza rat+na ma d+ha la hU~M/
bstod pa ni /
hU~M/
rgyal kun mthu stobs phrin las byin //
gcig bsdus khro bo'i skur ston pa //
bdud rtsi 'khyil la phyag 'tshal bstod //
las rnams 'grub par mdzad du gsol //
bzlas pa ni /
bdag gi zhal nas sngags kyi phreng ba gzungs thag la 'khril te song bas /
bum nang gi lha'i zhal du zhugs thugs ka'i sa bon la thim pas thugs rgyud bskul /
thugs ka dang sku'i cha thams cad las bdud rtsi'i rgyun babs pas bum pa gang zhing 'od zer gyis sdig sgrib dag par bsam la /
A+o~M badzra a mr-ite hU~M phaT:
ci nus bzlas mthar mchod cing bstod nas /
dung chos kyi chu mchod yon du phul la /
'bru gsum dang 'od zhu sngar ltar bya /
slar yang mchod bstod mdor bsdus dang yang snying mthar /
kA ya sid+d+hi A+o~M/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
bum pa gnas gsum gtugs la bum chu 'thung ba sogs bya'o //
'di yi sgo nas byab khrus byed na bka' ma'i khro nag ltar ram spyi 'gro bya chog go
/gsum pa rjes kyi bya ba ni /
srung ma'i gtor ma dmar gtor dgra bgegs dgug gzhug byas la /
A+o~M AHhU~M lan gsum gyis sha khrag bdud rtsir byin gyis brlab /
dkar gtor rnams la chab bran nas /
raM yaM khaM lan gsum dang /
A+o~M AHhU~M lan gsum gyis dkar mngar bdud rtsi'i rang bzhin du bsam /
A+o~M na maHsarba ta thA ga ta a wa lo ki te A+o~M sam+b+ha ra sam+b+ha ra hU~M:
sarba ka ri sarba sid+d+hi hU~M:
lan lnga tsam brjod pas srung ma rnams kyis gtor mchod bzhes nas dgyes par bsam zhing dmar gtor phul la /
hU~M:
rgyal ba'i zhing skyong gnas srung gter bdag dang :
bka' nyan ming sring las byed dregs pa'i tshogs :
bran g.yog sha za ma sring mkha' 'gro dang :
rdo rje g.yu sgron gza' bdud 'bar ba dang :
rol pa rkya bdun yum chen gdong dmar sogs :
gtor len pho mo 'khor dang bcas pa kun :
mchod sbyin dpal gtor sna tshogs 'di bzhes la :
rnal 'byor mched lcam mi nor 'khor bcas la :
'dod don ma lus skyon med 'grub pa dang :
byang chub sgrub pa'i nyer 'tshe kun zhi zhing :
sa lam yon tan yar ngo ltar 'phel mdzod :
de nas dkar gtor 'bul ba ni :
dril bu dkrol zhing :
hU~M:
rgyal bstan dri med skyong bar zhal bzhes pa'i :
dpal mgon bdun cu rtsa lnga 'khor dang bcas :
rgyal chen sde bzhi 'khor tshogs ma lus dang :
phyogs skyong bcu dang lha chen brgyad po dang :
klu chen brgyad sogs drag po gza' brgyad dang :
mkha' la dbang sgyur rgyu skar nyer brgyad dang :
gnod sbyin rgyal po pany+tsi ka la dang :
dgyes mdzad btsun mo ha ri ka dang ni :
'phrog ma sras bu lnga brgya 'khor dang bcas :
phyi yi mchod tshogs dpal gtor dbang mdzad pa :
rdo rje rigs kyi srung ma 'khor bcas rnams :
longs spyod mchod tshogs dam pa 'di bzhes la :
khyed rnams longs spyod ci 'dod 'byung gyur cig :
yid spyod dang mthun mchod pas kun tshims nas :
rnal 'byor mched lcam mi nor 'khor bcas la :
za 'dre phung sri mi kha gleng brjod ngan :
byad zor gtad khram rmis ltas mtshan ngan dang :
dus min 'chi brgyad 'gal rkyen bkra mi shis :
byad dug mthu dang mi min gnod 'tshe sogs :
mi mthun phyogs kun ma lus zhi bar mdzod :
yang zab bstan pa phyogs bcur rgyas pa dang :
tshe bsod dpal 'byor yon tan rgyas pa dang :
gzhan don ma lus lhun gyis grub par mdzod :
ces srung ma mchod do //
de nas byab khrus dang dbang bskur sogs gang dgos skabs 'dir byas rjes /
gtang rag gi mchod bstod mdor bsdus tsam byed cing /
nongs bshags ni /
ma 'byor pa dang nyams pa dang :
gang yang bdag blo gti mug pas :
legs spyad 'di la nyes byas gang :
gang phyir lus can skyabs gyur pas :
de kun mgon pos bzod par gsol :
yi ge brgya pa bzla /
gshegs gsol ni /
A+o~M:
khyed kyis sems can don kun mdzad :
rjes su mthun pa'i dngos grub stsol :
sangs rgyas yul du gshegs nas kyang :
slar yang 'byon par mdzad du gsol :
A+o~M badzra mu :
ye shes gshegs /
yang rten yod na :
sku gsung thugs kyi rten mchog 'di rnams la :
ji srid 'byung ba chen po'i gnod pas ma zhig bar :
de srid 'dir ni brtan par bzhugs su gsol :
A+o~M su pra tiSh+Tha badzrA ya swA hA:
zhes brjod cing brtan bzhugs byed /
de nas bsdu ba'i rim pa ni :
rdor dril thugs kar bsnol la :
hU~M:
rdo rje rnam par 'joms pa'i lha tshogs rnams :
'gro ba sems can kun gyi don phyir du :
rnam dag chos kyi dbyings nas 'dir byon la :
thugs rjes 'gro kun 'dul ba'i phrin las mdzod :
dmigs med khyab gdal chen po'i ngang du bzhag go :
de nas bsngo ba ni :
rdo rje rnam 'joms lha tshogs bsgrubs mchod byin rlabs kyis :
zag med bsod nams tshogs chen ni :
rdo rje rnam par 'joms pa'i lha tshogs la :
'di gzung ji srid byang chub ma thob bar :
skyabs gnas re ltos rten du bcas pa yis :
lus ngag yid kyi sdig sgrib kun dag nas :
'gyur med rdo rje 'dzin pa'i sa thob shog :
de nas shis pa brjod pa ni :
A+o~M:
chos sku 'gyur med sku yi bkra shis shog :
A:
longs sku 'gag med gsung gi bkra shis shog :
hU~M:
brjod bral 'khrul med thugs kyi bkra shis shog :
hrI:
lhun grub 'gro 'dul chen po'i bkra shis shog :
ces brjod la me tog 'thor cing rol mo 'khrol lo //
rig sngags rdo rje'i mthu stobs bzod dka' bas //
bdud bgegs lha min dpung tshogs ming med bcom //
bstan 'gror phan bde'i nyi ma 'od po che //
nub med rtag tu 'char ba'i bkra shis shog
/shin tu zab cing byin rlabs che bar grags pas rin chen gter chen po'i mdzod yongs su gang ba'i cha rkyen du pad+ma gar dbang phrin las 'gro 'dul rtsal gyis dben gnas de bI ko Ti'i snying por gter gzhung la phyag len bde bar bsdebs pa dge legs 'phel ///
/
