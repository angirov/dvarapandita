@#//
'jam pa'i dbyangs dngos chos rgyal tshangs pa lha'i me tog gi byin rlabs dbang gi cho ga bdud rtsi'i sprin chen gyi mtshams sbyor bzhugs //
na mo gu ru shrI many+dzU g+ho Sha brah+mA puSh+pe de wa ye /
kun gzigs rje btsun bla ma'i dgongs gter chos rgyal khri srong gi bla sgrub zab mo'i dbang 'bogasapa la /
gzhung mthun rten gyi drung du stegs mtho bar /
zhi dkyil dbus pad 'dab brgyad ldan bkram pa'i steng bum pa so lnga'i rdzas ldan /
bdud rtsis bkang ba'i b+han+d+ha /
me long sin+d+hu ras byug par chos 'byung dang mtshan sngags bris nas sku gsung thugs kyi rten du bshams /
nyer spyod sman raka bla gtor tshogs mchod /
bka' srung ma gza' dam gsum gyi mchod gtor bcas gtsang la dag par 'du byas la /
brgyud 'debs sngon du 'gro bas /
bla sgrub kyi skyabs sems nas brtsam /
bsnyen sgrub kyi bzlas pa'i bar btang la /
bum pa rang byung gi gzhal yas khang du rig 'dzin bla ma'i lha tshogs dwangs pa'i mtsho la gza' skar shar ba bzhin bzhugs pa'i sku las byin rlabs ye shes kyi bdud rtsi'i rgyun bum chu dang ro cig tu gyur /
ces dmigs la bsnyen sgrub kyi sngags cung zad bzlas la /
oM AHhU~M gis mchod yon phul nas 'od zhu bya /
las bum oM badzra a mrita kuN+Da li ha na ha na hU~M phaT/
ces bdud rtsi 'khyil pa'i rdo rje'i sngags kyi rang bzhin du byin gyis brlabs rjes /
'od zer chu rgyun gcig pa'i dbang len gyi dmigs pa dang bcas rig pa'i me tog dor zhing gnang ba zhu /
don du gnyer ba'i slob ma rnams sgo drung du khrus nas dbyung /
nang du 'jug ste gral la 'khod pa dang bgegs gtor btang /
srung 'khor bsgoms la /
de la 'dir don du gnyer bya rnam pa thams cad mkhyen pa sangs rgyas kyi go 'phang rin po che thob pa'i thabs tshul thams cad kyi zab lam myur zhing byin rlabs kyi tshan che bar rgyud lung man ngag thams cad nas yang yang bsngags pa bzhin don la'ang gnas shing myong bas kyang grub pa ni bla ma'i rnal 'byor te /
de la'ang gsar rnying mkhas grub rgya mtshor bka' babs kyi chos sgo mtha' yas pa bzhugs pa las /
skabs su babs pa snga 'gyur rdo rje snying po'i shing rta'i lam srol kho na ste /
de la'ang bka' gter dag snang gi bka' babs chen po gsum du bzhugs pa las /
'di ni zab mo dag snang dang 'brel ba'i tshul las byon pa'i bla ma sgrub tshul te bsgrub bya rig gsum sprul pa'i zlos gar phan bde'i shing rta mkhan slob chos gsum du grags pa las /
bstan pa'i sbyin bdag chen po 'dzam gling sum gnyis la dbang bsgyur ba'i mnga' bdag chos kyi rgyal po khri srong lde'u btsan gyi bla sgrub ste /
de nyid rig gsum snying thig gi rdo rje'i lung las /
bcom ldan mgon po kun tu gzigs :
rgyal sras gtso bo 'jam dpal dbyangs :
bod yul bstan pa spel ba'i phyir :
chos rgyal chen po'i rnam par snang :
zhes gsungs pa ltar rgyal kun yab gcig rje btsun 'jam dpal dbyangs nyid bod yul chos kyi nyin byed 'dren phyir bsam bzhin 'khor lo'i bsgyur ba sa'i tshangs pa chen po'i tshul du byon te /
thub dbang rgyal tshab mkhan chen shAn+ta rak+Shi ta dang /
sku lnga lhun grub rgyal kun spyi gzugs slob dpon chen po ste /
mkhan slob nyi zla zung gcig spyan drangs /
lugs gsum mi 'gyur lhun gyis grub pa'i gtsug lag khang bzhengs te lo paN brgya rtsa zhal 'dzom /
bka' bstan chos kyi rgya mtsho chen po sgyur bshad nyan gsum gyis gtan la phab /
mdo sngags bshad sgrub kyi sde btsugs pas 'phags mchog 'jig rten dbang phyug gi phyag mtshan du bzhes pa'i zhing khams mtshan dang don mthun pa byung zhing bde chen ye shes 'byung ba'i gnas nyer bzhi'i ya gyal du grags pa bzhin /
dpal gyi bsam yas mchim phur gsang sngags rdo rje theg pa'i chos sgo phyes te bde gshegs sgrub pa chen po'i dbang chen las can snying gi bu dgu la bskur nas mnga' bdag chen po'i me tog dbus che mchog spyi dpal chen po la babs te /
bsam yas dbu rtse rim gsum du bsgrubs pas dgongs pa chos nyid las mi g.yo zhing bod yul chos la bkod pa'i grub rtags bstan pas thugs sras thun mong ma yin par gyur nas rdo rje rgyal tshab tu mnga' gsol /
bla med rdo rje theg pa'i ring lugs kyis nor 'dzin tha grur brdal bas o rgyan 'phur 'gro'i zhing dang mnyam par gyur /
rdo rje'i sa lam yongs su rdzogs te mthar nub phyogs sangs rgyas kyi zhing pad+ma can du sangs rgyas ma chags pad+ma can gyi mtshan du sangs rgyas nas sku gsung thugs yon tan phrin las kyi rnam 'phrul bdun bdun gyis bod khams 'dul zhing skyong bar lung bstan pa ni /
thugs sgrub yid bzhin nor bu'i lo rgyus las /
khyad par 'jam dpal sprul pa'i rgyal po ni :
yab gcig khri srong skye ba bcu gsum du :
bdag gis byin brlabs gdams pa nyams blangs pas :
gsang sngags nang gi sa lam ma lus bgrod :
mngon par byang chub ye shes che brnyes nas :
slar yang sku gsung thugs yon phrin las kyi :
sprul pa grangs can grangs med bsam mi khyab :
bod khams mtha' dbus kun tu yang yang 'byung :
zhes pa ltar /
mchog grub rgyal po'i sku'i skye ba bcu gsum pa thub bstan yongs kyi shing rta 'jam dbyangs bla ma mkhyen brtse'i dbang po'i dgongs klong ye shes kyi gsang mdzod las byung ba'i dgongs gter /
yab gcig khri srong lde'u btsan gyi rnal 'byor ye shes snang ba rgyas pa'i dbang bskur gyi cho gas smin par byed pa ste /
bdag cag kha ba ri pa'i sems can thams cad dkon mchog gsum gyi mtshan gyi rnga sgra tsam thos su yod pa dang /
dkon mchog gsum gyi thugs rje'i bdud rtsi'i snang ba la dga' mgur spyod pa'ang mnga' bdag chos kyi rgyal po 'di nyid kyi bka' drin kho na yin pa rjes su dran pa'i dad mos dang bcas te maN+Dal phul /
rig 'dzin bla ma 'jam pa'i dbyangs dang tha mi dad pa la gsol ba gdab pa 'di'i rjes zlos mdzod /
e ma sangs rgyas thams cad kyi //
mkhyen rab ye shes gcig bsdus pa //
bla ma 'jam dpal dpa' bo yis //
byin gyis brlab pa mdzad du gsol //
lan gsum /
de nas dkyil 'khor phyi 'jug gi slad du /
sngon chad bla ma ye shes sku can ma mjal ba'i mtshon byed du mig dar 'ching mdzod /
tsak+Shu b+han+d+ha wa ra ma na ye swA hA/
ye shes rigs lnga'i bla ma dang gzod mjal ba'i phyag rten du rin po che'i me tog gi phreng ba thogs par mos shig
/a khaM wi ra hU~M/
rje btsun dpal mgon bla ma skyabs gnas kun 'dus su shes pas 'di nas byang chub bar rang gzhan yid can rgya mtsho'i sgo gsum 'jug pa gcig pas skyabs su 'gro ba'i yid ches dad pa rtse gcig pas 'di'i rjes zlos mdzod /
a /
gzod nas stong pa sogs gsum /
mkha' khyab kyi yid can kun brtags 'khrul pa'i mun pa bsal nas las nyon gyi khol por mi 'phyan par rang byung gdod ma'i grol gzhir dbugs dbyung ba'i ched byin rlabs nang gi smin byed bla ma'i rdo rje gsum gyi rnal 'byor lam du byed snyam du sems bskyed pa 'di'i rjes zlos /
hoH
las nyon gzhan dbang sogs gsum /
rgyud rnam par dag pa'i phyir gsag sbyang gi snying po yan lag bdun pa thun mong dang thun min gyi dmigs rnam dang ma bral bas 'di'i rjes zlos /
oM AHhU~M/
ye shes lus can sogs gsum /
rgyud sdom pa dang ldan par bya ba'i phyir bde gshegs rgyal ba sras dang bcas pa'i spyan sngar sangs rgyas kun gyi bgrod pa gcig pa'i lam sdom pa gsum gyi gnang bkag rnams tshul bzhin bzung zhing bsrung nas /
de bzhin gshegs pa'i spyod yul rlabs po che la slob snyams pas 'di'i rjes zlos mdzod /
bde bar gshegs pa khyed ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya ni //
srog gi phyir yang mi gtang ngo //
rdo rje rgyal pos byin rlabs mdzod //
lan gsum /
de nas nang 'jug gi thog mar ye shes pa dbab pa'i phyir dmigs pa 'di bzhin mdzod /
las sngags kyis bsang /
shUn+ya tas stong par sbyangs rjes /
gnyis snang gi chos thams cad mi dmigs 'od gsal stong pa nyid kyi ngang du sbyangs /
de las ye shes kyi rnam rol snod bcud dag pa rab 'byams rang snang ye shes kyi 'khor lo'i bkod pa tshad med pa mgon po kun tu gzigs kyi zhing bzhin 'byams klas pa'i dbus su /
khyed rang gi sems nyid a dkar po zla ba ltar dkar ba yongs su gyur pa sangs rgyas thams cad kyi mkhyen gnyis ye shes gcig tu 'dus pa'i phyag rgya snang stong sgyu ma lta bu'i sku 'jam dpal gzhon nu khri srong lde'u btsan zhi 'dzum mtshan dpe'i gzi byin rab tu 'bar zhing lang tsho blta na sdug pa'i gzhon nu'i ngang tshul can /
dar dkar gyi la thod dang rin po che'i prog zhu nor bu'i tog can /
za 'og gi na bza' rin po che'i rgyan chas sogs sa'i tshangs pa chen po'i rgyan chas du mas spras pa'i phyag gnyis thugs kar chos 'chad kyi phyag rgyas ut+pa la'i sdong bu 'dzin pa'i 'dab ma snyan g.yas g.yon gyi thad kar kha phye ba'i ze'u 'brur ral gri dang glegs bam gyis mtshan pa /
zhabs zung pad zla'i steng na rgyal po rol stabs kyis bzhugs pa'i gdan gsum rdo rje'i dkyil 'khor chen po yongs su rdzogs pa'i bdag nyid can du gsal ba'i gnas gsum du oM AHhU~M gis mtshan par mos nas /
ye shes kyi 'khor lo'i rdo rje gsum gyi gzi byin dbab pa'i slad du /
thugs dbus ye shes sems dpa' rje btsun 'jam dpal gzhon nu ston zla ltar rab tu dkar ba'i thugs srog d+hIHyig las byung ba'i 'od zer gyi snang bas mkha' dbyings khyab par brdal bas /
sku gsum bla ma'i lha tshogs rtsa gsum skyabs yul rgya mtsho'i 'khor dang bcas pa lha sngags phyag mtshan gyi rnam rol 'byams klas pa spyan drangs nas sib sib thim pas rdo rje'i ye shes mngon du gyur pa'i mos pa mdzod /
spro na las byang gi byin 'beb dang /
oM a ra pa tsa na d+hIH
dz+nyA na A we sha ya a AH
zhes yang yang brjod pas dbab cing tiSh+Tha badzras brtan par bya /
sngar byin pa'i me tog de nyid bla ma dkyil 'khor rgya mtsho'i khyab bdag tu bzhugs pa'i sku la phul bar mos la sngags 'di'i rjes zlos bcas me tog bla ma'i sku la dor mdzod /
puSh+pe pra tIts+tsha hoH
de ltar phul bas me tog dgyes pas bzhes la slar dbang rtags cod pan gyi tshul du spyi bor bcing par mos mdzod /
pra ti g+h+rih+Na i maM satwa ma hA ba la /
mig thur thogs la /
slob dpon gyi thugs ka nas ye shes kyi 'od zer gser gyi thur ma lta bus ma rig 'khrul pa'i sgrib g.yogs bsal nas ye shes kyi lha zhal mngon sum du mthong bar mos mdzod /
dz+nyA na tsak+Shu pra be sha ya phaT/
mig dar bsal /
sgrib med ye shes kyi snang ba rnam par rgyas pa'i spyan thob pas rje btsun rig 'dzin bla ma'i dkyil 'khor rten brten pa dang bcas pa mngon sum du mjal bar mos pas dad spro bskyed mdzod /
de dag gi sngon 'gro phyi nang gi 'jug pa'i chos rnams legs par grub pas snod rung du byas nas /
dngos gzhi'i dbang bskur ba la sku gsung thugs ye shes rdo rje'i byin rlabs 'pho ba'i dbang bzhi zhu ba'i slad du gsol ba 'debs pa 'di'i rjes zlos mdzod /
rdor sems gtso bo khyod la 'dud //
thar lam chen po bdag 'dod de //
de nyid dbang dang dam tshig rnams //
mgon po dpa' bor skyabs song na //
theg chen khang par gzhug pa dang //
mkhyen rab ye shes bdag la stsol //
lan gsum gyis gsol ba btab pas /
mdun gyi slob dpon smin mtshams nas //
oM yig dkar po grangs med spros //
slob ma'i smin mtshams oM la thim //
bum dbang bskur ba'i snod rung gyur //
ces byin brlabs te /
mdun gyi bla ma'i thugs ka nas 'od zer lcags kyu lta bu 'phros pas gdan gsum tshang ba'i dbang gi lha tshogs nam mkha' gang ba badzra sa mA dzaH
oM badzra ar+g+haM nas shab+da AHhU~M/
zhes mchod de /
byang chub rdo rjes sangs rgyas la //
mchod sbyin ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
ces gsol ba btab pas /
dbang gi lha rnams kyis bkra shis pa'i rnam pa du ma dang bcas te rin po che'i bum pa bdud rtsis gang bas spyi bo nas phyi phan pa bum pa'i dbang bskur bar gyur /
bum pa spyi bor bzhag la /
oM/
sangs rgyas kun gyi ye shes sku
/'jam dpal gzhon nu khri srong rje //
mdun gyi nam mkhar mngon gshegs te //
me tog char 'beb rol mo 'khrol //
shis brjod rdo rje'i glu len bzhin //
rnam par rgyal ba'i bdud rtsi'i chus //
deng 'dir khyod la dbang bskur bas //
nyon mongs shes bya snyoms 'jug gi
/sgrib pa'i dri ma kun bsal nas //
phung po khams dang skye mched tshogs //
gdan gsum lha skur dag par shog
/ka la sha a b+hi Shany+tsa oM/
zhes pas dbang bskur bdud rtsi'i chus //
lus gang dri ma kun dag ste //
zab gsal dbyer med lha yi sku
/chu zla 'ja' tshon lta bur gyur //
zhes lha sku'i gsal snang la sems cung zad gzung bas byin rlabs brtan par bya /
nam mkhar bzhugs pa'i dbang gi lha rnams kyang dzaHhU~M baM hos slob ma la bstim nas /
des rnam smin gyi lus sku rdo rje de bzhin gshegs pa'i rigs su smin par byas pa'o //
gsung rdo rje'i byin gyis brlab pa'i phyir /
slob ma'i snying kag ye shes sems //
de yi thugs kar shes rab kyi //
'khor lo rtsibs drug lte ba ru //
ral gri chang bzung d+hIHsa mtshan pa //
de nyid thig le dkar ser gyur //
rtse gcig yid kyis mnyam gzhag nas //
rten dang brten pa'i dkyil 'khor pa //
nam mkha' gang bar spro zhing bsdu //
zhes gsungs pa'i dmigs pa yang yang bskyar /
byin rlabs brtan byed bzlas lung sbyin pa'i slad du ye shes sems dpa'i thugs kar 'khor lo rtsibs drug pa'i lte bar ral gri'i chang bzung la gnas pa'i d+hIHyig las bsnyen sgrub kyi sngags rnams rgyu skar gyi phreng ba bzhin byung ba rig 'dzin bla ma'i zhal las byung /
slob ma lhar gsal ba'i khar zhugs pa snying ga'i d+hIHyig la thim par mos la bsnyen sgrub kyi sngags 'di'i rjes zlos mdzod /
oM a ra pa tsa na d+hIH
lan gsum /
oM AHmany+dzu shrI brah+mA de wa puSh+pa sarba pra dz+nyA dz+nyA na sid+d+hi hU~M:
zhes mtshan sngags lan gsum bzla /
des ngag smra brjod gsung rdo rje rlung sngags dbyer med du smin par byas pa'o //
thugs ye shes kyi dgongs pa ngo sprad pa'i slad du /
dug gsum rtog pas ma bslad pa'i ma bcos gnyug ma de nyid ye shes don gyi bla ma rang sems gnyug ma'i gshis las gshegs bzhugs bral ba'i ngang du mnyam par zhog mdzod /
des yid thugs rdo rje'i ye shes su smin par byed pa ste /
de dag ni nang nus pa 'jug pa'i dbang zhes bum dbang gi rjes 'brel du bskur ba'o //
de ltar bum pa'i dbang bskur pas lus kyi sgrib pa dag
/bum pa'i dbang thob /
bla ma sku rdo rje snang ba lha'i dkyil 'khor lam du byed pa la dbang /
'bras bu sprul pa'i sku thob pa'i skal pa can du byas pa'o //
gnyis pa gsang ba'i dbang bskur ba'i slad du /
slob dpon mgrin pa'i AHdmar spros //
slob ma'i mgrin par thim pa'i mod //
'jam dpal ye shes sems dpa'i sku
/snang stong chu zla lta bur gsal //
zhes bla slob gnyis ka khyab bdag 'jam dpal rdo rje zhi ba longs sku'i bla ma yab yum du gnas gyur pa la /
mdun gyi bla ma yab yum snyoms par zhugs pa'i byang chub sems kyi bdud rtsi lce la bzhag par mos /
b+han+dza'i bdud rtsi khar byin la /
AH
snang ba rang gsal many+dzu shrI//
zab mo stong pa dbyangs can lhar //
snyoms 'jug bde ba'i 'od dang sgras //
sangs rgyas thams cad spyan drangs nas //
zhal zhugs thugs kar 'od du zhu //
nor bu'i lam nas pad+mar 'khyil //
smra med bde ba'i byang chub sems //
rdo rje'i dam tshig rmad po ches //
deng 'dir khyod la dbang bskur bas //
las rlung nyi khri chig stong kun //
snying dbus mi shigs thig ler thim //
gzhom du med pa'i nA da'i sgra
/gsung gi rdo rjer rdzogs par shog
/b+ho d+hi tsit+ta ma hA su kha a b+hi Shiny+tsa AH
zhes brjod de byin pa'i bdud rtsi oM AHhU~M gis myang ba las //
lus sems zag med bde bas tshims /
khyad par gtum mo 'bar ba'i mes //
haM yig zhu bde bde chen gyis //
gnyis snang rtog pa bsal bar bsam //
bde gsal mi rtog pa'i ye shes skyes brtan gong 'phel du bya ba'i phyir rlung ro lan gsum bsal zhing rlung 'byung 'jug gnas gsum dang sbyar ba'i rdo rje'i bzlas pas bum pa can zungs shig
/bum can bdun nam gsum tsam bya /
de ltar gsang ba'i dbang bskur pas ngag gi sgrib pa dag
/gsang ba'i dbang thob /
bla ma gsung rdo rje grags stong sngags kyi dkyil 'khor lam du byed pa la dbang /
'bras bu longs sku thob pa'i skal pa can du byas pa'o //
gsum pa shes rab ye shes kyi dbang gi slad du /
slob dpon thugs ka'i hU~M mthing spros //
slob ma'i snying gar thim pa'i mod //
phyag rgya zil gnon he ru ka
/be con thod khrag bsnams par gyur //
slob ma 'jam dpal khro bo'i skur gnas gyur pa la /
slob dpon gyi thugs ka nas ngo bo rdo rje'i yum chen bai tA li la rnam pa rig ma lang tsho'i mdzes pa phul du phyin pa'i srin lag nas bzung ste gtad par mos la /
sin+d+hu ra'i me long gtad de /
hU~M/
zab mo stong nyid rnam thar gsum //
gsal ba sna tshogs gzugs su shar //
dus gsum sangs rgyas thams cad kyi //
thar pa bsten pa'i lha mo 'di /
khyer cig 'jam dpal he ru kaH
khyer la rdo rje'i brtul zhugs kyis //
srid pa dag byed dga' ba bzhi'i //
ye shes bzhi po mtshon pa las //
'khor 'das chos rnams thams cad kun //
byang chub sems su ro gcig pa'i //
dpe yi lhan skyes mngon gyur nas //
thig le dbu mar smin par shog
/pra dz+nyA dz+nyA na a b+hi Shiny+tsa hU~M/
sin+d+hu ra'i thig le snying gar dgod /
'du shes gsum gyi rab sbyar bas //
dga' bzhi'i rgyu 'bras mthar son te //
bcu drug phyed phyed lhan skyes che //
bsam mi khyab pa'i ngang du 'jog
/de ltar shes rab ye shes kyi dbang bskur pas yid kyi sgrib pa dag
shes rab ye shes kyi dbang thob /
bla ma thugs rdo rje bde stong pho nya'i rnal 'byor lam du byed pa la dbang /
'bras bu chos sku thob pa'i skal pa can du byas pa'o //
dbang bzhi pa tshig dbang rin po che'i don du /
slob dpon thugs dbus a dkar las //
a yig gnyis pa dpag med 'phros //
slob ma'i snying nang char ltar babs //
ye shes chen po'i byin thob bsam //
rdo rje'i tshig gi don ngo sprod pa ni /
a /
ltos shig rang gi sems la ltos //
chos kun sems kyi rten 'brel te //
sems nyid skye 'gag gnas gsum bral //
zab mo stong pa nyid kyi ngang //
gsal cha 'gag med cir yang shar //
shar tsam nyid nas dbyings su grol //
zab gsal dbyer med phyag rgya che //
blo 'das gnyug ma'i gnas lugs ltos //
spro bsdu bsal bzhag bral bar zhog
/ma yengs 'dzin med lam du khyer //
mnyam rjes khor yug chos sku'i klong //
don gyi lhan skyes mngon gyur shog
/d+harma d+hA tu a b+hi Shiny+tsa a a a /
zhes brjod la /
mi g.yo mi smra brjod bral ngang //
mnyam par bzhag mthar slob ma rnams //
a yig dkar por 'od du zhu //
bla ma'i thugs kar dbyer med thim //
thugs yid ro gcig 'dres par bsam //
a a a /
zhes nyams bskyangs te klod pa'i ngang /
slob dpon gyis phaT ces drag la thung ba brjod pas rig pa hur phyung ste rig rtsal spar la thugs yid bsres /
de ltar dbang bzhi pa bskur pas snang gsum 'pho ba'i sgrib pa dag
dbang bzhi pa thob /
bla ma ye shes rdo rje 'od gsal de kho na nyid kyi rnal 'byor sgom pa la dbang /
'bras bu ngo bo nyid sku mngon du byed pa'i skal pa can du byas pa'o //
de dag gis byin rlabs bla ma sku bzhi'i dkyil 'khor du dbang bzhi legs par thob pas snang grags rig pa rdo rje bzhi'i lam byed dang ma bral bas dam tshig tshul bzhin srung snyam pas khas blang ba 'di'i rjes zlos /
gtso bos ji ltar sogs /
maN+Dal dang lus 'bul /
dge bsngo rnams byas la slob ma grol /
slob dpon tshogs kyi mchod pa sogs rjes kyi las rim rnams mthar dbyung bar bya'o //
ces pa'ang rang lo drug cu rtsa dgur son pa sa rta lor ris med bstan 'gro'i zhabs tog tu rin chen gter mdzod chen po'i chos kyi ring bsrel 'phrul par du bskrun pa'i skabs pad+ma'i e waM chos sgar gyi byang 'dren bla ma pad+ma bkra shis nas bskul ba bzhin zab gsang bdud rtsi'i nying khu 'di nyid la mtshams sbyor gsar spros kun gzigs 'jam dbyangs bla ma chos kyi blo gros las bka' drin thob pa'i phyag bzhes ltar /
gangs can mtha' 'dul gyi gtsug lag khang spa gro skyer chu lha khang nas rgyal khams pa 'jigs med mkhyen brtse'i 'od zer gyis bris pa 'gro kun rab 'byams rgyal ba rgya mtsho'i mkhyen brtse nus pa'i ye shes kyi thig ler mngon par byang chub pa'i rgyu kho nar gyur cig /

//
