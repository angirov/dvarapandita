@#//
rtsa gsum tshe yi zab pa las /
rtsa ba'i dbang bskur gyi chog khrigs rin chen myu gu zhes bya ba bzhugs so //
rtag pa'i rdo rje bum pa sku //
rtsa gsum phyag rgyar snang ba yang //
dngos gcig khyab bdag bla ma'i gshis //
rig stong rang zhal mjal bas 'dud //
rtsa gsum tshe yi zab pa yi //
smin byed rab gsal cho ga'i khrigs //
gter 'byin shing rta'i zhal lung bzhin //
dang po'i las can don du 'god //
bka' rnams 'dus pa zab pa skor bdun gyi nang tshan /
rtsa gsum tshe yi zab pa'i smin byed kyis skal ldan rjes su bzung ba la don bzhi /
sgrub rdzas chas 'jug
/sgrub thabs gsal 'debs /
bsgrub bya smin byed /
sgrub pa'i mtha' rgyas so //
dang po ni /
bskyed rdzogs las su rung ba'i rnal 'byor pas /
tshes bcu la sogs pa'i dus bzang por stegs bu khebs ldan dbus maN+Dal la rdul tshon gyis pad+ma 'dab bzhi phyogs mdog lte ba mthing ga
/de rgyab rin chen zur brgyad rdor ra me 'od sna lngas bskor ba'i pho brang /
gnam bab ma'i tshul du bzhengs pa'am /
mi nus na me tog dmar po'i tshom bu lnga bkod pa'i steng many+dzi la bum pa bcud ldan mgul chings dmar po can gyi khar /
ka pA la mtshan ldan chang dang mngar gsum sbyar bas bkang ba la bdud rtsi chos sman gyi phab btab pa'i khar /
me long sin+d+hu rar chos 'byung la yum sngags bris pas bcad pa'i steng du shel rdo dang gu ru'i sku 'bag byin rlabs ldan pa bzhugs su gsol /
rgyab phyogs kyi dbus su bla ma'i gtor ma rin chen 'bar ba /
de'i g.yas su sger srung gi spungs gtor dang sman thod /
g.yon du gter srung dregs pa sde lnga'i rgyun 'bul zlum gtor dkar po theb ril can lnga tshar dang rak+ta'i snod /
dkyil 'khor gyi mdun du tshe 'brang bum gzugs dang /
de'i mdun du chu gnyis nyer spyod lnga phreng tshar du bsham /
las bum /
dkar bgegs chad brtan sogs gtor ma dang /
tshogs kyi yo byad /
DA dril spos gul yungs thun me tog sogs nyer mkho'i rigs kyang grabs su tshud par bya'o //
gnyis pa ni /
chos sku kun bzang dang dus gsum sangs rgyas te gter gzhung gnyis dang /
brgyud pa'i gsol 'debs sngon du 'gro bas /
sgrub khog ltar sngon 'gro dkar gtor /
thugs rje chen po las byung ba'i skyabs sems tshogs gsag kha bsgyur can lan gsum gsum /
bgegs gtor byin rlabs 'gug bsngo dang /
phrin las sngon 'gro'i spyi chings ltar bgegs bskrad pa nas mthar chags su btang ba'i mchod pa byin rlabs grub mtshams /
sgrub gzhi bde gshegs snying po rang bzhin rnam dag nyid rnam pa thams cad par shar bas mkha' khyab kyi snod dang bcud du snang zhing zhen pa thams cad mtshan ma'i sgrub rdzas kyis mtshon te cho ga gsum gyis dam tshig gi dkyil 'khor bdag mdun dbyer med du gsal btab pa la /
gzhi gnas lhun grub kyi ye shes pa bcug ste rang byung rang shar gyi mchod bstod thugs dam skul ba'i bzlas pa bcas bya ba'i slad du /
rtsa gsum sgrub thabs kyi ting nge 'dzin rnam gsum nas brtsam mthar chags su btang ba las /
rtsa gsum bzlas pa cha snyoms te ci 'grub mthar las bzhi'i sham can cung zad bzla /
mda' dar g.yab la tshe 'gugs tshe rgyas gdab bcas grub pa dang /
gzungs thag sbrel te /
bum pa dang pad+ma b+hany+dza rang byung gi gzhal yas khang du bcud rtsa gsum yab yum snyoms par zhugs pa'i byang sems bdud rtsi'i rgya mtshor 'khyil par gyur /
ces mos la rtsa gsum snying po'i tshul bzla /
las bum sgrub pa zab bdun spyi ltar bya /
dam can spyi gtor /
dregs pa sde lnga /
gter gzhi bcas grub mtshams /
phrin las mjug gi spyi chings ltar tshogs byin rlabs nas zhal bstab yan song ba dang /
rig pa'i me tog dor ba tsam mam /
rang nyid dpal gyi sku gnyis par logs su phye bas thugs rje chen po ltar ting 'dzin gyi bdag 'jug blangs la bdag nyid nus ldan du bya'o //
gsum pa la gnyis /
dkyil 'khor du 'jug pa dang /
dbang bskur ba dngos so //
dang po ni /
slob ma rnams khrus nas dbyung bgegs gtor bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
oM AHhU~M/
gsum /
sarba b+hUta A kar+Sha ya dzaHsa mgron bkug
/sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
lan gsum gyis bsngo /
hU~M:
rnal 'byor chen po'i sogs spyi chings ltar dang /
gu gul yungs thun rol mo bcas pas bgegs bskrad /
hU~M:
nga ni las kyi he ru ka :
sogs kyis mtshams bcad /
me tog bkye bsdu byar gzhug la /
nam mkha' dang mnyam pa'i sems can thams cad kyi don du rnam pa thams cad mkhyen pa sangs rgyas kyi go 'phang thob par bya /
de'i ched du rtsa ba gsum gyi byin rlabs dbang bskur gyi rim pa gsan la tshul bzhin du nyams su blang bar bgyi'o snyam pa'i thugs bskyed la gsan par zhu /
de'ang 'o skol gyi ston pa thabs mkhas la thugs rje chen po dang ldan pa de nyid kyis /
gdul bya'i bsam pa dang rjes su mthun pa'i chos kyi bdud rtsi bsam gyis mi khyab pa zhig bstan pa thams cad kyang /
bsdu na theg pa dgu'am /
de yang rgyu 'bras kyi theg pa gnyis su 'du ste /
kun byed rgyal po las /
theg pa rnam pa gnyis yin te //
mtshan nyid rgyu yi theg pa dang //
'bras bu rdo rje theg pa 'o //
zhes gsungs pa ltar /
theg pa chen po pha rol tu phyin pas bden gnyis la bzang ngan blang dor du blta ba las /
'dir kun rdzob tu'ang chos rnams la mi gnyis pa'i bsam spyod dang ldan pas 'bras bu'i ngo bo snang stong zung 'jug gi chos sku rtogs par byas la /
ting nge 'dzin gyis goms par byed pa'i phyir 'bras bu lam byed kyi khyad par du 'phags pa gsang sngags rdo rje theg pa yin /
de ltar yang slob dpon sangs rgyas gsang bas /
thabs kyi theg pa chen por ni //
rnam par byang dang sdug bsngal dag
/kun rdzob tu yang dbyer med de //
lta ba mtho dman de tsam mo //
zhes gsungs /
de yang gangs can gyi ljongs 'dir gsang sngags gsar rnying gnyis su grags pa'i gsar ma las che ba drug ldan gyis khyad par 'phags pa gsang sngags rnying ma yin /
de la'ang phyi thub pa rgyud kyi theg pa kri yog sde gsum dang /
nang pa thabs kyi rgyud kyi theg pa bskyed rdzogs rnam pa gsum ste drug tu dbye ba'i rang skad thun mong ma yin pa las nang rgyud /
de la'ang rgyud sde dang sgrub sde gnyis las /
'dir sgrub sde'i sde tshan du gtogs shing /
rgyud lung man ngag gsum ka'i snying po gcig tu bsgril ba lta bu /
zab pa las kyang ches zab pa'i gdams pa yin /
de yang spyir snga 'gyur rdo rje theg pa la bka' gter gyi babs so gnyis su bzhugs pa las /
'dir bka' ma las /
bka' bab lung bstan /
smon lam dbang bskur /
mkha' 'gro gtad rgya ste /
khyad par gyi brgyud pa gsum dang /
gtso bor brgyud thag nye zhing /
gter yig gi dpe dpang mnga' bas khungs btsun pa dang /
gang la gang 'dul gyi dus dang 'tsham par mngon du snang ba'i phyir zab lam nub pa med pas khyad par du 'phags pa gter gyi phyogs su gtogs pa yin /
de yang dus gsum gyi rgyal ba thams cad kyi gsung rdo rje'i bdag nyid mngon rdzogs ston pa 'od dpag tu med pa'i ngo bo las ma g.yos bzhin du thugs rje'i rang rtsal ma 'gag pa'i cho 'phrul nang ltar 'phags pa spyan ras gzigs dbang phyug dang dpal chen rta mgrin dbyer med pa'i bdag nyid /
phyi ltar na slob dpon chen po pad+ma saM b+ha wa'i rnam rol du bstan nas gdul bya mtha' yas pa'i don mdzad pa las /
bye brag 'dzam bu'i gling 'dir thub pa'i dbang po'i rgyal tshab tu d+ha na ko sha'i rgya mtshor pad sdong las sku 'khrungs pa'i tshul bstan te /
rgya bod kun tu sangs rgyas kyi bstan pa la ston pa gnyis pa lta bur gyur cing /
khyad par bod kyi gdul bya la thugs brtse bas shin tu zab pa'i gdams ngag mtha' yas pa zhig skal ldan rje 'bangs rnams la bstan cing /
de rnams bod yul stod smad kun tu ming can ming med kyi gter kha grangs las 'das par sbas te /
ji srid rgyal ba byams pa'i bstan pa ma byung gi bar de srid du gter chos dang gter 'byin rgyun mi chad par 'byung bar lung gis bstan pa bzhin bstan zhabs gter gyis skyong ba mngon sum du grub pa las /
'dir skabs su bab pa ni /
bod du mdo sngags kyi bshad grwa sgom grwa legs par tshugs pa'i rjes thog tu o rgyan rin po che las can dag pa'i 'khor dang bcas te khams kyi stod smad mtha' dag zhabs kyis bcags shing byin gyis rlob pa'i skabs su /
khams phyogs gnas chen nyer lnga'i ya gyal gsung gi yon tan gyi gnas mchog nam mkha' mdzod du gsang sngags phyi nang thams cad kyi yang zab snying po bcud du dril ba'i gdams pa bka' 'dus chos kyi rgya mtsho'i dkyil 'khor chen po zhal phyes te smin grol las rab 'byams dang bcas pa'i gdams pa dpag tu med pa gnang /
'khor bcas lo bdun du sgrub pa mdzad cing so sos grub pa'i rtags khyad par can re bstan pa'i mthar phyag dpe thams cad shog bu rigs lnga la 'phrul gyi yi ger btab ste gter gnas bdun du rgyas btab /
rtsod dus snyigs ma sum cu kha ral gyi dus su skyes bu so sos 'don par bka' gtad smon lam gyis mtshams sbyar ba dus su son te /
lha sras 'bring po dam 'dzin mu rub btsad po'i rnam par 'phrul pa sprul pa'i gter ston chen po mchog gyur bde chen gling pas /
sku'i gsung gi gnas mchog 'og min karma'i rgyab ngos dam can brag gi g.yas zur nas skal ldan bdun gyis mthong lam du gnam lcags kyi phur sgrom khru gang ba ngo mtshar ba'i ltas dang bcas spyan drangs pa las byung ba rtsa ba dang /
sprul pa'i gnas mchog nam mkha' mdzod nas gu ru'i sku tshab /
dam rdzas rol pa chen po sogs dang lhan cig spyan drangs pa'i yan lag mtha' rgyas kyi skor bcas gung bsdebs pas sngon chad sa steng du ma byung ba'i dam chos zab pa skor bdun du grags pa ngo mtshar rmad du byung ba'i chos sde chen po las /
rtsa gsum tshe'i zab pa'i rtsa ba'i dkyil 'khor du smin byed kyi rim pa zab mo sgrub pa la slob dpon gyis bgyi bar 'os pa rnams sngon du grub zin pas /
khyed rang slob ma rnams kyi ngo skal du gyur pa byin rlabs dbang bzhi'i rim pa zab mo zhu ba'i yon du maN+Dal 'bul 'tshal /
zhes mtshams sbyar la maN+Dal 'bul du gzhug
/bla ma dang dkyil 'khor gyi gtso bo tha mi dad pa'i drung du mi phyed dad pa'i gdung shugs drag pos thal mo me tog dang bcas gsol ba 'debs pa 'di'i rjes zlos mdzod /
ho :
rdo rje 'dzin pa dgongs su gsol :
rtsa ba gsum gyi dkyil 'khor du :
sku gsung thugs dang ye shes su :
bdag nyid smin par mdzad du gsol :
lan gsum /
theg pa chen po'i lam gyi gzhi skyabs su 'gro ba dang sems bskyed pa'i slad du /
bla ma dang dkyil 'khor gyi gtso bo gnyis su med pa'i steng gi cha la brgyud pa'i bla ma rnams dang mtha' skor du yi dam dkyil 'khor gyi lha tshogs sangs rgyas dang byang sems dpa' bo rnal 'byor ma'i tshogs thams cad sprin phung gtibs pa bzhin bzhugs par bsams la /
bdag gzhan sems can thams cad byang chub ma thob kyi bar du skyabs su mchi'o snyam pa'i sgo nas 'di'i rjes zlos mdzod /
na mo :
bdag sogs sems can sdug bsngal grol don du :
byang chub bar du skyabs su bzung ba'i gnas :
bla ma o rgyan pad+ma dkon mchog gsum :
yi dam mkha' 'gro'i tshogs la skyabs su mchi :
lan gsum /
sems can thams cad sangs rgyas kyi go 'phang la 'god par bya /
de'i ched du lam zab mo rtsa ba gsum gyi dkyil 'khor du zhugs nas nyams su blang bar bgyi'o snyam pas 'di'i rjes zlos mdzod /
bdag ni sngon gyi rgyal ba'i mdzad pa bzhin :
sems can kun gyi don rab brtson par bya :
sems can ma brgal bsgral dang ma grol dgrol :
sems can dbugs dbyung mya ngan 'das 'god bya :
'gro rnams bde ldan sdug bsngal bral ba dang :
'phags pa'i bde thob btang snyoms la gnas shog :
lan gsum /
rgyud rnam par dag par bya ba'i slad du tshogs zhing de dag gi spyan sngar /
lus zhing gi rdul snyed du sprul te phyag 'tshal ba dang mchod pa'i sprin spro ba /
sngar byas sdig ltung rnams la gnong 'gyod drag pos bshags shing sdom pa /
dge ba la rjes su yi rang ba /
chos kyi 'khor lo bskor bar bskul ba /
mya ngan las mi 'da' bar gsol ba 'debs pa /
dge ba de dag dmigs med 'khor gsum yongs su dag pa'i tshul gyis byang chub mchog tu bsngo ba rnams bgyid snyam pa'i sgo nas 'di'i rjes zlos mdzod /
phyogs bcu'i rgyal ba sras bcas 'dir byon la :
'pho 'gyur 'bral med klong du bzhugs su gsol :
ye nas rnam dag ngang du phyag 'tshal lo :
chos nyid rnam rol mchod sprin rgya mtshos mchod :
ma rig sdig pa'i las bgyis mthol lo bshags :
dbyings rig 'du 'bral med la yi rang ngo :
khyab brdal phyogs lhung bral ba'i chos 'khor bskor :
dus gsum rtag par mya ngan mi 'da' bzhugs :
dmigs med dge tshogs mkha' mnyam 'gro la bsngo :
rtsa gsum bla ma'i go 'phang myur thob shog :
de nas ye shes kyi dkyil 'khor du 'jug pa'i sbyor ba dam la bzhag pa 'di la snyan gtod 'tshal /
rdo rje mgor bzhag
/dam chu khar byin la /
hU~M:
'di ni rdo rje'i gsang ba gsum :
bla med yang gsang dkyil 'khor 'di :
gnas khang 'di yi phyi rol du :
dam med rnams la smra mi rung :
nyams na chu 'dis sreg par byed :
ma nyams dngos grub thams cad thob :
oM badzra sa ma ya rak+Sha :
dam tshig gi gnas la tshul bzhin du bslab par bgyi'o snyam pas 'di'i rjes zlos mdzod :
i dan na ra kan :
de nas ye shes pa dbab pa yin pas /
khyed rang rnams lus kyi gnad skyil krung drang por srongs /
ngag rlung kha sbyor du chings /
sems gnad dmigs pa ma yengs pas 'di bzhin du mdzad par zhu /
bsang sbyang /
stong pa'i ngang las pad nyi'i steng du slob ma rnams dpal rta mgrin sku mdog dmar po zhal gcig phyag gnyis gri thod 'dzin pa spyi bo nas rta skad 'tsher zhing dur khrod kyi chas rnams rdzogs pa zhabs gnyis gar stabs su bzhugs pa'i thugs kar nyi ma'i steng du hrIHyig mar me lta bu gsal zhing /
slob dpon la dad pa dung sems bskyed pa'i rkyen gyis thugs ka nas 'od zer 'phros /
lho nub srin po'i yul zangs mdog dpal ri'i rtse mo pad+ma 'od kyi gzhal yas nas o rgyan gyi rig 'dzin pad+ma 'byung gnas rtsa ba gsum gyi dkyil 'khor rgya mtsho dpag tu med pa'i 'khor gyis bskor te rgya mtsho chen po las sprin chen langs pa ltar lho nub kyi nam mkha' la byin thibs se byon te slob bu'i spyi bo'i nam mkha' la bzhugs par bsam zhing /
thod pa ltag sprod 'khrol /
spos dri zhim po btul la dbyangs snyan pos /
hU~M:
gnas 'og min chos dbyings pho brang nas :
chos sku'i bla ma gshegs su gsol :
chos sku kun bzang gi ngo bor bzhengs :
rdo rje 'chang gi rnam par byon :
dpal gsang ba 'dus pa gshegs su gsol :
bdag yid gdung bas gsol ba 'debs /
bla ma khyed dang mnyam par byin gyis rlobs :
bu yi ye shes nyams rtogs spel :
dus da lta nyid du dbang chen skur :
gnas bde ba can dang po ta la :
longs sku'i bla ma gshegs su gsol :
'od dpag med kyi ngo bor bzhengs :
spyan ras gzigs kyi rnam par byon :
dpal tshe dpag med pa gshegs su gsol :
bdag yid gdung bas gsol ba 'debs :
bla ma khyed dang mnyam par byin gyis rlobs :
bu yi tshe srog brtan pa dang :
dus da lta nyid du tshe dbang skur :
gnas pad+ma 'od kyi gzhal yas nas :
sprul sku'i bla ma gshegs su gsol :
pad+ma thod phreng gi ngo bor bzhengs :
rtsa ba'i bla ma'i rnam par byon :
re ltos can rnams gshegs su gsol :
bdag yid gdung bas gsol ba 'debs /
bla ma khyed dang mnyam par byin gyis rlobs :
bu yi ye shes nyams rtogs spel :
dus da lta nyid du dbang chen skur :
gnas pad+ma dbang gi dur khrod nas :
yi dam lha tshogs gshegs su gsol :
dpal zhi khro'i lha tshogs ngo bor bzhengs :
rtsa ba'i yi dam gyi rnam par byon :
lha dbang chen rta mgrin gshegs su gsol :
bdag yid gdung bas gsol ba 'debs :
lha khyed dang mnyam par byin gyis rlobs :
bu yi tshe srog brtan pa dang :
dus da lta nyid du dngos grub stsol :
gnas dag pa mkha' spyod kyi gzhal yas nas :
mkha' 'gro'i tshogs rnams gshegs su gsol :
yum kun tu bzang mo'i ngo bor bzhengs :
ye shes mtsho rgyal gyi rnam par byon :
yum rdo rje phag mo gshegs su gsol :
bdag yid gdung bas gsol ba 'debs :
ma khyed dang mnyam par byin gyis rlobs :
bu yi tshe srog brtan pa dang :
dus da lta nyid nas bar chad sol :
zhes brjod cing rtsa ba gsum gyi rtsa sngags rnams bzla /
ye shes pa rnams khyed rang la sib sib thim pas byin gyis brlabs pa'i rgyun de nyid byang chub ma thob kyi bar du brtan par gyur pa'i mos pa mdzod /
tiSh+Tha badzra :
ces rdo rje spyi bor bzhag
/des dkyil 'khor du 'jug pa'i chos rnams legs par grub pas sngon 'og min du mthar lam la zhugs pa dang skal ba mnyam pa yin te /
mnyam sbyor las /
rdo rje sems dpa' la sogs pas //
'khor lo mngon du snang ba yi //
bsod nams rtag pa gang yin pa //
phyis byas pa 'ang de bzhin no //
zhes gsungs so //
gnyis pa dbang la dngos dang mtha' rten tshe'i byin rlabs sbyin pa'o //
dang po ni /
zhugs nas dngos gzhi dbang bskur zhu ba'i yon du maN+Dal phul /
bum pa thogs la /
de yang rig 'dzin 'dus pa rtsa ba'i rgyud las /
rdul tshon me long bum pa dang //
gtor ma la sogs rdzas dag la //
brten nas mtshan nyid kun ldan pa'i //
bla mas byin rlabs dbang bskur na //
dkyil 'khor kun gyi snying po mchog
/bzhi pa'i de nyid dbang bzhi thob //
ces gsungs pa ltar /
dbang bzhi byin rlabs kyi tshul du bskur ba dbang thams cad kyi snying por gyur pa de nyid sgrub par byed pa la /
'di ltar bum pa la sogs pa'i dbang rdzas lnga po re re bzhin gnas gsum du bzhag nas mthar tshig don ngo sprod rnams rim pa bzhin dbang bzhi'i bdag nyid can du bskur ba la rnam pa nyi shus byang chub pa zhes bya ba yin la /
bla ma dang dkyil 'khor gyi lha dbyer ma mchis pas 'di ltar dbang rnams rim pa bzhin bskur ba las spang bya'i dri ma rnams dag cing thob bya'i yon tan thams cad thob par gyur to snyam pa'i mos pa mdzod /
hU~M:
snying po byang chub sems kyi bum pa ru :
thabs dang shes rab gnyis kyi bdud rtsis bkang :
lus ngag yid gsum bag chags dri ma sbyangs :
sku gsung thugs dang ye shes dbang thob shog
/oM AHhU~M gu ru d+he wa DA ki nI kA ya wA ka tsit+ta sarba a b+hi Shiny+tsa hU~M:
zhes lan gsum brjod la /
dang pos spyi bor bzhag nas khrus byas pa bum dbang /
gnyis pas mgrin par gtad nas bum chu blud pa gsang dbang /
gsum pas snying gar gtad nas tshig don ngo sprod pa ni shes rab ye shes /
des bde gsal mi rtog pa'i nyams skyes pa ni dbang bzhi pa ste lus lhar smin par byed pa sku bum pa la brten pa'i dbang bzhi rdzogs pa yin no //
thod pa thogs la /
hU~M:
chos kyi dbyings kyi b+han+d+ha yangs pa ru :
bde stong ye shes bdud rtsi'i dbang bskur bas :
dga' bzhi'i ye shes rgyud la rdzogs pa yi :
sku gsung thugs dang ye shes dbang rdzogs shog :
oM badzra kro d+ha ha ya grI ba hU~M phaT:
kA ya wA ka tsit+ta sarba a b+hi Shiny+tsa hU~M:
sngags lan gsum /
dang pos thod pa spyi bor bzhag pa bum dbang /
gnyis pas mgrin par gtad nas bdud rtsi blud pa gsang dbang /
gsum pas snying khar gtad nas tshig don ngo sprod pa ni shes rab ye shes /
des bde gsal mi rtog pa'i nyams skyes pa ni dbang bzhi pa ste ngag sngags su smin par byed pa gsung gsang ba la brten pa'i dbang bzhi rdzogs pa yin no //
me long thogs la /
hU~M:
me long stong nyid yum gyi ngo bo la :
bde chen rab tu rgyas pa'i sin+d+hu ra :
bde chen ye shes skad cig nyid la rtogs :
dbang bzhi dus gcig rdzogs pa'i dbang thob shog :
oM oM oM sarba bud+d+ha DA ki nI yai badzra war+Na nI yai badzra bai ro tsa nI yai hU~M hU~M hU~M phaT phaT phaT swA hAH
kA ya wA ka tsit+ta sarba a b+hi Shiny+tsa hU~M:
sngags lan gsum /
me long spyi bor bzhag ste dpral bar thig le bkod pa bum dbang /
mgrin par bzhag cing thig le byas pa gsang dbang /
snying khar bzhag cing thig le byas te rig pa gsal la ma 'gag par ngo sprod pa shes rab ye shes /
des sems bde gsal mi rtog pa'i nyams skyes pa ni dbang bzhi pa ste yid thugs su smin par byed pa shes rab ye shes la brten pa'i dbang bzhi rdzogs pa yin no //
shel rdo thogs la /
dpe las skyes pa'i ye shes de nyid tshig gis ngo sprad pas ka dag gi dgongs pa rgyud la lhag gis 'char zhing lhun grub kyi snang ba rtsol med du mthong bar mos mdzod /
hU~M:
rang bzhin bya rtsol bral ba'i rdzogs pa che :
lhun grub cir yang snang ba'i mdangs rtsal can :
ci yang ma yin cir yang snang ba can :
blo bral ngang la bzhag pas don dbang rdzogs :
oM AHhU~M badzra gu ru pad+ma sid+d+hi hU~M:
gtor ma thogs la /
hU~M:
ma mo mkha' 'gro dbang du sdud pa'i phyir :
dam rdzas gtor ma rtsa gsum pho brang che :
dus gsum rgyal ba'i dbang bskur bla na med :
sku gsung thugs kyi byin gyis brlab tu gsol :
rtsa gsum gyi sngags tshan bzhi'i mthar /
kA ya sogs sbrel ba lan gsum /
gtor ma spyi bor bzhag pa ni bum dbang /
mgrin par btad nas gtor zan myang ba gsang dbang /
snying khar gtad de tshig don ngo sprod pa shes rab ye shes /
des bde gsal mi rtog pa'i nyams skyes pa ni dbang bzhi pa ste spangs rtogs yongs rdzogs su byed pa yon tan gtor ma la brten pa'i dbang bzhi rdzogs pa yin no //
sku 'bag thogs la /
hU~M:
dus gsum sangs rgyas gu ru rin po che :
sku tshab lung bstan gsung tshab gter du sbas :
thugs kyi dgongs pa skal ldan bu la gtad :
thugs dam bzhin du byin gyis brlab tu gsol :
sngags tshan bzhi sham bcas lan gsum /
sku 'bag gu ru dngos su gsal ba spyi bor bzhag pa bum dbang /
mgrin par bzhag pa gsang dbang /
snying gar bzhag ste bla ma dang rang sems dbyer med du ngo sprod pa ni shes rab ye shes /
des bde gsal mi rtog pa'i nyams skyes pa ni dbang bzhi pa ste /
'gro 'dul gyi las rab 'byams 'grub par byed pa phrin las sku 'bag la brten pa'i dbang bzhi rdzogs pa yin no //
de ltar rtsa ba'i dbang rnam pa lnga la bzhi bzhir phye bas na rnam pa nyi shus byang chub pa zhes bya ba dbang bzhi'i mngon par rtogs pa'i byin rlabs thod rgal du thob par gyur pa yin no //
gnyis pa ni /
mtha' rten 'chi med tshe'i dbang bskur zab mo zhu ba'i slad du maN+Dal phul /
gsol ba 'debs pa 'di'i rjes zlos mdzod /
hrI:
'gro ba'i mgon po pad+ma tshe dpag med :
'chi med dngos grub rdo rje tshe mnga' ba :
bdag cag skye 'chi bgres rgud med pa yi :
tshe dang ye shes myur bar bstsal du gsol :
lan gsum /
khyed rang rnams dbang chen rta mgrin du gsal ba'i thugs kar tshe dpag med dmar po longs sku'i chas can mnyam gzhag tshe bum bsnams shing rang 'dra'i yum dang 'khril ba'i thugs kar sna tshogs rdo rje'i lte bar nyi zla'i ga'u kha sbyor gyi dbus su tshe srog mi 'gyur ba'i yi ge a nr-i hU~M gsum bkrag dang ldan pa gsal thob /
dkyil 'khor gyi lha tshogs rnams las 'od zer lcags kyu'i dbyibs can dang sprul pa'i mgyogs ma nyi zer gyi rdul ltar 'phros pas rgyal ba sras dang bcas pa rnams kyi thugs rje'i byin rlabs kyi mthu nus /
snod kyi 'byung ba chen po bzhi'i bcud dang mdangs /
bcud kyi lha dang rig pa 'dzin pa rnams kyi tshe /
lha'i dbang po dang 'khor los sgyur rgyal la sogs pa rnams kyi bsod nams /
mdor na rigs drug gis bsdus pa'i 'gro ba mtha' dag gi tshe dang bsod nams ye shes la sogs te 'khor 'das snod bcud kyi yon tan thams cad /
khyed rang rnams kyi bla tshe srog dbugs brkus pa yar ba phrogs pa la sogs pa bdud rtsi'i dwangs mar 'ub kyis bsdus /
snying ga'i tshe rten 'bru gsum dang /
mdun gyi tshe rdzas rnams la sib sib thim pa'i mos pa mdzod cig
/mda' dar g.yab la /
hU~M:
bcom ldan mgon po tshe dpag med :
ces sogs sgrub thabs las 'byung ba'i tshe 'gugs /
dbugs kyi khams kyi tshe 'phel mdzod :
bar brjod /
tshe gtor thogs la /
tshe 'brang tshe dpag med dngos su gsal ba spyi bor bzhag pas phyag gi bum pa las 'chi med ye shes kyi bdud rtsi chu bo'i rgyun bzhin du byung ba tshangs bug nas zhugs nad gdon sdig sgrib spyi dang khyad par tshe'i bar chad mi mthun pa'i 'gal rkyen thams cad sbyangs /
lus thams cad bdud rtsi'i dwangs mas yongs su gang bar mos mdzod /
hU~M:
bcom ldan mgon po ye shes tshe dpag med :
snying po mi zad tshe yi bum pa nas :
skal ldan 'di la tshe yi bdud rtsi stsol :
mi shigs rdo rje'i srog ldan mdzad du gsol :
oM a mA ra Ni dzI ban+ti ye swA hA:
A yuHdz+nyA na a b+hi Shiny+tsa hU~M:
tshe bum spyi bor bzhag
/sngags brjod la tshe ril tshe chang sbyin /
de ltar tshe dbang bskur bas lus 'chi med kyi bdud rtsis gang ba'i dwangs bcud snying po thams cad snying kha'i tshe rten 'bru gsum la 'ub 'ub thim pas bkrag mdangs 'od du 'bar /
'chi med tshe yi rig 'dzin thob /
nyi zla'i ga'u kha bsgrigs 'og gi rdo rje'i rwa bzhi bsnol bas 'gyur med du bcings /
gzhan yang gnas lngar phyag mtshan lnga dang yig 'bru lngas tshe 'gyur ba med par rgyas gdab par mos mdzod /
spyi bor mda' dar rgya gram du bkod la /
'byung ba lnga dang ye shes lnga :
zhes sogs sgrub thabs ltar brjod pa'i rjes su me tog 'thor la bkra shis kyi tshigs su bcad pa dang rten 'brel snying pos rab tu gnas par bya'o //
de ltar byin rlabs dbang bskur gyi rim pa legs par grub pas rdo rje theg pa'i dam tshig spyi dang /
khyad par yab kyi dbang rtags su sku 'bag dang rdo rje bzung zhing bcang /
yum gyi dbang rtags su me long dang ka pA la dum bu bzhi pa bcang /
yab yum gnyis su med pa'i dbang rtags su tshes bcu'i mchod pa ma chag par bya snyam pas 'di'i rjes zlos mdzod /
gtso bos ji ltar sogs gtang rag maN+Dal /
lus longs spyod 'bul /
dge ba bsngos la slob ma rnams gyes so //
bzhi pa ni /
tshogs la rol pa man chad phrin las spyi chings ltar tshang bar gtang ba las /
bsdu rim gyi skabs su /
dkyil 'khor pa rnams spyi bo'i bla ma la bsdus nas :
gzhom gzhig dang bral bar gyur :
ces rtsa gsum sgrub thabs las 'byung ba'i sger chos sbyar te dkyil 'khor bsdus la zung 'jug gi skur ldang ba dang bsngo smon bkra shis mtha' rgyas su bya'o //
dbyar skyes sprin gyi myu gu yis //
bde skyid sman ljongs brdal bar byed //
byin rlabs bdud rtsi'i zil thigs kyis //
ring 'tsho'i 'du byed mi shigs byed //
bstan 'gror phan pa'i mthu mnga' ba //
gtsor gyur 'dir 'brel skal ldan kun //
rab brtan yongs grub rdo rje'i srog
/rtsa gsum phyag rgyas legs bsdam shog
/ces pa 'di'ang sprul pa'i gter chen nyid dang /
lung zin chos bdag lang gro lo tsA'i rnam par rol ba rje dbon mchog sprul karma sgrub brgyud bstan 'dzin phrin las kyis gsung bskul rjes su sgrub slad /
pad+ma'i rjes 'jug pad+ma gar gyi dbang phyug rtsal gyis dpal spungs yang khrod de bI ko Ti tsa 'dra rin chen brag gi mgul kun bzang bde chen 'od gsal gling du sa ga zla ba'i dkar tshes bcu bzhi la legs par sbyar ba dge legs 'phel //

//
