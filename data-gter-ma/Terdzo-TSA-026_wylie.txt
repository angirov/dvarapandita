@#//
'jam dpal gshin rje gshed dregs pa 'joms byed kyi las byang bdud las rnam par rgyal ba'i dga' ston bzhugs so //
'jam dpal gshin rje'i gshed dregs pa 'joms byed kyi las byang bdud las rnam par rgyal ba'i dga' ston zhes bya ba /
bla ma dang 'jam pa'i rdo rje gnyis su med pa la phyag 'tshal lo //
rgyal ba kun gyi mkhyen brtse'i rang gzugs 'jam pa'i rdo rje gar dgu'i ros //
rnam rol khyab bdag he ru ka dpal bdud dpung mthar mdzad gshin rje'i gshed /
'bar ba'i khro gtum drag po 'khrug pa'i sgyu 'phrul gar gyis 'gro 'di ko
/rdul bral mchog gi bde bas brlan mdzad dus dgra'i dbang pos bdag skyongs shig
/e ma zla gsang rgyud sde'i mkhar //
man ngag sprin sngon rol pa las //
phrin las rdo rje'i me char gyis //
bdud las rnam par rgyal 'di 'o //
gang zhig de don rtogs dka' zhing //
bdag blo dman zhing mthu phra bas //
ji bzhin brjod par nus min kyang //
phyogs tsam rtogs gyur brjod par 'dod //
de yang dbang thob cing dam tshig la gnas pa'i sngags pa dpal he ru ka'i sku gsung thugs rdo rje snying po ye shes kyi dngos grub sgrub cing bdud kyi g.yul las rnam par rgyal ba'i phrin las la rang dbang du bya bar 'dod pas dur khrod la sogs pa bsam gtan dang rjes su mthun pa'i gnas su /
lcags sam mchog gi khog par 'bru nag gi gtor ma gru gsum lcags mkhar can 'khor gyi bshos phran bcu gcig gis bskor ba sha rus don snying sogs bza' bca' sna tshogs kyis brgyan pa dar nag gi 'phur lding g.yo ba dang /
g.yas su bdud rtsi ril bus sbags pa'i dza gad /
g.yon du bsgral ba'i rak+ta /
de dag gi mdun du phyi nang gsang ba'i mchod pa'i rdzas thams cad tshar du dngar ba dang /
rol mo'i khyad par sogs rnal 'byor gyi yo byad rnams ma tshang ba med par 'du bya'o //
sbyor ba dngos gzhi mjug gsum las //
sngon 'gro skyabs sems yan lag bdun //
nga rgyal sngon gtor bka' bsgo zhing //
srung 'khor byin dbab mchod byin brlab //
skyabs su 'gro ba ni /
bdag nyid skad cig gis 'jam dpal gshin rje'i gshed du gsal ba'i thugs ka'i hU~M yig las byung ba'i 'od zer gyis /
bla ma dang 'jam pa'i rdo rje'i dkyil 'khor gyi 'khor lo ma lus shing lus pa med pa thams cad mdun gyi nam mkhar badzra sa mA dzaHsa spyan drang /
oM badzra ar+g+haM sogs kyis mchod /
na mo :
bdag dang mtha' yas sems can rnams :
deng nas byang chub snying po'i bar :
bslu med skyabs gnas thams cad la :
sgo gsum dang bas skyabs su mchi :
sems bskyed pa ni /
rang rig rang ngo ma shes pa'i :
ma rig 'khrul pa'i sems can rnams :
bde chen sa la 'god bya'i phyir :
byang chub mchog tu sems bskyed do :
yan lag bdun pa ni /
spros pa kun zhi chos dbyings kyi :
rang mdangs zung 'jug bde ba'i sku :
'phags mchog 'jam dpal dbyangs nyid la :
bdag gis dad pas phyag 'tshal zhing :
dpag yas mchod pa rgya mtshos mchod :
nyes bshags dge la rjes yi rang :
bla med chos 'khor bskor ba dang :
mya ngan mi 'dar gsol ba 'debs :
bdag la byin gyis brlab tu gsol :
mchog dang thun mong dngos grub stsol :
lan gsum gyis skyabs sems dang bdun rnam dag byas la badzra muHsa tshogs zhing rnams rang la bstim /
nga rgyal bya ba ni /
a+yai /
a+yai nyid stong pa chos 'byung ste //
ma skyes 'gag pa med pa las //
rgyu rkyen sngags las ma bskyed par //
rol pa chen po'i sku ru gsal //
oM hrIHSh+Ti wi kr-i tA na na hU~M phaT/
sngon gtor ni /
gtor ma dkar dmar gnyis bshams pa byin gyis brlab /
oM badzra A kar+Sha ya dzaHsa gtor mgron rnams bkug la /
dang po /
mchod sbyin gyi gtor ma 'dod pa'i yon tan lnga dang ldan pa 'di nyid phyogs skyong sde brgyad yul lha gzhi bdag gi tshogs dang bcas pa rnams la 'bul lo //
'jam dpal gshin rje'i gshed bsnyen cing sgrub pa'i 'gal rkyen sol mthun rkyen sgrubs shig
/gnyis pa /
bgegs tshogs log 'dren gdug pa can bsnyen sgrub las gsum mthong thos mi bzod pa thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
zhes dang bka' bsgo ba ni /
hU~M:
sa phyogs 'dir gnas bgegs dang 'byung po'i tshogs :
'dod yon bdud rtsi'i gtor ma 'di longs la :
phan bde'i bsam pas rang rang gnas su song :
gal te mi 'gro bsam sbyor ngan pa yis :
mi mthun bar gcod 'bras bu 'byin gyur na :
bdag nyid 'jam dpal khros pa'i mthu stobs kyis :
khyod rnams brlag cing bsreg par gdon mi za :
de bas bka' las ma 'da' phyir dengs shig :
oM ma hA kro d+ha sarba b+hU ta gats+tsha :
zhes dang /
sum+b+ha ni brjod cing rol mo'i sgra drag po yang bya'o //
mtshams gcod srung 'khor ni /
hU~M:
nga ni 'jam dpal gshin rje'i gshed :
thugs srog hU~M gi 'phro 'du las :
phyogs mtshams 'khor lo rtsibs bcu 'bar :
rtsibs steng dpal chen khro bo bcu :
srung zlog phrin las mdzad pa'i phyir :
sprul pa'i khro tshogs grangs med 'gyed :
de'i phyir rno dbal mtshon cha'i gur :
sra brtan mi shigs ra bas bskor :
ye shes me lce kun tu 'bar :
bgegs dang 'byung po rdul du rlog :
oM ma hA kro d+ha rak+Sha dz+wa la raM hU~M phaT:
byin dbab pa ni /
hU~M/
chos dbyings mtha' bral drag po'i zhing khams nas //
snying rjes rab khros 'jam dpal gshin rje'i gshed //
'khor bcas sgyu 'phrul phyag rgyar rol pa'i tshogs //
ma lus 'dir gshegs dbang skur byin phob la //
mthu rtsal nus skyed rtags dang mtshan ma ston //
mchog thun dngos grub ma lus deng stsol cig
/oM ya mAn+ta ka sa pa ri wA ra dz+nyA na a we sha ya a aH
mchod rdzas byin rlabs ni /
raM yaM khaM/
stong pa'i ngang las gnas khang thar pa chen po'i gzhal med khang phun sum tshogs par a las b+hany+dza 'bar ba'i snod bzang zhing rgya che ba rnams su hU~M yig las byung ba'i mchod yon /
zhabs bsil /
me tog
/bdug spos /
mar me /
dri chab /
zhal zas /
rol mo la sogs pa mchod pa'i dngos po rnams 'dod yon gyi rnam pa ma tshang ba med pa 'phags pa kun tu bzang po'i mchod pa'i sprin gyi phung po lta bus nam mkha'i mtha' klas par gang bar gyur /
oM badzra ar+g+haM AHhU~M nas /
shab+da'i bar brjod /
bdud rtsi la /
raM yaM khaM/
stong pa'i ngang las yaM las rlung raM las me kaM las mi mgo'i sgyed pu gsum la brten pa'i a yig las byung ba'i thod pa'i snod du /
bcud thams cad hU~M A+oM swA aM hA mUM lAM mAM pAM tAM las bdud rtsi lnga dang sgron ma lngar gyur pa so so'i sa bon gyis mtshan pa dang bcas pa'i 'og gi rlung g.yos me sbar /
rdzas thams cad zhu zhing 'dres pa'i steng gi nam mkha' la oM AHhU~M gi yi ge gsum gnas pa las 'phros pa'i 'od zer gyis de bzhin gshegs pa thams cad kyi thugs ka nas ye shes kyi bdud rtsi bkug
/yi ge gsum la thim ste rim par zhu ba las dam tshig gi rdzas dang ro gcig tu gyur /
oM AHhU~M sarba pany+tsa a mr-ita hU~M hrIHThA/
rak+ta la /
raM yaM khaM/
stong pa'i ngang las a las byung ba'i pad+ma 'bar ba'i snod du ra las chags med rak+ta'i rgya mtsho rba rlabs mkha' la 'phyo zhing 'khrug pa zegs ma las 'dod yon gyi lha mo 'phro bar gyur /
oM AHhU~M ma hA rak+ta dz+wa la maN+Da la hU~M hrIHThA/
gtor ma la /
raM yaM khaM/
stong pa'i ngang las gtor snod dmar gyi dung chen yangs shing rgya che ba'i nang du gtor rdzas dgra bgegs bsgral pa las byung ba'i sha'i ri bo /
khrag gi rgya mtsho /
rus pa'i phung po /
klad zhag gi wu phreng 'khrig pa /
dam tshig tu 'os pa'i 'dod yon gyi rnam pa ma tshang ba med pas nam mkha' dang mnyam par gang ba /
ngo bo zag pa med pa'i ye shes kyi bdud rtsi'i rang bzhin can bsam gyis mi khyab pas nam mkha'i khams gang bar gyur /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA/
mchod par 'os pa'i yo byad thams cad la dmigs nas /
hU~M:
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bus :
dpag yas nam mkha' gang bar gyur :
oM badzra puSh+pe :
d+hU pe :
A lo ke :
gan+d+he :
nai bid+ya :
shab+da :
rU pa :
shab+da :
gan+d+he :
rA sa :
spar+she :
d+harmA d+hA tu :
ga Na :
a mr-i ta :
rak+ta :
ba liM ta :
ma hA pU dza AHhU~M hrIHThA:
zhes byin gyis brlab bo //
dngos gzhi rten dang brten pa bskyed //
spyan drang bzhugs gsol dbang bskur phyag
/mchod bstod dam gsol bzlas pa bya //
dngos grub bskul zhing rdzogs rim bsgom //
dang po rten dang brten pa bskyed pa ni /
hU~M:
chos kun gdod nas spros bral kyang :
'gag med rang mdangs snying rjer shar :
de las rang rig yi ge hU~M:
hU~M las rim brtsegs 'byung lnga'i steng :
dur khrod rab 'jigs gzhal yas khang :
mtshan nyid kun tshang lte ba ru :
mthing nag e dbyings zla gam gsum :
gnam lcags 'khor lo rtsibs bzhis bskor :
de dbus klu gnyan sa bdag sogs :
dregs pa chu glang pad nyi'i steng :
rang rig hU~M las gshin rje'i gshed :
mthing nag dug chen ha la'i mdog :
zhal gsum phyag drug zhabs bzhi bgrad :
g.yas dkar g.yon dmar dbus mthing zhal :
zhal gdangs mche gtsigs spyan dmar 'khrugs :
'khor lo ral gri gri gug g.yas :
thod khrag be con sdigs mdzub g.yon :
zhabs bzhi g.yas bskum g.yon brkyang gar :
gdug pa'i mgo phreng sbrul chun dang :
gnyis 'thung zhing lpags bla gos 'chang :
stag sham dur khrod mtshan ma sogs :
dpal dang dur khrod chas kyis brgyan :
gnyis med yum mchog bai tA lI:
gri thod 'dzin zhing yab dang 'khril :
spyi bor sprul pa'i bya khyung lding :
spu gri'i sgro gshog klu gdon 'dul :
bdag gi sku yi cha kun nas :
sprul pa'i khro tshogs grangs med 'gyed :
ye shes me dpung klong na bzhugs :
zla gam gsum la ro yi steng :
mdun du sku yi sprul pa ni :
tshe bdag nag po gri zhags 'dzin :
yum chen rak+sha kro d+hIr rtse :
g.yon du gsung gi sprul pa ni :
srog bdag dmar po be con gri :
yum ni nam gru ma dang rtse :
g.yas su thugs kyi sprul pa ni :
'chi bdag dud kha khram snying 'dzin :
ma mo dus mtshan ma dang rtse :   yum gsum dmar mo gri thod 'dzin pa /
kun kyang dur khrod chas can no :
de yi phyi rol rtsibs bzhi la :
shar du ya ma rA dza mthing :
g.yas g.yon ral gri thod khrag 'dzin :
lho ru myos byed 'bar ba ser :
g.yas pa be con g.yon 'khor lo :
nub tu Ar+Ya ma ru dmar :
rtse gsum g.yas la mi snying g.yon :
byang du ral pa tshar dgu ljang :
thod dbyug 'khor lo g.yas dang g.yon :
kun kyang thal mdog gsod byed dang :
srog len ma dang ral gcig ste :
rang rang yum dang mnyam par 'khril :
dur khrod 'bar ba'i chas kyis brgyan :
sgo bzhir bya rgod stag kang+ka :
spyang gdong rnam bzhi lcags kyu dang :
zhags pa lcags sgrog dril bu g.yas :
g.yon rnams dmar bkang b+han+d+ha 'dzin :
tshad med bzhi ldan sgo bzhi srung :
gzhan yang 'jigs byed gshin rje'i 'khor :
sprul pa yang sprul nying sprul bcas :
grangs med sprin gtibs lta bur gyur :
gtso 'khor kun gyi gnas gsum du :
'bru gsum 'od zer 'bar ba las :
'od 'phros ye shes sems dpa'i tshogs :
rang bzhin gnas nas sa mA dza :
spyan 'dren pa ni /
sha chen gyi spos bsreg cing drag po'i rol mo gdung ba'i dbyangs dang bcas pas /
hU~M:
'og min lhun rdzogs chos dbyings pho brang nas :
sangs rgyas kun gyi ye shes 'jam dpal dbyangs :
bde chen zhi ba'i ngang las ma g.yos kyang :
log 'dren gdug pa'i tshogs rnams 'dul ba'i phyir :
mi bzad drag por khros pa khro bo'i rgyal :
bcom ldan dpal chen 'jam dpal gshin rje'i gshed :
dad pa dam tshig dbang gis spyan 'dren na :
thugs rje che ldan gnas 'dir gshegs su gsol :
gcig las du ma'i tshul du rang shar ba'i :
gnyis med yum mchog za byed bai tA lI:
sku gsung thugs sprul gshed chen rnam bzhi sogs :
'jigs byed gshin rje'i lha tshogs 'khor dang bcas :
thugs rje thugs dam dbang gis brtser dgongs la :
nad gdon bar chad bsrung phyir gshegs su gsol :
tshe dang bsod nams spel phyir gshegs su gsol :
khams gsum dbang du sdud phyir gshegs su gsol :
gdug pa'i dgra bgegs bsgral phyir gshegs su gsol :
oM many+dzu shrI ya mAn+ta ka sa pa ri wA ra badzra sa mA dza :
bzhugs su gsol ba ni /
hU~M:
dur khrod rab 'jigs gzhal yas 'dir :
dregs pa chu glang pad nyi'i steng :
khro rgyal 'jam dpal gshin rje'i gshed :
'khor bcas dgyes par bzhugs su gsol :
dzaHhU~M baM ho :
sa ma ya tiSh+Tha lhan :
dam tshig pa dang gnyis su med par gyur /
dbang bskur ba ni /
slar yang thugs ka'i hU~M las 'od zer 'phros pas gdan gsum tshang ba'i dbang gi lha tshogs nam mkha' gang bar badzra sa mA dzaHsa spyan drangs pa de rnams kyis ni /
hU~M:
rang rig gdod nas 'jam dpal lhar :
dmigs byas dbang bskur dang bral kyang :
log rtog snying rjes bsgral ba'i phyir :
khro rgyal nus mthus rang dbang bskur :
oM hU~M swA AM hA a b+hi Shiny+tsa mi :
zhes gsung zhing rin po che'i bum pa bdud rtsi lnga'i chus gang bas dbang bskur /
sku gang dri ma dag
/chu'i lhag ma spyi bor 'khyil pa las khrag 'thung rigs lnga yum dang bcas pas dbu brgyan par gyur /
phyag bya ba ni /
hU~M:
lha yi lha mchog bcom ldan 'das :
gshin rje gshed po khro bo'i rgyal :
gtso 'khor sprul par bcas rnams la :
rab gus gdung bas phyag 'tshal lo :
a ti pU ho :
pra tIts+tsha ho :
phyi mchod ni /
hU~M:
dngos bshams yid las rnam sprul pa'i :
me tog bdug spos mar me dri :
zhal zas rol mo 'dod yon lnga :
kun bzang mchod pa'i sprin lta bus :
dpag yas nam mkha'i khyon bkang ste :
'jam dpal gshin rje'i tshogs la 'bul :
oM ya ma rA dza sa pa ri wA ra badzra puSh+pe :
d+hU pe :
A lo ke :
gan+d+he :
nai wid+ya :
shab+da :
rU pa :
shab+da :
gan+d+he :
rA sa :
spar+she :
d+harma d+hA tu ma hA pU dza ho :
nang mchod ni /
hU~M:
gdug pa'i dgra dang bgegs rnams kyi :
dbang po lnga dang tshil chen gsur :
zhun chen mar me mkhris pa'i dri :
sha rus zhal zas thod rnga sogs :
dur khrod nang gi mchod pa 'di :
'jam dpal gshin rje'i tshogs la 'bul :
oM ya ma rA dza sa pa ri wA ra ma hA sh+mA sha na puSh+pe nas /
shab+da'i bar brjod /
gsang mchod ni /
hU~M:
snang stong thabs shes sbyor ba las :
bde chen byang chub sems kyi chu :
smra med bde ba'i gsang mchod 'di :
'jam dpal gshin rje'i tshogs la 'bul :
oM ya ma rA dza sa pa ri wA ra bo d+hi tsit+ta gu h+ya pU dza ho :
sman mchod ni /
hU~M:
'chi med bdud rtsi a mr-ita :
rtsa brgyad yan lag stong sbyar ba'i :
khyad par rmad byung bdud rtsi 'di :
'jam dpal gshin rje'i tshogs la 'bul :
sarba pany+tsa a mr-ita kha raM khA hi :
kun bzang rdo rje 'chang dbang gsang ba'i bdag
/'jam dpal bshes gnyen gtsug lag dpal dge dang /
khrag 'thung nag po shIn+taM gar+b+ha la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
pad+ma 'byung gnas mkha' 'gro mtsho rgyal dang //
lo chen bai ro drin can bla ma sogs //
rtsa brgyud bla ma dam pa thams cad la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
'jam dpal rdo rje khrag 'thung he ru ka
/sprul pa rnam gsum gshed chen rnam pa bzhi //
sgo skyong bzhi sogs dkyil 'khor lha tshogs la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
oM AHhU~M kA ya wA ka tsit+ta badzra a mr-ita sarba sid+d+hi pha la hoH
zhes rang gis myang /
rak+ta'i mchod pa ni /
hU~M:
lcang lor bcas pa'i b+han+d+ha'i nang :
dmar chen rak+ta rgya mtshor 'khyil :
nyon mongs 'khor ba 'joms pa'i phyir :
'jam dpal gshin rje'i tshogs la 'bul :
oM ya ma rA dza sa pa ri wA ra ma hA rak+ta kha raM khA hi :
gtor ma'i mchod pa ni /
hU~M:
stong gsum zhing gi gtor gzhong du :
bcud kyi 'gro drug gtor mar sbyar :
mdzes pa'i dkar dmar rgyan gyis brgyan :
'jam dpal gshin rje'i tshogs la 'bul :
oM ya ma rA dza sa pa ri wA ra ma hA ba liM ta kha raM khA hi :
zhes dang /
gzhan yang rtsa sngags kyi mthar gtor sngags btags pa lan gsum gyis gtor ma 'bul /
de kho na nyid kyi mchod pa ni /
a :
gdod nas rang rig lha ru dag :
mchod bya mchod byed mchod yul kun :
mi dmigs spros bral phyag rgya che :
'jam dpal gshin rje'i tshogs la 'bul :
oM ya ma rA dza sa pa ri wA ra ma hA mu dra d+harma d+hA tu pU dza ho :
bstod pa bya ba ni /
hU~M:
gdod nas spros bral mi dmigs chos kyi sku :
rang rtsal 'gag med sna tshogs longs spyod rdzogs :
thugs rjes rab khros khro rgyal sprul pa'i sku :
gang 'dul der ston dpal la phyag 'tshal bstod :
mi gnas mi dmigs chos skur dag pa las :
bdud 'dul khro rgyal mchog gi skur bstan nas :
thugs rje'i gzi ldan gdug pa thabs kyis 'dul :
bcom ldan gshin rje'i gshed la phyag 'tshal bstod :
gtum chen rab 'bar nyi ma 'bum gyi gzi :
dkar mthing dmar ba'i dbu gsum rngam bzhad khro :
phyag drug gdug pa'i mtshon cha sna tshogs 'dzin :
zhabs bzhi'i gar gyis bdud tshogs phye mar 'thag :
dpal dang dur khrod drag po'i chas kyis brgyan :
gar gyi nyams dgu mtshan dpe yongs su rdzogs :
bde gshegs khro rgyal yongs kyi rje bo che :
rab 'jigs gshin rje'i gshed la phyag 'tshal bstod :
skye med dbyings las 'gag med lha yi skur :
dbyings dang ye shes rig rtsal las shar ba'i :
gnyis med sbyor sgrol yum dang mkha' lding khyung :
sku gsung thugs sprul tshe 'chi srog bdag gsum :
'jigs byed gshin rje chen po rnam bzhi sogs :
'khor bcas dam tshig can gyi lhag pa'i lha :
gdul bya'i bsam pa yongs su skong ba'i mdzod :
rnam bzhi'i phrin las sgrub pa'i pho nya ba :
dam nyams dgra bgegs sgrol ba'i srog gi gshed :
'jam dpal dkyil 'khor yongs rdzogs lha la bstod :
dam tshig gsol ba ni /
hoH
lhag pa'i lha mchog bcom ldan gshin rje'i gshed //
'gro la phan phyir khro rgyal khyod bsgrub na //
dgyes pa'i zhal bzang bdag la bstan nas kyang //
sku gsung thugs kyi dbyig tu mdzad du gsol //
sangs rgyas dkyil 'khor ma lus pa'i //
sku gsung thugs su bdag bsgrubs pas //
zhi rgyas dbang dang drag po yi //
las rnams sgrub par mdzad du gsol //
ya ma badzra kro d+ha sa ma ya sid+d+hi hU~M/
bzlas pa bya ba ni /
dang po rlung la bslab bya ste :
rngub pa oM la gnas pa A:
'byin pa hU~M la sbyar te bzla :
zhes 'byung bas rdo rje'i bzlas pa ji srid mi skyo'i bar du byas la ngag gi bzlas pa bya ste /
bdag gi thugs kar 'khor lo'i dbus :
'jam dpal dmar ser pod ral 'dzin :
rin chen rgyan mdzes thugs ka'i dbus :
nyi steng rdo rje rtse lnga pa :
lte bar hU~M mthing mtshan pa'i mthar :
sngags phreng g.yas su 'khor ba las :
'od 'phros 'phags mchod mthu dbang bsdus :
sems can sgrib sbyangs dgra bgegs bsgral :
snod bcud yon tan dwangs ma kun :
'od zer rnam par bdag la thim :
zhes pa'i don nan tan du bsgoms la /
ru rak+sha la sogs pa'i bgrang phreng gzhan gyis longs ma spyad pa cho ga bzhin du byin gyis brlabs pa blangs nas /
oM many+dzu shrI ya mAn+ta ka hU~M phaT:
'di ni rtsa ba'i snying po ste :
'bum tsho gcig tu bzla bar bya :
oM hrIHSh+Ti wi kr-i tA na na hU~M hU~M phaT:
'di ni nye ba'i snying po ste :
sum 'bum dag tu bzla bar bya :
oM a kro te ka ya mAn+ta ka kA la rU pa hrIHSh+Ti a pa ye ma ma kro d+hI shwa ri sarba sa ma ya hU~M phaT:
'di ni sgrub pa'i rtsa sngags te :
bdun 'bum nyi khri rtags dang sbyar :
oM ya ma rA dza sa do me ya :
ya me do ru Na yo da ya :
ya da yo ni ra ya k+She ya :
ya k+She yats+tsha ni ra ma ya hU~M phaT:
ces gtso 'khor thams cad kyi sngags te khri tsho gnyis bzlas pas dngos grub 'grub par snga ma'i tshig gis gsal lo //
bsnyen rtags mthong nas srung zlog bsad pa sogs las sbyor gyi bzlas pa ni /
man ngag gud du phyung ba las rtogs par bya ste /
las sbyor sngags kyi sham bu ni :
rig pa'i mda' dang bstun te sbyar :
zhes 'byung bas so //
dngos grub bskul ba ni /
hU~M:
dgongs shig bde gshegs dkyil 'khor lha :
bdag cag rdo rje'i mched lcam gyis :
bskyed rim gsal zhing bsnyen sgrub thems :
phrin las sbyor ba mtha' ru phyin :
rtags dang mtshan ma bstan pa dang :
sku gsung thugs kyi dngos grub stsol :
kA ya wA ka tsit+ta sid+d+hi pha la hU~M:
rdzogs rim ni /
rang gi gnas gsum du oM AHhU~M dkar dmar mthing gar rtsa ba'i sngags kyis bskor ba las 'od zer 'phros /
khams gsum snod bcud thams cad nam mkha' la 'ja' yal ba ltar 'od gsal stong pa nyid du dag pa'i dbyings su /
rang sems gdod ma'i 'jam mgon zhal phyag mtshan 'dzin spros pa'i mtha' las 'das pa de'i ngang la mnyam par bzhag
/ngag rlung rdo rje'i bzlas pa la bslab /
slar ldang ba'i tshe 'od gsal stong nyid de'i ngang las skad cig gis rten dang brten pa thams cad snang stong sgyu ma lta bur gsal btab la /
oM AHhU~M hoHsa brtan par byas nas gsal snang dang ma bral bar bya'o //
rjes tshogs bskul bya chad tho bsgrag
/brtan skyong bro brdung dngos grub blang //
slar mchod gshegs bsdu smon lam gdab //
shis brjod kyis ni mjug bsda 'o //
tshogs mchod ni /
thabs shes kyi rdzas rnams bdud rtsis bsang gtor byas nas /
hU~M:
bdag nyid 'jam dpal thugs ka nas :
raM yaM khaM 'phros tshogs rdzas kyi :
dngos 'dzin nyes skyon bsregs gtor bkrus :
slar yang snying po 'bru gsum 'phros :
gzugs sgra dri ro reg bya sogs :
zag med 'dod yon bdud rtsir gyur :
oM AHhU~M ho :
tshogs zhing spyan 'dren pa ni /
hU~M:
chos kyi dbyings kyi pho brang mchog :
drag po e yi gzhal yas nas :
bcom ldan 'jam dpal gshin rje'i gshed :
yab yum sprul 'khor bcas pa rnams :
ye shes tshogs la spyan 'dren na :
dngos grub stsol phyir gshegs su gsol :
badzra sa mA dza :
dzaHhU~M baM ho :
tshogs phud rim pa gsum du spros la /
dang po ni /
bza' dang bca' dang btung ba'i tshogs :
ma tshang med pa'i 'dod yon rdzas :
kha dog dri ro bcud ldan pa'i :
tshogs kyi mchod pa rgya chen 'di :
'jam dpal gshin rje'i tshogs la 'bul :
bzhes nas kun tu dgyes par mdzod :
oM kro d+ha rA dza ya mAn+ta ka ga Na tsakra pU dza khA hi :
bar pa skong bshags ni /
hU~M:
'dod yon tshogs kyi longs spyod dang :
srid zhi'i mchod rdzas sna tshogs kyis :
khro rgyal 'khor bcas thugs dam bskang :
bskangs gyur dbang dang dngos grub stsol :
bdag cag mi dge 'khrul pa'i blos :
bag med 'gal 'khrul nyams pa yis :
khyod kyi thugs dang ci 'gal ba :
mthol zhing bshags so tshangs par gsol :
yig brgya brjod /
tha ma bsgral ba ni /
ling+ga bcas la /
e /
mthing nag 'bar ba'i lcags khang du //
nr-i tri dgra bgegs gzugs rten la //
bla srog A kar+Sha ya dzaH
khug chings sdoms la myos su chugs //
hU~M:
gdod nas dag pa'i ye shes la :
glo bur bdag lta'i zhing bcu'i dgra :
ye shes rno dbal mtshon cha yis :
skye med chos sku'i klong du bsgral :
nr-i tri sha trUM mA ra ya rbad :
stob pa ni /
hU~M:
dug gsum dgra bgegs bsgral pa'i sha khrag rus :
srid gsum zhing kun gang ba'i longs spyod 'di :
sku gsum rol pa khrag 'thung zhal du bstab :
khams gsum yongs grol dngos grub bstsal du gsol :
ma hA mAM sa rak+ta kiM ni ri ti pU dza ho :
las kyi rdo rjes slob dpon la phyag byas thabs shes kyi rdzas gnyis bsnol mar stob cing /
hoH
lha dang bram ze gtsang ma za /
khyi phag la sogs mi gtsang za //
de dag grol bar mi 'gyur te //
gnyis 'dzin spangs na grol gyis rol //
ces drang /
slob dpon gyis /
e ma ho ngo mtshar rmad kyi chos //
rdo rje theg pa'i gsang ba'i rdzas //
thabs kyis spyad na grol ba'i rgyu //
de phyir bdag ni 'dod yon spyod //
a la la hoH
'dus pa gzhan rnams la'ang drang zhing 'dod pa lnga ldan du rol /
lhag ma bsdus la kha phru gdab cing /
oM AHhU~M ha ho hrI:sa 'dod yon lnga ldan du byas la /
hU~M:
bcom ldan 'jam dpal gshin rje yi :
bka' nyan lhag mar dbang ba'i 'khor :
mkha' 'gro dbang phyug ging lang+ka :
'bar ma ma sring sha za dang :
lha srin sde brgyad dregs par bcas :
kun kyang mi srun gdug pa can :
sha la dga' zhing khrag la mos :
stong gsum bskor zhing dur khrod nyul :
dam tshig can gyi las mkhan mdzad :
dam tshig nyams pa'i gshed ma byed :
'dir byon 'dod yon lhag gtor bzhes :
dgra bgegs zhing bcu cham la phob :
bcol pa'i phrin las sgrub par mdzod :
oM uts+tshiSh+Ta ba liM ta kha raM khA hi :
zhes phyi rol du dor /
thugs dam bskul pa ni /
hU~M:
chos kyi dbyings nas drag po'i skur :
gdug pa 'dul phyir khros pa'i lha :
bcom ldan 'jam dpal gshin rje'i gshed :
mi mngon dbyings nas thugs dam bskul :
gnyis med yum dang sprul pa gsum :
gshed chen bzhi dang phyogs skyong bcu :
'jam dpal bka' nyan sprul 'khor bcas :
thugs dam bskul lo phrin las mdzod :
chad tho bsgrag pa ni /
hU~M:
sngon tshe dpal chen he ru kas //
zla gsang rgyud sde gsungs pa'i tshe //
bstan pa bsrung bar dam bcas pa'i :
bka' yi srung ma 'khor dang bcas :
'dir byon dam rdzas gtor ma longs :
khas blangs ma g.yel phrin las mdzod :
de 'og 'jam dpal bshes gnyen gyis //
rgyud don man ngag la bsdebs tshe //
bstan pa bsrung bar dam bcas pa'i :
bka' yi srung ma 'khor dang bcas :
'dir byon dam rdzas gtor ma longs :
khas blangs ma g.yel phrin las mdzod :
de 'og shAn+tiM gar+b+ha yis //
mu stegs ngan pa tshar bcad tshe //
bstan pa bsrung bar dam bcas pa'i :
bka' yi srung ma 'khor dang bcas :
'dir byon dam rdzas gtor ma longs :
khas blangs ma g.yel phrin las mdzod :
de 'og pad 'byung bai ro yis //
'jam dpal dkyil 'khor zhal phyes tshe //
bstan pa bsrung bar dam bcas pa'i :
bka' yi srung ma 'khor dang bcas :
'dir byon dam rdzas gtor ma longs :
khas blangs ma g.yel phrin las mdzod :
de 'og skal ldan chos bdag gis //
zab gter gsang rgya bkrol ba'i tshe //
bstan pa bsrung bar dam bcas pa'i :
bka' yi srung ma 'khor dang bcas :
'dir byon dam rdzas gtor ma longs :
khas blangs ma g.yel phrin las mdzod :
da lta sngags 'chang bdag cag gis //
'jam dpal bsnyen cing sgrub pa'i tshe //
bstan pa bsrung bar dam bcas pa'i :
bka' yi srung ma 'khor dang bcas :
'dir byon dam rdzas gtor ma longs :
khas blangs ma g.yel phrin las mdzod :
brtan ma bskyang ba ni /
gtor ma'i bshal chu bdud rtsir spar te /
hU~M:
bod yul skyong bar mdzad pa mo :
bdud mo gnod sbyin sman mo bzhi :
brtan ma bcu gnyis 'khor dang bcas :
'dir byon gtor ma'i bshal chu bzhes :
sngon tshe pad+ma thod phreng gi :
spyan sngar khas blangs dam bcas ltar :
gangs can ljongs 'dir dus 'khrugs dang :
mi mthun nad mug kun zhi nas :
rdzogs ldan dpal la spyod pa dang :
theg mchog bstan pa rgyas par mdzod :
pany+tsa a mr-ita ba liM ta khA hi :
rta bro ni /
gtor gzhong kha sbubs pa'i 'og tu dmigs bya mnan par bsam la /
hU~M:
stong gsum 'jig rten gzhal yas na :
skye 'gro rtsi shing nags tshal kun :
khrag 'thung 'jam dpal gshin rje'i gshed :
sprul pa'i khro bos snang srid gang :
thabs mchog rkang g.yas bro brdungs pas :
pho sri thams cad g.yas su mnan :
shes rab g.yon gyis bro brdungs pas :
mo sri thams cad g.yon du mnan :
gnyis su med par bro brdungs pas :
chung sri dam sri dbyings su mnan :
drag po'i gar gyis bro brdungs pas :
dgra bgegs thams cad rdul du rlog :
phrin las rnam bzhi'i bro brdungs pas :
las bzhi myur du 'grub par shog :
sarba sha trUM a mu ka mA ra ya rbad nan :
shAn+tiM:
puSh+TiM:
wA shaM:
mA ra ya rbad :
dngos grub blang ba ni /
hoH
'jam dpal dpa' bo he ru ka
/'khor bcas bdag la dgongs su gsol //
sngon gyi zhal bzhes dam bcas pa'i //
phrin las mdzad pa'i dus la bab //
thun mong tshe dpal nus stobs sogs //
srid zhi'i phun tshogs phrin las bzhi //
gang bsam 'bad med grub par mdzod //
don dam mi dmigs bde ba che //
sku gsum bdag nyid gdod ma'i mgon //
tshe 'di nyid la mngon gyur nas //
gzhan don ris med 'grub par gsol //
oM ya mAn+ta ka kA ya wA ka tsit+ta sarba sid+d+hi pha la hoH
slar mchod pa ni /
phyi nang nyer spyod sman gtor rak+tar bcas pas mchod cing bstod de /
bshags pa ni /
ma rnyed yongs su ma tshang dang //
gang yang nus pa ma mchis pa //
'dir ni bgyi ba gang nongs pa //
de kun khyod kyis bzod mdzad rigs //
zhes dang yi ge brgya pa ci nus bzla'o //
dkyil 'khor bsdu ba ni /
rten yod na de la bstim /
med na ye shes pa rnams /
hU~M:
rang rig ye nas 'jam dpal lhar :
gshegs bya gshegs byed dngos pos stong :
'on kyang snang tshul ye shes pa :
skye med klong du badzra mu :
nyer bsdu ni /
hU~M hU~M hU~M/
bdag gi thugs srog hU~M las 'od zer 'phros //
snod bcud 'od zhu gzhal yas lhar thim zhing //
'khor rnams gtso bo de yang dwangs ma'i srog
/hU~M yig la thim gyen rdzogs nA da'i bar //
mi dmigs ngang gyur slar yang skad cig gis //
snang stong sgyu ma khro rgyal sku ru gyur //
oM hrIHSh+Ti wi kr-i tA na na hU~M hU~M phaTaH
smon lam ni /
dge ba 'di yis bdud bzhi'i dpung bcom ste //
kun bzang 'jam dpal dpa' bo'i sa brnyes nas //
rang don mthar phyin mkha' mnyam sems can rnams //
phan dang bde ba'i dpal la 'god par shog
/'jam dpal dpa' bos ji ltar mkhyen pa dang //
kun tu bzang po de yang de bzhin te //
de dag kun gyi rjes su bdag slob cing //
dge ba 'di dag thams cad rab tu bsngo //
dus gsum gshegs pa'i rgyal ba thams cad kyis //
bsngo ba gang la mchog tu bsngags pa der //
bdag gi dge ba'i rtsa ba 'di kun kyang //
bzang po spyod phyir rab tu bsngo bar bgyi //
bkra shis brjod pa ni /
mchog gsum ngo bo rtsa brgyud bla ma dang //
'jam dpal zhi khro yi dam dkyil 'khor lha //
ma dang mkha' 'gro dam can rgya mtsho yi //
bkra shis phyogs dus kun tu khyab par shog
/ces sogs kyis mtha' brgyan par bya'o //
nyung gsal tshig gis rgya che'i don rtogs pa'i //
las byang 'di 'dra yid bzhin rin chen gter //
dngos grub 'dod dgu 'bad med ster ba'i phyir /
kho bo'i blo gros gdengs can gtsug gis ngom //
rgyud lung zab don bdud rtsi ma thob pa'i //
mkhas rlom phrag dog dug chus myos gyur te //
nyes bshad gya gyu'i bya bas rtag brel na //
'di brjod 'bras bu khyod kyis gang du 'tshal //
'on kyang thub bstan sum rtsen rgyal thabs la //
mi srun bdud sde lha min gyis brgal na //
phyogs las rnam par rgyal ba'i 'phrul 'khor gyis //
mthar byed dga' ston 'gyed snyam 'di byas so //
de ltar rgyud sde'i gsang tshig zab don gnad //
grub pa'i ngag gis brgyan pa'i bcud mngar pos //
srid zhi'i gdung sel bdud rtsi'i dga' ston dpal //
spro ba'i byed po 'gyur med rdo rje yin //
de ltar 'jam dpal gshin rje gshed po'i phrin las kyi yi ge 'di rang gzhan mang po la phan pa'i bsam pa nye bar bzhag ste /
dus mtha'i rdo rje 'dzin pa 'gyur med rdo rjes gter gzhung gi las byang la kha skong 'ga' zhig bsdebs te 'phags pa 'jig rten dbang phyug gi pho brang chen por sbyar ba'i dge bas bdud sde'i mun pa dbyings su bcom nas rgyal ba'i bstan pa nyin mor byed pa'i dpal du gyur cig /

//
