\u0f88
yang dag thugs kyi sgrub pa bzhugs so :
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
bcom ldan dpal chen badzra he ru ka :
thugs kyi lha mchog shin tu gsal zhing gnyan :
bdag nyid sgrub pa mthar phyin rnal 'byor pa :
bdag 'dra gnubs ban nam mkha'i snying po yis :
thugs kyi gsang sgrub yang dag zab tu dril :
de nyid gnad kyi sgrub pa 'di yin te :
dben pa'i gnas su bde ba'i stan la 'dug :
skyabs sems tshad med pa bzhi sngon song nas :
oM ru lu ru lu hU~M b+h+yo hU~M:
dmigs med ngang nas bskyed pa'i sngags brjod pas :
bdag nyid dpal chen badzra he ru ka :
mthing nag zhal gsum phyag drug zhabs bzhi bsgrad :
g.yas dkar g.yon dmar dbus mthing rngam zhing brjid :
spyan dgu zhal bsgrad mche gtsigs rigs lngas brgyan :
g.yas gsum rdo rje kha T+wAM DA ma ru :
g.yon gsum b+han+d+ha thod khrag rgyu zhags 'dzin :
dur khrod chas brgyad sku la rdzogs par gsol :
kro tI shwa rI yum mchog sku la 'khril :
rgyan dang sku mdog yab 'dra gri thod 'khyud :
de yi thugs kar ye shes sems dpa' ni :
zhal gcig phyag gnyis mthing nag rdo rje dang :
b+han+d+ha bsnams pa tshon gang bsgom par bya :
de yi thugs kar tsit+ta rin chen zur brgyad pa :
de dbus rdo rje nas tsam gsal bar bsgom :
rdo rje'i lte bar nyi ma'i dal nyid la :
hU~M yig mthing nag spu yis bris pa tsam :
phyi rim tsit+ta rin chen zur brgyad la :
ru lu 'bru brgyad chos 'khor dag tu bsam :
de nyid gsal bar brtan par gyur pa dang :
ru lu'i bsnyen pa gsal la dag pa bcas :
grags stong brag ca lta bur bzlas pa las :
bskyed rim gsal ba'i ngang nas rang nyid yi dam lha :
thugs ka'i ye shes sems dpa' nyid la thim :
ye shes sems dpa' rdo rje de nyid kyang :
hU~M la thim ste hU~M nyid gyen rdzogs su :
mas nas rim bzhin thig le nyid la thim :
thig le skye med chos skur rgyas gdab ste :
de nyid ngang nas sngags sgra snying po dzapa?:
chos nyid stong pa'i rang sgra dag tu bzla :
ma bcos sems nyid dag pa'i klongs yangs nas :
'dzin med stong pa'i rang sgra chu rgyun ltar :
ma bcos ngang nas gsal dag bzlas pa yis :
dus gsum bde gshegs kun gyi thugs sgrub cing :
bla med don gyi sgrub pa 'dis 'grub bo :
dang po snang stong lha bskyed chad mtha' bsal :
rdzogs rim chos skur bsdus pas rtag mtha' bsal :
ma 'gags sngags sgra bzlas pas chad mtha' bsal :
sngags sgra stong par shes pas rtag mtha' bsal :
ma bcos gsal stong ngang du bzhag pa'i tshe :
gnyis ka mtha' las 'das te ngo mtshar che :
rjes spyod smon lam gdab cing dge ba bsngo :
snang stong sgyu ma lta bu'i nga rgyal gyis :
sgo gsum dge sogs spyod lam 'jug par bya :
skal ldan skyes bu 'di la sus 'bad pa :
dngos grub lo zla tsam gyis 'thob par 'gyur :
grangs kyi bsnyen pa bdun 'bum nyi khris 'grub :
gsang sngags 'di la rnal 'byor sus brtson pa :
khyad par rtsa ba yan lag dam tshig dang :
sdom gsum tshul khrims nyams sogs ma lus pa :
thams cad 'di yis sor chud nyams chag skong :
dngos grub rnam gnyis ye nas nges thob cing :
khyad par nyams chag skong ba'i mthar thug go :
rig 'dzin tshe yi mchog kyang 'dis 'grub bo :
ci phyir zhe na gsang ba'i thugs sgrub yin :
zab mo thugs kyi sgrub pa bla med 'di :
yang dag thugs kyi sgrub pa phyogs gcig dril :
zab don nyung dril nyams su blang bar bde :
'di las zab pa'i thugs sgrub mthar thug pa :
'jig rten 'di na 'byung ba ga la srid :
kye :
sngon nas bsod nams bsags pa'i las 'phro yis :
'di dang 'phrad par gyur pa ma lags pa :
btsal bas 'jig rten 'di nas ga la rnyed :
de phyir 'di la brtson pa rtag tu skyed :
dngos grub gzhan las myur ram bsgrubs la ltos :
zhal mjal lung ston thugs brgyud byin gyis rlobs :
nyi shar brag ri 'dzeg cing gcer bur bud :
khrus byed dar chen phyar ram dung chen 'bud :
mi mang khrom chen 'du dang dge la bskul :
de sogs rtags kyi rim pa bsam mi khyab :
bdag 'dra nam mkha'i snying po'i thugs bcud 'di :
ma 'ongs thugs kyi sras dang 'phrad par shog :
sa ma ya :
rgya rgya rgya :
rat+na gling pas bsam yas ar+Ya pa lo'i gling nas gdan drangs pa'o //
shog ser ngos las bsam gtan gling du bdag 'dra sangs rgyas sprang ban rin chen gyis /
blo la snang bas zhus pa lags //

//
