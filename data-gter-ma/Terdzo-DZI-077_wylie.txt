@#//
bram ze phur bu'i lugs kyi dbyangs can ma dkar mo'i sgrub thabs rjes gnang las tshogs dang bcas pa'i skor rnams bzhugs so //
rgya gar skad du /
wA ka pra b+hA/
bod skad du /
ngag gi 'od zer /
lha mo dbyangs can ma la phyag 'tshal lo //
rang gi snying ga'i srog yig 'od zer gyis //
dbyangs can ma yi 'khor lo mdun du dgug
/me tog bdug pa mar me byugs pas mchod //
'jug pa'i rlung gis srog gi snying la zhugs //
dbus su hrIMHgis rnam brgyan lte bar zla bas mdzes //
mchog tu dkar zhing 'od gsal sgron ma lta bu'i bcu drug cha //
nyi ma'i 'od zer ze'u 'bru'i mtshams nas shin tu rgyas pa yi //
dri med 'jam zhing dkar ba'i pad 'dab re rer gnyis gnyis gnas //
'od zer dkar po rnam 'phros pas //
snying gi mun pa sel ba po //
sngon du rig pa 'bum phrag gcig /   sngon du rig pa 'bru gcig pa //
zer ba'ang 'dug
/nyi khri lnga stong bsnyen par bya //
gzhan dang rtsod pa smra ba na //
'khor lo lce la gsal bar bkod //
bsgrub bya'i dpral bar 'khor lo mchog
/bkod na dbang du byed par 'gyur //
lha mo dbyangs can ma'i sgrub thabs ngag gi 'od zer zhes bya ba /
bram ze phur bus mdzad pa rdzogs so //
paN+Di ta jo bo rgya mtsho chen po dang /
sum pa lo tsA bas legs par bsgyur ba'o ///
/
@#//
las sbyor gyi rtsa ba drang srong mngon shes can gyis mdzad pa bzhugs so //
lha mo dbyangs can ma la phyag 'tshal lo //
lce bde mgrin pa bde ba dang //
dbyangs snyan dran pa gsal ba la //
a ru skyu ru pi pi ling //
shing mngar dug nyung sgron shing dang //
go snyod la sogs rtsi bzhin btags //
dar gyi tshags ma la btsags te //
ka ra sbrang rtsis ril bu bya //
tsha gong mur bar bya ba ni //
zhag bdun zos pas dig pa 'dag
/rmugs shing glen pa rnams kyang 'tsho //
bcu gcig skad gdangs khyung bzhin 'gyur //
bcu gnyis mi brjed gzungs thob cing //
blo ni me dang 'dra bar 'gyur //
zla ba gcig tu zos gyur na //
sha rus rdo ltar mkhregs par 'gyur //
rgas pa med cing lo brgya thub //
sman 'di sbyar ba'i dus tshod ni //
drang srong phur bu dag la sbyar //
mgrin pa bde zhing blo rno 'gyur //
drang srong mngon shes can gyis mdzad pa rdzogs so ///
/
@#//
dbyangs can ma'i bstod pa bram ze phur bus mdzad pa bzhugs so //
rgya gar skad du /
brah+ma pu trI swa ra swa t+yai stotre Na sid+d+hi wA ka pra b+hA nA ma /
bod skad du /
tshangs pa'i bu mo dbyangs can ma la bstod pas grub pa ngag gi 'od zer zhes bya ba /
'jam pa'i dbyangs la phyag 'tshal lo //
spyan ras gzigs dbang zhal gyi mche ba'i rtse las mngon sprul zhing //
thugs rje'i rnam 'phrul mtha' yas pha rol rjes su gzung ba'i phyir //
tshangs pa'i bu mo mdzes ma khyod sku rnam par gsal ba'i rnam 'gyur can //
biSh+Nu'i gzugs can tam+bu ruHla dga' skyed tshul 'dzin ma //
rjes su chags bcas rol pa'i lo ni bcu drug lon pa'i nyams //
chu gter 'gram ngogs lbu ba'i phreng bas rtse bar dga' ba can //
dri za'i bu mos mngon bstod nyid kyi rnam thar phul byung rnams //
gang gi yid la dran byed de la ngag gi dbang phyug stsol /
kho bos khyod dran ba spu shas cher g.yo ba'i lag pa gnyis //
thal sbyar me tog gzhon nu kha 'bus lta bu spyi bo'i steng //
rab bzhag snying nas rab tu gus pa lhur byed khyod kyi yon tan ni //
mtha' dag rtogs min cung zad rnyed 'di sdeb legs phreng bas mchod /
khyod sku 'o ma'i mtsho 'dra kun+da ku mud zla tshes mtshungs //
rab dkar 'od kyi phreng bas kun nas bskor ba'i gzi brjid kyis //
lha dbang yid phrogs dga' ba'i nga ros rtag tu khyod la bstod byed na //
blo gros don gsal don gnyer lha la gus pa smros ci dgos //
chu skyes dkar po dri med steng gnas ge sar g.yo ba'i rtser //
ri bong 'dzin pa'i gdan steng tsog pu'i tshul bzhugs 'gying bag can //
zhal gcig phyag gnyis dri za'i pi wang sgreng ba'i sgra dbyangs dang //
rjes mthun gsung gis sa gsum skye dgu'i bsam pa tshim mdzad ma //
'jam mnyen 'khril zhing ring ba bung ba lta bur gnag pa'i skra
/g.yas g.yon rgyab tu 'phyang zhing cung zad li ba'i thor cog la //
me tog dkar po'i phreng bas thod bcings spyi gtsug zla bas spud //
gser gyi rna cha 'phyang zhing mkhur tshos mdzes pa 'dzum pa'i zhal //
kA tsa lin+da'i smad g.yogs tshom bus spras pa sgeg pa'i nyams //
pun+da rI ka'i phreng ba chun 'phyangs mgul rgyan do shal can //
phyag zhabs rin chen phreng ba sil sil sgra ldan brgyus pa yis /
khyed sku lha dang rig 'dzin bu mo'i tshogs kun ngo mtshar gyur //
lha mo gzhon sgeg lang tsho ldan pa skye dgu'i yid 'phrog ma //
yid 'ong 'dzum pa'i bzhin can mig dkyus ring po'i zur gyis ni //
smin ma g.yo ba'i gar can khyod sku rtag tu dran byed na //
rab tu dgyes pa'i nyams kyis gzigs shing kho bo rjes su zungs //
mdzad spyod bags kyis dal zhing gsong por smra ba'i ngang tshul can //
mA li gsar pa'i dri ldan nu zho nu bar 'dod pa la //
reg pas dga' ba'i nu zho stob byed khyod la rtag tu bstod pa'i bu //
snying nas yus che shas cher ngu ba'i gdung ba tshim mdzad ma //
de dran yid la bstod pa'i zol tshig ca cor ma nges pa yi sgra //
smra ba'i ga zhas 'di spel nyid kyi thugs la bas gyur mod //
'on kyang kho bo'i blo ni 'dir zad bu yi nyes pa rnams //
ma yis bzod mdzod brtse bas slar yang bu ni rab tu skyongs //
snying ga'i chu skyes 'dab brgyad dkar po ze'u 'bru'i phreng ba can //
dmar ser mdzes pa'i mtshams nas 'od kyi drwa ba rab tu dgye //
ge sar 'jam po'i rtse mor bsil zer can ni rab gnas pa'i //
dbus su chu shel mdog 'dzin hrIMHgi phreng bas sgrib gnyis 'joms //
'dab ma re rer gnyis gnyis bzhugs pa'i a A la sogs dbyangs yig rnams //
g.yas su bskor ba'i rim pas mar me'i phreng ba 'bar ba ltar //
kun nas 'od zer 'phro ba'i rgyan ldan rtse mo'i rang bzhin gyis //
yid kyi dri ma'i mun nag rnams bsal blo gros mchog stsol mdzod //
srog gi 'od zer skra yi khyon tsam phra ba'i cha shas kyis //
rtsol ba'i sgo nas myur bar lha mo'i thugs la reg gyur pas //
'khor lo gnyis pa bskor bas rnam pa bdun pa'i mchod sprin can //
'jug pa'i rlung zhon rang sems ye shes rgyas mdzad de la 'dud //
de rjes hrIMHgi phreng ba mu tig do shal mgal me yi //
'khor lo'i tshul du 'khor ba zhal gyi sgo nas thon gyur cing //
lte ba'i dkyil 'khor nas zhugs slar yang sa bon tsha zer rtser //
'bar ba'i mod la dbyangs can ngag ster khyod zhabs spyi bos blangs //
lha mo gtsang sbra la dga' rdzun spangs 'byung po'i zas dor zhing //
tshangs spyod brtul zhugs can gyis nyin re dran byas yum bos na //
slar yang ngag gi dbang phyug ci bzhed gsung ba'i gad mo yis //
dkar gsum zas kyi dga' ston tshul gyis dngos grub stsol la 'dud //
de ltar khyod bstod lhur len gang yin de ni yon tan gyis //
dbul gyur sna tshogs rig pa'i gzhung lugs rnams la nges pa'i don //
myur rtogs sa gsum skye bo'i gzhung sgron gti mug mun pa rnams //
rab bsal rgyal ba'i dbang po 'od dpag med 'dra thob par shog
/'di ni 'phags dang mkhas pa'i skye bo phul byung tshogs rnams ston //
bdag 'dra 'khum zhing mu cor sgrog pa ngang tshul mi shes mod /
khyod kyi rjes zhugs lan gcig ma yin tshig don goms bya'i phyir //
sdeb sbyor gtsor byas brag ca'i sgra mtshungs 'dis ni bstod par rigs //
tshig 'di gang gis mthong ngam thos sam rtag tu dran byed dam //
klog dang kha ton byed dam bsam don chub byed pa //
yi ger bri 'am gzhan la rgya cher rab tu ston yang rung //
de yi sems dang ngag la dpal ldan lha mo dbyangs can myur 'jug shog
/tshangs pa'i bu mo dbyangs can ma la bstod pas grub pa ngag gi 'od zer zhes bya ba /
lha mo nyid kyis dngos su byin gyis brlabs pa'i bram ze phur bus mdzad pa rdzogs so ///
/
@#//
sgrub thabs 'od kyi drwa ba kun mkhyen dri med pas mdzad pa bzhugs so //
oM swasti /
'phags ma ngag gi dbang phyug gi sgrub thabs 'od kyi drwa ba zhes bya ba /
thugs rje chen po la phyag 'tshal lo //
gang gis yod med sna tshogs rkyen bral thugs rje'i nam mkha' yangs pa la //
blo gros sgrib bral nyin mor byed kun phrin las 'od zer drwa ba can //
skal bzang 'gro blo'i mtsho skyes 'dzum mdzad dbyangs can zhabs rdul gus mchod de //
shes rab don gnyer skye bo'i don slad de mnyes bgyid pa'i rim pa bshad //
sdom ni /
rjes gnang sgrub thabs gegs sel dang //
las la sbyar dang rnam pa bzhi'i //
lha mo skal bzang dbyangs can gyi //
yongs su sgrub pa bstan pa yin //
de la blo gros kyi mchog ster 'phags ma dbyangs can gyi rjes su gnang ba'i cho ga ni /
gnas dben par maN+Dal legs par bris te mchod pa bshams la /
slob dpon lha mo'i skur gsal ba'i thugs ka'i 'od zer gyis lho phyogs rgya mtsho'i nang nas dbyangs can ma'i 'khor lo spyan drangs la /
mdun gyi 'khor lo la bstims te mchod nas slob ma'i grangs dang mnyam pa'i mar me 'khor lo'i steng du bkod pa'i 'og tu slob ma rnams khrus byas te gral la 'khod /
bgegs bskrad /
lha mo 'khor dang bcas pa bsgom du bcug te /
mdun gyi mar me dbyangs can ma'i 'khor lor bsam la /
dbyangs yig brjod cing zar bcug pas ngag gi dngos grub thob par bsam /
de nas rdul tshon rnams g.yon pa'i srin lag gis gang la reg pa'i yi ge de yi ming nas brjod cing /
slob ma'i dpral ba /
mgrin pa /
snying ga rnams su byugs pas /
lus ngag yid gsum nus pa dang ldan zhing /
dbyangs can mar dngos su bsam la gsal btab pas ye shes phebs par 'gyur ro //
gal te ye shes ma pheb na snying ga'i 'khor lo'i yi ge rnams 'dar zhing g.yo ba la sems 'dzin du bcug pas mi pheb mi srid do //
ye shes phebs pa'i rtags gsum las /
lus bde zhing 'phar ba la sogs pa dang /
ngag dgod cing smra ba la sogs dang /
yid gsal zhing dwangs pa la sogs te /
sku gsung thugs gsum gyi byin rlabs zhugs pa'i rtags yin no //
rjes gnang gi le'u ste dang po 'o //
!
//de nas sgrub pa la 'jug par bya ste /
de ltar rjes su gnang ba thob pa'i rnal 'byor pas /
gnas dben zhing nyams dga' ba /
phyi nang gi gnod pa med par stan bde ba la 'dug ste /
skyabs su 'gro ba dang /
byang chub mchog tu sems bskyed nas /
stong par bsam pa'i ngang las /
pad+ma dkar po dang zla ba'i steng du rang nyid lha mo dbyangs can ma sku mdog dkar mo rin chen sna tshogs kyi rgyan dang ldan pa /
phyag gnyis kyis pi wang sgreng zhing zhal 'dzum pa dang bcas pa /
sku smad la lha'i gos kA tsa lin+da gsol zhing /
sku stod nor bu dang me tog gi drwa bas g.yogs pas khebs shing /
dbu skra li ba g.yas g.yon du 'phyang zhing zla ba tshes pas spyi gtsug brgyan pa /
'od zer mu med par 'phro zhing zla ba'i rgyab yol can snang la rang bzhin med par bsgom par bya'o //
de nas snying mgo thur du 'phyang ba blos gyen du bslangs pa'i nang na zla ba'i steng du /
oM dkar po nA da dang bcas pa las 'od zer dkar po ston zla'i bsil zer lta bu sna bug g.yas nas phyir 'phros /
lho phyogs rgya mtsho'i nang rin po che'i khang bzang na rang gis bsgoms pa lta bu'i 'phags ma dbyangs can gyi shangs bug g.yon du zhugs /
thugs ka'i 'khor lor reg pas 'khor lo shangs bug g.yas nas phyir thon /
ston ka'i zla ba shar ba ltar nam mkha' la byon pa la me tog la sogs pas mchod de /
oM prI tI de bI me hrIHSh+Ti tiSh+Tha hrIMH
zhes shub bur brjod pas 'khor lo 'od du zhu ba rang gi sna bug g.yon du zhugs /
thugs ka'i oM dang 'dres /
snying pad+ma 'dab brgyad mchog tu dkar zhing 'tsher ba'i lte bar zla ba'i steng du hrIMH
'dab ma brgyad la mdun nas g.yas skor du /
a A/
i I/
u U/
r-i r-I/
l-i l-I/
e ai /
o au /
aM AH
zhes pa gnyis gnyis mar me'i phreng ba ltar 'bar ba'i 'od kyis mi shes pa'i snying gi mun pa thams cad bsal /
spyi bo nas rkang mthil gyi bar du ye shes kyi bdud rtsi dkar pos mer gyis khengs pas lus ngag yid gsum bde ba chen pos phril gyis khyab par bsam pa yun ring du bya'o //
de nas bzlas pa bya ba ni /
hrIM las hrIMHmar me las mar me mched pa ltar kha nas lte bar hrIMHgi phreng ba 'khor ba'i 'od kyis phyogs bcu'i sangs rgyas dang byang chub sems dpa'/
nyan thos dang rang sangs rgyas /
paN+Di ta dang nyi zla rtsi shing nags tshal /
tshangs pa dang brgya byin /
sa dang nam mkha'/
mdor na sems can chen po dang /
chung ngu thams cad kyi tshe dang bsod nams /
stobs dang gzi brjid /
bde legs thams cad bsdus /
sngags phreng la thim pa de nyid hrIMHla thim pas bdag nyid nus pa de lta bu dang ldan par bsam zhing /
khyad par du 'chad rtsod rtsom pa 'dzin pa la sogs gang 'dod pa'i shes rab de nyid bsdus te /
snying ga'i hrIMHla thim pas bdag nyid gang 'dod pa'i shes rab des lus ngag yid gsum khengs par bsam pa ni gnad do //
de ltar mgal me ltar 'khor ba'i 'od kyis snying gi mun pa thams cad sel bar bsam zhing hrIMHzhes 'bum lnga nyi khri lnga stong bzla zhing /
thun 'jog khar sngags phreng snying ga'i hrIMHla thim zhing hrIMHgi 'od kyis snga ma ltar bsam zhing gang 'dod pa'i shes rab de nyid lan gsum du bsdus pas lus khengs pa la dmigs pa gtad /
skad cig gis 'jam dbyangs sam mi g.yo bar krong gis bskyed la bsngo ba bya'o //
de nas dngos su sngar bas dran pa gsal ba log pos blo rno ba 'ong zhing /
rmi lam du bu mo gzhon nu mas bza' btung sbyin pa dang /
shel dang me tog gi phreng ba rnyed pa dang /
nam langs pa dang /
nyi ma shar ba dang /
chu gtsang ma'i rgyun la 'thung zhing khrus byed pa dang /
me tog gi tshal na me tog la rtse ba dang /
nam mkha' 'od khyim gyis gnam sa za 'og gi gur khyim ltar khebs pa dang /
bya dang ri dwags sngon ma mthong ba rmis pa dang /
nam mkha' la 'phur ba dang /
zhing rmo ba dang /
snag tshwa 'thung ba dang /
ri mthon po'i rtse la phyin pa dang /
mtshon cha dang /
pi wang dang /
me long rnyed pa dang /
mthong ba la sogs rmi'o //
de yang sgrub pa la brtson pa na 'di rnams rmis pa ni spro ba bskyed pa dang /
bsgrubs nas zhag bdun nam bcu gcig nas byung na rjes su bzung ba dang /
zhag bcu bzhi 'am bco lnga'i dus su byung na grub pa'i mtshan ma ste mtshan ma gsum 'byung ngo //
de ltar sgrub pa'i tshe thun mtshams su /
khro bo gang rung gi bsnyen pa dang /
gtor ma la brtson par bya'o //
de yang gtor ma legs par bshams la /
dbyangs can ma mdun du dmigs te hrIMHba liM ta kha kha khA hi khA hi /
zhes pa lnga'am bdun gyis phul la bstod de slar rang la bsdu'o //
'dir rang nyid tha mal du gnas pa'i snying nang du 'khor lo bsgom pa dang /
lha gzhan mar bsgoms pa'i snying gar 'khor lo bsgom pa dang /
dbyangs can mar bsgoms pa'i thugs kar 'khor lo bsgom pa gsum las gang mos su bya bar gsungs kyang /
rang tha mal du bsgom pa chags pa'i skyon du 'gyur zhing /
lha gzhan du bsgoms pa'i snying gar 'khor lo bsgoms pas snying rlung du 'gyur ro //
'dis nor 'grib pa ma yin nam zhe na /
ma yin te gegs sel gnad kyi zla 'od las /
rang nyid yi dam lha mor legs bsgoms pas //
phyi rol bud med yul la chags mi 'gyur //
chags skyes rgyud rtsub dbul por mi 'gyur zhes //
bram ze phur bus gtum po'i sde la bshad //
ces so //
'on kyang nor 'grib dogs na 'og tu 'chad pa'i ting nge 'dzin bsgom par bya'o //
de ltar rtags rnam pa gnyis po gang rung byung nas sgrub pa bya ba'i gnas de nyid du sbyin sreg bya ste /
maN+Dal ba yi rnam lnga byug pa la dbyangs can ma'i 'khor lo bris la /
shing 'bras bu can nam skam po la sogs pa gang rung gis gru bzhir brtsegs te me sbar la /
me nang du lha mo dbyangs can ma bskyed la /
rang gi snying ga'i 'od zer gyis rgya mtsho'i 'gram nas lha mo dbyangs can ma spyan drangs te thab kyi lha mo la bstims la /
de la bsreg rdzas rim par bshams pa rnams 'bul te /
yam shing sor brgyad /
me tog dkar ser /
mar khu /
zho zan /
dUrbA/
ku sha'i myu gu rnams rim par 'bul zhing /
hrIMHme pra dz+nyA bar+d+ha mA nA ya oM/
lha mo bdag gi mchod pa 'di bzhes la bdag gi shes rab spel bar mdzad du gsol /
zhes pas re re bzhin dbul lo //
de ltar lan gcig tshar ba la sbyin sreg tshar gcig tu byas pa'i nyi khri lnga stong bya'o //
de nas thab kyi lha mor bstod de mchod nas rang la thim par bsam la /
sol ba chus bran te dam tshig pa'i 'khor lo bsdu ba'i phyir /
sol ba'i phyogs gcig nas sna bug tu btud de bris pa'i 'khor lo 'jug pa'i rlung dang lhan cig tu snying gar thim par bsam la las kyi rjes mi mngon par bya ste /
thal ba ri rtse'am chu chen po la bskyal bas grags pa chen por 'gyur ro //
de bsgoms pas ni shes rab brtan zhing sgrub pa'i bogs dngos su 'byin pa yin no //
sgrub pa'i le'u ste gnyis pa'o //
!
//de ltar sgrub pa byed pa na gegs sel ba shes dgos pas na /
de la gnyis te thun mong dang thun mong ma yin pa'o //
dang po ni /
spyir grags pa 'di skad thos so //
snying rlung gi gegs bsal ba dang /
chags pa'i gegs bsal ba dang /
nor 'grib pa'i gegs bsal ba'o //
dang po ni /
de ltar bsgoms pas shes pa 'phro zhing rgod pa dang /
sa gcig tu mi tshugs pa sogs byung na /
snying ga'i pad+ma cung zad zum pa la dmigs pa gtad pas sel lo //
des ma sel na pad+ma zum pa'i nang na 'khor lo yod pa'i phyi nas khro bo gang rung gi sngags kyis dkris te bum sku bsdus pa lta bu la dmigs pa gtad pas sel lo //
des kyang ma sel na 'khor lo mi bsgom par snying mgo bo thur du lta ba la dmigs te /
snying nang du bdud rtsis khengs pa la shes pa gtad par bya'o //
des ni zhi nges so //
de nas snga ma bzhin du bsgom mo //
gnyis pa chags pa'i gegs bsal ba ni /
de ltar bsgoms pas chags pa'i gegs byung na /
me tog lug ru dmar po'am ser po bud med kyis ma reg pa grib skam byas pa lnga'am bdun dgu tshun chad chu grang du bcug pa'i khu ba lto stong la lan gsum mam lnga'am bdun btang bas sel lo //
des ma sel na bdud rtsi grang mo 'khor lo las babs pas lus khengs par bsams pas nges par sel lo //
gsum pa nor 'grib pa'i gegs bsal ba ni /
de'i tshe nor 'grib pa'am 'grib rtags byung na /
thun mtshams su nor rgyun ma ser mo bum pa bsnol ma'i steng na bzhengs pa /
dar dang rin po ches brgyan cing phyag g.yas pas 'bras kyi snye ma thugs kar 'dzin zhing /
g.yon pas bum pa rin po ches gang ba pus mo'i steng du brkyang pas 'dzin par bsams te /
gtor ma bshams pa /
oM AHhU~M/
gsum gyis bdud rtsir bsam la /
oM bA su d+hA ri baM swA hA/
zhes sngags lnga'am bdun gyis phul bas mnyes par bsam zhing zas nor gyi dngos grub stsol cig
/ces brjod pas bar chad sel lo //
des ma sel na rang nyid nor rgyun mar bsam pa'i snying gar dbyangs can ma'i 'khor lo bsgom /
des kyang ma zhi na 'khor lo yang mi sgom par snying gar /
baM oM bA su d+hA ri swA hAs bskor ba la dmigs pa gtad pas sel lo //
gnyis pa thun mong ma yin pa'i gegs sel ni /
bla ma'i man ngag brgyud pa las 'ongs te /
de yang dang po nyid nas sgrub pa'i tshe /
nyi ma dros pa nas nam langs pa dang tho rangs kyi bar du zhi ba'i dus te snying ga'i 'khor lo las bdud rtsi dkar po dngul chu'i rang bzhin du babs pas sgrib pa'i dngos po kun bsal ba la dmigs pa gtad de bsgoms pas gti mug gi skyon dang po nyid nas zhi bar bya ba nyid do //
'di ltar sgom pa med na ji tsam bsgrubs kyang shes rab cher mi 'phel bar sngar gyi shes rab cung zad yod pa'ang 'grib pa 'byung ste /
gegs 'di bsal ba la man ngag 'di mchog tu bshad do //
nyi ma dros chen nas gung smad kyi bar rgyas pa'i dus te dus der rang gi 'khor lo las 'od zer ser po 'phros 'jig rten gyi zas nor bsdus pas /
rang gi sgrub khang khengs pa'i gzi brjid kyis lus kyi nang khengs pa la sems bzung bas nor 'grib pa'i skyon gtan nas mi 'byung ngo //
nyi ma gung smad nas nub kyi bar dbang gi dus te /
rang gi 'khor lo'i 'od zer dmar po las bdud rtsi dmar po babs pas /
rang gi nyon mongs pa thams cad bsregs shing bshal te /
nyon mongs pa thams cad dang bral bar bsam pa la sems bzung ngo //
nyi ma nub nas nam gung gi bar drag po'i dus te rang gi 'khor lo las bdud rtsi sngon po babs pas lus khengs snying rlung la sogs pa'i skyon bsal zhing /
snying nang bdud rtsis khengs pas chos thams cad mngon sum du shes pa'i shes rab kyis lus ngag yid gsum rgyas par bsam pas skyon gang yang mi 'byung ba nyid do //
man ngag 'di ni bla ma las brgyud pa ma nyams shing /
rang gis nyams su myong ba'i stobs kyis shin tu brjod par phangs na yang /
blo dman pa dag la phan phyir gab pa rnams mngon du phyung nas phyin ci ma log par bkod pa yin no //
gzhan ma snod min dag la sbas te bstan pa'i gnas med pas snying gi gter du sbos shig
/sa ma ya /
zhes gdams pa'o //
gegs bsal ba'i le'u ste gsum pa'o //
!
//de ltar gegs spangs te bsgrubs pas grub pa'i rnal 'byor pa dag gis /
grub pa'i rtags rnams mngon du bstan pa'i phyir las sbyor gyi rim pa bshad par bya'o //
de'ang rnam pa bzhi ste /
dug gzhil ba dang phran tshegs bstan //
dbang du bya dang rtsod pa zlog
/de ltar rnam bzhi'i rim pa bzhin //
zhi rgyas dbang dang drag por bshad //
ces pas /
de'ang zhi ba'i cho gas dug la sogs pa zhi bar bya ba ni /
nad pa de'i dpral ba'i dkyil du pad+ma 'dab brgyad mchog tu dkar ba'i lte bar hrIMHlas bdud rtsi dkar po babs pas nad thams cad dang gdon rigs thams cad bshal te nad gdon las thar bar bsam zhing /
hrIMHzhes 'bum nyi khri lnga stong bzlas pas nad thams cad dang khyad par du dug nad rab tu zhi bar byed pa'o //
gnyis pa rgyas pa'i cho ga'i las phran tshegs bstan pa ni /
byis pa btsas ma thag pa'i lce la tsan+dan ga pur gur gum gi wang bzhi sbyar bas hrIMHbris pa la dbyangs can ma'i 'khor lo dgug gzhug byas pas blo rno ba ngag gi dbang phyug dang mtshungs par 'gyur ro //
yang 'chad pa na lce la 'khor lo gsal btab nas bshad na nyan po'i rna bar snyan zhing chos kyi tshul sngon mi shes pa'i legs bshad 'chad nus pa'o //
yang 'bel gtam dang gleng slong la sogs chos kyi tshig don 'byed pa na dbyangs can ma'i 'khor lo gsal btab nas bshad na spobs pa thogs pa med cing kun gyi rna bar snyan par 'gyur ro //
de dag gi 'khor lo kha dog ser po 'od dang bcas pa bsam par bya'o //
gsum pa dbang gi cho gas 'gug pa'i las brtsam pa ni /
gang la bya ba'i bsgrub bya de yi rnam shes kyi ngo bo aHthung tsheg drag can dong rtse brtsegs pa lta bu'i sna dang dpral ba'i dkyil na bug pa gru gsum pad+ma 'dab ma bzhi pa'i lte bar gtad pa'i hrIMHdmar po tsheg drag can bsams la /
rang gi snying ga'i 'khor lo'i hrIMHdmar po bsam pa'i 'od zer gyis hrIMHdang aHthung la phog pas tshur gcig la gcig mthud de rang gi snying ga'i hrIMHla thim par bsam la hrIMHche ge mo A kar Sha ya hrIMHdzaH
zhes bzlas te bsam pas pho mo gang yang zhag bdun gyis 'gugs par nus pa nyid do //
bzhi pa drag po'i cho gas rtsod pa smra ba tshar gcad pa ni /
rang gi lce 'khor lo mthing gar gsal btab nas /
pha rol pa'i ya rkan la zangs /
ma rkan la lcags kyi 'khor lo rtsibs brgyad pa /
lce steng gser gyi rdo rje rgya gram ste /
de gsum gyi lte bar hrIMHnag po gcig gis mi 'gyur bar bsdams par bsam pa'i gre bar khro chu'i mchod rten nag po gdugs chos 'khor dang bcas pa mgo mjug log pas bkab par bsam ste /
che ge mo'i ngag satwaM b+ha ya nan /
zhes brgya la sogs pa bzlas nas /
rtsod dus dmigs pa gsal btab na rtsod pa rgyal nges so //
de ni shin tu rgyas pa'i dbang du byas pa'o //
rtsod pa phal pa dang shag 'dren pa la /
rang gi lce la 'khor lo gsal btab pas rgyal nges so //
las la sbyar ba'i le'u ste bzhi pa'o //
!
//de nas mtha' rten gyi dam tshig gi rim pa ni /
rtag tu gtsang sbra la gnas shing rdzun mi smra /
sha chang sgog tsong spang /
shes rab kyi rlom pas gzhan la mi smad /
bla ma dang chos dang phyag mtshan la sogs pa mchod par 'os pa rnams la mi smad /
rtag par 'phags ma'i bsnyen sgrub kyi dam bca' sngags brgya rtsa re ma chag par zhag re bzhin bzla bar bya'o //
de ltar byas pas mtshungs pa med pa snyan ngag dang /
rtsod pa dang /
'chad pa dang /
'dzin pa la sogs pa gang 'dod pa'i shes rab mkha' ltar rgya che zhing nyi zla ltar grags pas 'jig rten kun tu mdzes shing nad dang gnod pa ma lus pa zhi nas /
gnas skabs dang mthar thug gi smra ba'i dbang phyug gi go 'phang thob ste /
rnam pa kun mkhyen pa'i shes rab thob par 'gyur ro //
de ltar don gnyer skye bo'i tshogs kun gyi //
blo gros pad+mo rgyas byed mchog gi lam //
'od kyi drwa ba bshad las gang thob pa'i //
dge des 'gro kun rnam mkhyen thob par shog
/tshul 'di gangs ri'i khrod kyi snyan ngag mkhan //
bsam yas pa yis dpal ldan gsang phu'i gnas //
blo gsal dga' ba skyed pa'i bsti gnas su //
legs bshad snying po'i bcud rnams bsdus te bstan //
'phags ma ngag gi dbang phyug gi sgrub thabs 'od kyi drwa ba zhes bya ba /
lung dang rig pa dang man ngag gi don la blo'i pad+mo kha 'dzum zhing /
snyan ngag dang sdeb sbyor dang mngon brjod la sogs pa'i tshul mang du thos pa'i snyan ngag mkhan dpal ldan bsam yas pa tshul khrims blo gros kyis /
dpal gsang phu'i chos grwa chen por sbyar ba'o //
shu b+haM/
mang+ga laM///
/
@#//
'phags ma ngag gi dbang phyug la bstod pa gzhon nu rol dga'i dbyangs zhes bya ba bzhugs so //
snyan ngag gi lha mo la phyag 'tshal lo //
mchog dga'i rang bzhin lha mo ni //
yon tan rgya mtsho'i gling na bzhugs //
rgyal ba sras bcas kun gyi yum //
dbyangs can ma la phyag 'tshal lo //
thugs rje'i gangs ri zhu ba las //
gsar du 'khrungs pa'i lha mo ni //
snyan dngags chu klung dal gyis 'bab //
dbyangs can ma la phyag 'tshal lo //
bco lnga'i zla ba ltar mdzes shing //
bcu drug lo lon 'dzum pa'i zhal //
sil khrol rgyan gyi phreng bas bklubs //
dbyangs can ma la phyag 'tshal lo //
pad zla'i steng na pad+ma bzhin //
rab dkar gangs ri'i lhun po bzhin //
ston ka'i sprin dkar phung po bzhin //
dbyangs can ma la phyag 'tshal lo //
zla ba'i 'od can dkar ba'i zhal //
zla ba rgyas pa'i gdan steng na //
zla ba'i rgyab yol mdzad pa mo //
dbyangs can ma la phyag 'tshal lo //
glang po zla ba mtsho skyes kyi //
stobs dang 'od zer mdangs 'phrog cing //
kun tu nyi ma lta bur mdzes //
dbyangs can ma la phyag 'tshal lo //
gangs ri 'dir ni pad+mo yi //
spyan dang ldan na khyod zhal mtshungs /
khyod sku gangs ri'i rtse mo bzhin //
dbyangs can ma la phyag 'tshal lo //
yang yang khyod sku dran byed cing //
a A'i dbyangs yig la dmigs nas //
hrIMHhrIMHbzlas pas mun sel ba'i //
dbyangs can ma la phyag 'tshal lo //
e ma dpal mo rnal 'byor mdzes //
de ring mkha' la 'ja' tshon bzhin //
snang dang mi snang gzugs brnyan bzhin //
dbyangs can ma la phyag 'tshal lo /
khyod sku 'od kyi phung po'i nang //
dkar ser dmar dang ljang gu ste //
'dres dang ma 'dres 'od zer 'khrugs //
dbyangs can ma la phyag 'tshal lo //
la lar sprin gyi bla bre'i nang //
lus phyed dkar la dmar gsal mthing //
brtse dang mchog dang zhi skur snang //
dbyangs can ma la phyag 'tshal lo //
la lar nyi 'od pad zla'i nang //
'od lnga'i phung po 'od 'bar zhing //
rnga yab pi wang gling bu sgrog
/dbyangs can ma la phyag 'tshal lo //
la lar zla 'od skar ma'i nang //
skad cig skad cig rnam sprul te //
snang dang mi snang cho 'phrul 'gyed //
dbyangs can ma la phyag 'tshal lo //
la lar 'od kyi gur khyim nang //
'dzum mdzes 'od zer sna tshogs ston //
sprul dang yongs su sprul pa yi //
dbyangs can ma la phyag 'tshal lo //
e ma lha mo skal bzang ma //
yun ring smon pas de ring 'grub //
slar yang mthong thos 'dri bar 'dod //
de tshe khyod sku snang bar mdzod //
gang zhig khyod dang khyod kyi sras //
kun la dad pa de dag la /
khyod thugs mkhyen rab zla ba ni //
mchog tu dkar bas dgongs su gsol //
deng nas skye ba thams cad du //
dpal mo khyod kyis rjes bzung ste //
blo gros thogs pa mi mnga' ba'i //
shes rab chen po nyid gyur cig
/skye ba pad+ma'i nags tshal du //
rigs gzugs yon tan sbrang rtsi can //
grags pa'i 'dab brgya mnga' ba yis //
rtag par bdag ni skyong bar shog
/khyod dang khyod kyi sras kun gyis //
rtag tu bdag rjes 'dzin pa dang //
grags dang dpal chen mtha' yas kyis //
rtag par bdag ni skyong bar shog
/gzhon nu rab dga'i rol dbyangs mchog
/gang gis mthong thos kha ton byed //
kun kyang dbyangs can zhal mthong zhing /
khyod kyis rjes su 'dzin par shog
/de ltar bstod pa'i dge tshogs kyis //
'gro kun blo gros phun tshogs shing //
dbyangs can go 'phang mchog thob nas //
'gro ba'i don kun 'byung bar shog
/tshul khrims pad rdzing bzang po nas //
blo gros ngur pa sgra 'byin zhing //
bslab gsum gshog yangs dkar ba yis //
blo gsal 'gro kun dga' skyed shog
/'di ni sngon goms rgya mtsho'i khyon //
dpal mo'i dngos grub cher rtsen pa'i //
bsa~Xm ya~Xs blo gros dang ldan pa~X//
snyan dngags 'byung gnas bdag gis sbyar //
sa skyong srid pa gsum gyi mthar //
bde legs bkra shis byed par shog
/'phags ma ngag gi dbang phyug la bstod pa gzhon nu rol dga'i dbyangs zhes bya ba /
mang du thos pa'i snyan dngags mkhan bsam yas pas lhun gyis grub pa'i ri rin chen 'byung ba'i gnas su sbyar ba'o //
sarba mang+ga laM///
/
@#//
bram ze phur bu'i lugs kyi dbyangs can ma'i sgrub thabs rjes gnang dang bcas pa bzhugs so //   'dod bum nas 'byung ba de ka'o /mchan /
oM swasti /
'jig rten mgon po'i thugs mtsho las //
rab 'khrungs dbyangs can zla ba ni //
'gro ba'i rmongs mun bsal mdzad der //
btud nas sgrub thabs mdo tsam bshad //
'dir 'phags ma dbyangs can ma'i sgrub thabs dang 'brel bar rjes gnang gi cho ga sgrub pa la gsum ste /
sbyor ba yo byad kyi bsham /
dngos gzhi sgrub pa'i thabs dang /
rjes gnang gi cho ga'o //
dang po yo byad bsham pa ni /
dben zhing yid dang mthun pa'i gnas su dus tshes bzang po la stegs bu gru bzhi khru do pa ba byung lngas byugs /
gur gum /
gla rtsi /
gi wang /
tsan+dan bzhi mnyam par sbyar bas gtor /
de'i steng du maN+Dal lta bu'i gzhi la ba dkar dmar gang rung gi dkar gsum dang sbrang rtsi bzhi mnyam rnams sbyar bas pad+ma 'dab ma brgyad pa dbus su hrIMHdang 'dab ma brgyad la dbyangs yig bcu drug bkod pa bris /
'bras dkar gyi phye mas ri mo'i steng nas mnan te 'khor lo'i rnam pa gsal por 'ong bar bya /
dkar gsum mngar gsum bzhi mnyam sbyar ba'i zan gyi ting lo ba mar sbrang rtsi dang sbyar bas bkang ba sdong bu dang bcas pa dgu 'am slob ma'i grangs mnyam dbus dang 'dab ma brgyad la bkod /
mdun du dkar gtor che chung gnyis dang changs bu'i gtor ma yang bsham /
mchod pa gtsang zhing bzang ba rgya cher bsham mo //
gnyis pa dngos gzhi sgrub pa'i thabs la /
gtsang sbra la gnas shing khrus byas nas bde ba'i stan la 'dug ste /
skyabs sems dang tshad med bzhi rnams bsgom pa sngon du btang nas /
swa b+hA was stong par sbyang /
stong pa'i ngang las gnas khang lha dang drang srong dri za grub pa'i tshogs kyis brten pa'i gzhi /
ri bo nags tshal sman ljongs nyams dga' ba'i dbus /
'o ma'i rgya mtsho dkar la dwangs pa'i nang du paM las pad+ma dkar po'i sdong po 'dab ma rgyas pa dang /
a las zla ba'i dkyil 'khor gyi steng du hrIMHdkar po las sgra dbyangs lha mo dbyangs can ma sku mdog dkar mo zhal gcig phyag gnyis ma /
zhi 'dzum mdzes pa'i nyams can bcu drug lon pa'i lang tshos sgeg pa /
nu 'bur mtho zhing rked skabs phra ba tsog pu'i 'dug stangs can /
phyag g.yon pas bai DUr+Ya'i rgyud mangs 'dzin cing /
g.yas pa'i phyag sor gyis bskul bas sgra dbyangs rgya mtsho sgrub pa /
gnag snum li ba'i dbu skra phyed ltag par bcings shing lhag ma thur du grol ba /
zla tshes kyis gtsug na mdzes shing pad dkar phreng ba'i thod bcings dang rin po che sna tshogs pas skra'i zar bu mdzes pa /
dar dkar po'i stod g.yogs dang dbang po'i gzhu ltar bkra ba'i smad dkris can /
nor bu rin po che sna tshogs pa'i rgyan phreng dang g.yer kha'i drwa ba la sogs pas brgyan pa /
'od zer mu med pa 'phro zhing zla ba'i rgyab yol can snang la rang bzhin med pa'i skur gyur /
rang gi snying chu shing gi me tog ltar mgo thur du 'phyang ba de nyid gyen du langs pa ut+pal dmar po kha 'bus pa'i rnam pa can du gyur pa'i nang du zla ba la oM dkar po /
rlung cung zad phyir bsal /
oM gyi nA da las 'od zer dkar po 'phros sna bug g.yas nas thon /
lho phyogs rgya mtsho'i 'gram rig pa 'dzin pa dga' ba'i tshal na bsgoms pa dang 'dra ba'i lha mo dbyangs can ma bzhugs pa'i shangs bug g.yon nas zhugs /
thugs ka nas ngo bo ye shes pa la rnam pa dbyangs can gyi 'khor lo 'od zer 'bar ba spyan drangs te shangs bug g.yas nas thon /
ston ka'i zla ba shar ba ltar skad cig gis byon te mdun gyi nam mkhar bzhugs pa la mchod sprin mkha' khyab tu spel bas mchod par bsam la /
oM prI tI de bI di bya puSh+pe hU~M/
de bzhin du sbyar bas /
d+hU pe /
gan+d+he /
nai bid+yA/
A lo ke
/bi le pA ni /
zhes pas mchod /
oM prI tI de bI me hrIHSh+Ti tiSh+Tha hrIMHzhes shub bur brjod nas dbugs nang du rngubs /
'khor lo 'od du gyur pa sna bug g.yon nas zhugs snying ga'i oM la thim /
oM yongs su gyur pa las dbyangs can gyi 'khor lo pad+ma 'dab brgyad dkar zhing 'tsher ba'i lte bar zla ba la hrIMH
'dab ma brgyad la mdun nas g.yas skor du dbyangs kyi yi ge gnyis gnyis 'khod pa mar me'i phreng ba ltar 'bar ba'i 'od kyis lus thams cad khyab /
mi shes pa'i mun pa bsal /
shes bya thams cad la chags thogs med pa'i blo gros kyi snang ba rgyas par gyur /
ces brjod cing yun ring du bsgom /
bzlas pa ni /
'khor lo'i dbus kyi hrIMHlas hrIMHmched zhal nas thon /
de'i 'od zer gyis 'khor 'das kyi yon tan thams cad bsdus hrIMHla 'dres /
lte ba nas zhugs te 'khor lo'i dbus kyi hrIMHla thim pas bdag nyid gang 'dod pa'i yul des lus gang bar bsam zhing sngags phreng mgal me ltar 'khor ba la dmigs te hrIMHgi bzlas pa rtse gcig tu bya zhing /
thun 'jog khar /
sngags phreng snying ga'i hrIMHla thim hrIMHgi 'od kyis gang 'dod pa'i shes rab de nyid lan gsum du bsdus pas lus khengs par dmigs /
thun mtshams su 'og nas 'byung ba ltar gtor ma 'bul /
phyogs thams cad las rnam par rgyal ba'i shes rab bstsal du gsol /
zhes gsol ba gdab /
yi ge brgya pa sogs rjes kyi bya ba rnams byas la thun mtshams la 'jug
/thun mtshams su yi dam khro bo 'jam dpal dang mi g.yo ba lta bu'i bsnyen pa dang /
dzaM b+ha la'i chu sbyin yang ma chag par bya /
de ltar thun bzhir brtson pa chen pos mi tshig gis bar ma chod par bzlas pa 'bum phrag gcig dang nyi khri lnga stong bzla bar bshad pa da lta bzhi 'gyur du byed dgos pas 'bum phrag lnga'o //
de nyid lan gsum du bskyar pas grangs bsnyen rdzogs pa yin no //
de las grub pa'i mtshan ma rnams kyang rim bzhin mthong bar 'gyur ro //
gsum pa rjes gnang gi cho ga ni /
thog mar bgegs bskrad /
bdag bskyed bzlas pa'i mthar thug pa sngar bzhin byas nas /
mdun gyi dkyil 'khor /
a mr-itas bsang /
swa b+hA was sbyang /
stong pa'i ngang las hU~M yig las byung ba'i srung 'khor gyi dbus su oM yongs su gyur pa las dbyangs can gyi 'khor lo zhes pa nas /
mar me'i phreng ba ltar 'bar ba'o //
zhes pa'i bar tshig zur bsgyur bas bsgoms la 'khor lo yig 'bru dang bcas pa las 'od zer 'phros /
lho phyogs rgya mtsho'i 'gram rig pa 'dzin pa dga' ba'i tshal zhes pa nas /
bi le pA ni hU~M gi bar gong bzhin /
dzaHhU~M baM hoH
'khor lo dam tshig pa dang gnyis su med par gyur /
oM prI tI de bI hrIMH
a A i I u U r-i r-I l-i l-I e ai o au aM aH
zhes brgya rtsa brgyad bzla /
'khor lo de nyid gzhal yas khang dang bcas pa'i lha mo'i skur gyur /
mchod pa rnams bsang sbyang byin gyis brlabs la /
oM swa ra swa tI de bI sa pa ri wA ra ar+g+haM pra tIts+tsha swA hA/
de bzhin du /
shab+da'i bar sbyar bas mchod cing /
spro na rin chen bdun 'dod yon lnga bkra shis rtags rdzas la sogs pas kyang mchod /
bstod pa ni /
spyan ras gzigs dbang zhal gyi mche ba'i rtse las mngon sprul zhing /
zhes sogs bram ze phur bus bstod pa dang /
mchog dga'i rang bzhin lha mo ni //
yon tan rgya mtsho'i gling na bzhugs //
rgyal ba sras bcas kun gyi yum //
dbyangs can ma la phyag 'tshal lo //
zhes dang /
mkhyen bzang rab tu rgyas pa'i pad+ma dang //
thugs rje dri med zla ba'i gdan la 'gying //
sgra dbyangs rgya mtsho'i pi wang gsung snyan gyis /
khams gsum dbugs 'byin lha mo khyod la bstod //
ces sogs tshig don phun sum tshogs pa'i bstod pa ci shes kyis bstod do //
gtor ma bsang sbyang 'bru gsum nyer gcig gis byin gyis brlabs la /
oM swa ra swa tI sa pa ri wA re b+h+yaH
oM a kA ro sogs dang /
kha 'bar ma'i sngags lan bdun gyis lha mo dbyangs can ma la phul /
chu gnyis nyer spyod kyis mchod /
sngar bzhin bstod nas /
mchod sbyin gtor ma 'di bzhes la //
sogs nas /
yid la 'dod pa kun 'grub mdzod //
ces pa'i bar dang /
'phags ma dbyangs can ma bdag la thugs brtse bar mdzad du gsol /
phyogs thams cad las rnam par rgyal ba'i shes rab dang blo gros spobs pa phun sum tshogs pa bstsal du gsol /
gtor ma gnyis pa yang sngar bzhin byin gyis brlabs te /
nor rgyun ma 'khor bcas spyan drangs /
oM bA su d+hA ri hU~M swA hA/
oM pra ka ra dza me swA hA/
zhes bdun gyis phul /
bdag dbyangs can ma sgrub pa la phrag dog dang bar chad ma mdzad par nor 'phel bar mdzad du gsol /
zhes 'dod don gsol /
changs bu'i gtor ma gong bzhin byin gyis brlab /
kha 'bar ma'i sngags bdun gyis 'byung po thams cad la bsngo /
de bzhin gshegs pa bzhi'i mtshan brjod /
srid gsum 'byung po'i tshogs kyis mchod sbyin gyi gtor ma rgya chen po 'di bzhes la /
sgrub pa la bar gcod ma mdzad cig
/dkar phyogs skyong ba rnams kyis bar chad bsrung zhing dngos grub stsol ba'i mthun rkyen mdzod cig ces 'dod don gsol /
de nas slob ma rnams khrus byas /
stan gtsang ma la tsog pur 'dug tu bcug la /
bgegs bskrad pa rnams byas /
mtshams sbyor gyi khyad par /
'dir 'phags ma ngag gi dbang phyug dbyangs can ma zhes bya ba 'di nyid nang gsang ba sngags kyi tshul dang sbyar na rje btsun 'jam pa'i dbyangs kyi gsang ba'i yum ste /
gshin rje gshed skor gyi gzhung du mar /
rdo rje dbyangs can ma yis 'khyud //
ces sogs gsungs shing /
dpal mgon 'phags pa klu sgrub kyis /
'jam dpal dbyangs dang 'phags ma zhal sbyor gyi sgrub thabs blo gros 'phel ba zhes bya ba mdzad pa sogs rgyu mtshan mang du snang zhing /
phyi ltar na phyi rol mu stegs kyi lhar grags pa yang /
'phags pa spyan ras gzigs dbang phyug gis snyigs ma lnga bdo ba'i sems can rnams sangs rgyas dang byang chub sems dpas mi 'dul bar /
phyi rol pa'i lha'i gzugs dang rtags dang mtshan mas 'dul bar gzigs nas /
lha sarba dz+nyA zhes bya ba'i ting nge 'dzin la snyoms par zhugs so //
de nas 'phags pa'i sku'i cha shas las 'jig rten gyi lha chen po gsum dang nyi zla la sogs pa rnams sprul cing khyad par mche ba'i rtse nas lha mo 'di byung ngo //
zhes za ma tog bkod pa'i mdo las 'byung zhing /
lha mo 'dis rjes su bzung ba'i grub chen bram ze phur bus mdzad pa'i bstod pa las kyang /
spyan ras gzigs dbang zhal gyi mche ba'i rtse las mngon sprul zhing //
zhes sogs gsal bar 'byung bas /
rje btsun spyan ras gzigs kyi sku dang ye shes kyi cha shas yin cing /
phyi rol pa rnams tshangs pa'i bu mor 'dod pa sogs ni gang la gang 'dul gyi sprul sku'i bkod pa bsam gyis mi khyab par snang ngo //
de yang sangs rgyas mya ngan las 'das nas lo bzhi brgya na 'phags pa klu sgrub byon /
des dbu sbyin pa btang ba'i 'og tu /
rgya gar gyi yul dbus su rgyal po nyi ma rnam par gnon pa zhes bya ba thams cad la dbang byed pa zhig byung /
de nyid rgyal por dbang bskur ba po bram ze mdun na 'don ni bram ze shaM ku yin la /
slob dpon 'di phyi rol gyi rig byed kyi mtha' gsang ba smra ba'i grub mtha' 'dzin pa yin skad /
de rgyal po'i mchod gnas mdzad cing lhan cig tu gnas so //
skabs der lo bcu gnyis char ma bab pas mu ges nyen pa na /
de dang mi ring ba'i sa zhig na so na ri zhes bya ba'i mtsho me tog sna tshogs bkra ba klu nor rgyas kyi bu gnas pa zhig yod pa las /
mi rnams kyis mtsho de'i pad+ma'i rtsa ba blangs nas zos pas mu ge thub bo //
de'i tshe rgyal po 'khor bcas kyis mtsho de blta bar byon nas rgyal pos slob dpon la mtsho la gnas pa'i klu de ston par bskul ba las /
slob dpon gyis de mthong ba'i dug can yin pas bstan pa mi legs zhes gsungs kyang nan gyis bskul lo //
der slob dpon gyis ku ru kul+le'i rig sngags kyis bkug pas mtsho nang nas rin po che'i gdugs kyis mtshon pa'i nor rgyas kyi bu mngon du snang bar gyur pa las /
klu'i gzi brjid dang mthong ba'i dug gis mi dang dud 'gro rnams brgyal zhing myos /
rgyal po yang skrags te klu gtong bar zhus pas /
slob dpon gyis skrod pa'i sngags dang phyag rgya bstan pas slar rang gi gnas su song ngo //
de nas dug gzhil ba'i cho ga mdzad pas sems can brgyal cing myos pa thams cad sngar bzhin sos so //
de lta bu'i nus pa phun sum tshogs pa'i slob dpon des byang phyogs kyi rgyud dang /
lho phyogs kyi rgyud du brtsams pa'i bstan bcos gnyis yod pa las /
'di'i sgrub skor ni snga ma la don dang phyi ma na tshig don gnyis ka gnas par grags so //
de lta bu'i bram ze phur bu ni 'phags ma nyid kyis dngos su rjes su bzung zhing ngag gi dbang phyug grub pa yin la /
de nas slob dpon gtum po'i sde /
mchod sdong seng ge sogs rim bzhin brgyud pa las 7kun mkhyen chen po ngag gi dbang phyug tshul khrims blo gros la bka' bab pa sogs ring brgyud rnam par dag pa mang du 'dus shing /
nye brgyud ni 'phags ma nyid nas kun mkhyen chen po nyid la brgyud pa ste /
byin rlabs kyi tshan kha gzhan las khyad par du gyur pa'i 'phags ma dbyangs can ma'i rjes gnang sgrub pa la slob dpon gyi bya ba rnams grub sogs sbrel la /
maN+Dal phul /
slob dpon bdag la dgongs su gsol //
sgra dbyangs lha mo dbyangs can ma'i //
sku dang gsung dang thugs rnams kyi //
rjes su gnang ba bdag la stsol //
ces lan gsum gyis gsol ba btab /
dkon mchog gsum la bdag skyabs mchi //
sogs rgyun bshags lan gsum /
slob dpon dang sgra dbyangs lha mo gnyis su med pa'i thugs ka'i hrIMHlas 'od zer 'phros /
slob ma'i lus yongs su gang /
sdig sgrib thams cad dag
/swa b+hA wa nas /
zla ba la oM dkar po /
zhes pa'i bar bdag bskyed bzhin spod sgom du byas te /
slob dpon gyi thugs ka'i hrIMHlas 'od zer 'phros pas lho phyogs rgya mtsho'i 'gram rig pa 'dzin pa dga' ba'i tshal na bzhugs pa'i 'phags ma'i thugs rgyud bskul /
de'i thugs ka nas ngo bo ye shes pa la rnam pa dbyangs can gyi 'khor lo 'od zer 'bar ba ston ka'i zla ba shar ba ltar skad cig gis byon te slob ma'i lus la thim par bsam zhing /
oM prI tI de bI me hrIHSh+Ti tiSh+Tha hrIMH
zhes drag tu bzla zhing spos dang rol mo bya /
sku'i rjes gnang ngo //
mgrin par 'khor lo dkar po rtsibs bcu drug pa'i lte bar hrIMHdkar po /
rtsibs rnams la A li bcu drug
/de las de 'dra ba rang sgra sgrog pa zhig mched /
'od zer gyis slob ma'i lus thams cad gang /
'khor lo mgrin par thim par bsam zhing /
hrIMH
nyer gcig dang dbyangs yig gi sngags lan gsum rjes zlos byed du bcug ste /
gsung gi rjes gnang ngo //
mdun gyi 'khor lo'i mar me dbyangs can mar gsal ba la yid gtod du bcug
/mar me lha mo'i rnam par byon nas slob ma'i snying ga'i sa bon la thim par mos te /
dbyangs yig brjod cing ting lo sbar ba mid du gzhug
/thugs kyi rjes gnang ngo //
mdun gyi maN+Dal blangs la /
g.yon pa'i srin lag gis gang la reg pa'i dbyangs kyi yi ge brjod bzhin du blangs nas /
slob ma'i dpral ba mgrin pa snying ga rnams su byug pas /
lus ngag yid gsum gyi dri ma dag
/dbyangs can ma dngos su gyur cing shes rab kyi snang ba rgyas par bsam mo //
yon tan phrin las kyi rjes gnang ngo //
gal te ye shes ma pheb na rlung bzung ste snying ga'i 'khor lo'i yi ge rnams mgo zhabs ldog pa'am 'dar zhing g.yo ba la sems 'dzin du bcug pas pheb par 'gyur ro //
rtags ni lus bde zhing 'phar g.yo /
ngag smra dgod /
sems gsal zhing dwangs pa sogs 'byung /
rjes dam tshig khas blangs maN+Dal yon 'bul rnams dang /
rjes mdun bskyed kyi mchod pa kha gsos la phul /
bstod pa bzod gsol rnams byas la /
lha mo 'od du zhu 'khor lor gyur /
slar yang mchod nas bris sku sogs la brtan bzhugs dang /
rten med na /
khyed kyis sems can don kun mdzad //
sogs dang /
badzra muHsa mgron rnams gshegs su gsol /
smon lam dang bkra shis ji ltar rigs pa bya'o //
cho ga bsdus pa la dga' na /
gsol btab rgyun bshags tsam sngon du btang nas /
mdun gyi 'khor lo'i mar me dbyangs can mar gsal ba la sems gtod du 'jug pa man chad /
thugs dang yon tan phrin las kyi rjes gnang zhes smros pa gnyis po tsam logs su phyungs te byas pas kyang 'thus so //
tshul 'di'i man ngag ni /
rjes gnang sgrub dang gegs sel dang //
las la sbyar dang rnam pa bzhis //
lha mo skal bzang dbyangs can gyi //
yongs su sgrub pa bstan pa yin //
zhes gsungs pa las sgrub thabs dang rjes gnang gi cho ga rtsa ba yig rnying gzhir bzhag la tshig gi mtha' bskyed tshul mi 'gal bar brgyan te bkod cing /
gegs sel dang las sbyor sogs ni kun mkhyen chen po'i gsung las shes par bya'o //
rnam 'gyu~Xr yid 'ong lha mo'i tshul //
thogs me~Xd blo gter mkhyen brtse'i bdag
/rdo~X rje~X'i lha mo dbyangs can ma'i //
sgrub thabs 'jug bde rab dga'i phul //
'phags ma dbyangs can ma dkar mo'i sgrub thabs rjes gnang dang bcas pa'i le tshan no /   smin gling gter chen gsung ngo /mchan /
shu b+haM///
/
@#//
sgra dbyangs lha mo dbyangs can ma'i sbyin sreg gi cho ga snying por dril ba bzhugs so //
oM swasti /
tshangs sras lha mo ngag gi dbang //
blo ster de la gus btud nas //
gang de mnyes byed phrin las kyi //
myur lam sbyin sreg cho ga bshad //
de la sbyor ba dang dngos gzhi gnyis las dang po ni /
dus bzang po la gang du bya ba'i sar /
gzhi bgegs la gtor ma gtang /
thab kyi gzhir stegs bu khru do gru bzhi brtsigs pa'am /
de dang rgya mnyam pa'i gzhi la ba byung dang dri bzang gis byugs /
der tshangs zur gyi thig btab pa'i dbus nas mtho gang zlum por bskor ba'i phyir sor bzhi pa nyis rim du bskor ba ni thab dang kha khyer mu ran rnams la dbus su dbyangs can gyi 'khor lo dang /
kha khyer la pad 'dab bcu drug mu ran rdo rje'i phreng bar byas pa'i phyi'i grwa bzhir zla phyed rdo rje dang bcas pa rdul tshon dkar pos bkang zhing dmar po'i gcad kyis dbye /
thab kyi khar srog chags med pa'i lci bas zlum por brtsigs pa'i nang dri zhim pa'i shing gru bzhi bsnol mas bkang ba'i dbus su me tshang ting lo dang bcas pa bya /
g.yas su ba byung gi maN+Dal gyi khar bsreg rdzas tsan+dan dkar dmar sogs spos sna tshogs dang /
me tog dkar po dang ser po /
ting lo grangs ldan /
tsan+dan dkar po gla rtsi gurgum gi waM bzhi sbyar ba'i /   bzhi mnyam sogs lde gu dang phye ma /
mngar gsum mar dang sbyar ba'i zas mchog gi ril bu grangs ldan /
bzhi mnyam dang mngar gsum gyis sbags pa'i ku sha
/nas gro 'bras sran ma til dkar nag sogs 'bru sna tshogs bsres pa dang /
ba dmar ser gyi mar khu dang /
shing thog sna tshogs rnams bzhag
/g.yon du bsnyen pa'i skabs bzhin mchod pa lnga dang gtor ma rnams bshams la /
gzhan yang bsang chu dang /
me lha'i mchod pa byed na de'i mchod rdzas dang bsreg rdzas kyang tshogs par bya'o //
gnyis pa dngos gzhi ni /
skyabs 'gro nas brtsam ste bdag bskyed bzlas pa'i mthar thug pa sngon du 'gro bas /
bsang chu a mr-ita brgya'am nyer gcig gis bsngags /
des bsangs nas /
mchod rdzas rnams sgrub thabs bzhin byin gyis brlab /
thab bsang sbyang /
stong pa'i ngang las b+h+rU~M las byung ba'i thab khung gser btso ma ltar 'bar ba /
kha khyer mu ran dang bcas pa dwangs gsal thogs med lha rdzas kyi bud shing gis gang bar bsam nas /
dge 'dun gyi tshang mang ngam rgyal po'i pho brang gi mes /
oM ag+ni dz+wa la raM/
zhes sbar /
der raM las drang srong me lha'i ngo bo me 'bar ba'i rnam pa can du gyur /
rang gi snying ga nas 'od zer 'phros me lha 'khor bcas badzra sa mA dzaHsa spyan drangs /   dbyug gu rtse gsum pa'i rgya rna bar g.yob /
dzaHhU~M baM hoH
'bar ba'i rnam pa dang gnyis su med par gyur /
oM ag+na ye A dI bya A dI bya A bi sha A bi sha ha bya ka bya ba h+na ya swA hA/
zhes dang /
oM ag+na ye swA hA/
lan bdun gyis dgang blug phul /
slar yang bsreg rdzas thams cad gcig tu bsres la /
oM ag+na ye swA hA/
zhes lan nyi shu rtsa gcig tsam phul /
de nas /
rang gi snying ga'i sa bon las 'od zer 'phros sna bug g.yas nas thon /
lho phyogs rgya mtsho'i 'gram rig pa 'dzin pa dga' ba'i tshal na lha mo dbyangs can ma bzhugs pa'i shangs bug g.yon nas zhugs /
thugs ka nas ngo bo ye shes pa la rnam pa dbyangs can gyi 'khor lo 'od 'bar ba spyan drangs te shangs bug g.yas nas thon /
ston ka'i zla ba shar ba ltar skad cig gis mdun gyi nam mkhar byon pa la mchod pas mchod /
thab kyi bris pa'i 'khor lo la gnyis su med par thim pa las lha mo'i skur gyur par mos la /
oM prI tI de bI hrIMHa A/
i I/
u U/
r-i r-I/
l-i l-I/
e ai /
o au /
aM aH
zhes lan bdun du bzlas /
mtshan sngags kyi mthar /
ar+g+haM sogs chu gnyis nyer spyod rol mor bcas pas mchod nas /
mchog dga'i rang bzhin lha mo ni //
yon tan rgya mtsho'i gling na bzhugs //
rgyal ba sras bcas kun gyi yum //
dbyangs can ma la phyag 'tshal lo //
ces sogs ci shes pas bstod nas /
oM prI tI de bI hrIMHdi bya d+hU pe hU~M me pra dz+nyA bar+d+ha mA nA ya oM/
zhes pas bdug spos dang /
oM prI tI de bI hrIMHdi bya puSh+pe hU~M me pra dz+nyA bar+d+ha mA nA ya oM/
zhes pas me tog dang /
de bzhin du sngags thog mtha' 'dra ba las /
dI pe zhes ting lo dang /
bi le pA ni zhes pas lde gu dang /
nai bid+yAs zas mchog dang /
ag+na yes mar khu dang /
a pra ti ha ta zhes pas ku sha dang /
bi dza yas 'bru sna tshogs /
shrI pha la yas shing thog sna tshogs rnams 'bul ba las /
zas mchog la grangs 'dzin zhing thun rer brgya rtsa sogs 'bul lo //
slar gtor ma gtor chog bzhin phul nas /
mgron rnams /
badzra muH
zhes gshegs /
oM prI tI de bI me hrIHSh+Ti tiSh+Tha hrIMH
zhes bzlas nas thab nang gi 'khor lo 'jug pa'i rlung dang lhan cig sna bug g.yon nas snying ga'i 'khor lo la thim par bsam /
slar yang me la mar khu dang bsreg rdzas lhag ma ag+ne'i sngags kyis phul la /
ag+ne gats+tsha /
zhes dbyug gu'i phyag rgya phyir bstan nas gshegs su gsol /
smon lam dang bkra shis bya'o //
de ni rgyas pa'i tshul lo //
de las mchod pa'i skabs rnams bor bas 'bring po 'o /
kha khyer mu ran stegs bu rnams mi 'bri ba dang /
bsreg rdzas rnams /
hrIMHme pra dz+nyA bar+d+ha mA nA ya oM zhes pa kho nas 'bul ba ni bsdus pa dang /
shin tu bsdus pa ni /
hrIMHzhes pa kho nas bsreg rdzas rnams 'bul ba'o //
gzhan ni sngar ltar ro //
tshul 'di ni bsnyen sgrub las sbyor mtha' dag la mkho zhing sdig sgrib sbyong ba /
bar chad zhi ba /
tshogs rdzogs pa sogs lha dgyes pa'i thabs bla na med pa yin phyir sgrub thabs 'di la brten te shes rab mchog tu skyed pa'i myur lam khyad par can yin no //
'phags ma dbyangs can ma'i sbyin sreg gi cho ga snying por dril ba 'di ni rnam par dpyod pa'i blo gros kyi mthu can ngag dbang 'jigs med kyis gsung ngor 'gyur med rdo rjes brjod pa'o //
mang+ga laM///
/
@#//
bram ze phur bu'i lugs kyi dbyangs can ma dkar mo'i sgrub thabs ngag 'don snying por dril ba kun mkhyen dgyes pa'i lam srol zhes bya ba bzhugs so //
oM swasti sid+d+haM/
ngag gi dpal mo dbyangs can ma //
de dang gnyis min bla ma'i zhabs //
snying dbus thig ler mchod byas nas //
sgrub thabs snying po nyung gsal spel //
'di ltar chos rab tu rnam par 'byed pa'i mtshan nyid can gyi dri ma med pa'i shes rab phun sum tshogs pa la brten nas /
rang gzhan gyi don gnyis bde blag tu bsgrub par 'dod pa dag gis ngag gi dpal mo dbyangs can ma'i rnal 'byor zab mo la 'jug par bya ste /
khrus dang gtsang sbra'i kun spyod dang skyabs sems sngon du 'gro bas /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
stong pa'i ngang las gnas khang lha dang drang srong dri za grub pa'i tshogs kyis brten pa'i gzhi /
ri bo nags tshal sman ljongs nyams dga' ba'i dbus su 'o ma'i rgya mtsho dkar la dwangs pa'i nang du paM las pad+ma dkar po sdong bu dang bcas pa'i lte bar /
a las zla ba'i dkyil 'khor gyi steng du rang gi sems nyid kyi ngo bo hrIMHdkar po yongs su gyur pa las /
rang nyid lha mo dbyangs can ma sku mdog dkar mo rin po che'i rgyan sna tshogs kyis brgyan pa /
phyag gnyis bai DUr+Ya'i pi wang rgyud stong dang ldan pa sgreng zhing zhal 'dzum pa'i mdangs dang ldan pa /
sku smad la lha'i gos kha dog sna tshogs pa gsol zhing /
sku stod la dar dkar po'i na bza' nor bu dang me tog gi drwa bas g.yogs pas khebs pa /
dbu skra sil bu g.yon du 'phyang zhing zla ba tshes pas spyi gtsug brgyan pa /
'od zer mu med pa 'phro zhing zla ba'i rgyal yol la brten nas zhabs gnyis tsog pu'i tshul gyis bzhugs pa /
snang la rang bzhin med pa'i sku can du gsal ba'i snying mgo thur du 'phyang ba blos gyen du bslangs pa'i nang du zla ba'i dkyil 'khor nya gang ba /
de'i dbus oM dkar po nA da dang bcas pa las 'od zer dkar po ston zla'i bsil zer lta bu sna bug g.yas nas rlung phyir ldang ba dang lhan cig tu thon /
lho phyogs yid kyi rol mtsho'i rin po che'i khang bzang na rang gis bsgoms pa lta bu'i 'phags ma dbyangs can ma bzhugs pa'i shangs bug g.yon nas zhugs /
thugs ka'i 'khor lo la reg pas ye shes sems dpa'i ngo bo 'khor lo shangs bug g.yas nas thon /
ston ka'i zla ba shar ba ltar skad cig gis mdun gyi nam mkhar byon par gyur pa la /
oM prI tI de bI di bya puSh+pe hU~M/
de bzhin du /
d+hU pe /
gan+d+he /
nai bid+yA/
A lo ke
/bi le pA ni /
rnams sbyar bas mchod /
oM prI tI de bI me hrIHSh+Ti tiSh+Tha hrIMH
zhes shub bur brjod cing sna bug gi rlung nang du rngubs pa dang lhan cig tu /
'khor lo 'od du zhu ba rang gi sna bug g.yon nas zhugs te thugs ka'i oM dang 'dres /
de yongs su gyur pa las snying pad+ma 'dab brgyad mchog tu dkar zhing 'tsher ba'i lte bar zla ba la hrIMH
pad 'dab brgyad la mdun nas brtsam ste g.yas skor du /
a A/
i I/
u U/
r-i r-I/
l-i l-I/
e ai /
o au /
aM aH
zhes pa'i dbyangs yig gnyis gnyis mar me'i phreng ba ltar 'bar ba'i 'od kyis mi shes pa'i mun pa thams cad bsal /
spyi bo nas rkang mthil gyi bar thams cad 'khor lo las byung ba'i ye shes kyi bdud rtsis mer gyis khengs pas lus ngag yid gsum bde ba chen pos khyab par bsam la lhar snang sgyu ma lta bu la sems 'dzin /
des skyo na bzlas pa bya ba ni /
'khor lo'i dbus kyi hrIMHlas hrIMHyig gi phreng ba mar me gcig las gnyis mched kyi tshul du byung ba zhal nas thon /
lte ba nas zhugs te hrIMHla thim /
slar yang mgal me ltar 'khor ba'i 'od kyis snying gi mun pa thams cad bsal /
phyogs bcu'i sangs rgyas dang byang chub sems dpa'/
nyan thos dang rang sangs rgyas /
mkhas pa paN+Di ta /
nyi ma /
zla ba /
sman dang nags tshal /
tshangs pa dang brgya byin /
'khor los sgyur ba sogs mdor na 'jig rten dang 'jig rten las 'das pa'i mkhyen brtse nus pa'i ye shes dang /
tshe dang bsod nams /
stobs dang gzi brjid /
bde legs kyi yon tan thams cad bsdus nas snying ga'i sngags phreng la thim /
de las byung ba'i 'od zer gyis dwangs ma hrIMHyig la thim pas /
bdag nyid srid pa dang zhi ba'i nus mthu phun sum tshogs pa dang ldan zhing /
khyad par 'chad rtsod rtsom gsum dang gzungs dang spobs pa sogs yid la ji ltar 'dod pa'i shes rab de nyid bsdus te snying ga'i hrIMHla thim pas gang 'dod pa'i shes rab kyi mthu phul du byung bas lus ngag yid gsum gyi rgyud yongs su gang bar bsam la /
hrIMHzhes pa'i rig pa 'bru gcig pa nyid bzlas pa'i skyon rnams spangs te rtse gcig tu bzla 'o //
thun 'jog pa na /
sngags phreng snying ga'i hrIMHla thim pas mchog tu 'bar ba'i 'od zer gyis gang 'dod pa'i shes rab thams cad 'od kyi rnam par bsdus /
lus kyi nang thams cad gang /
mi shes pa'i mun pa bsal /
shes bya mtha' dag la blo gros kyi snang ba gsal zhing brtan par bsam pa dmigs pa gsal nges pa lan gsum du bsgom /
de nas gong ltar mchod cing /
bstod pa rgyas pa'am /
mchog dga'i rang bzhin lha mo ni //
yon tan rgya mtsho'i gling na bzhugs //
rgyal ba sras bcas kun gyi yum //
dbyangs can ma la phyag 'tshal lo //
deng nas skye ba thams cad du //
dpal mo khyod kyis rjes bzung nas //
blo gros thogs pa mi mnga' ba'i //
shes rab chen po nyid gyur cig
/ces bstod cing gsol ba gdab /
rang skad cig gis rje btsun 'jam pa'i dbyangs sku mdog dmar ser zhal gcig phyag gnyis pa /
g.yas shes rab kyi ral gri 'phyar zhing /
g.yon ut+palar gnas pa'i sher phyin gyi pusti 'dzin pa /
ral pa'i zur phud lnga g.yon du 'phyang zhing dar dang rin po ches brgyan pa /
zhabs rdo rje'i skyil mo krung gis bzhugs pa'i skur gyur par bsam la /
lha sku'i gsal snang la sems cung zad 'dzin te /
'di ni shes rab 'grib pa'i gegs sel dang /
blo gros kyi mthu brtan cing nus pa phun sum tshogs par byed pa'i man ngag khyad par can yin no //
spro na shes rab blo 'phel gyi gzungs kyang ci rigs pa bzla /
gang ltar yang /
dge ba 'di yis myur du bdag
/sgra dbyangs lha mo 'grub gyur nas //
sogs bsngo ba dang smon lam gyis rgyas btab ste chos dang mthun pa'i spyod lam gyis gnas par bya'o //
yang bsnyen pa sogs kyi tshe ltas 'tshub par byung na /
gong gi 'jam dbyangs bsgom pa'i tshab tu skad cig gis mi g.yo bar gsal btab la /
bzlas pa ji ltar rigs pa bya ba nyid do //
sgra dbyangs lha mo sgrub pa'i thabs //
kun mkhyen dgyes pa'i lam gyi srol //
gsal bar phyes 'dis sa gsum na //
ye shes snang ba rgyas gyur cig
/ces pa'ang bya bral ba 'jam dbyangs mkhyen brtse'i dbang pos 'phags ma nyid kyis mngon sum du rjes su bzung ba dpal bsam yas pa 7kun mkhyen ngag gi dbang po'i gsung rab ji lta ba las /
ngag 'don kho na snying por dril te gsal byed kyi mtshams sbyor cung zad dang bcas bris pa yin la /
bsnyen sgrub las sbyor sogs ni rtsa ba'i yi ge las rtogs par bya ba kho na'o //
sarba dA ka l+yA NaM b+ha ba tu /
dge'o ///
/
