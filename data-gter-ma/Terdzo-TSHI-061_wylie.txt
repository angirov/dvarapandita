@#//
bka' gter dag snang zung du 'brel ba'i tshe sgrub shin tu nye brgyud kyi sgrub thabs dbang chog dang bcas pa bzhugs so //
grub pa'i dbang phyug dang slob dpon chen po gnyis su med pa la phyag 'tshal lo //
dag snang du grub thob chen pos mngon sum du bstsal pa'i tshe sgrub khyad 'phags nyams len zin bris ni /
rang nyid yi dam rta mgrin sogs gang rung du gsal /
mdun gyi nam mkhar gnam lcags rdo rje ni //
'gyur med rdo rje rtse lnga me 'bar gsal //
lte dbus grub pa'i dbang phyug lcags zam pa //
lo brgya lon tshul dbu skra sma ra dang //
ag tshom dkar la smug nag spyan gsum 'bar //
sku la ras gos dri ma med pa gsol //
rdo rje'i skyil krung mnyam gzhag tshe bum 'dzin //
dbu gtsug sangs rgyas snang ba mtha' yas bzhugs //
mgrin par rta mgrin khro rgyal me phung 'bar //
thugs kar pad+ma 'byung gnas dkar dmar mdangs //
de rnams gsal bsgom   me long gzugs brnyan 'char bzhin gsal /mchan /bdag nyid dus min du //
'chi sogs bar chad nyer 'tshe zhi ba dang //
tshe ring 'gyur med rdo rje'i sku 'grub phyir //
mdun gyi grub thob chen por kha snying sprad //
mos gus bskyed de gsol ba 'di ltar btab //
hrIHhrIHhrIH
snang ba mtha' yas 'gro kun rjes su skyong //
tshe dpag med mgon 'gro la 'chi med ster //
rta mgrin dbang rgyal 'gro ba'i bar chad sel //
pad+ma 'byung gnas snyigs dus 'gro ba'i skyabs //
thang stong rgyal por gsol btab bslu ba med //
gsol ba 'debs so 'gal rkyen bar chad sol //
byin gyis rlobs shig 'chi med dngos grub stsol //
lan gsum gsol ba btab pas grub thob dang //
gnas gsum lha yi sku las 'od zer 'phros //
bdag gi bla tshe yar pa thor pa dang //
sde brgyad mi ma yin gyi bar chad dang //
'byung bzhi'i bcud dang skye 'gro'i tshe bsod dang //
'phags pa'i thugs rje thams cad 'chi med kyi //
bdud rtsi 'od zer sbrang rtsi lta bur bsdus //
bum par thim pas ma shong kha nas lud //
bdag gi tshangs pa'i bu ga nas mar zhugs //
lus kun gang bas 'chi med tshe dbang thob //
ma yengs sngags 'di nyin bzhin brgya rtsa brjod /
oM a mA ra Ni dzI wan+ti gu ru pad+ma kro d+ha puN+ye dz+nyA na A yur sid+d+hi hrIHhrIHhrIH
tha mar grub thob chen po 'od du zhu //
bdag la thim pas bdag nyid grub chen sku
/snga ma lta bu rdo rje'i gdan la 'khod //
rwa rtse nas 'phros mtshon cha me gur gyis //
bar gcod srung ba'i 'khor los bskor bar bsgom //
gsol 'debs brgya dang rtsa brgyad dang //
sngags 'di stong phrag re re ni //
nyin re bzhin du bzlas pa na //
lo brgya thub cing ston brgya mthong //
the tshom med do rbad min no //
'di ni grub thob chen pos mngon sum du bstsal pa ltar zin bris su bkod de /
bsam gtan dpal 'byor gyis phun sum tshogs pa'i rin po che'i maN+Dal gyis mnyes par byas pa las /
tshe sgrub mi 'dra ba du ma zhig yod kyang /
byin rlabs 'di ka che bar bsam ste sbyin pa'o ///
/
@#//
bka' gter dag snang zung 'jug gi tshe sgrub tshe dbang dang bcas pa nye brgyud 'chi med dpal ster gsar pa bzhugs so //
na mo gu ru a mi de wa A yur+dz+nyA na sid+d+hi hrIH
snang ba mtha' yas gu ru pad+ma 'byung //
dbyer med grub pa'i dbang phyug lcags zam pa //
snying dbus gzhon nu bum skur rtag bzhugs te //
mi shigs tshe yi ka ba nyer tshugs mdzod //
de la 'dir 'phags pa thugs rje chen po don yod zhags pa las /
de bzhin nyid du rigs bdag la brten nas tshe sgrub pa dang /
de dang rjes su 'brel bar dag pa'i snang bar grub pa'i dbang phyug chos rje lcags zam pa chen pos bstsal pa'i tshe sgrub gnyis zung 'brel du nyams su blang ba'i rim pa 'di la gsum /
bsham bkod dang 'brel bar bsnyen sgrub bya tshul /
de'i steng nas slob ma la tshe'i byin rlabs bya ba /
rgyun khyer gter gzhung sor bzhag dang bcas pa'o //
dang po ni /
gtsang ma'i stegs bu khebs kyis bkab par me tog gi tshom bu lnga tshoms sam /
pad+ma 'dab brgyad bris pa'i khar rin po che'i snod du tshe gtor bum gzugs dpag bsam gyi shing lo dang kha rgyan rta mgos mtshan pa /
mtha' tshe'i ril bus bskor ba /
thod pa mtshan ldan gyi nang du tshe chang 'bru bcud mngar gsum dam rdzas dang sbyar ba /
mtha' skor du chu gnyis sngon 'gro'i nyer spyod lnga rnams thad mchod dam sgor mchod du bskor /
rang gi mdun du rdor dril /
me tog gi snod /
slob ma la byin rlabs byed na khrus bum yang bsham /
sngon 'gro gtor ma 'bru gsum gyis byin gyis brlab /
nam mkha' mdzod kyi sngags dang phyag rgya lan gsum bya /
gang dag 'dir gnas lha dang klu //
gnod sbyin srin po'am gzhan dag la //
dkyil 'khor don du gtor ma 'di //
'bul gyis yang dag bzhes nas kyang //
rnal 'byor bdag cag 'khor bcas la //
nad med tshe dang dbang phyug dang //
sogs nas /
yid la 'dod pa kun 'grub mdzod //
gtor ma phyi rol du dor /
hU~M bzhi'i sngags lan gsum brjod pas bgegs bskrad /
steng 'og bar mtshams med par rdo rje'i rwa ba dang gur bla bre ye shes kyi me 'bar ba dang bcas pa'i srung 'khor du gyur /
badzra rak+Sha hU~M/
mchod pa rnams /
badzra a mr-itas bsang /
swa b+hA was sbyang /
stong pa'i ngang las pad+ma'i snod du hU~M yig zhu ba las byung ba'i yon chab /
zhabs bsil /
me tog
/bdug spos /
mar me /
dri chab /
zhal zas /
rol mo rnams dag cing gtsang ldan dri ma med pa lha rdzas kyi mchod pa'i sprin ye shes kyi rol par 'char bar gyur /
oM badzra ar+g+haM AHhU~M/
sogs nas /
shab+da AHhU~M gis byin gyis brlabs nas nam mkha' gang ba'i tshogs zhing rnams la /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces sngags kyi yan lag bdun pa bya /
bdag bskyed bsnyen pa ni /
gter byon /   hU~M:
chos sku mtshan ma kun spangs mnyam nyid las :
ma 'gags cho rol longs sku spyan ras gzigs :
rab dkar zhal gcig phyag bzhi skyil krung bzhugs :
rtsa ba'i phyag gnyis thugs kar thal mo sbyar :
'og ma g.yas g.yon shel phreng pad dkar bsnams :
mtshan dpe'i dpal 'bar longs spyod rdzogs pa'i sku :
snang la rang bzhin ma grub lham me ba :
mnyam nyid thugs rje'i zlos gar spyi gtsug tu :
mtha' yas rigs brgya'i khyab bdag 'od dpag med :
dmar gsal zhi 'dzum 'ja' tshon 'od kor 'khyil :
phyag gnyis mnyam gzhag steng du tshe bum ni :
bdud rtsi sman bcud 'byung lnga'i dwangs mas gang :
mtshan dpe'i cha rdzogs le brgan chos gos gsol :
rdo rje'i skyil krung pad zla'i gdan la bzhugs :
thugs kar zla steng dbus su hrIHdmar po :
mtha' skor a mA ra Ni'i sngags kyis bskor :
'od 'phros phyi rol 'byung ba lnga yi bcud :
skye 'gro'i tshe bsod 'phags pa'i thugs rje dang :
bdag gi bla tshe chad yar thor pa sogs :
tshe dpal kun 'dus phyag gi bum par 'khyil :
de las lud pas bdag gi tshangs bug zhugs :
lus kun gang bas bde ba chen por gyur :
ces pa'i dmigs pa dang bcas te /
oM a mA ra Ni dzI wan+ti ye swA hA:
ci mang bzla /
mi 'gyur mi shigs rdo rje'i tshe dbang thob :
skye med chos kyi dbyings su tshe sba 'o :
srid zhi'i dwangs bcud thams cad thugs srog hrIHla bsdus pa'i mthar lha sku zhal phyag gi rnam pa can de de bzhin nyid kyi ting nge 'dzin gyi ngang du mnyam par 'jog pa ni rdzogs rim tshe sba'o //
slar yang gnyug ma'i lhar ldang la /
mdun bskyed sgrub pa ni /
mdun gyi dkyil 'khor gyi dbus su grub pa'i dbang phyug thang stong rgyal po sku mdog smug nag gzi brjid 'bar ba /
dbu skra dang smin ma sma ra ag tshom rnams se khyug ge ba /
lo brgya lon pa'i ngang tshul can /
phyag gnyis mnyam gzhag gi steng na dbang gtor dang gnyis su med pa'i tshe'i bum pa dpag bsam shing gi kha rgyan dang bcas pa bar chad bsrung phyir rta mgos mtshan pa bsnams pa /
ras dkar gyi na bza' dri ma med pa gsol ba /
ri dwags kyi pags pa'i gdan la skyil mo krung gis bzhugs pa'i dbu gtsug tu snang ba mtha' yas dmar gsal sprul sku'i cha lugs mnyam gzhag tshe bum 'dzin pa /
mgrin par rta mgrin dmar gsal g.yas pad+mas mtshan pa'i dbyug to 'phyar zhing /
g.yon thod pa khrag gis gang ba thugs kar 'dzin pa /
zhabs g.yas bskum zhing g.yon brkyang ba'i stabs kyis bzhengs pa dur khrod kyi chas brgyad kyis brgyan pa /
thugs kar slob dpon chen po pad+ma 'byung gnas sku mdog dkar dmar rdo rje dang thod pa 'dzin pa /
phod ka chos gos za 'og gi ber dang snyan zhu gsol ba rdo rje'i skyil mo krung gis bzhugs pa /
phyi skor du bla ma yi dam dpa' bo mkha' 'gro chos skyong srung ma tshe la dbang ba'i rig 'dzin thams cad sprin phung gtibs pa lta bur bzhugs par gyur par mos la /
hrIHhrIHhrIH
snang ba mtha' yas 'gro kun rjes su skyong //
tshe dpag med mgon 'gro la 'chi med ster //
rta mgrin dbang rgyal 'gro ba'i bar chad sel //
pad+ma 'byung gnas snyigs dus 'gro ba'i skyabs //
thang stong rgyal por gsol btab bslu ba med //
gsol ba 'debs so 'gal rkyen bar chad sol //
byin gyis rlobs shig 'chi med dngos grub stsol //
ces pa'i gsol 'debs tshar gsum sogs ci mang dang /
oM a mA ra Ni dzI ban+ti gu ru pad+ma kro d+ha puN+ye dz+nyA na A yur sid+d+hi hrIHhrIHhrIH
zhes bzlas pa tsam gyis lha tshogs rnams kyi thugs ka nas 'od zer dpag tu med pa 'phros te rang gi bla tshe chad nyams yar pa thams cad dang /
'byung bzhi'i bcud /
skye 'gro'i tshe bsod /
'phags pa'i thugs rje thams cad bung bas me tog gi bcud len pa ltar bsdus te /
grub thob chen po'i phyag gi bum par zhugs /
bdud rtsi ma shong ba'i tshul gyis kha nas lhud kyis lud pa tshe rdzas rnams la thim zhing /
bdag gi spyi bo'i tshangs bug nas kyang zhugs te lus kyi nang thams cad gang bas 'chi ba med pa tshe'i dngos grub thob par gyur par mos la bzlas pa ci mang bya /
mthar /
oM gu ru a pa ri mi ta A yur+dz+nyA na sa pa ri wA ra ar+g+haM sogs kyis mchod /
'jig rten 'dren pa'i gtso bo tshe dpag med //
dus min 'chi ba ma lus 'joms mdzad pa //
mgon med sdug bsngal gyur pa rnams kyi skyabs //
sku gsum tshe yi lha la phyag 'tshal bstod //
ces pas bstod /
'chi med tshe yi dpal la longs spyod cing //
rig pa'i blo dang rnam dpyod shes rab dang //
srid dang zhi ba'i dpal 'byor gang lags pa //
de dag lhun gyis grub par mdzad du gsol //
zhes gsol ba gdab par bya'o //
gnyis pa slob ma la byin rlabs bya ba ni /
slob ma khrus bya /
maN+Dal me tog dang bcas pa phul /
slob dpon gyis /
'o nam mkha' dang mnyam pa'i sems can thams cad kyi don du 'chi med tshe dpag med kyi go 'phang rin po che thob par bya /
de'i ched du tshe dbang zab mo zhu snyam pa mdzad de gsan 'tshal /
de yang slob dpon pad+ma 'byung gnas kyis mngon sum du byin gyis brlabs pa ni /
grub pa'i dbang phyug thang stong rgyal po nyid yin zhing /
de nas brgyud pa'i tshe sgrub 'chi med dpal ster du grags pa 'di la ring brgyud dang nye brgyud gnyis su yod pa las /
dang po ring brgyud ni /
grub pa'i dbang phyug lcags zam pa nas bstan 'dzin nyi zla bzang po sogs las brgyud de rtsa ba'i bla ma'i bar du byon pa dang /
gnyis pa nye brgyud ni /
'phags pa thugs rje chen po don yod zhags pa las de bzhin nyid du rigs bdag la bsten nas tshe sgrub pa rtsod bral dus babs kyi gter ston rig 'dzin chen po chos rje gling pa'i gter byon dang /
dag snang du grub pa'i dbang phyug chen pos bstsal pa'i tshe sgrub nye brgyud de /
de lta bu'i bka' gter dag snang zung 'jug gi sgo nas 'chi med tshe'i dbang bskur ba skabs su babs pa yin pas /
de la dang por slob dpon la gsol ba btab pa 'di'i rjes zlos mdzod /
kun mkhyen ye shes phung po can //
srid pa'i 'khor lo rnam sbyong ba //
de ring bshad pa'i rin chen gter //
gtso bos bdag la bka' drin stsol //
lan gsum /
mdun gyi nam mkhar tshogs zhing rnams bzhugs pa'i spyan sngar skyabs 'gro rgyun bshags kyang 'di'i rjes zlos mdzod /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces lan gsum /
de nas dngos gzhi dbang gi slad du dmigs pa 'di bzhin du mdzod /
mdun gyi dkyil 'khor dbus su grub pa'i dbang phyug thang stong rgyal po zhes sogs nas /
sprin phung gtibs pa lta bur bzhugs pa'i spyan sngar 'chi med tshe'i dngos grub zhu ba'i phyir gsol ba 'debs pa 'di'i rjes zlos lan gsum mdzod /
hrIHhrIHhrIH
snang ba mtha' yas 'gro kun rjes su skyong //
tshe dpag med mgon 'gro la 'chi med ster //
rta mgrin dbang rgyal 'gro ba'i bar chad sel //
pad+ma 'byung gnas snyigs dus 'gro ba'i skyabs //
thang stong rgyal por gsol btab bslu ba med //
gsol ba 'debs so 'gal rkyen bar chad sol //
byin gyis rlobs shig 'chi med dngos grub stsol //
ces pa'i gsol 'debs lan gsum bya /
de ltar gsol ba btab pa la brten nas lha tshogs rnams kyi thugs ka nas 'od zer dmar po lcags kyu lta bu dpag tu med pa 'phros /
rang rang gi bla tshe chad nyams yar pa thams cad dang /
'byung ba bzhi'i bcud /
skye 'gro'i tshe bsod /
'phags pa'i thugs rje thams cad bung bas me tog gi bcud len pa ltar bsdus te /
grub thob chen po'i phyag gi bum par zhugs /
bdud rtsi ma shong ba'i tshul gyis kha nas lhud kyis lud pa slob ma'i tshangs bug nas zhugs te lus kyi nang thams cad gang bas dus ma yin pa'i 'chi ba'i 'jigs pa sbyangs /
'chi med tshe'i dngos grub thob pa'i mos pa mdzod /
tshe bum slob ma'i spyi bor bzhag la /
hrIHhrIHhrIH
snang ba mtha' yas 'gro kun rjes su skyong //
zhes sogs gsol 'debs kyi mthar /
oM a mA ra Ni dzI wan+ti gu ru pad+ma kro d+ha puN+ye dz+nyA na A yur sid+d+hi hrIHhrIHhrIH
zhes pa'i bar brjod /
tshe ril dang tshe chang yang sbyin /
tshar grangs lta bu gsog tshe /
hrIHhrIHhrIH
snang ba mtha' yas 'gro kun rjes su skyong //
zhes pa'i tshigs bcad dang sngags brjod cing tshe bum gyis dbang bskur /
tshe ril dang tshe chang sbyin /
de ka brgya rtsa dang stong rtsa sogs bsags pas 'thus /
mthar me tog 'thor ba dang /
'chi med tshe yi dpal la longs spyod cing //
rig pa'i blo dang rnam dpyod shes rab dang //
srid dang zhi ba'i dpal 'byor gang lags pa //
de dag lhun gyis grub par mdzad du gsol //
dpon slob mi 'bral lhan cig 'grogs //
sku tshe mi 'gyur sra zhing brtan //
ja bzang bzhes spro rgyun mi 'chad //
skyid la chos 'phel bkra shis shog
/ces pa'i bkra shis brjod /
dam tshig khas blang /
gtang rag gi yon du maN+Dal sogs spyi ltar bya /
mdun bskyed kyi lha la ar+g+haM sogs kyis mchod /
'jig rten 'dren pa'i sogs kyis bstod /
yi ge brgya pas lhag chad bskang /
ma 'byor pa dang sogs kyis nongs pa bzod par gsol /
ye shes pa rnams rten yod na bstim /
med na gshegs su gsol zhing bsngo ba smon lam bkra shis sogs bya'o //
gsum pa rgyun khyer ni /
bcas bsham sogs med pas gong gi bdag bskyed /
hU~M:
chos sku mtshan ma kun spangs mnyam nyid las :
zhes sogs nas /
skye med chos kyi dbyings su tshe sba 'o :
zhes pa'i bar gyi gter gzhung bcos med nyams su len pa 'o //
tshul 'di pad+ma 'byung dang lcags zam pa'i //
thugs rje'i nyi mas blo gros pad dkar tshal //
legs par phyes las mchog thun dngos grub kyi //
legs bshad sbrang rtsi gsar pa 'di byas so //
de skad smra ba'ang chos rje gling pa'i sdes //
'brel med rang bzo'i sgro btags ma byas te //
bka' gter zung 'jug lhan thabs phreng bar bsdebs //
thog ma'i rtsom yig kun bzang lhun grub bo //
sarba dA mang+ga laM///
/
