@#//
rdo rje'i chos skyong rnams kyi las byang dngos grub rol mtsho'i rjes 'brang gi phrin las bye brag pa rnams phyogs gcig tu bsdebs pa bzhugs so //
gter srung zhing skyong gi gtor chog ni /
na maHpad+ma sam+b+ha ya /
gter srung zhing skyong chen po'i gtor ma bya bar 'dod pas snod gtsang mar 'bru sna'i gtor ma zur gsum che ba gcig la rang 'dra'i bshos phran gsum gyis bskor ba sha khrag gis brgyan /
dar nag gi ba dan gzug
/mchod pa spyan gzigs sogs kyang ci 'byor pa bsham /
rang nyid lha'i rnal 'byor la gnas pas mchod gtor bsang sbyang /
A+o~M AHhU~M lan gsum phyag rgyar bcas pas byin gyis brlab /
rang nyid yi dam lha ru gsal ba'i mdun :
dur khrod dbus su zhing skyong seng gdong can :
mdung dang dmar gtor 'dzin cing rta nag zhon :
'bar ba'i chas spras sna tshogs 'khor gyis bskor :
de yi thugs las 'od 'phros spyan drangs gyur :
hU~M b+h+yo /
pho brang mkha' spyod tsa ri nas //
bdud mgon seng gdong yab yum dang //
mi bsrun grogs bam 'khor dang bcas //
sngon gyi khas blangs dam la 'du //
bdud kyi dmag tshogs sku skyod la //
bstan pa bsrung phyir gshegs su gsol //
A+o~M ma hA kA la siM ha mu kha hU~M phaTaH
tri hriM dzaH
ya ma ra tsa du tri phu tri hU~M phaTaH
badzra sa mA dza :
tiSh+Tha lhan :
sa ma ya rak+Shan+tu :
zhes dam tshig pa dang gnyis med du gyur pa dam la bzhag
/hU~M:
zhing skyong khyod la mchod pa'i dam rdzas ni :
phyi nang gsang gsum sman raka gtor ma dang :
dgra bgegs sha khrag la sogs mchod pa'i sprin :
zag med nam mkha' gang bar spel te mchod :
A+o~M ma hA kA la siM ha mu kha sa pa ri wA ra ar+g+haM nas /
shab+da pra tIts+tsha swA hA'i bar dang /
ma hA a mr-ita pU dza khA hi /
ma hA rak+ta pU dza khA hi /
zhes dang /
A+o~M ma hA kA la siM ha mu kha sa pa ri wA ra i daM ba liM ta kha kha khA hi khA hi /
zhes rtsa sngags la gtor sngags btags pa lan gsum gyis gtor ma phul bas tshim zhing dgyes par bsam la /
bstod pa ni /
hU~M:
sangs rgyas bstan skyong dregs pa yongs kyi rje :
mi sdug mi bsrun rnal 'byor dgra bla che :
dam nyams 'joms phyir sna tshogs sprul pa 'gyed :
zhing skyong seng gdong sku la phyag 'tshal bstod :
'jigs gzugs zhal gdangs mche gtsigs spyan dmar 'khrug
/dar nag ber gsol g.yu ral seng chung spro //
ru dar dmar gtor bdud dmag g.yab cing sdud //
rta nag zhon nas stong gsum yud kyis bskor //
yum chen bdud mo dmar nag khrag ral can //
las mdzad dus mtshan pho mo dgra bo'i gshed //
bka' nyan dregs pa sde brgyad drag rtsal can //
yang 'khor pho nyar bcas la bstod par bgyi /
khyod la gsol dang mchod bstod bgyis pa'i mthus :
bstan dgra 'joms shing khyod thugs dgyes pa dang :
bstan pa dar zhing bdag cag bsam don sgrubs :
mi mthun sel zhing las bzhi'i phrin las mdzod :
gtor mgron rang gnas su gshegs shing gtor ma gtsang sar bskyal /
cho ga'i mjug bsdu rnams ji ltar rigs par bya'o //
zhes pa 'di yang rtsis rig 'dzin pa'i sngags 'chang phrin las dbang drag gis bskul ba'i ngor 'gyur med rdo rjes gter gzhung gi tshig las cha tsam spros te brjod pa'o //
!
//dregs pa'i sde dpon sum cu'i gsol mchod ni /
na mo badzra kro d+hA ya /
'dir sgrub pa chen po bka' brgyad kyi bka' srung dregs pa'i sde dpon sum cu'i gsol mchod bya bar 'dod pas /
snod gtsang mar dpal bshos 'khor sum cu mtheb kyus bskor ba sha khrag sogs bza' bca' sna tshogs pas brgyan pa bshams la /
rang nyid dpal chen po'i snyems pas gtor ma bsang sbyang byin gyis brlabs la /
rang nyid dpal chen por gsal ba'i thugs ka'i hU~M gi 'od zer gyis dregs pa'i sde dpon sum cu 'khor dang bcas pa spyan drangs par bsam la /
gsur chen gyi spos dang rkang gling gi sgras mtshon par spyan drang ba ni /
hU~M/
sngon tshe dpal chen he ru ka'i //
spyan sngar khas blangs dam bcas pa'i //
dregs pa'i sde dpon sum cu po //
so so'i bka' nyan pho nyar bcas //
dam tshig gnas 'dir spyan 'dren gyis //
ma thogs rings pa'i tshul gyis ni //
phrin las mdzad phyir gshegs su gsol //
A+o~M badzra sarba duSh+TAM e dza b+h+yoH
sa pa ri wA ra e h+ye hi zhes pas spyan drang /
A+o~M badzra sarba duSh+TAM e dza b+h+yoHsa pa ri wA ra ar+g+haM nas /
shab+da pra tIts+tsha swA hA'i bar gyis phyi mchod phul /
ma hA pany+tsa a mr-ita khA hi /
ma hA rak+ta khA hi /
zhes sman raka stob /
A+o~M badzra sarba duSh+TAM e dza b+h+yoHsa pa ri wA ra i daM ba liM ta kha kha khA hi khA hi /
zhes rtsa sngags la gtor sngags btags pa gsum gyis gtor ma phul la /
mthu stobs kyi dbang phyug dregs pa'i sde dpon sum cu 'khor dang bcas pa rnams kyis /
mchod sbyin gyi gtor ma rgya chen po 'di bzhes la sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi stongs grogs mdzod /
sngags 'chang rnams kyi phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/ces phrin las bcol /
bstod pa ni /
hU~M/
bde gshegs bka' yi bstan pa bsrung ba'i phyir //
ngang nyid chos kyi dbyings las ma g.yos kyang //
gzugs sku dregs pa'i tshul du skur ston pa //
mthu chen sde dpon sum cu'i tshogs la bstod //
dbang phyug u ma gshin rje gsod byed nag
/srid rgyal ral gcig bskos rje re ma ti //
pe har tshangs pa sku lha rA hu la //
glog phreng khrag mig me dbal mon mo nag
/ma hA kA la rdo rje bdud 'dul che //
nag po bkrag med kA la yak+sha dang //
sham po thog gi bu yug gu rum tse //
brag btsan gnam the yam shud bi nA ya //
nag mo mgyogs byed klu bdud yak+sha nag
/sde dpon sum cu rang rang pho nyar bcas //
dam rdzas rgyan gyi gtor ma 'di bzhes la //
'dod pa'i las 'bras myur du mchis par mdzod //
ces bstod cing phrin las bcol /
gats+tshas gtor mgron rang gnas su gshegs /
gtor ma gtsang sar 'bul lo //
zhes pa 'di 'gyur med rdo rjes so //
!
//phur srung gi gsol mchod ni /
phur srung dam can bcu gnyis la gtor ma 'bul bar 'dod na /
bsang sbyang /
ye shes kyi bdud rtsir byin gyis brlabs la /
rang nyid dpal chen por gsal ba'i thugs ka'i hU~M yig las byung ba'i 'od zer gyi phur srung dam can bcu gnyis 'khor dang bcas pa so so'i gnas nas spyan drangs par bsam la /
rkang gling dang spyugs pas drangs pa'i rol mo'i sgra dang bcas pas /
b+h+yoH
slob dpon chen po pad+ma thod phreng gi
/spyan sngar phur pa'i srung mar zhal bzhes pa'i //
shwa na bdag nyid sa bdag bse mo bzhi //
gyad chen ging bzhi ma sring 'bar ma sogs //
dpal gyi pho nya grangs med 'khor dang bcas //
dam tshig dbang gis gnas 'dir gshegs su gsol //
A+o~M badzra kI li kI la ya mo ha g+hA ta ya ma ma shI g+h+raM karma ka ra ye sa pa ri wA ra badzra sa mA dzaHsa spyan drang /
A+o~M badzra puSh+pe nas shab+da pra tIts+tsha swA hA/
ma hA pany+tsa a mr-ita khA hi /
ma hA rak+ta khA hi /
zhes nyer spyod sman phud rak+tar bcas pas mchod cing /
A+o~M badzra kI li kI la ya mo ha g+hA ta ya ma ma shrI g+h+raM karma ka ra ye sa pa ri wA ra i daM ba liM ta kha kha khA hi khA hi /
zhes rtsa sngags la gtor sngags btags pa lan gsum mam bdun gyis gtor ma phul la /
phur srung dam can bcu gnyis 'khor dang bcas pa rnams kyis mchod pa dam pa 'di bzhes la sangs rgyas kyi bstan pa srungs sogs kyis phrin las bcol /
bstod pa ni /
hU~M/
dpal chen khrag 'thung kI la ya'i //
bka' nyan srung ma dam tshig can //
shwa na bdag nyid sa bdag ma //
ging chen ma sring pho nyar bcas //
rngam brjid dur khrod rgyan cha can //
thogs med drag rtsal phrin las bdag
/grangs med 'khor dang bcas la bstod //
bcol ba'i las rnams sgrub par mdzod //
ces pa 'di 'gyur med rdo rjes so //
!
//gter srung sman btsun ma'i mchod sprin sgrub po'i re skong zhes bya ba ni /
na maHpad+mA ka ra ya /
sha 'ug gter srung sman btsun ma'i gtor 'bul ni /
bshos bu lnga tshom rgyan ldan bshams pa gtsang phud kyis bran la /
rang nyid lha'i rnal 'byor dang ldan pas gtor ma bsang sbyang byin gyis brlabs nas /
rang nyid lhar gsal ba'i thugs ka'i 'od zer gyis bskul bas sman btsun mched lnga 'khor bcas spyan drangs par bsam la /
kyai /
nyi ma lho phyogs pha ki na //
rin chen brag ris gtams pa'i zhing //
sman ljongs nags tshal rgyas pa'i dbus //
g.yu mtsho 'khyil ba'i pho brang nas //
sman btsun lha mo g.yu sgron ma //
yid 'ong mdzes ma mched lnga dang //
'khor tshogs 'bum phrag du mar bcas //
dgyes shing brtse bas da tshur byon //
dam tshig stan la bag phob cig
/pany+tsa DA ki nI sa pa ri wA ra e h+ye hi /
sa ma ya satwaM/
sa ma ya hoH
ma gcig dgyes pas byon lags sam //
zhabs bsil sman chab ar+g+ha'i rgyun //
me tog phreng mdzes spos sprin gtibs //
snang gsal sgron me byug pa'i klung //
ro brgya'i bza' btung snyan 'jebs sgra
/gtsang sbyar gser skyems dkar mngar phud //
phye mar 'o skol rtsi sman spos //
spyan gzigs yo byad mkho rgur bcas //
'bul lo dgyes pa'i zhal ston la //
dam tshig gnas la ngo 'thon mdzod //
A+o~M AHhU~M pany+tsa DA ki nI sa pa ri wA ra ar+g+haM nas /
shab+da pra tIts+tsha swA hA'i bar gyis mchod /
A+o~M AHhU~M pany+tsa DA ki nI sa pa ri wA ra i daM ba liM ta kha kha khA hi khA hi /
sarba sid+d+hi m+me pra yats+tsha swA hA/
zhes lan gsum gyis phul bas tshim zhing dgyes par bsam mo //
kyai /
'gyur med ye shes lnga yi dngos //
rigs lnga'i rnam rol DA ki ni //
mthu chen sman btsun mched lnga la //
phrin las don du bstod par bgyi //
sna tshogs rgyan ldan gtor ma dang //
mthun pa'i spyan gzigs dkor nor sogs //
phyi nang gsang ba'i 'dod yon gyis //
'khor bcas dgyes shing tshim gyur nas //
pad+ma thod phreng bka' bzhin du //
rig 'dzin bdag cag 'khor bcas rnams //
bu gcig pa yi ma bzhin du //
rtag tu bsrung zhing skyong ba dang //
nad gdon bar chad kun zhi zhing //
tshe dpal longs spyod 'khor slob spel //
ci 'dod phrin las myur bsgrubs nas //
don gnyis phun sum tshogs par mdzod //
ces bskul pas de ltar bgyi'o zhes spro ba dang bcas pas zhal gyis bzhes nas /
slar yang nam dgos su 'byon par dgyes shing thugs la bcags pas rang bzhin gyi gnas su gshegs par bsam la gats+tsha gats+tsha zhes gshegs su gsol lo //
gter srung sman btsun mched lnga yi //
mchod 'phrin cung zad spros pa 'di //
chos nyid nyams len rjes 'jug la //
phan phyir 'gyur med rdo rjes bris //
!
//gshin rje dregs pa 'joms byed las :
gter bdag gi gsol kha bzhugs so :
gshin rje'i gshed la phyag 'tshal lo :
zab mo'i gter 'di bton byas nas :
'chad spel nyams len byed pa'i tshe :
gter bdag mchod pa ma gzung na :
rnal 'byor srog la hur thums 'byung :
de phyir 'di la brtson par bya :
gtor ma sha khrag phud kyis bran :
'bru gsum sngags kyis bdud rtsir spel :
hU~M:
slob dpon pad+ma thod phreng gi :
bka' nyan zab mo gter gyi bdag :
dgra bla'i rgyal po rdzu 'phrul can :
dam can skyes bu thig le rtsal :
bka' nyan 'khor dang bcas pa rnams :
bstan pa bsrung phyir gnas 'dir byon :
tri badzra sA d+hu sa mA dza :
dzaHhU~M baM ho :
hU~M:
stong gsum nam mkha'i khams gang ba'i :
phyi nang gsang dang de kho na :
sman raka ba liM gtor ma sogs :
mkho dgu'i longs spyod bsam mi khyab :
dam can 'khor dang bcas la 'bul :
dgyes par rol la phrin las mdzod :
ma hA pany+tsa ba liM ta khA hi :
hU~M:
skye med dbyings las bstan srung phyir :
snying rjes bzhengs pa'i dam tshig can :
srid pa'i rgyal po rdo rje legs :
dmar smug zhal gcig phyag gnyis pa :
dar dmar ber gsol khro chas can :
phyag g.yas rdo rjes dgra dpung 'joms :
g.yon pas dam nyams tsit+ta bsnams :
chibs su stobs ldan seng ge 'chib :
mched 'khor sum brgya drug cus bskor :
bstan pa'i bka' srung mthu stobs can :
'khor dang bcas la phyag 'tshal bstod :
dam rdzas mchod pa 'di bzhes la :
dkon mchog gsum gyi bstan pa srungs :
gdug pa'i dgra bgegs dbyings su sgrol :
bcol pa'i phrin las sgrub par mdzod :
sa ma ya :
rgya rgya rgya :
kha thaM:
pad+ma gar dbang 'gyur med rdo rje rtsal gyis yar klungs shel phug gi byang 'dabs rgyal mtshan 'dra ba'i ngos nas spyan drangs pa'o //
!
//brag btsan srog gi bshan pa'i gsol kha yid bzhin lhun grub ces bya ba ni /
sangs rgyas kun gyi gsang ba 'dzin //
pad+ma 'byung gnas la btud de //
gang gi zab gter srung ma'i gtso //
dgyes byed nam mkha'i mdzod 'di spro //
gnas gtsang mar gtor ma gser skyems /
phye mar rten dang mthun pa'i spyan gzigs sogs nyer mkho'i yo byad thams cad tshogs par byas la /
bdag gi rnal 'byor bzlas pa dang bcas pa cho ga bzhin du grub nas /
mchod gtor bye brag pa rnams bsang sbyang /
stong pa'i ngang las mchod rdzas rnams lha dang mi'i longs spyod bzang zhing mkho dgur tshogs pas nam mkha' gang bar dmigs la nam mkha' mdzod kyi rig pa lan bdun sogs brjod pas byin gyis brlabs la /
spos btul zhing rol mo dang bcas pa'i gdung dbyangs kyis /
hU~M/
khro gtum dregs pa kun gyi gtso //
dgra bo'i srog gi jag pa ste //
bstan pa'i srung ma thugs dam can //
mthu chen btsan rgod dregs pa'i tshogs //
mchims phu'i nags 'dabs bde chen 'bangs //
pu ri'i brag rdzong kong rong nas //
rig 'dzin pad+ma'i bka' nyan pa'i //
btsan rgod mched bdun spyan 'dren no //
stobs chen ma rungs dregs pa'i dpung //
pho nya bran dang g.yog 'khor bcas //
sngon gyi thugs dam ma g.yel bar //
'dir gshegs 'dir byon phrin las mdzod //
tsaHtrig nan badzra sa mA dzaH
kyai /
btsan rgod dregs pa'i dpung tshogs rnams //
dam tshig gtsang ma'i gnas mchog 'dir //
yid sprul mthun pa'i gdan khri la //
dgyes shing brtan par bzhugs su gsol //
badzra sa ma ya A sa na tiSh+Than+tu /
khyed la dgyes pa'i mchod sprin ni //
me tog tshal dang bdug pa'i sprin //
snang gsal sgron me byug pa'i mtsho //
bza' bca'i 'dod yon ro brgya'i bcud //
rnga sil gdung ba'i dbyangs snyan glu //
'chi med bdud rtsi rak+ta'i skyems //
ba liM sha khrag bzhed rgu'i gter //
'bul lo dgyes pa'i zhal ston cig
/A+o~M ma hA pU dza pra tIts+tsha hoH
hU~M/
brjid pa'i g.yag rgod myur mgyogs rta //
dgra bo'i rjes gcod bya dang khyi //
mthun pa'i longs spyod rgya mtsho yis //
btsan rgod mched bdun thugs dam bskang //
rno ba'i ral gri mda' gzhu mdung //
sra ba'i go cha rmog dang phub //
bzang dgu'i spyan gzigs sna tshogs kyis //
btsan rgod mched bdun thugs dam bskang //
dam tshig gser skyems phye mar spos //
dag byed bsang gi dud sprin gtibs //
mdzes pa'i ba dan lhab lhub sgreng //
btsan rgod mched bdun thugs dam bskang //
hU~M/
'gyur med ka dag rig pa'i rtsal //
lhun grub ye shes 'char sgo'i mdangs //
sprul pa'i sgyu 'phrul dam tshig can //
rig 'dzin bka' sdod khyod la bstod /
khrag mdog bzod par dka' ba'i gzugs //
srid gsum 'jigs pa'i shugs 'chang ba //
dpa' ba bse yi ya lad can //
drag shul stobs ldan khyod la bstod //
phyag g.yas mdung dmar sgreng ba'i dbal //
nyams pa'i snying la btab nas gsod //
glog ltar 'khyug pa'i zhags pa yis //
dgra bgegs 'ching zhing sdom la bstod //
gzhan yang sprul pa'i cho 'phrul ni //
gcig tu nges pa ma mchis te //
res 'ga' btsan rgod drag po'i chas //
bstan dgra'i dpung tshogs 'joms la bstod //
skabs 'gar dge bsnyen gzhon nu'i tshul //
sgrub pa po yi stongs grogs byed //
gnod sbyin brjid pa'i cha lugs can //
'dod dgu'i char chen 'beb la bstod //
dam can btsan rgod mthu bo che //
bka' sdod pho nyar bcas pa rnams //
mchod do bstod do rjes dgongs la //
ci bsam yid bzhin 'grub par mdzod //
ces bstod cing phrin las gsol la rang gnas su gshegs /
gtor ma gtsang sar 'bul lo //
btsan rgod brag btsan dmar po'i gsol mchod nyung ngur bsdus pa yid bzhin lhun grub ces bya ba 'di ni 'dod pa'i phrin las bskul phyir 'gyur med rdo rjes bris pa dza yan+tu //
!
//rgyal gsol dpag bsam yongs 'du ni /
kyai /
srid pa'i bdag po mthu bo che //
chos 'khor skyong ba'i dam tshig can //
tshangs pa'i ging chen pe ha ra //
rnam rol sku lngar 'char ba'i 'phrul //
btsun mo bka' yi blon po dang //
mngags gzhug mdzad pa bsam mi khyab //
dregs pa'i dmag gi sder bcas pa //
'dir spyon dam tshig stan la bzhugs //
dgyes pa'i mchod sprin 'dod dgu'i dpyid //
dwangs bsil zhal skyems zhabs bkru'i rdzing //
rnam bkra'i nyer spyod rgyal srid bdun //
dpa' bo'i dza gad rak+ta'i mtsho //
'dod dgu'i gtor chen mthun pa'i rten //
spyan gzigs dkor cha nor dbyig sogs //
srid zhi'i 'byor pa ji snyed kun //
mi 'dzad nam mkha'i mdzod du 'bul //
kyai /
chos 'khor skyong ba'i rgyal po che //
rig 'dzin yongs kyi 'bangs gcig pu //
mthing nag mi sdug khros pa'i gzugs //
zhi khro'i nyams brgyar 'char la bstod //
dom nag slog pa zab ber dang //
dar nag 'thibs zhu mdzes par gsol //
zhags pas 'ching zhing spu gri 'phyar //
ba lang sna ring bcibs la bstod //
ngo bo chu zla'i rol gar bzhin //
sku lngar 'char ba'i li byin har //
sde brgyad kun gyi sde dpon te //
shAn+ti ro zan ma dang rtse //
nang blon pu tra b+ha tra dang //
sring mo gnod sbyin tsi ma ra //
ru 'dren gar mkhan skyo sangs 'bag
/dregs pa'i dpung dang bcas la bstod //
sngon tshe slob dpon pad+ma yis //
brag dmar dpal gyi zan yang gi
/srung mar spyan drangs dam la bzhag
/chos 'khor kun gyi srung mar gtad //
rig 'dzin yongs kyi 'bangs su bskos //
bstan pa srung ba'i pho nyar mngags //
zhing bcu sgrol ba'i shan par byas //
sngon gyi tha tshig rjes dgongs la //
bdag cag yon mchod 'khor bcas kyi //
'gal rkyen sol la mthun rkyen spel //
gnyer ba skyongs la bcol ba sgrubs //
'dod pa'i las 'bras mchis par mdzod //
chos skyong ba'i rgyal po chen po'i gsol kha sh+lo kar bcad pa bcu gcig pa 'di ni 'gyur med rdo rjes chos skyong nyid dgyes pa'i snang ba mthong nas bris pa'o //
!
//gnod sbyin chen po'i gsol kha'i sgrub thabs ni /
hrIHpad+ma tsaN+Da ma hA kro d+ha ha ya grI wa hu lu hu lu hU~M phaT:
mchod gtor legs par bshams nas byin brlabs te :
rol pa rkya bdun gyi las byang ni :
dregs pa rang rgyud pa yin pas bskyed mi dgos :
bdag nyid rta mgrin dbang chen du gsal ba'i thugs ka'i yi ge las 'od zer dmar po lcags kyu lta bu spros te so so'i gnas nas spyan drang ba ni :
spos dang phye mar bsreg cing dar dmar pos g.yab la :
gdung ba'i nga ros 'bod pa ni :
kyai :
phyogs phyogs de ni pha gi na :
nyi ma nub phyogs pha gi na :
btsan yul zangs thang dmar po na :
pad+ma dbang gi bka' nyan pa :
che btsan rol pa rkya bdun ni :
phal cher sku mdog dmar po la :
phyag na ba dan zhags pa bsnams :
sde brgyad dregs pa'i tshogs dang bcas :
tshur byon tshur byon gnas 'dir byon :
shU la trI badzra sa ma ya dza :
b+h+yo :
btsan mkhar dmar po'i nang shed na :
sha khrag longs spyod bsam mi khyab :
yid 'ong spyan gzigs kun nas mdzes :
dam tshig gtsang ma'i gdan la bzhugs :
sa ma ya tiSh+Tha lhan :
kyai :
skyes bu rol pa mched bdun ni :
phrin las mdzad pa bsam mi khyab :
pad+ma dbang gi bka' nyan pa :
dam tshig gter bdag khyod la bstod :
gtsang ma'i sku khrus 'di 'bul lo :
bdag dang yon gyi bdag po la :
thugs rje'i dbang gis nye bar mdzod :
ar+g+haM bi shud+d+he swA hA:
gtsang ma'i bdug spos sprin ltar gtibs :
me tog snang gsal dri chab dang :
zhal zas snyan pa'i rol mo 'bul :
thugs rje'i dbang gis nye bar mdzod :
rU pa puSh+pe d+hU pe A lo ke gan+d+he nai wid+yA shab+da pU tsa ho :
kyai :
skyes bu'i srog gi bdag po ni :
'jigs byed rol pa sde bdun tshogs :
khyed la dgyes pa'i longs spyod ni :
sha khrag dmar gtor ri ltar spungs :
zag med bdud rtsi mtsho ltar bskyil :
rak+ta'i yon chab rdzing bur gtams :
spyan gzigs longs spyod skar ltar bkram :
rnga gling rol mo 'brug ltar sgrog :
glu dbyangs snyan pa'i tshogs dang bcas :
dam can mched bdun thugs dam bskang :
btsan rgod 'bar ba'i thugs dam bskang :
sde brgyad sdong zla'i thugs dam bskang :
dkor srung dam ldan thugs dam bskang :
las bzhi'i pho nya'i thugs dam bskang :
b+h+yo :
bse mkhar dmar po ldems se ldem :
dar dmar ru mtshon pu ru ru :
ba dan dmar po yengs se yeng :
dregs pa'i mda' 'phen sbrengs se sbreng :
las byed bshan pa rol lo lo :
bshugs pa'i 'bod sgra di ri ri :
che btsan rgyal po'i thugs dam bskang :
slob dpon pad+ma'i spyan snga ru :
thugs dam zhal bzhes de dgongs la :
khri srong lde'u btsan rje rigs dang :
rnal 'byor dam ldan brgyud par bcas :
dam tshig gcig tu skyong ba dang :
sku la bsdo ba'i rigs rgyud chod :
log lta'i sde dpung chom la phob :
sngags 'chang rdo rje'i dam ma 'dral :
bcol lo gnyer ro mthu rtsal skyed :
yal yol bri gang ma mdzad cig :
ngo srung zas phyir ma 'breng mdzod :
thugs dang 'gal ba bskangs gyur la :
bu sdug tsha bo bzhin du skyongs :
zhes phud gtsang phyogs bcur gtor zhing gsol lo :
brag btsan mched bdun gyi gsol ka'i las byang pad+ma thod phreng rtsal gyis mdzad pa rje'i sku lhar bsngags pa'o :
s+ya /mya /mya :
rgya /rgya /rgya :
pad+ma dbang chen gyi bka' srung ngo //
!
//gter srung bdud btsan klu gsum gyi gsol mchod ni /
na maHpad+ma badzrA ya /
gter srung bdud btsan klu gsum mchod par 'dod pas snod gtsang mar bdud bshos rtse gug
/btsan bshos gru gsum /
klu bshos zlum po sbrul 'khyud can rnams so so'i mthun rdzas kyis brgyan pa bshams la /
bsang sbyang byin gyis brlabs /
rang gi thugs ka'i hU~M gi 'od zer gyis gter srung bdud btsan klu gsum 'khor dang bcas pa so so'i gnas nas spyan drangs par bsam la /
hU~M/
khrag 'thung pad+ma drag po yi //
spyan sngar khas blangs dam nos pa'i //
gter srung bdud btsan klu gsum po //
dam tshig gnas 'dir gshegs su gsol //
A+o~M bdud tri mA ra du dza :
A+o~M shU la rA tsa yaM dza :
A+o~M nA ga du na phu dza :
zhes pas spyan drangs /
A+o~M badzra ar+g+haM nas /
shab+da pra tIts+tsha swA hA zhes pa'i bar gyis mchod /
A+o~M bdud tri mA ra du dza :sa pa ri wA ra i daM ba liM ta kha kha khA hi khA hi /
de bzhin du /
A+o~M shU la rA tsa yaM dza :
A+o~M nA ga du na phu dza :
zhes so so'i sngags mthar gtor sngags btags pa gsum mam bdun gyis gtor ma phul la bstod bskul ni /
b+h+yo :
bdud yul kha rag mgo dgu na :
srog bdag bdud kyi rgyal po ni :
'khor du bdud dmag 'bum gyis bskor :
dam tshig can gyi grogs mdzod cig :
dam nyams rnams kyi rtsa brgyud chod :
dgra bo'i bdud du khyod bskos kyis :
dgra bo'i srog la hur thums phob :
bcol pa'i phrin las sgrub par mdzod :
b+h+yo :
btsan yul zangs thang dmar po na :
btsan rje yam shud dmar po ni :
'khor du btsan dmar stong sdes bskor :
sprul pa mi dmar rta dmar 'gyed :
bdag la sdang ba'i dgra bo 'di'i :
srog rtsa chod la snying khrag thungs :
dus la bab bo rtsal ma zhan :
b+h+yo :
klu yul na khra ze sngon na :
klu bdud mi sngon rta sngon ni :
'khor du klu bdud 'bum gyis bskor :
sbal sbrul sdom sdig pho nyar 'gyed :
sdig can dgra bo las ngan la :
klu nad sna tshogs char ltar phob :
mdze rigs bco brgyad pho brang thobs :
bzhes shig thogs med phrin las mdzod :
ces bstod cing bskul la gtor ma gtsang sar 'bul lo //
zhes pa'ang 'gyur med rdo rjes so //
sarba dA mang+ga laM///
/
