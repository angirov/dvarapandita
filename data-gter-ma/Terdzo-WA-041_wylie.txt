@#//
tshe sgrub gsang ba rmad byung gi dbang bskur ba'i cho ga dgos pa rmad byung zhes bya ba bzhugs so //
gang gi mtshan tsam 'dzin pas 'chi bdag gi
/mun pa gtan bcom tshe dbang dngos grub dbyig
/gcig char stsol mdzad bla ma lhag pa'i lhar //
btud nas shin tu rmad byung dbang chog dgod //
rta mgrin yid bzhin 'bar ba'i cha lag byin rlabs zab mos khyad par du byas pa'i tshe'i dbang bsgrub pa la gsum /
sbyor dngos rjes so //
dang po ni /
stegs bu'i steng zhi dkyil lam maN+Dal pad+ma 'dab brgyad lte bar sku'am tshe bum bris pa'i dbus su many+dzi'i khar bum pa nyer lnga'i bcud mgul chings dmar po kha rgyan bcas /
mdun du dpal gtor rta mgrin gyi sku tsaka btsugs pa /
bum pa'i g.yas g.yon du tshe ril tshe chang dang /
gtor ma'i g.yas g.yon du phreng ba dang /
rdo rje bcas kyi mtha' phyi nang gi mchod pas bskor ba dang /
gzhan yang las bum sogs nyer mkho rnams 'du bya'o //
gnyis pa ni /
sngon 'gro rnams spyi rgyug zhig gis bkab ste /
las byang gtang la bdag mdun dbyer med dam tha dad du bsgrub kyang rung /
bum pa gnyis sgrub tshul spyi dang 'dra /
tshe 'gugs dang gter srung gtor 'bul /
ting nge 'dzin gyi dbang len byas nas /
slob ma la khrus bya /
bgegs bskrad srung 'khor dang /
sems bskyed gsal btab la /
de'ang mkha' khyab kyi 'gro ba ris su ma chad pa spyi dang khyad par gdong dmar mun pa'i rgyal khams su skyes pa'i rmu rgod kyi skye bo skyabs med pa rnams la /
dus rtag par dmigs pa med pa'i thugs rje chen pos gang la gang 'dul gyi phrin las mdzad pa la mnga' brnyes shing dgos 'dod kyi re ba yid bzhin du skong bar mdzad pa /
sangs rgyas kun dngos 'chi med pad+mA ka ras sngon dus skal ldan rje 'bangs rnams la bstsal ba'i 'chi med tshe dbang sgrub pa'i gdams pa bye ba phrag brgya las snying por gyur pa 'di nyid /
sprul pa'i lo tsA ba chen po bai ro tsa nas gcig dang du mar ston pa sogs so skye'i blo las 'das pa'i ye shes sgyu ma'i cho 'phrul bsam gyis mi khyab pa ston par mdzad pa las /
mdo khams rta'u'i sa char sku 'khrungs pa rog rje gling pa 'gro 'dul rtsal gyis /
mdo smad kre bo'i sa'i char gtogs rta'u'i rong dong lung pa nag po'i srin rdzong brag dmar dkyil nas spyan drangs pa'i rta mgrin yid bzhin 'bar ba'i cha lag rig 'dzin tshe'i sgrub thabs gsang ba rmad byung 'di ni /
gzhung las /
rta mgrin yid bzhin nor bu yang zab chos :
thems su ma bstan snyan brgyud tshul du gdams :
bai ro tsa na rang gi thugs dam mdzod :
ma 'ongs don phyir shar rong mtshams su sbos :
sprul pas rnyed nas rang gsang nyams su longs :
'od dpag med dang spyan ras gzigs dbang gi :
sprul pa dmar mthing cod pan 'chang ba dang :
mnga' bdag skye mtha' skal bzang ming can dang :
chos kyi spyan ldan sogs la 'di 'phrod na :
sku tshe brtan cing phrin las rgyas par 'gyur :
zhes pa'i lung don rgyal dbang zhwa dmar nag dang skal bzang rgya mtsho rnams yul dus kyis bskal nas phyag tu ma 'phrod kyang /
kun gzigs tA'i si tu chos kyi 'byung gnas la gsang thabs lta bus phul bas sku tshe dang mdzad phrin nam mkha' dang mnyam zhing mthar phyin /
slad kyis snyigs dus kyi thams cad mkhyen cing gzigs pa chen po 7rdo rje 'chang 'jam dbyangs mkhyen brtse'i dbang po'am pad+ma 'od gsal mdo sngags gling pa la /
gter ston dang chos bdag si tu rin po che rnam pa gnyis char gyis byin rlabs thob pas dbang lung nye brgyud kyi tshul du spel bar mdzad pa'i tshe sgrub zab mo 'di nyid dang 'brel bar tshe dbang bskur ba la slob dpon gyi bya ba sogs kyis mtshams sbyar nas maN+Dal 'bul du gzhug
/de nas snyim pa me tog dang bcas pa'i thal mo sbyar te mi phyed dad pa'i gdung shugs chen pos gsol ba 'debs pa 'di'i rjes zlos mdzod /
bla ma dbang chen tshe yi bdag :
'chi med mgon po dgongs su gsol :
bdag cag tshe yi bar chad sol :
tshe dang ye shes dbang bskur stsol :
lan gsum /
'dir spro na skyabs sems mtshams sbyor bcas rigs mthun brjod bde nas len la rgyun bshags sbyar /
bsdu na /
rgyud rnam par dag par bya ba'i slad du /
bla ma dang bcom ldan 'das tshe dpag med gnyis su med pa rtsa gsum srung ma'i tshogs dang bcas pa'i spyan sngar yan lag brgyad pa tshul bzhin bgyi ba'i ting nge 'dzin so sor gsal thobs la rgyun bshags kyi rjes zlos /
rdo rje slob dpon sangs rgyas dpal //
sogs lan gsum bya /
de ltar rgyud sbyang ba sngon du song nas /
tshe'i dbang bskur ba dngos la /
sngon 'gro bar chad sel ba'i dbang dang /
dngos gzhi tshe'i dngos grub sbyin pa'i dbang gnyis las /
dang po'i slad du dmigs pa 'di ltar mdzod /
dpal gtor 'di nyid rta mgrin dbang chen gzi brjid nyi ma ltar 'bar ba khyed rang gi spyi bor byon /
'od zer gyis lus kyi phyi nang thams cad du khyab /
sdig sgrib nad gdon bar du gcod pa thams cad sangs kyis bsal bar mos shig
/dpal gtor sku rten bcas spyi bor bzhag la /
hU~M hrI:
dpal gyi gtor ma ye shes gzi byin 'bar :
rta mchog dbang gi lha dang gnyis su med :
skal ldan rigs kyi bu la dbang bskur bas :
tshe yi bar chad ma lus zhi bar shog :
hrIHha ya grI wa ba lin ta a b+hi Shiny+tsa hU~M hU~M hU~M:
gtor ma dpal rta mgrin du gsal ba khyed rang la thim pas tshe la bar du gcod pa'i bdud bzhi sogs nad gdon bgegs dang 'byung po lus srog la bar du gcod pa thams cad lhag med du bsal bar mos shig
/gnyis pa tshe'i dngos grub sbyin pa'i dbang gi gzhi dgod cing ye shes pa dbab pa yin pas dmigs pa rnams rtse gcig tu sgoms shig
/de ltar lha bstims pa'i rkyen gyis khyed rang gi phung khams skye mched kyis mtshon pa'i ma dag pa'i dngos po thams cad stong par gyur pa'i mos pa mdzod /
oM swa b+hA wa sogs /
stong pa'i ngang las gnas khang 'og min pad+ma dra ba'i zhing dang gzhal yas khang chen por khyed rang gang du gnas pa'i go sar rma byas bteg pa'i rin po che'i khri dang pad+ma dang zla ba'i steng du /
khyed rang gi rig pa'i ngo bo hrIHyig dmar po de las 'od zer 'phros /
sems can gyi don byas /
dus ma yin pa'i 'chi ba bsal /
'chi med rig 'dzin gyi go 'phang la bkod /
tshur 'dus yongs su gyur pa las /
khyed rang bcom ldan 'das mgon po tshe dang ye shes dpag tu med pa sku mdog dmar gsal phyag gnyis mnyam gzhag gi mthil na tshe bum bdud rtsis gang ba 'dzin pa /
zhabs rdo rje'i skyil krung gis bzhugs pa /
de'i pang du yum 'chi med tsaN+Da lI dmar mo mda' dar dang tshe bum 'dzin pa dang mnyam par sbyor ba /
gnyis ka'ang zhi 'dzum rjes su chags pa'i nyams ldan dar dang rin po che'i rgyan can /
mtshan dpe'i gzi byin mchog tu 'bar ba'i skur gyur /
de'i thugs kar pad+ma nyi ma bam ro'i steng du ye shes sems dpa' tshe'i bdag po rta mgrin rgyal po dmar smug pad+ma dang b+han+d+ha bsnams pa /
yum rdo rje phag mo gri thod 'dzin pa dang sbyor ba /
dpal dang dur khrod kyi cha byad yongs su rdzogs pa /
de rnams kyi dpral bar oM dkar po /
mgrin par AHdmar po /
thugs kar hU~M sngon po /
thugs dbus hrIHdmar po /
de dang bdag mdun gyi thugs ka'i hrIHlas 'od zer 'phros pas nub phyogs bde ba can sogs phyogs bcu'i zhing khams rab 'byams nas /
bcom ldan 'das tshe dpag tu med pa sogs sangs rgyas byang sems rtsa gsum chos skyong rgya mtsho'i thugs rgyud bskul /
de rnams kyi gnas gsum nas mgon po tshe dang ye shes dpag tu med pa'i sku phyag rgya /
gsung yig 'bru /
thugs phyag mtshan gyi rnam pa dpag tu med pa nyi zer gyi rdul 'khrigs pa ltar spyan drangs pa dang /
mdun bskyed kyi thugs ka nas kyang rang 'dra dpag tu med pa byung ste khyed rang gi spyi bo nas sib sib thim pas rgyud byin gyis brlabs pa'i mos pa mdzod cig
/spos rol dang bcas te las byang gi spyan 'dren gang rung gi mthar /
oM badzra A yu She h+ya grI ba tshe b+h+rU~M nr-i dzaHsarba sid+d+hi pha la hU~M swA hA:
zhes rtsa sngags /
oM dz+nyA na A we sha ya a AH
zhes btags pa mang du bzla /
de ltar dbab pa'i ye shes pa'i byin rlabs sgo gsum la rab tu gnas par byas par mos shig
/tiSh+Tha badzra /
zhes rdo rje spyi bor bzhag
/de nas tshe 'gugs pa'i slad du dmigs pa 'di ltar du mdzod /
bla ma mgon po tshe dpag tu med pa la mos gus byas pas de'i thugs ka nas pho nya mgyogs ma'i tshogs dang 'od zer steng 'og phyogs mtshams khyab par spros /
khyed rang rnams kyi bla tshe chad nyams yar ba /
sde brgyad mthu bo ches brkus phrogs gzhom pa rnams dang /
snod bcud kyi dpal dang dwangs ma 'khor 'das kun gyi tshe'i dngos grub thams cad bdud rtsi'i 'od zer gyi rnam par nam mkha' gang bar bsdus /
ba spu'i bu ga nas sib kyis thim /
srog rten mi shigs pa'i thig ler thim pas 'chi med tshe'i rig 'dzin thob par mos shig
/mda' dar g.yab la las byang gi tshe 'gugs btang /
rnam bum thogs la /
bum chu 'chi med ye shes kyi chu rgyun spyi bo nas zhugs /
lus thams cad gang /
mgon po tshe dpag med pa'i sku'i dbang dang byin rlabs thob par mos shig
/hU~M hrI:
bcom ldan mgon po tshe dpag med pa yi :
sku yi dbang dang dngos grub ma lus pa :
skal ldan slob ma 'di la bstsal nas kyang :
rdo rje'i sku dang dbyer med 'grub par shog :
kA ya a b+hi Shiny+tsa oM:
sku mi zad pa rgyan gyi 'khor lo lha dang gnyis su med pa 'chi med tshe'i dbang mchog thob par gyur cig
/sngags phreng mgrin par bzhag pas ye shes kyi sngags phreng mgrin pa nas zhugs /
mgon po tshe dpag med pa'i gsung gi dbang dang byin rlabs thob par mos shig
hU~M hrI:
bcom ldan mgon po tshe dpag med pa yi :
gsung gi dbang dang dngos grub ma lus pa :
skal ldan slob ma 'di la bstsal nas kyang :
rdo rje'i gsung dang dbyer med 'grub par shog :
wA ka a b+hi Shiny+tsa A:
gsung mi zad pa rgyan gyi 'khor lo lha dang gnyis su med pa 'chi med tshe'i dbang mchog thob par gyur cig
/rdo rje snying gar bzhag nas ye shes kyi phyag mtshan snying gar zhugs /
mgon po tshe dpag med pa'i thugs kyi dbang dang byin rlabs thob par mos shig
/hU~M hrI:
bcom ldan mgon po tshe dpag med pa yi :
thugs kyi dbang dang dngos grub ma lus pa :
skal ldan slob ma 'di la bstsal nas kyang :
rdo rje'i thugs dang dbyer med 'grub par shog :
tsit+ta a b+hi Shiny+tsa hU~M:
thugs mi zad pa rgyan gyi 'khor lo lha dang gnyis su med pa 'chi med tshe'i dbang mchog thob par gyur cig
/'khor 'das kyi tshe bcud 'dus pa'i ril bu byin pas mgon po tshe dpag med pa'i yon tan gyi dbang dang dngos grub thob par mos shig
/tshe ril sbyin la /
hU~M hrI:
bcom ldan mgon po tshe dpag med pa yi :
yon tan dbang dang dngos grub ma lus pa :
skal ldan slob ma 'di la bstsal nas kyang :
yon tan mi zad rgyan gyi dpal thob shog :
gu Na a b+hi Shiny+tsa trAM:
yon tan mi zad pa rgyan gyi 'khor lo lha dang gnyis su med pa 'chi med tshe'i dbang mchog thob par gyur cig
/brtan g.yo'i dwangs bcud bsdus pa'i bdud rtsi myang bas mgon po tshe dpag med pa'i phrin las kyi dbang dang dngos grub thob par mos shig
/tshe chang sbyin la /
hU~M hrI:
bcom ldan mgon po tshe dpag med pa yi :
phrin las dbang dang dngos grub ma lus pa :
skal ldan slob ma 'di la bstsal nas kyang :
phrin las thogs pa med pa'i rtsal thob shog :
karma a b+hi Shiny+tsa A:
phrin las mi zad pa rgyan gyi 'khor lo lha dang gnyis su med pa 'chi med tshe'i dbang mchog thob par gyur cig
/de ltar tshe dbang bskur pas lus kyi nang 'chi med tshe'i bcud kyis gang ba'i dwangs ma thams cad sgo gsum mi shigs pa'i thig le la thim /
de yang rang byung 'od gsal ye shes kyi thig le chen po'i klong du rgyas btab pas nam yang skye 'chi 'pho 'gyur dang bral ba rdo rje rtag pa dam pa'i go 'phang mngon du gyur par sgoms shig
/las byang gi tshe sba bstim bya /
spro na rgyal srid rtags rdzas kyi mtha' rten sbyin la shis brjod spel /
gsum pa dbang gi dam tshig khas blangs sogs dang /
phrin las kyi rim pa gtang rag mchod bstod /
nongs bshags /
gshegs bstim gang 'os /
bdag bskyed bsdu ldang /
bsngo smon shis brjod rnams kyang spyi'i 'gros bzhin bya'o //
'di dges bstan 'dzin skyes bu rnams //
mi shigs srog gi ka ba tshugs //
gzhan phan phrin las mtha' yas pas //
rgyal bstan mkha' khyab spel byed shog
/ces pa 'di'ang rtsod bral gyi zab gter du grub kyang mtshan tsam yang thos par dkon pa la /
rje bla ma mtsho skyes rgyal ba'i zhal skyin mchog gi bka' drin las zab chos bdud rtsi bskyil ba'i snod ldan /
pad+ma gar dbang blo gros mtha' yas pa'i sdes rgyun la dmigs nas rin chen gter gyi mdzod chen por bzhugs su gsol ba'i slad du rdzong shod bde gshegs 'dus pa'i pho brang chen por bgyis pa dge legs 'phel ///
/
