@#//
rdo rje phur pa'i las tshogs bkra shis rten 'brel chen po'i bum pa lag tu blang ba'i zin bris rat+na bsam 'phel zhes bya ba bzhugs so //
don kun 'grub pa'i byin rlabs gter //
gu ru rje dang thugs rje'i rtsal //
klu rgyal byang chub sems dpa' la //
btud nas dpal 'byor rgyas byed 'god //
phur pa yang gsang bla med kyi las tshogs thun mong ma yin pa gnad kyi bka' rgya can 'di la don lnga /
bya ba'i yul /
rtsom pa'i dus tshod /
ji ltar bya ba'i tshul /
grub nas las sbyor /
byas pa'i phan yon no //
dang po ni /
dge 'dun gyi sde /
rgyal po'i pho brang /
rnal 'byor pa'i sgrub khang rnams su gtsor bya zhing phal pa'i khang khyim gtsang mar yang byar rung bar shugs kyis bstan pa yin no //
gnyis pa dus ni /
dbyar dgun ston dpyid ra ba bzhi'i yar ngo gza' skar shis shing khyad par klu thebs yod cing klu ldog med pa'i dus su bca' sgrub bya'o //
gsum pa bya ba'i tshul la gnyis /
rten
bca' ba /
sgrub pa bya ba'o //
dang po ni /
bkra shis pa'i sa las byas pa'i rdza bum so btang ba yul gyi bre gang shong ba yan chad las mi chung ba rtsi dkar po mdun rtags pad+ma nor bu sogs kyis mtshan pa'i nang du /
rin chen klu sman dkar mngar chu sna rnams bsres pa'i spra tshil lam kham sa la klu nor rgyas sor brgyad pa stod mi la smad sbrul mjug 'khyil ba /
phyag g.yas rin po che dang g.yon ut+pal bsnams pa /
sbrul mgo'i gdengs ka bdun yod pa /
yum sor bdun pa thal sbyar nor bu bsnams pa sbrul mgo'i gdengs ka lnga ldan mi lus sbrul mjug
/gnyis ka dar dang rin po ches brgyan cing sku mdog ser po bya /
yab la gi waM dang ma 'dzom na /
gnyis ka la sbrang rtsi byugs /
gro ga'am chu shog la rgya snag gtsang mas /
oM wa ru Na ye hU~M swA hA:
phu :
oM bA su kI maM swA hA:
oM wa ru Na ye swA hA:
oM nA ga rA dza bA su puSh+Ti sarba mang+ga laM sid+d+hi swA hA:
zhes bris pa yab dang /
oM nA gi ma Ni mu ku TaM sarba mang+ga laM swA hA:
phu :
zhes bris pa yum gyi nang du gzhug
/gnyis ka'ang mjug nas dril te dar ser pos dril nas mgo gzhug ma log par bcug
/yab yum gnyis zhal sbyar gyi tshul du bum pa'i dbus su bzhag
/gzugs bca' ma thon na bzang shing byang bu gnyis la tshad sogs snga ma dang 'dra ba'i klu yab yum bris te gi waM dang sbrang rtsis byug
/zhal sbyar du bsdams la dar ser pos dril la bzhag
/klu gzugs la chag grum sogs kyi skyon byung na mi la nad 'byung bas gzugs bzo ba mi legs shing sgom pas 'thus par bshad pa dang /
de ltar bshad pa klu 'jig rten pa la yin gyi 'di ye shes kyi klu rgyal yin pas nyes skyon mi 'byung bar bshad pa dang /
phyag len yang 'dra min 'dug kyang gzhung don tshul bzhin byung na legs pas /
dgon gnas sogs la gzugs 'bur ma dang /
phal pa la 'bri ba dang /
ma 'byor na gzungs dril bcug pa tsam legs par snang ngo //
de la gzungs dril ni /
rab gser sogs rin po che'i khu ba /
'bring rgya shog la mtshal snag gtsang mas /
oM nA ga rA tsa bA su kI maM sid+d+hi hU~M dza :
nA ga rA tsa bud+d+ha b+ha ga wAn nA ga rA tsa sarba he lo sid+d+hi pha la puSh+TiM ku ru hU~M hU~M hU~M:
nA ga rA tsa sarba A yuHrat+na sid+d+hi hU~M:
rat+na d+he wa A yuHrat+na sid+d+hi sid+d+hi sarba pA shaM ku ru hU~M hU~M dza :
yul khams gnas khang 'di ru mi nad phyugs nad rims nad god yams god kha sad ser btsa' 'bu mu ge mtshon 'khrug dmag
jag dgra rkun mi kha sogs mi mthun pa'i phyogs ris ngan pa thams cad zhi zhing /
tshe bsod dpal 'byor klung rta bla gza' kha rje dbang thang mi phyugs yul khams 'bru nor longs spyod thos bsam sgom gsum nyams rtogs kyi yon tan legs tshogs bkra shis thams cad 'phel zhing rgyas pa dang dngos grub rgyun mi chad par 'byung bar mdzad du gsol /
zhes dbu can tshag med du bris la /
gser ling ma'am /
chu rgyun 'bab bzang po'i rde'u la gser gyi phuHbri zhing phuHyig dang /
oM zhal sbyar te g.yas skor du dkris pa gong gi sku rgyu'i rdzas rnams spra tshil lam mar dang sbyar ba'i nor bu'i dbyibs su bcos pa'i nang du gzhug
/bkra shis pa'i tshigs bcad kyis dril la mdun rgyab ma nor bar bum par gzhug
/sku dang gzungs bsgril gang byed kyang bum pa'i nang du lung pa gsum lnga bdun dgu bcu gcig man chad kyi btsan phyugs 'phen po dang gnas chen dgon sde bkra shis pa'i sa dang 'bru sna blangs la /
'bru sna la sran ma yungs dkar nag bra bo sogs ma 'dres pa /
sman sna tshogs la dug rigs gla rtsi khyung sder tsha ba gsum sogs dang ma 'dres pa /
rin chen sna lnga la lcags ra gan zha nye sogs dang ma 'dres pa dang /
sha chang sgog tsong ma 'dres pa'i zas sna dang /
shing thog gi rigs gang 'dzom /
dar sna gos sna dang klu sman gang mang /
tshwa dang mngar gsum dkar gsum rnams dang /
ba dkar ra dkar 'o ma mo gsar rigs bzang   pha ma bu khyo 'dzoms shing yugs sa min pa'i /nu zho rnams ril bur byas pas bum pa khengs par bkang la kha g.yam leb lta bus bcad la dar ras dkar pos thum dang lhab lhub bya /
sbyong khrus spyi mthun yid ches par byas la /
stegs gtsang mar ras dkar dri ma med pa bting ba'i khar 'bras sam nas dkar gyi tshom bu dgu spungs pa'i steng du bzhag
/klu'i gtor ma dkar mngar klu sman gyis bran pa dang /
chu gnyis sogs phyi mchod gtsang ma rnams mdun du bsham mo //
gnyis pa sgrub pa bya ba ni dge slong bzhi sde 'dzom na legs /
gcig gis kyang mi rung ba med cing gang ltar sgrub pa po sha chang spangs shing gtsang sbra ldan pa byas la /
bdag bskyed thugs rje chen po gang yang rung bas chog mod kyang dmigs gsal bsngags pa seng ge sgra yin pas /
sangs rgyas chos tshogs kyis skyabs sems lan gsum /
sems can thams cad bde ba dang sogs tshad med bzhi bsgom /
stong pa'i ngang las 'od zer 'bar ba'i dbus :
siM las seng ge dkar mo'i gdan steng du :
hrIHyig dkar po'i 'phro 'du las byung ba'i :
bdag nyid thugs rje chen po spyan ras gzigs :
sku mdog dkar po zhal gcig phyag gnyis pa :
phyag g.yas gdan gnon tshul du kha T+wAM 'dzin :
kha T+wAM ga la sbrul gyis rnam par dkris :
g.yon pas pus mo'i thad du sbrul zhags 'dzin :
dar ljang stod g.yogs dmar po'i sham thabs can :
sna tshogs dar dang rin chen rgyan gyis spras :
zhabs gnyis phyed skyil rol pa'i stabs kyis bzhugs :
de ltar gsal ba'i gnas gsum las :
'od zer dkar dmar mthing gsum 'phros :
bde chen po ta la yi gnas mchog nas :
ye shes sems dpa' spyan drangs gnyis med thim :
rang gi thugs kar zla ba'i gdan steng du :
hrIHyig dkar po tsheg drag bcas pa'i mthar :
rtsa ba'i sngags kyis bskor ba'i 'od zer 'khor :
'phags pa mchod cing 'gro kun sgrib pa sbyangs //
byin rlabs tshur 'dus rang gi sgo gsum thim //
sdig sgrib nad gdon bar chad kun zhi nas //
'phags pa seng ge sgra dang dbyer med gyur //
ces pa'i dmigs pa rtse gcig bsgom la /
oM AHhrIHsiM ha nA da hU~M phaT:
ces gang 'grub bzla /
bum rdzas byin brlab pa ni /
swA b+hA ba lan gsum gyis sbyang /
stong pa'i ngang las gter chen po'i bum pa bzang po mgron rnams dgyes rgur rol pa'i gnas yul /
'dzad pa med pa'i longs spyod /
na ba gso ba'i sman /
shi ba slong ba'i bdud rtsi /
'dod yon nam mkha' mdzod kyi sprin phung /
sangs rgyas kyi mthu dang byang chub sems dpa'i smon lam las grub pa 'khor ba ji srid rgyun mi chad pa'i rang bzhin du gyur /
oM swa b+hA wa shud+d+haHsarba d+harmAHswa b+hA wa sogs sngags drug phyag rgya drug rnams kyis byin brlab /
de nas bskyed bstim bzlas pa'i phrin las ni /
bsang sbyang /
stong pa'i ngang las b+h+rU~M las bum pa yangs shing rgya che ba'i nang phun sum tshogs pa'i zhing gi bkod pa dang zad mi shes pa'i mthun rdzas sna tshogs kyis gang ba'i dbus su /
rin po che'i gling klu'i pho brang nyams dga' ba'i dbus na pad+ma dkar po 'dab ma brgyad pa'i lte bar phuHlas klu rgyal nor rgyas sku mdog ser po 'khor los sgyur ba'i cha byad can /
stod mi la smad sbrul mjug tu 'khyil ba sbrul mgo'i gdengs ka bdun dang ldan zhing phyag g.yas nor bu rin po che dang /
g.yon ut+pa la bsnams pa /
de'i mdun du yum klu mo nor bu'i cod pan can sku mdog ser mo stod mi la smad sbrul mjug can sbrul mgo'i gdengs ka lnga dang ldan zhing phyag gnyis thal mo sbyar ba'i bar du nor bu rin po che 'dzin pa /
yab yum gnyis ka dgyes shing 'dzum pa'i skur gsal ba'i mthar klu chen brgyad dang yul phyogs 'dir gnas kyi klu gnyan sa bdag dang bcas pa rnams /
rang rang gi yum sras blon 'bangs 'khor tshogs grangs med longs spyod dang bcas pa bsam gyis mi khyab par gyur /
rang nyid 'phags pa'i thugs srog hrIHdang mdun gyi klu'i thugs kar phuHyig gis mtshan pa las 'od zer 'phros pas /
rgya mtsho chen po'i klong nas klu rgyal nor rgyas yab yum sras blon 'bangs 'khor pho brang longs spyod dang bcas pa rnams bsgoms pa dang 'dra ba spyan drangs nas bum nang du thim par gyur /
lcags kyu'i phyag rgya bcas la /
spos dkar bdug cing dbyangs snyan pos /
gdengs ka nor bu 'bar ba'i 'od zer gyis //
sa 'og mun pa mtha' dag 'joms mdzad pa //
bstan la rab dga' mthu stobs bsam mi khyab //
klu rgyal 'khor bcas gnas 'dir gshegs su gsol /
mtha' yi rgya mtsho chen po dang :
gsher dang 'byung bar rten bcas pa'i :
dad dang 'byor ldan klu yi tshogs :
'khor dang bcas pa spyan 'dren no :
pad+ma dkar po'i gdan la bzhugs :
oM nA ga rA tsa bA su kI maM sid+d+hi hU~M dzaH
sa pa ri bA ra sa ma ya dzaHdzaH
dzaHhU~M baM hoHzhes lan gsum gyis bkug ste bum nang du bstim /
nA ga rA tsa sa pa ri wA ra sa ma ya tiSh+Tha lhan gyis bzhugs su gsol /
na mo pu ru sha ya hoH
zhes phyag bya /
oM las klu rnams dgyes skyed pa'i //
mchod sprin bsam mi khyab par gyur //
oM badzra s+pha ra Na khaM/
mchog gsum dag pa'i yon chab dang //
chu skyes thang skyes me tog dang //
tsan+dan nags kyi spos dkar dri //
dge zhing mun 'joms nor bu'i 'od //
spos dang sman sbyar chu gtsang dang //
dkar gsum mngar gsum gtsang ma'i zas //
sil snyan rol mo bstod pa'i dbyangs //
rin chen sna bdun gter dang brgyad /
khrus kyi rdzing bu dpag bsam shing //
'dod pa'i yon tan rnam pa lnga //
klu yi rgyal po nor rgyas ni //
btsun mo sras dang bcas la 'bul //
gnas 'dir klu nad mi 'byung zhing //
bkra shis longs spyod rgyas par mdzod //
oM nA ga rA tsa bA su kI maM sa pa ri wA ra ar+g+haM sogs nas /
shab+da pra tIts+tsha swA hA/
sman dang dar zab 'bru yi tshogs :
klu rgyal 'khor bcas dgyes byed cing :
klu yi nad kun zhi ba'i sman :
chos dang gang 'dod char pa bzhin :
klu la 'bad med lhun grub 'bul :
oM nA ga rA tsa bud+d+ha b+ha ga bAn /
na mo rat+na tra yA ya ha ha hu hu /
a mr-ita bi shud+d+he swA hA/
oM a kA ro gsum gyis gtor ma byin brlab /
oM nA ga rA tsa bA su kI maM sid+d+hi hU~M dzaH
sa pa ri bA ra i daM ba liM ta kha kha khA hi khA hi /
bdun nam gsum brjod /
klu rgyal 'khor dang bcas pas mchod sbyin gyi gtor ma 'di bzhes la /
'dod pa'i dngos grub thams cad myur ba nyid du stsol zhing bde legs kyi yon tan thams cad 'phel bar mdzad du gsol /
zhes brjod /
bstod pa ni /
gdengs ka nor bu 'bar ba'i 'od zer gyis //
sa 'og mun pa mtha' dag 'joms mdzad pa //
bstan la rab dga' mthu stobs bsam mi khyab //
klu rgyal 'khor dang bcas la phyag 'tshal bstod //
bzlas pa bya ba ni /
klu rgyal 'khor bcas kyi thugs kar zla ba la gnas pa'i phuHyig ser po sngags kyis g.yas su bskor ba bdag gi thugs ka'i 'od kyis bskul bas ci 'dod pa'i phrin las thams cad thogs med du bsgrubs par bsam la /
oM nA ga rA tsa bA su kI maM sid+d+hi hU~M dzaH
zhes pa dang /
oM phu bA su kI ye nA ga rA tsa phu hU~M phaTaH
ces bzla /
snga ma'i sham bur /
nA ga rA tsa bud+d+ha b+ha ga wAn nA ga rA tsa sarba he lo sid+d+hi pha la puSh+TiM ku ru hU~M hU~M hU~M:
nA ga rA tsa sarba A yuHrat+na sid+d+hi hU~M:
rat+na d+he wa A yuHrat+na sid+d+hi sid+d+hi sarba pA shaM ku ru hU~M dza :
zhes btags pa'ang bzla /
thun mthar spro na klu thams cad la bde ba sbyin pa'i gzungs 'di tshar ci nus bzla /
tad+ya thA/
d+hA ra Ni d+hA ra Ni ud+d+hA ra Ni /
saM pra tiSh+Thi te /
bi dza ya bar+Na /
sat+ya pra ti dz+nyA sa ra ha /
dz+nyA na pa ti /
ud pa da ni /
bi nA ma ni /
a b+hi Shiny+tsa ni /
a b+hi bya hA ra /
shu b+hA ba ti /
a dzi ma tu /
e hi ku ma bA la na /
bA ha ha ra /
kle shA na /
d+hu na pA paM/
sho d+hA ya margA na /
ni rA hi ka d+harmA ta shud+d+ha lo ka bi ti ma ri rA dza sa du khaHsha ma na sarba bud+d+ha a ba lo ka na a d+hiSh+Thi te pradz+nyA dz+nyA na b+he swA hA/
gzhan yang dbyangs gsal rten snying lan gsum gyis kha bskang /
mchod bstod bya /
phrin bcol ni /
e ma dad dang 'byor ldan klu yi tshogs :
ma lus 'khor dang bcas pa la :
dgyes pa bskang phyir 'dod yon 'bul :
nad sel sman gyi rigs rnams 'bul :
klu rgyal 'dod pa tshims gyur cig :
khyod la phrin las bcol ba ni :
'jig rten khams 'dir char 'beb cing :
'bru dang mi nor 'phel bar mdzod :
bdag cag dpon slob 'khor bcas kyi :
'dod yon 'byor pa 'phel ba dang :
che btsun bzang dgu dbang sdus shig :
grags pa'i dpal 'byor thob pa dang :
snyan pas 'jig rten khyab par mdzod :
'jig rten khams kyi skye 'gro yi :
lus sems klu yi mthus bskyed pas :
gzhan sems rang dbang med par choms :
mchod cing bsgrubs pa'i 'dod don stsol :
phrin las myur du ma bsgrub na :
ye shes lha yi thugs dang 'gal :
klu rgyal dam tshig nyams la re :
de bas gang bcol phrin las rnams :
myur du sgrubs shig sa ma ya :
zhes brjod /
bzod gsol dang /
oM su pra tiHbadzra dun ti mi li mi li swA hA/
zhes bzla /
brtan bzhugs ni /
na mo /
dkon mchog rtsa gsum chos skyong srung ma dang lhag bsam rnam par dag pa'i bden pa dang /
bden pa chen po'i byin gyi rlabs kyis klu'i rgyal po chen po nor rgyas yab yum sogs klu chen brgyad 'khor dang bcas pa khyed rnams rat+na'i pho brang longs spyod 'dzad pa med pa'i rten la dgyes par bzhugs te sa'i phyogs 'dir 'dod pa'i dngos grub mtha' dag stsol ba dang /
ko long dang ru nga phrag dog ma mdzad par bkra shis dang bde legs phun sum tshogs par mdzad du gsol /
oM su pra tiSh+Tha badzrA ya swA hA/
zhes me tog 'thor zhing rten snying mang du bzla ba'i brtan bzhugs bya /
oM nA ga sa pa ri wA ra gats+tsha /
zhes pas mgron thabs kyi klu gshegs 'os rnams rang gnas su gtang /
oM ga ru NaHhaM sa he tsa le swA hA/
zhes pas nag phyogs pa'i klu rnams bskrad /
gzhan yang thun bar rnams su klu gtor sogs la 'bad cing bsgrub par bya'o //
bzhi pa grub nas las la sbyor ba ni /
de ltar sgrub pa zhag grangs mang du thon na bzang /
tha na cho ga tshar gsum yan chad thon nas las la sbyor ba ni /
gzhung las /
khyim rgyas pa la mdzod du sba :
grong khyer rgyas pa la grong khyer dbus su sba :
des ni longs spyod shin tu rgyas par 'gyur :
gnas dgon nyams pa la :
phyogs bzhi dbus dang lngar sbas na nyams pa sor chud par 'gyur te :
shin tu rgyas shing longs spyod 'phel bar 'gyur ro :
gnas dgon gyi chu mig 'thung chu kha shar lta yod na rdza'i bum pa phul gang shong ba rin po che brdar la bzo :
gong gi klu sman sa sna dkar gsum gyis bkang :
klu pho mo gnyis gong ltar lto sbyar la bcug go :
snying gar phuHla klu pho mo 'gug bstim bya :
chu mig steng du sbas nas chu mig bum pa klu'i gzhal yas khang du bsam :
gnas dgon che ge mi nor yul dang 'bru longs spyod rgyas par mdzod cig :
ces bka' bsgo byas na yon tan mi nor longs spyod gnas dgon rgyas par 'gyur :
gzhan zhig chu mig lkugs pa yang :
de ltar byas na chu 'byung bar the tshom med do :
zhes gsungs pa ltar gtsug lag khang dang pho brang /
khang khyim sogs la sha chang gi dri ma med par khru gang yan chad kyi rtsig pa'i gseb tu blugs te mdun shar du bstan la sba /
chu mig zhing dkyil sogs su klu rten lta bu brtsegs pa'i dbus su rdo sgrom gyi nang du chu rdil gtsang mas bkang ba'i dbus su mdun shar du bstan te sba /
thams cad la khrus dang gos gsar gyon /
dung 'bud la /
oM/
bum pa klu yi gzhal yas khang //
rgya mtsho chen po'i gting rum 'dir //
klu rgyal 'khor dang bcas pa rnams //
rtag tu brtan par bzhugs nas kyang //
klu g.yang dngos grub bstsal du gsol //
klu yi 'phen g.yang phyug g.yang dang //
klu yi bkrag dang gzi mdangs g.yang //
klu yi chus srid bkra shis g.yang //
bsod nams phun tshogs chu yi g.yang //
ston zla 'bring po'i nya gsum la //
klu yi dngos grub dam pa stsol //
phyug g.yang dar g.yang skyid g.yang rnams /
khu ye phywa dang g.yang du byon //
klu yi bkra shis bsam mi khyab //
bkra shis des kyang bkra shis shog
/klu rnams chus srid dbang thang che //
bkra shis de yang 'dir 'byung shog
/klu chen nor rgyas dngos grub mtsho //
gnas 'dir 'grub pa'i bkra shis shog
/rgya gar rgyal po'i rgyal srid dang //
rgya nag rgyal po'i dpal 'byor dang //
hor gyi rgyal po'i mthu stobs sogs //
'dzam gling kun gyi phun tshogs bcud //
thams cad gnas 'dir 'du bar shog
/bde skyid phun sum tshogs par shog
/bkra shis de yi bkra shis shog
/oM sarba sha ba ri pu ru sid+d+hi hU~M/
nA ga sid+d+hi pha la swasti swasti /
zhes pa tsam mam /
spyi 'gro 'di'ang spro na /
hU~M/
bkra shis sa yi lha mo brtan ma dang //
klu gnyan sa bdag gnas srung gter gyi bdag
/yul phyogs 'dir gnas dkar phyogs gzhi bdag rnams //
dgos 'dod 'byung ba'i rin chen bum bzang 'di //
bstan 'gro'i bde skyid mi nub bstan pa'i btsas //
bdag cag rnal 'byor rig 'dzin 'khor bcas kyis //
sa lam yon tan mi zad grub pa'i rten //
lha klu gzhi bdag bang mdzod nor gyi mchog
/gter chen 'di sbas gter gyi srung mar bcol //
byang chub sems mchog thabs shes rten 'brel mthus //
stong gsum 'jig rten yul phyogs rgyal khams su //
nad mug mtshon 'khrug dus kyi yo langs zhi //
bkra shis yon tan dpal 'byor snyan grags stobs //
yar ngo'i zla ltar 'phel zhing rgyas gyur cig
/ces brjod cing /
g.yam pas thog bkab /
byi ba sogs srog chags kyi gnod pa dang chus mi 'jig pa'i lag tshags dam pa bya /
rtsig gseb lta bur sgo la nyi zla mchod rten sogs bkra shis pa'i mtshan ma bri /
shis brjod rgyas par spel /
mchod gtor bya khyis mi za bar bya /
klu thebs skabs sogs su cho ga grub na legs /
klu gtor gyi chu bum pa yod sar phul ba'ang bshad do //
lnga pa de ltar byas pa'i phan yon ni /
gzhung las /
des ni mi nor longs spyod 'phel ba dang :
dge 'dun rgyal po rnal 'byor ba gang yin yang bstan pa dar zhing rgyas par 'gyur ro :
zhes dang /
gzhan las kyang mi'i las dang bsod nams thams cad sa'i lha mo dang klu la brten nas yod pas :
de'i stobs kyis las dang bsod nams thams cad khong rnams la rags las so :
de la mchod pa dang bcol gdam byas na sdongs grogs byed de :
yon tan ni :
rigs rgyud thams cad 'phel zhing dar ba dang :
mnga' thang bsod nams mi nor 'phel ba dang :
lo 'bru thams cad bzang ba dang :
rtsi shing nags tshal rgyas pa dang :
gdul bya longs spyod zas skom 'du ba dang :
bstan pa dar zhing grags pa dang snyan pa 'byung ba dang :
nor gyi 'gab 'phel :
dkar thog sos pa dang :
stobs cher 'byung ngo :
zhes gsungs pa ltar ro //
sangs rgyas mthu las sems can dpal shar ba //
nor bu'i dbyig 'dir byi dor byed pa pos //
nor 'dzin khyon gang rgud pa'i mya ngam thang //
'dod rgu'i chu mtsho rin chen gter ldan shog
/tshul 'dir rig 'dzin chen po pad+ma phrin las /
mkhas grub karma chags med sogs kyis mdzad pa'i yig cha mang du bzhugs kyang cung zad rgyas bsdus kyi phyogs su lhung bas /
'dir gter chen klong gsal snying po'i zab gter rtsa gsum rdo rje snying po'i seng ge sgra'i las tshogs dang lto sbyar te mang nyung 'tsham pa'i khyer bder /
pad+ma gar dbang bstan gnyis gling pas shrI de bI ko Ti'i dga' tshal du sbyar pa dge legs 'phel //

//
