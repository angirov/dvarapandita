@#//
yang zab thugs rje chen po rgyal ba rgya mtsho'i sgrub khog gsal bar bsdebs pa ye shes rol pa'i snying po zhes bya ba bzhugs so //
na mo gu ru pad+ma nirti shwa ra ya /
gnyis snang bde chen thig le gcig tu 'khyil //
rang rtsal 'gro la dmigs med thugs rje'i rgyun //
dus gsum ma 'gags spyan ras gzigs dbang pos //
bdag gzhan srid zhi'i mtha' las bsgral du gsol //
sgrub thabs 'o ma'i chu gter las //
snying bcud bdud rtsi'i gong bu nyid //
tshogs su sgrub pa'i lag len ni //
don gnyis lhun grub dpyid du dgod //
sprul pa'i gter chen o rgyan dri med kun dga'i yang gter 'jig rten dbang phyug rgyal ba rgya mtsho'i dkyil 'khor du tshom bu tshogs kyi sgrub pa bgyi ba la /
thog mar phun sum tshogs pa lngas sgrub pa'i gzhi bzung ba ni /
gnas dus ston 'khor yo byad kyi rten 'brel tshul bzhin du tshogs pa dgos te /
de'ang gnas byin rlabs dang ldan la 'du 'dzis dben pa /
bkra shis la nyams dga' ba /
dus nyi ma byang bgrod kyi yar ngo'i tshes brgyad lta bu /
ston pa rdo rje slob dpon bsnyen sgrub mthar phyin cing bskyed rdzogs kyi drod rtags thob pa /
grogs 'khor dad pa dam tshig ldan cing so so'i bya ba la mkhas pa /
yo byad sgrub pa'i rten dang mchod pa'i dam rdzas rgyan gyi bye brag sogs spyi dang bye brag nas bshad pa rnams so so'i mtshan nyid dang ldan pa legs par tshogs par bya'o //
sgrub pa dngos kyi las rim la gsum /
sngon 'gro'i rim pas las rung du bya ba /
dngos gzhi sgrub pa chen pos thugs dam bskul ba /
rjes kyi rim pa rnams kyis mtha' rgyas su bya ba'o //
dang po la gsum /
sa chog
/mtshams gcod /
lhag gnas kyi rim pa'o //
dang po la'ang bzhi las /
thog mar sa brtag pa sgrub gnas rnying pa la mi dgos shing gzhan gsum phyag len du mdzad pa las /
gnyis pa sa slong ba la'ang /
snang ba yul bdag las bslangs zin pa'i dbang du byas te /
mi snang ba sa bdag lha klu las bslang ba ni /
dkyil 'khor gang du bya ba'i stegs bu'i dbus su me tog gi tshom bu gcig bkod pa'i mdun du sa lha'i gtor ma dkar zlum mdun du mtheb skyu dang ril bus mtshan pa bkod /
mthar byang shar du mtshams 'dzin gyi me tog nas brtsam ste chu gnyis nyer spyod lnga dang bcas pas g.yas su bskor /
gzhan yang /
nye bar mkho ba'i yo byad rnams tshogs par byas la /
thog mar bdag gi rnal 'byor ni /
tshig bdun sogs gsol 'debs sngon du 'gro bas /
phrin las lam khyer ltar skyabs sems lan gsum dang tshad med bzhi bsgom /
gter gzhung gi dbu nas 'byung ba'i sgrub thabs ltar yan lag bzhi rdzogs su bskyed /
dmigs pa'i 'phro 'du bcas yig bcu gnyis brgya /
sham bu gdags pa brgya rtsa brgyad tsam bzlas la /
'od gsal du bsdu zhing thun mtshams zung 'jug gi skur ldangs /
mchod gtor rnams /
oM pad+mAn+ta kr-ita hU~M phaT:kyis bsang /
oM swa b+hA ba sogs kyis sbyang /
thams cad stong nyid nam mkha'i ngang :
b+h+rU~M las rin chen snod nang du :
oM las phyi nang mchod pa'i tshogs :
so so'i lha mo'i rol pa bcas :
rab 'byams nam mkha' gang bar gyur :
oM badzra puSh+pe d+hU pe A lo ke g+han+d+he nai bid+ya shab+da pU dza sa ma ye hU~M:
zhes dang /
gtor gzhong rat+na'i gzhal yas su :
gtor ma 'dod yon phung por spungs :
oM AHhU~M:
gsum gyis brlab /
rang thugs rje chen por gsal ba'i thugs ka nas 'od zer 'phros :
sa 'og nas sa'i lha mo 'khor dang bcas pa spyan drangs :
dgyes shing 'dzum pa'i mdangs phyung ste 'khod par gyur :
oM pr-i thI de wI nA ga b+hU mi pa ti sa pa ri wA ra i daM ba liM ta g+h+r-ih+Na b+hUny+dza ho :
zhes lan gsum gyis gtor ma 'bul /
oM badzra puSh+pe d+hU pe A lo ke g+han+d+he nai bid+yA shab+da pra tIts+tsha swA hA sa mchod /
hU~M:
dgongs shig dbang chen mnga' bdag brtan ma dang :
chu dang sa la gnas pa'i 'byung po kun :
bdag gis mchod cing bstod pas dgyes pa bskyed :
rin chen sa rin mchod gtor 'di bzhes la :
ko long ru nga phrag dog ma mdzad par :
zhi dang bkra shis bde legs bstsal du gsol :
ces gsol bas dgyes bzhin du gnang ba byin :
gats+tsha zhes brjod pas /
'od zer rin po che 'bar ba'i rnam pas sa'i gzhi der thim pas bkra shis pa'i gzi byin 'bar bar gyur :
ces bsgom /
gsum pa sbyang zhing gzung ba ni /
dbang mchog phur bu thogs la /
bdag dang dbang mchog gi phur bu rta mgrin du gsal ba las 'od zer dmar po'i drwa bas phyogs kun khyab pas sa gzhi dbang du byas par gyur :
hrI:
bdag nyid dbang chen thugs ka nas :
'od 'phros sa yi dngos 'dzin sbyangs :
phyogs mtshams 'od dmar 'bar bas khyab :
brtan g.yo thams cad dbang du gyur :
hrIHbi shud+d+ha pa shaM ku ru ho :
zhes brjod cing phur bu dkyil 'khor gyi stegs bu'i nub byang du gdab bo //
bzhi pa bsrung zhing mtshams gcod pa ni /
bgegs gtor bsham /
phrin las ltar byin rlabs bsngo ba bka' bsgo rnams byas la rta sngags hU~M bzhi pa yungs thun gu gul dud pas bdug la bskrad /
srung mtshams gcod pa'i tshig brjod la srung 'khor brtan por bsgom mo //
gnyis pa mtshams gcad pa la gsum /
phyi nang gsang ba'o //
dang po phyi mtshams rgyal chen bzhi la bcol ba ni /
sgrub khang gi phyogs bzhir gom pa bdun cu rtsa bzhi'i sar tho bzhi brtsigs pa la rgyal chen so so'i sku'am sngags byang rgyal mtshan dang bcas pa btsugs la /
so so'i mdun du stegs gtsang mar gtor ma dkar zlum mdun du mtheb skyu ril bus mtshan pa re dang /
de'i mdun du g.yon phyogs nas brtsam pa'i chu gnyis nyer spyod lnga bcas bsham /
sgrub pa po rnams rol chas sogs ser sbreng gi tshul gyis sgrub khang nas don te shar gyi tho mdun du 'khod la /
gong gi sa lha'i skabs ltar mchod gtor bsang sbyang byin rlabs bya /
rang gi snying ga nas 'od zer 'phros pas ri rab kyi shar phyogs nas rgyal po chen po yul 'khor srung 'khor dang bcas pa spyan drangs te rten dang dbyer med par bzhugs par bsam la /
oM d+h+r-iSh+Ta rASh+TA ya swA hA:
sa pa ri wA ra e h+ye hi :
badzra sa mA dza :
dzaHhU~M baM ho :
sa ma ya satwaM:
zhes rten la drang zhing bstim /
oM d+h+r-iSh+Ta rASh+TA ya sa pa ri wA ra i daM ba liM ta g+h+r-ih+Na b+hUny+dza ho :
zhes lan gsum gyis gtor ma 'bul /
oM badzra puSh+pe sogs kyis mchod /
hU~M:
shar phyogs skyong mdzad yul 'khor srung :
dri za'i dpung dang bcas rnams la :
mchod cing bstod de phyag kyang 'tshal :
srung ba mtshams kyi las mdzod cig :
sngags kyi mthar /
tiSh+Tha badzra sa ma ya satwaM zhes brjod cing me tog mthor ba dang bcas brtan par bzhugs :
bkra shis brjod :
de nas lho'i tho mdun du phyin la mchod gtor byin brlab /
rang gi snying ga nas 'od zer 'phros pas ri rab kyi lho phyogs nas rgyal po chen po 'phags skyes po 'khor dang bcas pa spyan drangs te rten dang dbyer med par bzhugs par bsam la :
oM bai rU D+ha kA ya swA hA:
sa pa ri wA ra e h+ye hi :
badzra sa mA dza :
dzaHhU~M baM ho :
sa ma ya satwaM:
zhes rten la drang zhing bstim /
sngags mthar gtor sngags btags pa gsum dang /
nyer spyod kyis mchod /
hU~M:
lho phyogs skyong mdzad 'phags skyes po :
gshin rje'i dpung dang bcas rnams la :
mchod cing bstod de phyag kyang 'tshal :
srung ba mtshams kyi las mdzod cig :
sngags kyi mthar /
tiSh+Tha badzra sa ma ya satwaM:
zhes brtan bzhugs dang shis brjod bya /
nub kyi tho mdun du phyin la mchod gtor byin brlab /
rang gi snying ga nas 'od zer 'phros pas ri rab kyi nub phyogs nas rgyal po chen po spyan mi bzang 'khor dang bcas pa spyan drangs te rten dang dbyer med par bzhugs par bsam la :
oM bi rU pAk+Sha ya swA hA:
sa pa ri wA ra e h+ye hi :
badzra sa mA dza :
dzaHhU~M baM ho :
sa ma ya satwaM:
zhes rten la drang zhing bstim /
sngags mthar gtor sngags btags pa gsum dang /
nyer spyod kyis mchod /
hU~M:
nub phyogs skyong mdzad spyan mi bzang :
klu yi dpung dang bcas rnams la :
mchod cing bstod de phyag kyang 'tshal :
srung ba mtshams kyi las mdzod cig :
sngags kyi mthar /
tiSh+Tha badzra sa ma ya satwaM:
zhes brtan bzhugs dang shis brjod bya /
byang gi tho mdun du phyin la mchod gtor brlab /
rang gi snying ga nas 'od zer 'phro+os pas ri rab kyi byang phyogs nas rgyal po chen po rnam thos sras 'khor dang bcas pa spyan drangs te rten dang dbyer med par bzhugs par bsam la /
oM bai shra ma NA ya swA hA:
sa pa ri wA ra e h+ye hi :
badzra sa mA dza :
dzaHhU~M baM ho :
sa ma ya satwaM:
zhes rten la drang zhing bstim /
sngags mthar gtor sngags btags pa lan gsum dang /
nyer spyod kyis mchod /
hU~M:
byang phyogs skyong mdzad rnam thos sras :
gnod sbyin dpung dang bcas rnams la :
mchod cing bstod de phyag kyang 'tshal :
srung ba mtshams kyi las mdzod cig :
sngags kyi mthar /
tiSh+Tha badzra sa ma ya satwaM:
zhes brtan bzhugs bya /
bkra shis brjod /
gnyis pa bar mtshams la gnyis las /
dang po bgegs la phur bus gdab cing mnan pa ni /
dug shog la dam sri'i ling+ga bya mchu can yan lag lcags sgrog gis bsdams pa'i snying gar dzatri[<!TCC Tibetan character 4,146 undefined in unicode!>] kha sprod mthar mgrin pa nas brtsam ste mgo phyir bstan pas /
ya ma dam sri gam pa ri mA ra dzaHdzaHnan :
tri'u tri'u mA ra ya na ma sho dzaHkhug nan :
zhes dang /
gzugs kyi mthar yig mgo nang du bstan la /
dus drug dang bcur rgyu ba'i nyul le dam sri rgyal 'gong 'byung po'i tshogs dang bcas pa'i lus ngag yid gsum mthu stobs thams cad non cig :
bskal pa ma stong gi bar du ma ldangs shig :
oM lam hU~M lam satwam+b+ha ya nan :
zhes pa rnams kyi mthar dza khrom gyis bskor ba bris la /
'grub na sgrub pa'i snga nyin lta bur phur pa sogs drag po'i phrin las btang ba'i tshogs tha ma'i gdab kha dang 'brel bar bkug bstim grangs mang byas la thun gdab /
'dre lteb tu gcog cing tshon skud kyis bcings /
thod ngan nam khyi thod lta bur bcug
/phung res dril la rtsang gis gzer ba'i mnan chas byas /
sgo drung du dong gru gsum brus pa la bkod /
de tsam mi 'grub pa'i skabs ling+ga dong nang du bting /
slob dpon gyis gser skyems thogs la /
raM yaM khaM/
oM AHhU~M ha hoHhrIH
gsum gyis byin brlabs la /
hU~M/
rig 'dzin rtsa brgyud bla ma dam pa dang //
bde gshegs zhi khro rab 'byams dkyil 'khor lha /
khyad par pad+ma zhi khro'i lha tshogs rnams //
gser skyems 'di bzhes rnal 'byor mthu dpung skyed //
ma mgon lcam dral dam can rgya mtsho'i tshogs //
dregs pa'i sde dpon sum cu yab yum sras //
bka' nyan bran g.yog mngag gzhug bcas rnams kyis //
gser skyems 'di bzhes rnal 'byor mthu dpung skyed //
sngags 'chang bdag gi rigs kyi srung ma dang //
sa phyogs 'di sogs yul gzhi gnas kyi bdag
/lo zla zhag dus tshes la dbang ba'i lhas //
gser skyems 'di bzhes rnal 'byor mthu dpung skyed //
ces pa'i tshigs mtshams gsum por gser skyems phul /
oM pad+mAn+ta kr-ita ha ya grI ba hU~M phaT/
ces rang nyid dbang chen yongs rdzogs kyi nga rgyal gzung /
e yaM raM/
dz+wa la raM/
brub khung yangs shing gting zab pa'i nang du tri las dam sri pho mo gzugs rid cing nyam thag pa'i lus can du gyur /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
khyad par 'jig rten dbang phyug 'phags pa thugs rje chen po'i lha tshogs rnams kyi bka' bden pa dang /
sprul pa yang sprul phyag brnyan dang bcas pa rnams kyi bka' bden pa dang /
bden pa chen po'i byin gyi rlabs kyis dngos grub la bar du gcod pa'i ya ma dam sri mtshan ma rdzas kyi rten 'di la mchis par gyur cig
/tri yaM dzaH
tri badzra ang+ku sha dzaH
dzaHhU~M baM hoH
lan gsum gyis dgug gzhug byas la /
hU~M:
ma rig gti mug rgyu las byung :
chags sdang nyon mongs drag po'i gzugs :
dam sri bya ba'i las ngan khyod :
sngon yang sgrub la bar du bcad :
da yang gnod pa rtsom la 'dun :
de phyir snying rje khros pa yi :
ye shes rdo rje'i lcags kyus dgug :
thar med e yi dbyings su mnan :
me chu rlung gi phyag rgyas btab :
rdo rje'i gar gyi bro brdungs pas :
byang chub mchog sems ma bskyed bar :
nam yang ldang ba'i skabs med do :
oM badzra kro d+ha ha ya grI wa hU~M phaT:
ya ma dam sri sgrub pa la bar du gcod pa thams cad satwaM b+ha ya laM nan :
zhes brjod la sas byib /
me chu rlung gis rgyas gdab /
ro g.yam la gling bzhi dang rgya gram bris pas kha bcad /
thams cad lag pa lu gu rgyud du sbrel la /
las byang ltar /
hrIHhrI:

rgyal ba rgya mtsho'i dkyil 'khor du :
bar chad dam sri 'dul ba'i lha :
dpal chen pad+ma he ru ka :
rta gdong rngam bzhad phyogs bcur 'tsher :
rdo rje'i gar gyi bro brdungs pas :
nyon mongs 'khor ba'i bag chags bcom :
gzung 'dzin dgra bgegs dbyings su bsgral :
rdo rje 'bar ba'i e klong du :
bar chad dam 'gong spyi nas mnan :
mi 'gyur lhun po'i phyag rgyas gdab :
byang chub sems mchog ma skyes bar :
nam yang ldang ba'i skabs med do :
hrIM hrIM hrIMHe hU~M laM nan :
zhes dang /
hU~M bzhi'i sngags brjod la rta bro brdung /
de nas gnyis pa sgo byang gdags pa ni /
shing byang la rta mgrin dmar nag shin tu khros pa phyag g.yas thod dbyug phyar zhing g.yon zhags pa 'dzin pa dbu gtsug rta zhal ljang gu dur khrod chas brgyad zhabs 'dor thabs pad nyir bzhengs shing me klong 'gying pa dang /
rgyab ngos /
oM pad+mAn+ta kr-ita ha ya grI ba hU~M phaT:
dpal rta mchog he ru ka rten 'dir brtan par bzhugs nas sgrub pa'i gnas 'dir nang gi dngos grub phyir mi yal ba dang phyi'i bar chad nang du mi gtong ba'i phrin las g.yel ba med par mdzad du gsol /
ces bris pa sgo'i ya them du gdags /
mchod gtor bshams la byin rlabs sngar bzhin bya /
hrI:
dbang chen rol pa'i dur khrod nas :
bcom ldan khro rgyal rta mchog dpal :
dam tshig dbang gis 'dir gshegs la :
rten dang dbyer med brtan par bzhugs :
oM pad+mAn+ta kr-ita ha ya grI wa sa pa ri wA ra e h+ye hi hi hi :
badzra sa mA dza :
dzaHhU~M baM ho :
sa ma ya satwaM:
zhes rten dang dbyer med du bzhugs par mos /
snying po'i mthar gtor sngags sbyar ba lan gsum gyis gtor ma dang /
oM badzra ar+g+haM nas shab+da pra tIts+tsha swA hA'i bar gyis mchod pa 'bul /
hU~M:
chos nyid zhi ba pad+ma'i rgyal :
gdug pa 'dul phyir rngams pa'i gzugs :
rdo rje rta yi gdong pa can :
he ru ka la phyag 'tshal bstod :
rten dang dbyer med brtan par bzhugs :
gsang chen sgrub pa'i dkyil 'khor 'dir :
nang gi dngos grub phyir ma gtong :
phyi yi bgegs tshogs rgyun chod cig :
ces bstod cing phrin las gsol :
oM pad+mAn+ta kr-ita ha ya grI wa sa ma ya ho :
sa ma ya satwaM:
sa ma ya tiSh+Than+tu :
zhes brjod pas dgyes bzhin du rten la bzhugs nas nang gi mtshams bcad par bsam mo //
gsum pa gsang mtshams khro bcu rol pa'i phur gdab ni /
dkyil 'khor gyi stegs bu'i phyogs mtshams brgyad shar nub kyi phyi rnams su phur gdan gru gsum bcu bkod /
slob dpon dkyil 'khor shar du phyogs nas 'khod pa'i mdun du seng ldeng gi phur pa tsan dan dmar pos kha dog bsgyur zhing rtse mor cod pan bcings pa bcu 'bru snod du bzhag la /
rang nyid rta mchog dpal du gsal ba'i thugs ka nas ye shes bcu'i rang bzhin hU~M 'bar ba dang bcas spros :
phur bu rnams la thim pas stod khro bo la smad phur bu'i rnam pa can dam tshig dang ye shes dbyer med du gyur par bsam la :
slob dpon gyi phyag g.yas pas tho ba dang g.yon pas phur bu thogs la stangs stabs dang bcas /
steng gi phur bu shar gyi shar du gdab la /
hU~M:
dbang chen kun la dbang sgyur ba'i :
skye la dbang mdzad hU~M ka ra :
steng gi phyogs su bzhugs nas kyang :
gsang ba mtshams kyi las mdzod cig :
oM badzra kro d+ha hU~M kA ra hU~M gardza gardza sarba duSh+TAn mA ra ya hU~M hU~M phaT:
shar nas phyogs bzhi g.yas skor du gdab la /
hU~M:
dbang chen kun la dbang sgyur ba'i :
yo byad dbang mdzad rnam par rgyal :
shar gyi phyogs su bzhugs nas kyang :
gsang ba mtshams kyi las mdzod cig :
oM badzra kro d+ha bi dza ya hU~M ha na ha na sarba duSh+TAn mA ra ya hU~M hU~M phaT:
hU~M:
dbang chen kun la dbang sgyur ba'i :
tshe la dbang mdzad gshin rje'i gshed :
lho yi phyogs su bzhugs nas kyang :
gsang ba mtshams kyi las mdzod cig :
oM badzra kro d+ha ya mAn+ta ka hU~M pa tsa pa tsa sarba mA ra ya hU~M hU~M phaT:
hU~M:
dbang chen kun la dbang sgyur ba'i :
chos la dbang mdzad rta mchog dpal :
nub kyi phyogs su bzhugs nas kyang :
gsang ba mtshams kyi las mdzod cig :
oM badzra kro d+ha ha ya grI ba hU~M hu lu hu lu sarba mA ra ya hU~M hU~M phaT:
hU~M:
dbang chen kun la dbang sgyur ba'i :
las la dbang mdzad bdud rtsi 'khyil :
byang gi phyogs su bzhugs nas kyang :
gsang ba mtshams kyi las mdzod cig :
oM badzra kro d+ha a mr-ita kuN+Da lI hU~M ts+tshin+da ts+tshin+da sarba mA ra ya hU~M hU~M phaT:
byang shar nas mtshams bzhi g.yon skor du gdab la /
hU~M:
dbang chen kun la dbang sgyur ba'i :
rdzu 'phrul dbang mdzad khams gsum rgyal :
byang shar mtshams su bzhugs nas kyang :
gsang ba mtshams kyi las mdzod cig :
oM badzra kro d+ha trai lokya bi dza ya hU~M b+hin+d+ha b+hin+d+ha sarba mA ra ya hU~M hU~M phaT:
hU~M:
dbang chen kun la dbang sgyur ba'i :
sems la dbang mdzad 'dod pa'i rgyal :
nub byang mtshams su bzhugs nas kyang :
gsang ba mtshams kyi las mdzod cig :
oM badzra kro d+ha a pa rA dzi ta hU~M tiSh+Tha tiSh+Tha sarba mA ra ya hU~M hU~M phaT:
hU~M:
dbang chen kun la dbang sgyur ba'i :
mos la dbang mdzad mi g.yo mgon :
lho nub mtshams su bzhugs nas kyang :
gsang ba mtshams kyi las mdzod cig :
oM badzra kro d+ha Ar+Ya a tsa la hU~M b+han+d+ha b+han+d+ha sarba mA ra ya hU~M hU~M phaT:
hU~M:
dbang chen kun la dbang sgyur ba'i :
ye shes dbang mdzad dbyug sngon can :
shar lho'i mtshams su bzhugs nas kyang :
gsang ba mtshams kyi las mdzod cig :
oM badzra kro d+ha nI la daN+Da hU~M da ha da ha sarba mA ra ya hU~M hU~M phaT:
'og phur nub kyi nub tu gdab la /
hU~M:
dbang chen kun la dbang sgyur ba'i :
smon lam dbang mdzad stobs po che :
'og gi phyogs su bzhugs nas kyang :
gsang ba mtshams kyi las mdzod cig :
oM badzra kro d+ha ma hA ba la hU~M s+pho Ta s+pho Ta sarba mA ra ya hU~M hU~M phaT:
ces pa ni spros bcas kyi phyag len dang 'brel ba'i skabs cung zad rgyas par spros pa yin la /
bsdu na gter gzhung dngos bstan kyi skul tshig
/hU~M:
dbang chen kun la dbang bsgyur ba'i :
dbang bcu'i bdag nyid khro bo bcu :
dkyil 'khor phyogs bcur bzhugs nas kyang :
gsang ba mtshams kyi las mdzod cig :
hU~M hU~M hU~M hU~M hU~M hU~M hU~M hU~M hU~M hU~M badzra kro d+ha sarba duSh+TAn mA ra ya hU~M hU~M phaT:
ces pas 'thus shing 'di'i skabs su'ang hU~M bcu po re re bzhin badzra kro d+ha sogs sham sbyar na legs so //
gang ltar mthar /
bgegs kyi gtso bo phyogs skyong bcu'i snying gar phur pa'i dbal gyis gzir te sku dang 'od zer sprul pa'i pho nyas bar du gcod pa thams cad tshar bcad par gyur :
ces bsgom /
gsum pa lhag gnas la gnyis /
lha dang /
bum pa sta gon no //
dang po ni /
lha la snyan gsan dbab pa ste /
rdul tshon gyi skabs su ye shes dang las kyi thig btab nas lha gnas nges par bya dgos kyang dkyus su ras bris kyi dbang du byas te /
dkyil 'khor gyi stegs bu'i dbus su gtso bo /
phyogs bzhir rigs bzhi /
de rgyab mkha' 'gro sde bzhi bcas me tog gi tshom bu gtso 'khor phyed par dgod /
mchod gtor bshams la sa chog mtshams gcod rnams dang zhag gis bar chod na bdag bskyed bzlas pa dang bcas pa bya /
nyin gcig la sbrel na mi dgos /
las byang ltar mchod pa byin brlabs /
sgrub pa'i gzhir rang byung ye shes kyi gzhal med khang chen por rgyal ba rgya mtsho thug rje chen po'i lha tshogs dwangs pa'i mkha' la 'ja' tshon shar ba ltar skad cig gis gsal bar gyur :
ces gdod nas grub pa'i ye shes kyi dkyil 'khor gsal btab la las byang ltar mchod bstod tshang bar bya /
spos btul :
me tog dang bcas thal mo sbyar la :
bcom ldan snying rje'i gter chen po :
khyed rnams mchod dang gzhan don phyir :
bdag gis dkyil 'khor bsgrub 'tshal bas :
thugs rjes dgongs te gnang du gsol :
zhes gsol bas dgyes bzhin du gnang ba bstsal te sa gzhir thim nas byin gyis brlab par bsam mo //
gnyis pa bum pa sta gon ni /
gzhi steng der rnam rgyal dang las bum gnyis chas dang nang bcud kha rgyan gzungs thag ldan par bkod /
mchod pa kha gsos la byin brlab /
bum pa bsang sbyang /
stong pa'i ngang las b+h+rU~M las phyi rin po che'i bum pa'i rnam pa la nang gzhal yas khang bdud rtsi'i rgya mtsho 'khyil pa'i dbus su 'jig rten dbang phyug rgyal ba rgya mtsho'i dkyil 'khor gyi lha tshogs mtsho rdzing dwangs par zla skar shar ba bzhin skad cig gis gsal bar gyur :
zhes dang /
oM lo ke shwa ra gu ru d+he wa d+hA ki nI sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+yA shab+da ma hA pU dza ho :
zhes sngags tsam gyis mchod /
hrI:
thugs rje chen po rigs lnga'i 'khor los sgyur :
gsang ba ye shes yum dang gnyis su med :
phrin las bzhi mdzad bde chen mkha' 'gro ma :
rgyal ba rgya mtsho'i tshogs la phyag 'tshal bstod :
ces bstod /
gzungs thag blangs la /
rang gi thugs ka nas sngags kyi 'od zer 'phros :
bum pa'i lha rnams la phog :
snyoms par zhugs pa'i byang chub kyi sems ye shes kyi bcud du 'khyil par bsam :
bsnyen sgrub kyi sngags bzla :
mthar oM AHhU~M gis bdud rtsi'i mchod yon phul bas lha rnams 'od du zhu ba bum pa'i chu dang ro gcig par blta'o :
las bum du rta mgrin dmar po pad+ma dang b+hany+dza bsnams pa gsal :
oM pad+mAn+ta kr-ita hU~M phaT:
ces brgya rtsa tsam bzlas mthar /
rta mgrin 'od du zhu nas las thams cad sgrub pa'i chu rgyun du gyur /
ces mos /
sgrub pa'i rjes su dbang chen skur ba dang 'brel na skabs 'dir slob ma sta gon bya'o //
de nas sgrub thabs ltar gtor 'bul dang /
phrin las gsham nas 'byung ba'i /
hrI:
snod bcud 'byung ba sogs kyis bdag bskyed 'od gsal du 'jug ldang bya zhing bsngo smon brjod pas grub bo //
'di'ang mtshams gcod dang nyin gcig tu sbrel na bsdu ldang gong du song bas 'dir mi dgos so //
gnyis pa dngos gzhi sgrub cing mchod pas thugs dam bskul ba la gsum /
sbyor ba nyer bsdogs /
dngos gzhi sgrub mchod /
grub nas dngos grub blang ba'o //
dang po sgrub pa'i rten bsham pa /
sgrub pa po gnas su dgod pa /
bar chad bsal cing byin dbab pa'o //
dang po rten gyi yo byad lhag par gnas pa ni /
stegs bur ras bris kyi dkyil 'khor tshad ldan bkram /
ma 'dzom na me tog gi tshom bu legs par bkram /
thod pa mtshan ldan myang grol ril bu las byang dbur bshad pa ltar sngar nas tshad ldan du sbyar bas bkang zhing dar dmar gyi khebs bkab pa /
me long sin+d+hu ra brdal ba la chos 'byung bsnol ma'i lte bar hrIHma /
mtha' skor yig bcu sham bcas dbu phyir bstan du bris pa dang rnam rgyal bum pa /
dbang bskur byed na dbu rgyan sogs dbang rdzas rnams /
sku gsung thugs rten /
gtor chen /
dkyil 'khor gyi rgyan chas thams cad tshogs par byas la gzhi mdun stegs bu'i steng du dgod /
bdag gi rnal 'byor bzlas pa'i bar song nas stong tshigs phul /
slar dzapa? dbyangs bya ba'i tshe rdo rje slob dpon gyis dril spos 'dzin pas sna drangs /
rten sgrub mchod pa'i rdzas rnams thogs pa'i ser sbreng gis dkyil 'khor la g.yas skor lan gsum byas nas mdun du 'khod de dbyangs dang bcas pas /
hU~M:
bum pa rin chen me long bdud rtsir bcas :
thugs rje chen po'i sku gsung thugs kyi rten :
sman raka gtor gsum dug gsum dbyings su mchod :
tshogs kyi 'khor los rtog tshogs ye shes rol :
shes rab ral gris bdud bzhi dbyings su bsgral :
phur bu rnam bzhis skye rga na 'chi 'joms :
mda' bzhi tshad med rnam bzhis 'gro ba 'dul :
me long ye shes bzhi ldan rang ngo sprod :
tshon skud drwa bas rgyud lnga gnas nas 'dren :
gzhung bzhin dkyil 'khor ma nyams ma 'dres gsal :
'gro ba 'dul ba'i dkyil 'khor ngo mtshar che :
dar gur khyab pa'i sems can thugs rjes skyabs :
stag sham gang la dpa' rnams spyod par mdzad :
dz+nyA na maN+Da la sarba b+h+rU~M:
oM AHhU~M hrIHoM ma Ni pad+me hU~M:
sa ma ya tiSh+Tha lhan :
zhes brjod la /
dkyil 'khor dbus su khri'u shing gi steng myang grol thod pa dar khebs me long gis bkab pa /
ril bu mang nas thod par ma shong na bum pa sogs snod gzhan du blugs pa dang /
rnam bum sogs mdun nas g.yas skor /
lding khri gong mar sku gsung thugs rten /
rgyab ngos su gtor chen rgyan spros can /
dkyil 'khor gyi rdor rwa'i steng khro bcu'i phur bu /
mtha' skor shar du mchod yon nas brtsam ste chu gnyis nyer spyod mtshams 'dzin bcas /
phyogs bzhir ral gri bzhi /
mtshams bzhir mda' dar me long can bzhi btsugs pa tshon skud kyi drwa bas sbrel /
gzhan yang zur bzhir rgyal mtshan /
logs bzhir 'phan /
dar gyi drwa phyed sogs so so'i phyag len las 'byung ba ltar mdzes brjid chags pa dang /
steng na dar gyi gdugs dbub /
gsham du stag gzig sgab dkris kyis bskor /
dkyil 'khor mdun rgyab gang bder mchod gtor kha zas bzang dgus brgyan pa'i g.yas g.yon chos gter srung ma spyi bye brag gi gtor 'bul /
chad brtan rgyun bzhag
/rgyun gso'i chu gnyis nyer spyod phreng tshar /
phyi mchod brgya rtsa sogs yod na mtha' skor stegs bu rim pa can la go rim ma 'chol bar bkod /
gzhan yang nyin re bzhin 'bul rgyu'i chos skyong gtor spungs /
chad mdo brtan ma /
tshogs kyi yo byad kyis mtshon phrin las la dgos pa rnams dang /
dkyil 'khor byang phyogs su lcags hom du nyu le'i ling+ga /
rta mgrin gyi phur pa stegs bcas /
yungs dkar sogs thun rdzas rnams kyang 'du bya /
slob dpon gyi mdun g.yon nas brtsam ste nang mchod /
rdor dril /
las bum /
DA ma ru /
me tog gi snod rnams bzhag go
/gnyis pa tshogs sgrub las la 'jug rung gi bya ba sgrub pa po rnams mnga' gsol zhing gnas su dgod pa ni /
rgyal thebs kyis dbyangs bor len dang las kyi rdo rjes thod chang mar zegs can tshig bstun so sor drang ba sogs lag len ltar byas la /
hU~M:
sangs rgyas gdung 'tshob rdo rje rgyal po nyid :
sku gsung thugs dang yon tan phrin las rdzogs :
dug lnga rtsad gcod dngos grub kun 'byung gnas :
ston pa'i sgron mer mnga' gsol dgyes par bzhugs :
zhes re re bzhin skyems drang ba thams cad la 'gre
/hU~M:
bla ma'i gdung gsob sku dang thugs kyi sras :
dam chos char 'beb tshe dang bsod nams spel :
dbang bskur phrin las rnam bzhi mthar phyin pa :
rgyal thebs ston par mnga' gsol dgyes par bzhugs :
gnyis med bde skyed mtshan nyid rab tu bzang :
kun bzang yum du mnga' gsol dgyes par bzhugs :
phyi nang mtshams gcod bar gcod thams cad srung :
rdo rje mtshams par mnga' gsol dgyes par bzhugs :
phrin las gzhung srong gzugs phung lha la stob :
rdo rje ging chen mnga' gsol dgyes par bzhugs :
dngos grub bgegs gnyis dus kyi drod tshad mkhyen :
rdo rje spyan par mnga' gsol dgyes par bzhugs :
phud gtsang bgos mkhan nang ma bya byed mkhas :
phyi ging phyag tshang chen por mnga' gsol lo :
g.yos mkhan chad lhag med cing gtsang sbra ldan :
rdo rje byan mor mnga' gsol dgyes par bzhugs :
gsal dag dzapa? mkhas yi dam brtson par bsgrub :
gser phreng mched rnams mnga' gsol dgyes par bzhugs :
kun gyi bka' bsgrub phyi yi nyu le skrod :
rdul phyags skyes bur mnga' gsol brtan par bzhugs :
zhes pas so sor mnga' gsol cing rang gral du dgod do //
gsum pa bar chad bsal zhing byin dbab pa ni /
slob dpon dang rgyal thebs rnams dkyil 'khor shar phyogs su 'khod /
sgrub mched gzhan rnams rang gral du bzhengs te zhwa chos rol mo sogs gzi byin bskyed la /
rang nyid skad cig gis dpal rta mchog he ru kar gsal ba'i mig 'bras gnyis su ma dang a las nyi zla :
rkang mthil gnyis su hU~M las sna tshogs rdo rje 'bar ba re re bsam la :
hU~M:
nga ni bcom ldan rta mchog dpal :
bka' yi 'khor lo rab sbyor bas :
khams gsum dbyings su mthar byed na :
log 'dren bgegs la smos ci dgos :
song zhig lha min lha yang rung :
sgrub la bar du gcod pa kun :
gnas 'dir ma 'dug gzhan du dengs :
'das na rdul du brlag par 'gyur :
zhes dang hU~M gi glu glang :
thun gyis brab :
gu gul gyis bdug :
rdo rje'i lta ba dang bcas rdo rje'i 'gros kyis lan gsum du bskor bas sgrub rdzas kyi bar chad thams cad bsal :
slar yang dkyil 'khor shar phyogs su 'khod la dar sna'i g.yab mo dang dri zhim spos dud dbyangs rol bcas /
hU~M hrI:
nam mkha'i mtha' dang sogs 'og nas 'byung ba ltar brjod cing bskor ba lan gsum byas te gnas dang yo byad sgrub pa po dang bcas pa la byin phab pas ye shes kyi rang bzhin du gyur par bsam la gral du 'khod /
dzapa? dbyangs lan gsum bya /
sgrub thabs ltar gtor 'bul /
bdag bskyed bsdu ldang /
bsngo smon bcas kyis grub bo //
gnyis pa dngos gzhi sgrub cing mchod pas thugs dam skul ba la gsum /
phrin las dzapa? bsnyen dang bcas pas dngos grub sgrub pa /
de'i bar gcod bsal ba /
dus grangs rtags tshad bshad pa'o //
dang po ni /
sgrub pa po rnams legs par 'khod de /
tshig bdun sogs gsol 'debs sngon du 'gro bas /
phrin las lam khyer ltar /
bgegs gtor gtang zhing bka' bsgo
/srung mtshams gcad /
mchod rdzas byin brlab /
skyabs sems tshogs gsag sdom bzung /
tshad med bzhis blo sbyang ba bcas sngon 'gro rnams grub nas /
dngos gzhi bdag mdun dbyer med du bsgoms nas las gzhung bsrang bas kyang chog mod /
las dang po ba ting nge 'dzin gsal brtan ma gyur pa dang spros pa dang bcas pa'i tshe /
thog mar sgrub thabs nas 'byung ba ltar bdag bskyed drang bstim dbang bskur dzapa? dgongs gsal gdab yan song nas /
yig bcu stong phrag dang /
sham can brgya rtsa tsam bzlas la phrin las gsham du 'byung ba ltar 'od gsal du bsdu zhing thun mtshams kyi lhar ldangs /
de nas dkyil 'khor myang grol bum pa sogs mdun rten la dmigs te /
las sngags kyis bsang /
swA b+hA bas sbyang /
stong pa'i ngang las snying rje'i rang gdangs sogs kyis dam tshig pa bskyed /
badzra sa mA dza :
zhes pa nas phrin las lam khyer gyi /
hrI:
pad+ma rnam par rgyas pa'i sogs kyis ye shes kyi 'khor lo spyan drangs shing bzhugs su gsol /
dbang bskur cing rgyas gdab /
phyag mchod bstod pa'i bar du song nas bzlas pa bskul /
sgrub thabs ltar bzlas dmigs dang gzungs thag blangs la /
yab yum 'khor sngags sbrel ma bzla /
thun pa rnams kyis sngags rgyun blangs te 'di nas brtsam sgrub pa grol kha'i thun tha ma'i bar nyin mtshan sngags sgra ma chad par bya /
thun mthar las sbyor 'khor ba dong sprugs bzlas pa yig drug brgya rtsa re la sham bu tshar re sbyar ba tshan drug dang /
gzungs ring nyer gcig tsam bzla /
thun mthar dbyangs gsal yig brgya rten snying rnams kyis lhag chad kha bskang zhing byin rlabs brtan par byas la /
khyad par gyi mchod pa 'bul /
sgrub thabs ltar gtor ma byin brlabs /
gtor mgron spyan 'dren mi dgos pas /
lha rnams kyi ljags rdo rje sogs dang sngags lan gsum gyis phul /
sngags tsam gyis mchod /
phyag 'tshal sh+lo ka gcig la bstod ces mtha' bsgyur ba dang /
rgyal ba rgya mtsho'i lha tshogs dang :sogs kyi 'dod don gsol la 'og nas 'byung ba ltar nyu le'i bar chad gzir cing byin 'beb dzapa? dbyangs bcas byas pas thun dang po 'grub /
de nas thun gnyis pa la /
mdun mchod kha gsos te mchod rdzas byin brlab /
bdag bskyed bzlas pa bsdu ldang bcas pa thun phyi ma rnams la ma 'grub kyang chog
/dkyil 'khor bskyed pa nas bzlas pa stong tshigs gtor 'bul gyi bar snga ma ltar bya /
nyin thun gsum byed na slar yang mchod pa byin rlabs man chad smos ma thag pa ltar tshar gcig bskyar /
gang ltar thun phyi ma'i gtor 'bul mthar /
bka' gter srung ma'i gtor 'bul spyi dang bye brag mgon po phyag bzhi pa gtso 'khor gyi gtor chog grub nas /
phrin las ltar tshogs byin brlab /
spyan 'dren dang mchod pa'i 'phros su 'grub na skong bshags gang 'os gtang /
bshags pa bsgral bstab kyi bar song nas tshogs la rol cing lhag chog byas la lhag ma btson du 'dzin /
chos skyong gtor skyong sogs mthar dbyung /
las gzhung gi chad mdo brtan ma rta bro bcas grub nas /
rjes chog mchod pa sh+lo ka gcig dang sngags tsam gyis mchod la bstod pa bya /
nongs pa bshags pa ni /
bdag gis bsnyen sgrub phrin las bgyis pa la :
lhag chad 'gal 'khrul nyes byas ci mchis kun :
tshe rabs bsags pa'i sdig dang lhan cig tu :
'gyod pas bshags so tshangs par bstsal du gsol :
A li kA li dang yi ge brgya pa bzla /
phyogs bcu na bzhugs pa'i sogs tshig lhug gam /
'dir ni rten dang sogs dang /
su pra tiSh+Tha'i sngags kyis me tog 'thor te mdun bskyed ras bris sogs rten la brtan bzhugs bya /
bsngo smon dang shis brjod /
nyul le bskrad cing byin 'beb sogs byas pas grub bo //
mtshan thun gnyis gsum gang byed kyi thog mar bdag bskyed 'gro dgos la /
gzhan thun gnyis pa ltar dang thun mthar nyu le bskrad gzir byin 'beb dang dzapa? dbyangs ma chad par bya'o //
gnyis pa dngos grub la bar du gcod pa bsal cing byin rlabs kyi gzi byin dbab pa ni /
slob dpon nam rgyal thebs mdun du hom khung nyu le'i ling+ga bcas pa dang las phur /
thun rdzas rnams dgod la /
rten bskyed pa ni /
e yaM dz+wa la raM/
brub khung yangs shing gting zab pa'i nang du triHlas dngos grub la bar du gcod cing log par lta ba'i 'byung po nyams len bdud kyi rigs su gyur pa thams cad rid cing nyam thag pa'i lus can du gyur par bsam la /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
khyad par bcom ldan 'das thugs rje chen po rgyal ba rgya mtsho'i lha tshogs 'khor dang bcas pa'i bden pa dang /
bden pa chen po'i byin gyis rlabs kyis dngos grub la bar du gcod cing log par 'dren pa'i 'byung po nyams len bdud kyi rigs su gyur pa thams cad mtshan ma rdzas kyi rten 'di la mchis par gyur cig
tri yaM dzaHtri badzra aM ku sha dzaH
dzaHhU~M baM hoH
zhes lan gsum gyis 'gugs gzhug byas la /
phur pa 'dril zhing :
hU~M:
'bar ba e yi dbyings rum du :
dam sri 'byung po bkug byas te :
dbang chen khros pa'i mtshon gyis gzir :
rdul phran bzhin du brlag par bya :
hrIHpad+mAn+ta kr-ita ha ya grI wa hU~M phaT:
ces dang /
hrIHhU~M:
dbang gi rgyal po kI la ya :
stod ni rta gdong rngams bzhad 'tsher :
srid pa gsum po 'dar zhing g.yo :
smad ni phur bu 'bar ba yis :
dam sri 'byung po'i snying la gzir :
sgrub pa'i bar chad rdul du rlog :
oM pad+mAn+ta kr-ita ha ya grI wa badzra kI li kI la ya ma hA yak+Sha kA la rU pa karma raM raM dz+wa la raM sarba duSh+TAn mA ra ya hU~M phaT:
ces sngags dbyangs dang phur skor tsham rngam byas la ling+gar gdab /
yungs dkar rdo thun sogs brabs la /
oM g+ha g+ha g+hA ta ya g+hA ta ya sarba duSh+TAn badzra d+ha rod A dz+nyA pa ya ti sarba big+h+nAn kA ya wA ka tsit+ta badzra kI li ki+A la ya hU~M hU~M phaT:
ces sder mo'i sngags drag tu brjod pas tshar bcad la srung 'khor gsal gdab /
de ma thag g.yab dar sbyar spos dbyangs rol bcas byin dbab pa ni /
hU~M hrI:
nam mkha'i mtha' dang mnyam pa'i dkyil 'khor nas :
rdo rje'i sku mnga' 'gran du med pa yi :
rtsa gsum rab 'byams lha tshogs thugs dam can :
thugs rjes brtser dgongs 'dir gshegs byin chen phob :
rnal 'byor rgyud la dbang bzhi'i ye shes skyed :
sgrub pa'i gnas mchog rdo rje'i zhing du sgyur :
dam tshig rdzas la dngos grub byin nus stsol :
sgrub pa'i 'bras bu da lta mchis par mdzod :
hU~M hrI:
'og min bde chen bkod pa'i zhing khams nas :
rigs kyi khyab bdag snang mtha' tshe dpag med :
bde gshegs pad+ma dbyings kyi lha tshogs rnams :
thugs rjes brtser dgongs 'dir gshegs byin chen phob :
rnal 'byor rgyud la dbang bzhi'i ye shes skyed :
sgrub pa'i gnas mchog rdo rje'i zhing du sgyur :
dam tshig rdzas la dngos grub byin nus stsol :
sgrub pa'i 'bras bu da lta mchis par mdzod :
hU~M hrI:
'gro 'dul rang bzhin sprul pa'i zhing khams nas :
rigs lnga sgyu 'phrul dra ba'i skur ston pa :
'phags mchog rgyal ba rgya mtsho'i lha tshogs rnams :
thugs rjes brtser dgongs 'dir gshegs byin chen phob :
rnal 'byor rgyud la dbang bzhi'i ye shes skyed :
sgrub pa'i gnas mchog rdo rje'i zhing du sgyur :
dam tshig rdzas la dngos grub byin nus stsol :
sgrub pa'i 'bras bu da lta mchis par mdzod :
hU~M hrI:
gnas yul dur khrod drag po'i zhing khams nas :
gang 'dul las mdzad mthu rtsal thogs med pa :
rigs bzhi'i dpa' bo mkha' 'gro 'bum gyi tshogs :
thugs rjes brtser dgongs 'dir gshegs byin chen phob :
rnal 'byor rgyud la dbang bzhi'i ye shes skyed :
sgrub pa'i gnas mchog rdo rje'i zhing du sgyur :
dam tshig rdzas la dngos grub byin nus stsol :
sgrub pa'i 'bras bu da lta mchis par mdzod :
hU~M hrI:
gzhan yang phyogs bcu rab 'byams zhing khams nas :
brgyud gsum bla ma yi dam zhi khro'i lha :
d+hA ki chos srung dkar phyogs skyong ba'i tshogs :
thugs rjes brtser dgongs 'dir gshegs byin chen phob :
rnal 'byor rgyud la dbang bzhi'i ye shes skyed :
sgrub pa'i gnas mchog rdo rje'i zhing du sgyur :
dam tshig rdzas la dngos grub byin nus stsol :
sgrub pa'i 'bras bu da lta mchis par mdzod :
oM AHhU~M hrIHoM ma Ni pad+me hU~M:
d+hu ma g+ha ye na ma swA hA:
ra tsa hri ya ha ri ni sa sa pa ri wA ra sa ma ya ho :
sa ma ya satwaM:
dz+nyA na A be sha ya a A:
hrIM hrIM pheM pheM:
hU~M hU~M hU~M:
dzaHhU~M baM ho :
zhes brjod cing dkyil 'khor la bskor ba dang dzapa? dbyangs bya'o //
gsum pa tshad ni /
dus smin slob la zla ba drug
/mos slob kyi dbang du mdzad nas /
zla ba gcig gam :
zhag bdun nam :
nyin zhag gsum gyis mtha' rten par bsgrubs pas kyang dus dang dbang po dang mthun par dngos grub ci rigs pa thob par 'gyur ba yin no :
zhes gsungs /
grangs ni /
gzhung las /
bsnyen sgrub so sor byed na :
thog mar sgrub thabs ltar sngags 'bum phrag bzhi'am gsum bzla :
de nas sgrub pa'i dkyil 'khor dang rdzas bshams shing phrin las lam khyer gyi gzhung bsrangs la sngags 'bum phrag bzhi bzlas shing :
mthar las sbyor gyi tshul du ril bu'i sgrub pa bdun phrag gi rjes dngos grub blang bar bya'o :
zhes gsungs pas /
rang nyid gcig sgrub skabs de ltar bya dgos la /
sbyir bsnyen pa sngon du ma song bar sgrub pa la 'jug thabs med pas slob dpon nyid bsnyen song gi dbang du byas nas /
'dir sgrub chen kho na'i skabs su'ang rgyas par spro zhing yo byad sogs 'dzom na /
zhag bdun phrag gsum la bdun gnyis kyi ring gong smos rtsa ba'i dzapa? bzlas thun mong las sbyor kho na 'bad /
bdun gcig gi tshe dzapa? bzlas snga ma khyug tsam song nas /
khyad par las sbyor skye bdun ril sgrub kyi dmigs bzlas la rtse gcig tu 'bad /
de'ang bsnyen sgrub kyi sngags sham 'dogs bcas pa la thun gyi dngos gzhi bya zhing /
thun mthar gnad skul sham bu'ang brgya rtsa re tsam gdags la stong tshigs mchod pa dang gtor 'bul sogs bya /
zhag po drug song nas nyin bdun par dngos grub dbang du bya ba'i sngags sham yang gdags /
sgrub pa bdun phrag gnyis byed na bdun gcig la rtsa ba'i bzlas pa dang /
bdun gcig la myang grol ril sgrub gtsor bton /
bdun gcig las mi 'grub na thun gyi phyed rtsa ba'i bzlas pa phyed ril sgrub sngags dmigs bya /
'on kyang rtsa ba'i bsnyen sgrub sngon du song bas ril bu kho na'i sgrub chen byed na de'i sngags dmigs gtsor bton pas chog go
/rtags tshad ni gsang ba spyi dang bye brag gzhung du gsal ba ltar ro //
gsum pa grub nas dngos grub blang ba la gsum /
dngos grub kyi rdzas bsham pa /
cho ga'i sngon 'gro
/cho ga dngos so /
dang po ni /
sgrub pa sang grol rgyu'i de ring gi dgong thun nas dngos grub blang ba'i rdzas bsham ste /
dkyil 'khor gyi mdun du gzhi dkar po'i steng du gro'i g.yung drung g.yas 'khyil du bris pa'i dbus su rin po che'i snod du 'bru bzang gi phye mngar gsum dang zho mar 'o mas sbrus pa'i nor bu 'bar ba'i gzugs dang phyogs bzhir las bzhi'i 'brang rgyas bza' bca' sna tshogs pas bskor ba /
g.yas su mngar gsum thud dang bsres pa'i ril bu dang /
g.yon du b+hany+dza bzang por 'bru bcud bdud rtsi la a mr-ita btab pa'ang bsham /
dgong thun bzlas pa'i gsham du /
slar yang rang gi thugs ka nas 'od zer dmar po lcags kyu lta bu grangs med pa 'phros :
mdun bskyed kyi lha tshogs rnams kyi thugs kar phog pas sngon gyi thugs dam rjes su dgongs te sku gsung thugs yon tan phrin las kyi dngos grub thams cad 'od zer sna lnga'i rnam pas bdag dang sgrub pa'i rdzas la thim pas ye shes mchog gi gzi byin 'bar bar gyur :
bsnyen sgrub sngags sham du /
kA ya wA ka tsit+ta gu Na karma sarba sid+d+hi pha la hU~M hU~M:
zhes btags pa brgya rtsa tsam bzla /
phyir nangs thor thun la phrin las gzhung bsrangs te /
bzlas pa kha skong stong tshigs bcas grub nas bsnyen rgyun snga ma grol /
dngos grub blang ba'i sngags btags pa rgyun /
gtor bsngo /
tshogs mchod sogs rgyas par byed /
tshogs tha ma'i skabs nyu le'i ling+ga mer bsregs la chos srung gtor mar bstab /
gnyis pa ni /
lta nyan gyi 'byung po tshar gcad pa'i phyir /
hrIHhU~M:
nga ni dbang chen rta mgrin rgyal :
rdo rje gsang ba'i bdag nyid de :
bgegs kyi tshogs kun phyir dengs shig :
'das na brlag par gdon mi za :
zhes dang drag sngags yungs thun gu gul dud pa sogs kyis bskrad /
hU~M hrI:
nam mkha'i mtha' dang mnyam pa'i sogs kyi byin 'beb sngar bzhin bya /
nyams chag bshags pa spyi bshags ye shes sku mchog lta bu brjod kyang chog mod /
bsdu na /
oM AHhU~M:
rgyal ba zhi khro rdo rje slob dpon dang :
bde gshegs yongs rdzogs srung ma dam tshig can :
sku gsum gdung gsob rdo rje lcam dral mched :
dpang gyur dkon mchog ma lus dgongs su gsol :
bdag ni ma rig lus dang ngag sems kyis :
rdo rje slob dpon mched la ngan smras shing :
yi dam sngags dang phyag rgya gsang ba bsgrags :
rtsa ba'i dam las 'gal gyur mthol zhing bshags :
shes bya lnga dang spyad par bya ba lnga :
mi spangs lnga dang bsgrub par bya rgyu lnga :
dang len lnga sogs yan lag dam tshig kun :
nyams gyur rang gnong 'gyod pas mthol zhing bshags :
sngags la the tshom bla med theg pa smad :
lta sgom ya bral bsnyen sgrub gzhung ma bsrang :
long yod le los dus kyi mchod pa chag :
sgo gsum thun mong dam nyams mthol zhing bshags :
rig pa'i rtsal chung snying po'i don ma rtogs :
sgom pa'i sran chung gnas lugs so ma thub :
blo yi stobs chung spyod pa bogs ma thon :
legs bsam dpyad kyang don log thugs 'gal bsags :
'bras bu yid smon gyur pa mthol lo bshags :
zhes dang yig brgya brjod /
las gzhung ltar mchod cing bstod /
gsum pa ni /
oM AHhU~M:
rgyal ba rgya mtsho dngos grub gter gyi mdzod :
yun ring dus nas bsnyen cing bsgrubs lags na :
sku gsung thugs dang yon tan phrin las kyi :
dngos grub dam pa deng 'dir bstsal du gsol :
kA ya wA ka tsit+ta gu Na karma sarba sid+d+hi pha la ho :
zhes sh+lo ka gcig gis dngos grub bskul /
bsnyen sgrub sngags mthar /
kA ya sid+d+hi oM:
wA ka sid+d+hi A:
tsit+ta sid+d+hi hU~M:
gu Na sid+d+hi trAM:
karma sid+d+hi A:
sarba lo ka dz+nyA na sid+d+hi pha la hU~M:
zhes btags pa stong phrag gam brgya rtsa las mi nyung ba bzlas pas /
dngos grub thams cad 'od zer 'ja' tshon lta bu'i rnam pas bdag gis gnas lngar thim par bsam /
skya rengs 'char ba dang bstun myang grol snod dang sku gsung thugs rten sogs sgrub rdzas rnams las rdor gyis btegs la dngos grub len pa ni /
hrI:
ye shes lus can 'gran du med pa yi :
gzi brjid sku yi dngos grub bstsal du gsol :
tshangs pa'i dbyangs la chos kyi char chen 'beb :
nus pa sngags kyi dngos grub bstsal du gsol :
gzungs dran ting 'dzin mkhyen brtse yongs kyi gzhi :
'od gsal snying po'i dngos grub bstsal du gsol :
yid bzhin nor bu dpag bsam bum pa bzang :
'dod 'byung gter gyi dngos grub bstsal du gsol :
gdul bya so so'i mos pa ji bzhin du :
thogs med 'jug pa'i dngos grub bstsal du gsol :
srung dang zhi rgyas dbang dang mngon spyod sogs :
thun mong las kyi dngos grub bstsal du gsol :
mkha' spyod ril bu mig sman rkang mgyogs sogs :
khyad par grub pa'i dngos grub bstsal du gsol :
tshe dang yo byad 'dod rgur bsgyur la sogs :
phyi nang dbang bcu'i dngos grub bstsal du gsol :
mthong thos dran reg gdul bya smin cing grol :
bla med mchog gi dngos grub bstsal du gsol :
zhes dang sngags brjod pas gnas gsum du gtugs /
ril bu'i ye shes kyi 'khor lo rang la thim :
dam tshig pa myang grol 'od 'bar ba'i bdud rtsir gyur par bsam la ril bu dang bum chu sogs myang zhing rten rnams gnas gsum du gtugs dngos grub kyi rdzas la longs spyad pas /
stan thog de nyid du dngos grub rnams gnyis bde blag gi tshul gyis thob par bsam la dgongs pa'i gding bzung ngo :
des rang don dngos grub blang ba grub nas /
gzhan don dbang bskur sbrel dgos na bka' lung yongs rdzogs don du gnyer ba la dbang chen khrid dang sbrel dgos pa dang /
dbang 'brel dkyus tsam la don dbang mdor bsdus kyi bum dbang rjes /
sgrub pa khyad par ba skye bdun rdzas kyi dbang bskur sbyar ba tsam gyis 'thus so //
rtsa ba'i gsum pa mtha' rgyas rjes kyi rim pa la gsum /
dkyil 'khor dang 'brel ba'i rjes chog
/phyi mtshams bkrol ba /
slob dpon la sku drin gsol zhing smon lam dang shis brjod bya ba'o //
dang po ni /
dngos grub blang ba kho na'am dbang bskur grub pa'i rjes su lhag chog gtang zhing sngar btson du bzung ba'i lhag ma dang lhan cig sgrub khang lho nub gom pa bdun cu'i sar skyel /
chos srung gtor 'bul skabs de dag gi gtor ma rnams yang thog lta bur 'bul /
chad brtan la'ang rgyun bzhag phyir bskyang zhing rta bro rdung /
gtong rag gi mchod bstod rgyas par byas la nongs pa bshags /
mdun bskyed kyi lha ye shes pa rnams ras bris kyi dkyil 'khor ram rten la brtan bzhugs bya /
dam tshig pa rang la bstim /
a kA ro'i sngags brjod cing chos thams cad skye ba med par shes pas dkyil 'khor bsdu /
srung ba'i phur bu bcu po /
hU~M re re brjod la sngar btab rim las ldog phyogs tshul gyis phyung ste /
oM AHhU~M gis phur khung du bdud rtsi gtor bas bgegs rnams rmas pa gsos te rang gnas su song bar mos so //
gnyis pa mtshams bkrol ba ni /
thog mar rgyal tho'i rtsa bar mchod gtor bsham /
gong gsal tho 'dzug skabs ltar byin brlabs /
sngags lan gsum gyis gtor ma 'bul /
oM badzra puSh+pe sogs kyis mchod /
bstod pa sh+lo ka'i tshig rkang bzhi pa /
srung ba sogs la /
ci bcol phrin las bsgrub par mdzod :
ces bsgyur la sngags mthar /
badzra muHbtags pas gshegs su gsol ba phyogs bzhi kar 'gres te tho bsdu /
nang sgor yang mchod gtor bshams nas byin brlabs /
gtor 'bul mchod pa gong ltar la /
hU~M:
chos nyid zhi ba sogs bstod pa sh+lo ka gcig gi 'phros /
mchod sbyin gtor ma 'di bzhes la //
sogs brjod cing gshegs su gsol ba'am /
de dag sku rten la brtan bzhugs byas kyang chog go
/gsum pa la thog mar sku drin gsol ba ni /
nang du phyin nas rdo rje slob dpon dkyil 'khor stegs bu'i dbus su bzhugs par gsungs pa ltar ram /
rang mal du bzhugs pa la sgrub mched rnams kyis lus longs spyod dge tshogs ltos med du 'bul bar mtshon byed phreng ba bsdus te mdun du spungs /
phyag lan gsum 'tshal /
me tog dang bcas pa'i thal mo sbyar :
las rdor gyis phud skyems drangs la /
ho :
rigs kun khyab bdag rdo rje slob dpon gyis :
'phags mchog rgyal ba rgya mtsho'i dkyil 'khor du :
bdag cag thugs rje chen pos rjes bzung ba'i :
bka' drin dus gsum kun tu 'khor med phyir :
lus dang longs spyod ltos med 'bul lags na :
dpal ldan bla ma dam pa zhabs brtan zhing :
mdo sngags bstan pa dar zhing rgyas pa dang :
'jig rten khams kun bde legs dpal 'byor rgyas :
'dir 'dus tshe dang sgrub pa mthar phyin nas :
byang chub bar du khyed kyis rjes gzung gsol :
zhes zhu zhing me tog 'thor :
zhabs la spyi bos btud do //
smon lam gdab pa ni /
dpon slob thams cad kyis spos kyi reng bu dang mar me thogs :
rgyal thebs kyis dbyangs bor len byas te /
ho :
pad+ma rnam par rgyas pa'i dkyil 'khor du :
rigs kun khyab bdag rdo rje slob dpon dang :
mched dang lcam dral 'dus pa'i tshogs rnams kyis :
'gro 'dul thugs rje'i lha tshogs bsgrubs pa'i mthus :
deng nas bzung ste tshe rabs thams cad du :
tshom bu gcig tu nam yang mi 'bral zhing :
mtho ris yon tan bdun gyis 'byor pa dang :
'phags pa'i nor la rang dbang spyod par shog :
nam zhig byang chub lhums su zhugs pa'i tshe :
ye shes gsal ba'i mar me'i 'od lam las :
'phags mchog dpa' bo mkha' 'gros mdun bsus te :
pad+mo bkod pa'i zhing du dbugs phyungs shig :
bla ma rgyal ba rgya mtshos rjes bzung nas :
rtsa rlung thig le sems kyi dri ma byang :
sku dang ye shes 'du 'bral med pa'i dbyings :
'od gsal thig le chen por lhun rdzogs shog :
ces gdung shugs drag pos smon lam du btab pas brtson 'grus can rnams tshe 'dir grol zhing :
ma 'bad kyang phyi mar dag pa'i zhing du dbugs 'byin cing grol ba thob par 'gyur ro :
zhes gsungs so //
gzhan yang las gzhung nas 'byung ba'i smon lam gyis mtshon thun mong ma yin pa'i smon lam mang du 'debs nus na'ang mchog tu 'gyur ro //
mthar shis brjod kyis dge legs su bya ba ni /
me tog 'thor zhing zhal nas gsungs pa'i tshigs su bcad pas thog drangs /
las gzhung sh+lo ka sogs sam /
cung zad spro na /
rigs kun khyab bdag bla ma rdo rje 'chang :
brgyud gsum rig 'dzin rgya mtsho'i bkra shis shog :
thugs rje'i gter chen yi dam spyan ras gzigs :
rgyal ba rgya mtsho'i tshogs kyi bkra shis shog :
legs nyes stangs 'dzin sgrub mchog bu bzhin skyong :
phyi nang mkha' 'gro chos srung bkra shis shog :
mkha' khyab 'gro kun mchog dang thun mong gi :
dngos grub dpal la spyod pa'i bkra shis shog :
gzhi yi bkra shis 'od gsal dbyings kyi ngang :
lam kyi bkra shis ye shes snang ba rgyas :
'bras bu'i bkra shis zung 'jug mngon du gyur :
phrin las mdzad pa mtha' yas bkra shis shog :
ces brjod la snyan 'gyur brjid chags pa'i rol mo'i sgra yun ring bar 'khrol ba sogs kyis dge legs su bya /
sbyin bdag yod na yon phul /
slob dpon gyis gtong thun mdor bsdus pa sngon du 'gro bas bsngo ba mdzad cing sgrub pa po rnams kyis mthun 'gyur brjod /
zhag gsum tsam gnas srung zhing bshags skong tshogs mchod bshad nyan sogs blo nus dang 'tsham pa'i dge ba'i bya ba 'grub na'ang phyin chad bkra shis shing bstan pa 'phel ba'i gnad du che'o //
chos nyid stobs dang 'phags mchog smon lam mthus //
bdag gzhan srid pa'i 'ching ba dbyings su grol //
pad+ma rnam rgyas zhing du phyam gcig par //
rgyal ba rgya mtsho'i tshom bur rab smin shog
/ces o rgyan dri med kun dga'i yang gter rgyal ba rgya mtsho'i sgrub pa'i khog dbub bklag chog mar dgod par 'os pa'i bka' lung nor bu'i cod pan /
7'khor lo'i mgon po gter chen bla ma thams cad mkhyen pa'i zhal snga nas spyi bor bstsal pa gus pas mchod de /
sa bcad kyi 'gros dang 'don cha dmigs su bsal ba rnams rang gzhung nyid rtsa bar bzung /
kha 'gengs dgos nges pa rnams rigs mthun zab gter nyi ma seng ge'i pad+ma rgyal po dang /
chos dbang rin po che'i yang 'dus lung dbang nas blangs te pad+ma gar gyi dbang phyug blo gros mtha' yas pa'i sdes rang gzhan la phan 'dod lhag bsam bzang pos rdzong gsar bkra shis lha rtse'i chos grwa chen por bgyis pa dge legs 'phel //

//
