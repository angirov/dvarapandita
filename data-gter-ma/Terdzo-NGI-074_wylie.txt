mkha' 'gro gsang ba kun 'dus las :
rdo rje phag mo'i zor las bzhugs so :[ \u0f88 \u0f88\u0f88\u0f88\u0f88\u0f88\u0f88\u0f88\u0f88 ]rdo rje phag mo la phyag 'tshal lo :
mkha' 'gro ma gsang ba kun 'dus kyi drag po zor gyi las rim la gsum ste :
phyi 'gal rkyen bar chad gtor mas zlog pa :
nang 'byung ba 'khrugs pa dbyings lngas zlog pa :
gsang ba nyon mongs bag chags ye shes lngas zlog pa'o :
dang po ni :
dur khrod sogs drag po'i gnas su gza' skar rtsub mo'i skabs phung shul gyi sa la stegs bu gru gsum pa bca':
dug khrag gis chag chag gdab :
ma traM gyi khog par 'jigs pa'i chos 'byung khrag mtsho dang bcas pa bris pa'i dbus su hom khung du gzas po'i ling+ga gzhug :
de'i steng du zangs lcags kyi snod du dug khrag 'bru nag gi rjen phye las zor gtor khro mo'i zhal can gtor chung lha grangs kyis bskor :
zor rdzas rnams kyang byang phyogs mtshams su dgod :
mtshon cha mtshe yungs rtsang dang sha khrag sogs kyis brgyan :
rgyu ma'i dra bas sbrel :
dur khrod kyi ras nag po'i gdugs phub :
drag po'i nyer spyod dang mchod gtor sogs kyis g.yon skor du bsham :
gzhan yang sgrol chas :
thun rdzas :
drag po'i rol cha sogs rngams shing 'jigs zil dang ldan pa 'du bya :
de nas srod kyi dus nas 'go brtsam ste mkha' 'gro 'dus pa'i phrin las kyi gzhung bsrang :
bzlas pa'i bar bya :
gtor ma phul :
mdun rten la bsang chu 'thor zhing :
raM yaM khaM:
stong pa'i ngang las mdun du dur khrod drag po'i gnas dang thod mkhar zur gsum 'jigs shing skyi g.ya' ba dug khrag nad mtshon gyi bu yug 'tshubs pa'i klong du :
pad+ma nyi ma dgra bgegs kyi snying gar rdo rje'i ye shes saHljang nag yongs su gyur pa las ye shes d+hA ki nI drag mo shin tu khros pa'i nyams 'gyur can :
zhal gcig phyag gnyis spyan gsum khrag ltar khol ba :
mche ba bzhi gtsigs shing ljags glog ltar g.yo ba :
khro gnyer chu'i rlabs bzhin du 'khrugs pa :
gnam lcags kyi ral pa srid rtser sgreng ba :
sku smad gnam lcags kyi phur bu'i dbal can me'i tshwa tshwa skar ltar 'phro bas dgra bgegs kyi snying gar gzir ba :
phyag g.yas pa bdud bzhi'i 'jigs pa rtsad nas gcod pa'i ye shes kyi gri gug me 'bar ba 'phyar thabs su bsnams pa :
g.yon thod pa dgra bgegs kyi snying khrag dron mo rlangs pa 'phyur bas gtams pa bsnams pa :
de'i phyi rol du gnam lcags kyi 'khor lo rtsibs bzhi pa'i shar nas rdo rje :
rin chen :
pad+ma :
de bzhin gshegs pa'i d+hA ki nI rab tu khros pa sku mdog dus kyi mun pa ltar gnag pa mthing ser dmar dang ljang ba'i 'od zer 'phro ba :
g.yas rigs kyi phyag rgyas mtshan pa'i gri gug dang :
g.yon thod khrag bsnams pa :
sku smad phur bu'i dbal can :
de thams cad kyang thod skam gyi dbu rgyan :
thod rlon gyi do shal :
rus pa'i rgyan dang :
zhing gi stod g.yogs can :
rna ltag g.yon du rdo rje'i phag zhal nam mkhar 'tsher bas khams gsum 'dar zhing g.yo ba :
gru mo g.yon du yab he ru ka kha T+wAM gyi rnam pa can la 'khyud pa :
gar dgu'i nyams 'gyur mi bzad pas ye shes kyi me phung dus mtha'i 'thor rlung gis dkrugs pa'i klong na 'gying ba :
de'i phyi rol du mtshon cha'i 'khor lo rtsibs brgyad pa'i shar du lha'i phra men ma dkar smug bya rgod kyi gdong can rdo rje dang nyungs zor thogs pa :
lhor gshin rje'i phra men ma smug nag dur bya'i gdong can khram shing dang rtsang zor thogs pa :
nub tu klu'i phra men ma dmar smug bzhad gdong can sbrul zhags dang dug chu'i zor thogs pa :
byang du gnod sbyin gyi phra men ma ljang smug bya rog gi gdong can be con dang rdo zor thogs pa :
shar lhor me lha'i phra men ma dmar nag 'ug pa'i gdong can rtse gsum dang me zor thogs pa :
lho nub tu srin po'i phra men ma nag mo srin bya'i gdong can mdung thung dang kong zor thogs pa :
nub byang du rlung lha'i phra men ma ljang nag khra yi gdong can ba dan dang mda' zor thogs pa :
byang shar du bgegs kyi phra men ma sngo nag khwa ta'i gdong can dbyug pa dang phung   sa yi /zor thogs pa :
de thams cad kyang khro zhing gtum pa 'jigs rung drag shul gyi gzi byin 'bar ba :
zhing lbags kyi stod g.yogs dang gzig sham can :
rdo rje'i gshog pa gdengs shing dus mtha'i me rlung 'khrugs pa'i klong na dmod pa'i gad rgyangs sgrog cing gar stabs kyis dgra bgegs kyi snying gar rol pa :
gzhan yang steng gi char bla ma yi dam drag po'i dkyil 'khor lha tshogs rab 'byams 'char ba :
'dabs 'khor du dbang phyug ma nyi shu rtsa brgyad :
ma mo sha za 'bum sde sogs srid pa'i ma mo sde brgyad 'byung po sha za thams cad kyis bskor ba :
sha la dga' ba :
khrag la rngub pa :
gsod gcod kyi las la brtson pa nyi zer gyi rdul ltar 'khrigs pas rdo rje can yang 'jigs pa'i drag shul gyi 'dun sa chen por gyur pa :
de rnams kyi thugs ka dang :
rang gi thugs ka'i sa bon las 'od zer lcags kyu'i rnam pa can phyogs bcur 'phros pas :
bskyed pa dang 'dra ba'i lha tshogs nam mkha' gang bar spyan drangs par bsam la :
sha chen gyi spos bsreg :
zhing lpags kyis g.yab :
drag po'i dbyangs rol dang bcas :
hU~M hU~M:
sku gsum dag pa'i zhing khams rab 'byams nas :
rig 'dzin bla ma yi dam mkha' 'gro'i tshogs :
drag shul 'bar ba chen po'i rnam rol gyis :
rnal 'byor byin gyis brlab phyir dbyings nas bzhengs :
hU~M b+h+yo :
'og min gsang chen rol pa'i pho brang dang :
gnas yul dur khrod rab 'byams thams cad nas :
'bar ba'i ye shes karma d+hA ki nI:
rigs bzhi'i mkha' 'gro phra men chen mo brgyad :
ma mo sha za sde brgyad 'byung po'i tshogs :
byang chub lam gyi bar chad zlog pa dang :
bstan pa bshigs pa'i dgra bgegs bsgral ba'i phyir :
sgeg dpa' mi sdug gzi byin ya la la :
rgod gshe drag shul gad rgyangs 'u ru ru :
snying rje rngams zhi'i dgongs pa lams se lam :
he ru ka yi dam tshig chen po yis :
dur khrod me rlung 'khrugs pa'i pho brang 'dir :
zhing bcu'i dgra bo bsgral phyir gshegs su gsol :
bar chad gdon bgegs 'dul phyir gshegs su gsol :
byad phur rbod gtong bzlog phyir gshegs su gsol :
glog ltar myur ba'i shugs kyis da tshur byon :
oM shrI karma d+hA ki nI ma hA kro d+hI sa pa ri bA ra e h+ye hi badzra sa ma ya dza dza :
bzhugs su gsol ba ni :
hU~M:
dbang drag rol pa dbyings kyi gzhal yas 'dir :
ye shes sgyu 'phrul karma d+hA ki nI:
rab 'byams drag shul chen mo'i lha tshogs rnams :
rngams shing dgyes pa'i tshul gyis bzhugs su gsol :
sa ma ya tiSh+Tha lhan :
phyag mchod bstod pa ni :
hU~M:
zhi ba chos sku'i ngang las ma g.yos kyang :
longs spyod yongs rdzogs 'bar ba chen po'i tshul :
gdug pa 'dul phyir cir yang sprul pa'i gar :
khrag 'thung chen mo'i tshogs la phyag 'tshal lo :
a ti pU ho :
pra tIts+tsha ho :
hU~M:
gdug cing gtum pa'i dgra bgegs bsgral pa yi :
khrag gi mchod yon dbang po'i me tog g.yo :
tshil chen dud sprin zhun me'i snang bas khyab :
mkhris pa'i dri chab sha khrag rus pa'i zas :
rkang gling thod pa'i rol mos sa gsum 'dar :
rngam brjid dur khrod rol pa'i mchod sprin gyis :
karma d+hA ki'i dkyil 'khor lha tshogs mchod :
dgyes par bzhes nas drag po'i phrin las mdzod :
oM shrI karma d+hA ki nI ma hA kro d+hI sa pa ri bA ra ar+g+haM pA d+yaM puSh+pe d+hU pe A lo ke gan+d+he nai bid+yA shab+da sarba ma hA mu drA pU dza ho :
hU~M:
gti mug rnam dag byang sems a mr-ita :
'dod chags rang grol khrag gi rgya mtshor bskyil :
zhe sdang dpal gyi gtor ma ri ltar spungs :
dug gsum chen po'i mchod pas dgyes par mdzod :
ma hA a mr-ita rak+ta ba liM ta khA hi :
hU~M:
sgeg dpa' 'jigs rung gar gyis sa gsum gnon :
rgod gshe drag shul gad rgyangs khams gsum g.yo :
snying rje rngams zhis dug gsum rtsad nas gcod :
mkha' 'gro 'bar ba'i dkyil 'khor lha la bstod :
de nas bzlas pas rgyud bskul ba ni :
mdun bskyed kyi thugs kar nyi gdan la sa bon gyis mtshan pa'i mthar rdo rje'i sngags kyi phreng bas bskor ba :
rang gi thugs ka nas 'od zer dang zhal nas sngags kyi sgras bskul ba las tsha zhing rtsub pa'i 'od dang mtshon cha'i char gzengs shing 'beb pas rtsa gsum rgyal ba rab 'byams kyi drag po'i thugs dam bskul :
snang srid ma mo mkha' 'gro sde brgyad drag shul can rnams dam la gzir :
ma rungs pa'i dgra bgegs thams cad tshar bcad de mngon spyod kyi las rab 'byams thogs med du 'grub par bsam la :
oM saHkarma d+hA ki nI badzra kI li kI la ya sarba big+h+nAn shA trUn mA ra ya hU~M phaT:
ces drag la 'gril ba ser chen 'babs pa ltar gtso bor bzla :
gzhan yang :
oM haHbadzra d+hA ki nI kI li kI la ya hU~M phaT:
oM riHrat+na d+hA ki nI kI li kI la ya hU~M phaT:
oM niHpad+ma d+hA ki nI kI li kI la ya hU~M phaT:
oM baMHbud+d+ha d+hA ki nI kI li kI la ya hU~M phaT:
oM sarba karma rak+sha sI d+hA ki nI ma ma b+h+yo sarba big+h+nAn shA trUn mA ra ya hU~M phaT:
ces so sor bzla :
de ni rtsa ba'i bzlas pa'o :
yan lag srung ba ni :
slar yang thugs ka nas 'od zer mtshon cha'i rnam par 'phros :
dgra bgegs gdug pa can tshar bcad :
tshur 'dus pa phyogs mtshams steng 'og thams cad mtshon cha lnga dang mda'i drwa ba me rlung chu'i gur khang sra zhing brtan pa la :
rtsa gsum rgyal ba rab 'byams kyis byin gyis brlabs pas cis kyang mi chod mi shigs par bsam la :
oM saHkarma d+hA ki nI kI li kI la ya sarba badzra rak+Sha rak+Sha mAM:
zlog pa ni :
yang thugs ka nas sprul pa'i khro mo nam mkha' gang bar spros :
drag shul chen po'i gzi byin 'bar :
dmod pa'i sngags kyi rang sgra dang bcas rdo rje nyi zla'i thal mo gnam sa kha 'thabs pa ltar brdabs pas byad phur rbod gtong dgra bgegs bar chad mi mthun pa'i phyogs thams cad thal ba'i rdul phran ltar brlags :
rig sngags chen po'i rlung gis phyir bzlog :
dmigs med ka dag gi dbyings su thim :
sprul pa rnams slar 'dus te srung ba'i 'khor lo la thim pas sra zhing brtan par bsam la :
oM saHkarma d+hA ki nI kI la ya sarba duSh+TAn b+h+yo b+h+yo zlog zlog :
yak+mo khreM zlog :
rak+mo khreM zlog :
e sa b+h+yo zlog :
ces bzla :
bsad pa ni :
mdun bskyed rnams ches khros shing 'khrugs pas rdo rje'i pho nya nam mkha' gang bar spros :
ma rungs pa'i gdug cing gtum pa thams cad phyag rgya bzhis rten la dgug gzhug bcings myos par byas :
lha dang phral :
gzugs la dbab :
sku smad phur pa'i dbal gyis gzir bas tshe bsod rang la thim :
rnam shes dbyings su spar :
phung po nyal nyal gtubs pa'i sha khrag las kyi mkha' 'gro 'khor dang bcas pa rngams pa'i gad mo dang bcas tshogs su bzhes par bsam la :
oM saHkarma d+hA ki nI kI la ya sarba big+h+nAn shA trUn mA ra ya e sa b+h+yo rbad :
ces bzla'o :
de lta bu'i dmigs pa gsal zhing brtan pas sngags kyi sbyor ba kho nas mngon spyod kyi las tshar phyin par 'gyur te ting nge 'dzin gyi drag po'i las rim mo :
mthar mchod cing bstod :
tshogs kyi mchod skong sogs kyis dgyes pa bskyed :
de nas bsad pa'i las la :
thog mar phud mchod cing :
oM AHhU~M:
rtsa gsum rgyal ba las kyi d+hA ki nI:
rab 'byams mkha' 'gro 'dus pa'i lha tshogs rnams :
gser skyems bdud rtsi'i mchod pa 'di bzhes la :
rnal 'byor bdag gi gzu dang dpang mdzod cig :
drag po sngags kyi gzi byin bskyed du gsol :
mngon spyod las kyi brtul zhugs grub par mdzod :
pho rgyud mo rgyud gnyis med dregs pa'i sde :
rdo rje'i chos srung dam tshig 'chang ba rnams :
gser skyems bdud rtsi'i mchod pa 'di bzhes la :
rnal 'byor bdag gi gzu dang dpang mdzod cig :
drag po sngags kyi gzi byin bskyed du gsol :
mngon spyod las kyi brtul zhugs grub par mdzod :
sa bdag lha klu 'byung po mthu bo che :
mgon skyabs rgyab rten dpung gnyen gyur pa rnams :
gser skyems bdud rtsi'i mchod pa 'di bzhes la :
rnal 'byor bdag gi gzu dang dpang mdzod cig :
drag po sngags kyi gzi byin bskyed du gsol :
mngon spyod las kyi brtul zhugs grub par mdzod :
de nas 'brub khung dang dmigs bya bskyed bstim ni :
e yaM raM s+pha ra Na phaT:
saM ha ra Na hU~M:
e las thar med gnam lcags gshin rje'i sgrom :
zur gsum me 'bar las kyi rlung shugs g.yo :
de dbus gnod byed dgra dang 'gal rkyen bgegs :
nyam thag skyabs bral mngon sum gsal bar gyur :
nr-i tri sarba shA trUn big+h+nAn hU~M phaT:
hU~M b+h+yo :
phrin las mkha' 'gro drag mo'i dkyil 'khor du :
byang chub sgrub dang bstan la 'tshe ba yi :
dgra bgegs 'byung po'i tshogs rnams tshar gcad phyir :
'bar ba chen po'i thugs dam gnad nas bskul :
byams pa khros pa'i lcags kyus snying nas zungs :
snying rje khros pa'i zhags pas mgul nas chings :
dga' ba khros pa'i sgrog gis yan lag sdoms :
btang snyoms khros pa'i dril bus myos su chug :
stong nyid khros pa'i phyag rgyas lha dang phrol :
bde chen khros pa'i shugs kyis gzugs la phob :
sdang ba'i dgra dang gnod par byed pa'i bgegs :
'dir khug 'dir stims bsgral ba'i zhing du mdzod :
oM saHkarma d+hA ki nI kI la ya sarba shA trUn big+h+nAn badzra aM gu sha dza :
badzra pA sha hU~M:
badzra s+pho Ta baM:
badzra gaN+De ho :
badzra pra be sha ya phaT:
badzra A be sha ya a A:
byad thag gis 'ching zhing :
hU~M b+h+yo :
lus ngag yid gsum rengs shing rmongs byed pa :
las kyi mkha' 'gro'i mthu stobs nus pa rdzogs :
sngo dmar byad thag sbrul gyi zhags pa yis :
dgra bgegs 'byung po byad du gzhug par gyis :
oM saHkarma d+hA ki nI kI la ya sarba shA trUn big+h+nAn ha sa ra ya ha sa ra ya hU~M hU~M phaT:
smyo byed kyi rdzas dang khrag char dbab cing :
hU~M b+h+yo :
lus ngag yid gsum smyo zhing 'khrugs byed pa :
sha za mkha' 'gro'i mthu stobs nus pa rdzogs :
dug khrag rgya mtsho 'bar ba'i char phab pas :
dgra bgegs 'byung po smyo zhing 'bog tu chug :
oM saHkarma d+hA ki nI kI la ya sarba shA trUn big+h+nAn dz+wa lA pa ya dz+wa lA pa ya hU~M phaT:
las phur blangs shing :
phur pa gsod byed las kyi mkha' 'gro phyag gnyis gnam lcags kyi phur pa bsnams pa sku smad phur pa'i dbal can du gyur par bsam la :
hU~M:
sangs rgyas phrin las yongs rdzogs pa :
drag shul gsod byed d+hA ki nI:
thogs med badzra kI la ya :
steng du gdengs pas lha rnams skul :
bar du bskor pas 'jig rten g.yo :
g.yas su bsgril pas pho rgyud gzir :
g.yon du bsgril pas mo rgyud 'dar :
dbus su bsgril pas gnyis med thul :
btab na lha yang brlag byed na :
dgra dang bgegs la smros ci dgos :
ye shes drag mo'i stobs skyed cig :
dgra bgegs tshe bsod dwangs ma kun :
sgrub la stims shig kI la ya :
rnam shes rdo rje btsun mo yi :
sras su spor cig kI la ya :
dug gsum phung khams skye mched rten :
dum bur gtubs shig kI la ya :
oM saHkarma d+hA ki nI badzra kI li kI la ya ma hA yak+sha kA la rU pa karma raM raM dz+wa la raM raM:
A yur bin+du b+h+rU~M:
a yaM s+pha ra Na phaT:
sarba shA trUn big+h+nAn mA ra ya phaT:
ces gdab ka'i las kyis gzas po'i tshe bsod rang la bstim :
rnam shes dbyings su spar :
phung po'i gnas rnams su phur bus gdab :
de nas rtse gsum gyis dbug :
gri gug gis gtub :
thod pa'i thun khrag phab la :
hU~M b+h+yo :
rtse gsum mtshon chas phung po thal mar phug :
gri gug 'bar bas til bzhin dum bur gtubs :
thun rdzas khrag gis ldog med rgyas thobs la :
mngon spyod drag po'i phrin las mthar phyin mdzod :
oM saHkarma d+hA ki nI kI la ya b+hin+d+ha b+hin+d+ha ts+tshin+da ts+tshin+da mA ra ya mA ra ya hU~M hU~M phaT:
hom gzar gyis zhal du bstab ste :
hU~M b+h+yo :
dug gsum dgra bgegs bsgral pa'i sha khrag rus :
'jigs byed khrag 'thung chen mo'i zhal du sbyor :
'khor gyi mkha' 'gro'i tshogs rnams dgyes par rol :
dgra bgegs 'byung po'i bdun rgyud rtsad nas chod :
sarba shA trUn big+h+nAn mA ra ya mAM sa rak+ta kiM ni ri ti kha kha khA hi khA hi :
zhes phul pas :
ha ha he he hU~M hU~M phaT phaT:
ces dgyes pa'i bzhad sgra dang bcas lhag med du bzhes zag med bde chen drag shul gyi ye shes lhag par rgyas shing ngo mthon du bzhugs par bsam la zlog sgyur gyi phrin las gsol ba ni :
sha rus kyi gtor ma 'bul :
khrag skyems sbreng :
thod rnga brdung zhing drag po'i ngar dang ldan pas :
hU~M b+h+yo :
zhi ba chen po'i ngang las ma g.yos kyang :
drag shul thabs kyis 'gro ba 'dul ba'i phyir :
rtsa gsum mkha' 'gro 'bar ba'i lha tshogs rnams :
thugs dam gnad nas bskul lo phrin las mdzod :
hU~M b+h+yo :
thogs med bya grub ye shes pho brang nas :
khrag 'thung gtso mo karma d+hA ki nI:
las kyi rigs kyi mkha' 'gro 'bum dang bcas :
dgra bgegs sha khrag rus pa'i gtor ma bzhes :
rnal 'byor bdag cag 'khor dang bcas pa yi :
byang chub sgrub la bar du gcod byed pa'i :
phyi nang gsang ba'i 'gal rkyen mi mthun phyogs :
thams cad dgra bgegs byad ma'i steng du zlog :
bzhi brgya rtsa bzhi'i nad rigs dgra la zlog :
sum brgya drug cu'i gdon tshogs dgra la zlog :
stong phrag brgyad cu'i bgegs dpung dgra la zlog :
brgyad cu rtsa gcig ltas ngan dgra la zlog :
glo bur ye 'drog 'tshubs 'gyur dgra la zlog :
dus min 'chi ba'i bar chad dgra la zlog :
yas kyi bdud dpung g.yos pa dgra la zlog :
mas kyi sri ru ldangs pa dgra la zlog :
bar gyi 'phral rkyen ngan pa dgra la zlog :
nad mug mtshon gyi 'phrul 'khor dgra la zlog :
mtha' dmag gdug pa'i 'tshub 'gyur dgra la zlog :
rgya 'dre 'gong po'i cho 'phrul dgra la zlog :
byad kha phur kha rbod gtong dgra la zlog :
ye shes mkha' 'gro'i bka' chad dgra la zlog :
las kyi mkha' 'gro'i sun ma dgra la zlog :
sha za mkha' 'gro'i dal yams dgra la zlog :
phra men mkha' 'gro'i gtad khram dgra la zlog :
mu stegs mkha' 'gro'i dmod tshig dgra la zlog :
rgyal khams pho mo'i mi kha dgra la zlog :
grib dang mi gtsang g.yeng ba dgra la zlog :
bzlog go dmar chen zor gyi gtor mas zlog :
bsgyur ro mi mthun phyogs kun dgra la sgyur :
b+h+yo zlog dmod pa'i mtshon char dgra la phob :
zlog sgyur bcol pa'i phrin las 'grub par mdzod :
oM saHkarma d+hA ki nI kI la ya sarba duSh+TAn b+h+yo b+h+yo zlog zlog :
yak+mo khreM zlog :
rak+mo khreM zlog :
e sa b+h+yo zlog :
ces zlog sngags bzla'o :
hU~M b+h+yo :
'gyur med me long ye shes pho brang nas :
khrag 'thung 'bar ma badzra d+hA ki nI:
rdo rje rigs kyi khro mo 'bum dang bcas :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
rtsol med mnyam nyid ye shes pho brang nas :
'phrul bzhad 'bar ma rat+na d+hA ki nI:
rin chen rigs kyi khro mo 'bum dang bcas :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M hrI:
bde chen sor rtog ye shes pho brang nas :
rjes chags 'bar ma pad+ma d+hA ki nI:
pad+ma rigs kyi khro mo 'bum dang bcas :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M hrI:
kun khyab chos dbyings ye shes pho brang nas :
gtum rngams 'bar ma bud+d+ha d+hA ki nI:
bde gshegs rigs kyi khro mo 'bum dang bcas :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
drag rtsub brgya byin khros pa'i grong khyer nas :
stong nyid nam mkhar spyod pa'i bya rgod gdong :
lha yi phra men 'bum sde'i dus la bab :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
gsod gcod 'jigs rung bshan pa'i grong khyer nas :
gzung 'dzin skos su 'debs pa'i dur bya'i gdong :
gshin rje'i phra men 'bum sde'i dus la bab :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
dug lnga'i rgya mtsho 'khyil ba'i grong khyer nas :
nyon mongs yul la 'tsher ba bzhad kyi gdong :
klu yi phra men 'bum sde'i dus la bab :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
gtum chen gzhan gyis mi thub grong khyer nas :
rdo rje'i tong skad sgrog pa'i bya rog gdong :
gnod sbyin phra men 'bum sde'i dus la bab :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
khams gsum thal bar sreg pa'i grong khyer nas :
'od gsal khung nas 'byin pa 'ug pa'i gdong :
me lha'i phra men 'bum sde'i dus la bab :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
sha khrag gzan du rol pa'i grong khyer nas :
nyag gcig bshugs glu len pa srin bya'i gdong :
srin po'i phra men 'bum sde'i dus la bab :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
srid gsum gtor zhing dkrugs pa'i grong khyer nas :
thogs med rig rtsal rdzogs pa khra yi gdong :
rlung lha'i phra men 'bum sde'i dus la bab :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
gnod 'tshe'i mtshon cha gzengs pa'i grong khyer nas :
bde stong mu cor dgod pa khwa ta'i gdong :
bgegs kyi phra men 'bum sde'i dus la bab :
dgra bgegs sha khrag rus pa'i gtor ma bzhes :
rnal 'byor bdag cag sogs /
hU~M b+h+yo :
gzhan yang dur khrod drag po'i pho brang 'dir :
thugs rje dam tshig dbang gis bzhugs pa yi :
dbang phyug phra men ma mo bye ba 'bum :
ging dang lang+ka sde brgyad 'byung po'i tshogs :
kun kyang dgra bgegs gsod gcod brtul zhugs can :
rdo rje btsun mo'i bka' nyan bran dang g.yog :
drag shul 'bar ba chen po'i tshom bu kun :
dgra bgegs sha khrag rus pa'i gtor ma bzhes :
rnal 'byor bdag cag sogs /
khyad par zor dgu'i zlog pa ni :
hU~M b+h+yo :
ri rab 'bar ba stobs chen srin mo'i gdong :
las kyi mkha' 'gro gtso 'khor nus stobs rdzogs :
srid pa gsum gyi snod bcud gting nas g.yo :
khams gsum thal bar rlog pa'i dam tshig gis :
rnal 'byor bdag cag sogs 'phyang gyer :
zlog sngags kyi mthar :
sarba badzra rat+na pad+ma bud+d+ha d+hA ki nI kro d+hI kI li kI la ya e sa b+h+yo b+h+yo zlog zlog :
ma hA dz+wA la b+ha liM ta sa ma ya sarba shA trUn big+h+nAn mA ra ya mA ra ya hU~M hU~M phaT:
hU~M b+h+yo :
drag po yungs dkar rgyal po shA ri raM:
lha yi phra men bye ba'i nus stobs rdzogs :
brgya byin khros pa'i rdo rje'i shugs 'chang bas :
dgra bgegs rtsad nas gcod pa'i dam tshig gis :
rnal 'byor bdag cag sogs /
zlog sngags dang :
sarba d+he wa kro d+hI d+hA ki nI e sa b+h+yo b+h+yo zlog zlog :
ma ma shA ri raM sa ma ya sarba shA trUn big+h+nAn dA ru Na dA ru Na hU~M hU~M phaTaH
hU~M b+h+yo :
thogs med shugs drag rnon po rtsang gi zor :
gshin rje'i phra men bye ba'i nus stobs rdzogs :
ya ma khros pa'i be con shugs 'chang bas :
dgra bgegs bdun rgyud gcod pa'i dam tshig gis :
rnal 'byor bdag cag sogs /
sarba ya ma kro d+hI d+hA ki nI e sa b+h+yo b+h+yo zlog zlog :
ma hA tIk+Sh+Na sa ma ya sarba shA trUn big+h+nAn b+hin+d+ha b+hin+d+ha hU~M hU~M phaT:
hU~M b+h+yo :
'jig rten rmongs shing myos byed dug gi zor :
klu yi phra men bye ba'i nus stobs rdzogs :
nA ga khros pa'i dug gi shugs 'chang bas :
dgra bgegs rmongs shing brgyal ba'i dam tshig gis :
rnal 'byor bdag cag sogs /
sarba nA ga kro d+hI d+hA ki nI e sa b+h+yo b+h+yo zlog zlog :
ma hA bi Sha sa ma ya sarba shA trUn big+h+nAn mo ha ya mo ha ya hU~M hU~M phaT:
hU~M b+h+yo :
stobs chen shugs drag sra mkhregs rdo yi zor :
gnod sbyin phra men bye ba'i nus stobs rdzogs :
gtum po khros pa'i gyad kyi shugs 'chang bas :
dgra bgegs phye mar 'thag pa'i dam tshig gis :
rnal 'byor bdag cag sogs /
sarba yak+sha kro d+hI d+hA ki nI e sa b+h+yo b+h+yo zlog zlog :
ma hA bA la sa ma ya sarba shA trUn big+h+nAn ts+tshin+da ts+tshin+da hU~M hU~M phaT:
hU~M b+h+yo :
'jig rten thal bar byed pa me yi zor :
me lha'i phra men bye ba'i nus stobs rdzogs :
ag+ni khros pa'i rtsal gyi shugs 'chang bas :
dgra bgegs 'bar zhing sreg pa'i dam tshig gis :
rnal 'byor bdag cag sogs /
sarba ag+ni kro d+hI d+hA ki nI e sa b+h+yo b+h+yo zlog zlog :
ma hA dz+wa la sa ma ya sarba shA trUn big+h+nAn da ha da ha hU~M hU~M phaT:
hU~M b+h+yo :
reg pas phung byed dug khrag kong gi zor :
srin po'i phra men bye ba'i nus stobs rdzogs :
sha za khros pa'i mtshon gyi shugs 'chang bas :
dgra bgegs srog rtsa gcod pa'i dam tshig gis :
rnal 'byor bdag cag sogs /
sarba rak+sha kro d+hI d+hA ki nI e sa b+h+yo b+h+yo zlog zlog :
ma hA rak+ta dz+wa la sa ma ya sarba shA trUn big+h+nAn ma ma ha na ha na hU~M hU~M phaT:
hU~M b+h+yo :
shugs drag thogs med 'gro ba mda' yi zor :
rlung lha'i phra men bye ba'i nus stobs rdzogs :
g.yo byed khros pa'i 'tshubs 'gyur shugs 'chang bas :
dgra bgegs gtor zhing g.yengs pa'i dam tshig gis :
rnal 'byor bdag cag sogs /
sarba bA yu kro d+hI d+hA ki nI e sa b+h+yo b+h+yo zlog zlog :
ma hA sa ra Na sa ma ya sarba shA trUn big+h+nAn tsA la ya tsA la ya hU~M hU~M phaT:
hU~M b+h+yo :
yul khams brlag cing phung byed sa yi zor :
bgegs kyi phra men bye ba'i nus stobs rdzogs :
bden bral khros pa'i g.yo 'khrugs shugs 'chang bas :
dgra bgegs kha phung gtong ba'i dam tshig gis :
rnal 'byor bdag cag sogs /
sarba big+h+nAn kro d+hI d+hA ki nI e sa b+h+yo b+h+yo zlog zlog :
ma hA satwaM b+ha ya sa ma ya sarba shA trUn big+h+nAn ma tha ma tha hU~M hU~M phaT:
de rnams kyang spros pa dang 'brel na sngags pa bdud chas su zhugs :
zor rdzas rnams so so nas thogs so so nas 'chams stabs dang bcas bya :
gang ltar yang de'i tshe zor rdzas re re'i rdul phra rab kyi grangs snyed char bzhin du babs pa mkha' 'gro khros ma'i lha tshogs rnams kyis thogs te dgra bgegs kyi steng du bsnun pas mi mthun pa'i phyogs thams cad skad cig gis phyir bzlog :
ma rungs pa thams cad kha phung rjes med du song bar bsam la dgongs pa'i gdeng bskyed do :
slar yang sha khrag gi gtor ma 'bul zhing :
hU~M b+h+yo :
'od gsal zhi ba'i ngang las ma g.yos kyang :
zung 'jug snying rje khros pa'i shugs 'chang ba :
ma rungs gdul dka' 'dul ba'i thugs dam can :
mkha' 'gro 'bar ba'i lha tshogs dus la bab :
bla ma rig 'dzin yi dam drag po'i lha :
las kyi d+hA ki rigs bzhi'i mkha' 'gro ma :
phyogs mtshams dbang sgyur phra men chen mo brgyad :
dbang phyug chen mo nyi shu rtsa brgyad dang :
mkha' 'gro so gnyis ging dang lang+ka'i tshogs :
sum brgya drug cu snang srid ma mo'i tshogs :
sde brgyad dregs pa'i dmag dpung 'khor dang bcas :
dgra bgegs sha khrag rus pa'i gtor ma bzhes :
rnal 'byor bdag cag\u0f8e
zhes sogs 'phyang dang zlog sngags brjod pa ni spyir phrin las gsol ba'o :
de nas lhag ma gtong ba sogs rjes kyi rim pa mthar dbyung ngo :
de lta bu 'bad pas dgra bgegs dngos su thul ba :
nyams su mkha' 'gro 'bar ma rnams kyis mngon spyod kyi las mdzad pa :
rmi lam du bsad zlog gi rtags khyad par can byung ba sogs kyi tshe las kyi mjug bsdu ba la :
bsad pa'i las mjug bsdu ba ni :
drag po'i thab dug shing dug khrag gis sbags pa zur gsum du brtsig :
ling ro dang drag po'i thun rdzas sha chen tshil chen gu gul sogs sbyar ba bzhag :
e dz+wa la raM s+pha ra Na phaT:
saM ha ra Na hU~M:
mdun du drag po'i thab khung drag me dmar nag 'bar zhing 'khrugs pa'i dbus dur khrod drag po'i gnas rten dang brten par bcas pa mdun bskyed ltar bskyed pa nas bstod pa'i bar bya :
de nas ling ro dang drag rdzas dgra bgegs dngos su gsal ba lcags kyi hom gzar gru gsum pas dbul zhing :
hU~M:
mkha' 'gro 'bar ba'i dkyil 'khor lha tshogs rnams :
drag po stobs kyi ye shes gzi byin skyed :
dgra bgegs bdun rgyud dpung bcas lhag med bzhes :
mngon spyod rol pa'i phrin las mthar phyin mdzod :
oM sarba karma badzra rat+na pad+ma bud+d+ha kro d+hI d+hA ki nI rak+sha sI ma ma b+h+yo sarba shA trUn big+h+nAn kha kha khA hi khA hi mA ra ya dz+wa la raM b+hasmiM ku ru hU~M hU~M phaT:
ces drug cu rtsa bzhi phul :
dgra bgegs dpung bcas lhag med bsreg cing sbyang :
mthar mchod bstod bzod par gsol :
badzra muHsa ye shes pa mdun bskyed dang dbyer med du bzhugs :
dam tshig pa 'bar ba chen po'i rnam pas khams gsum thams cad khyab cing :
gdug cing gtum pa sde ris dang bcas pa lhag med du bsregs par bsam mo :
zlog pa'i mtha' bsdu ba ni :
oM sarba d+hA ki nI dz+nyA na saM ha ra Na hU~M:
zor chen gyi ye shes pa rnams rang la thim pas mkha' 'gro ma'i mthu stobs thams cad rdzogs par bsam :
bzlas pas brtan par bya :
sgo dbye ba ni :
hU~M:
phrin las bzhi rdzogs sgo srung tshogs :
thabs dang shes rab ye shes kyis :
drag po'i pho brang sgo phyes la :
gtor ma'i zor lam dgra la sgyur :
dzaHhU~M baM hoHsa ma ya pra be sha ya phaT b+h+yo :
slar yang gtor ma 'bul zhing spyi dril gyi zlog pas thugs dam skul :
rigs kyi ma mo rnams la za lam bstan :
'phang sar gser skyems phul :
dgra bgegs dmigs rten du bcas la :
hU~M b+h+yo :
bzhengs shig drag shul stobs ldan d+hA ki nI:
las kyi khro mo rab 'byams dbyings nas bzhengs :
bsgral ba'i zhing bcu nyams pa'i gang zag bdun :
bar chad bgegs dang 'byung po'i steng du chos :
lha klu gnod sbyin thams cad sku zur la :
zor rdzas rdo rje'i mtshon chas dgra la rgyob :
b+h+yo zlog dmod pa'i thog chen bgegs la phob :
dgra bgegs bdun rgyud rtsad nas tshar chod cig :
sarba kro d+hI d+hA ki nI ya ya b+h+yo b+h+yo zlog zlog :
ces brjod cing thal mo dang dul mo brdab :
de nas byang shar gyi sa zor nas brtsam ste zlog tshig sngags dang bcas pas rngam stabs su 'phang :
mthar oM sarba d+hA ki nI sa ma ya uSh+Ni Sha satwaM:
zor chen gyi dam tshig gi 'khor lo nam mkhar bzhugs par bsam :
gtor zor gyi zlog tshig sngags dang bcas pa'i zlog pa bya :
zor chen btegs la dmod pa gdab :
hU~M b+h+yo :
mkha' 'gro 'bar ba'i lha tshogs drag shul skyed :
zor chen rdzas kyi mthu stobs gzi byin skyed :
nad mtshon dug gi char chen dgra la phob :
mi bzad mngon spyod bgegs kyi dpung la phyungs :
dgra dpung bdun rgyud ma lus rtsad nas chod :
bgegs dpung ming med thal ba'i rdul du rlogs :
sdang dgra gnod bgegs byad phur steng du b+h+yo :
drag po zor gyi phrin las yongs rdzogs mdzod :
zlog sngags bzla bzhin rngam stabs drag po'i nga ro dang bcas zor chen 'bem du bcas pa la brdegs pas :
nam mkhar bzhugs pa'i dam tshig 'khor lo khros 'khrugs rngams pas zor rdzas nad mtshon dug gi char chen po babs pa'i rjes su rgyug :
dgra dpung bsad :
bgegs dpung bcom :
mi ldog par rgyas btab par bsam la dgongs pa'i gding skyed :
brtan ma bskyang :
srung ba'i mtha' bsdu ba ni :
thod ngan du dgra bgegs kyi ling+ga bcug pa dug khrag thun rdzas kyis gtams :
phung res dril :
rtsang gis gzer :
dmigs bya 'gugs bstim drag tu byas la :
sgo them gyi 'og gam :
lam gyi bzhi mdo sogs sa gnyan du dong gru gsum gting zab par brus pa'i nang du 'phangs la :
hU~M hU~M:
sa 'og dgu rim mun pa'i gting rum nas :
'chi bdag chu srin gdong can las la bzhengs :
bar chad dgra bgegs dam sri dpung dang bcas :
gtad pa yin gyis nam yang ma gtong zhig :
ya ma ru dra sarba shA trUn big+h+nAn kha kha khA hi khA hi :
zhes gtad :
me chus rgyas btab pa'i steng du rta bro brdung :
hU~M hU~M hU~M e sa b+h+yo b+h+yo zlog zlog sarba d+hA ki nI kro d+hA dz+wa la raM raM:
zhes mtshams bcad :
nang du log nas tshe'i cho ga dang dngos grub blang ba sogs bya'o :
'di lta bu'i las kyi rim pa zab mo nyams su blangs pas :
dgra sod bgegs thul :
byang chub lam gyi bar chad thams cad zhi :
bstan pa'i srog shing tshugs :
rang gzhan 'tshengs pa gsum gyis byang chub chen po'i go 'phang myur du thob pa sogs dgos pa bsam gyis mi khyab pas rnal 'byor pa dam tshig dang ldan pa rnams kyis rang gi lam sgrub pa dang :
bstan pa spyi'i ched du yang nas yang du bskyar te bsgrub par bya :
sbyin bdag dang rang don nyi tshe ba'i ched du byas na mkha' 'gro ma mo rnams 'khrugs par 'gyur bas shin tu dam par bya'o :
de ni phyi 'gal rkyen bar chad gtor mas zlog pa'i rim pa'o :
sa ma ya :
gnyis pa nang 'byung ba 'khrugs pa dbyings lngas zlog pa ni :
phyi rol 'byung ba sa'i khams dgra gshed du 'khrugs pa la brten nas byad phur rbod gtong gtad khram sa g.yos sogs bar chad kyi rkyen :
nang sha'i khams ma snyoms pas lci zhing 'thibs pa ldan 'dus kyi nad dang nga rgyal gnod sbyin gtum po'i gdon gyi 'tshe ba sogs 'chi bdag gi bdud du snang ba thams cad :
snang tsam nas rang bzhin rnam par dag pa rig pa bde bar gshegs pa'i snying po las ma g.yos par shes pas rkyen dang bar chad thams cad btsun mo dam pa sra ba'i dbyings sangs rgyas spyan ma'i ngo bor sbrul mdud bzhin ngang gis grol ba'i gnas lugs su ngo shes :
thag chod :
brtan pa thob pas phyi nang gi bgegs rkyen thams cad nam mkha' la sprin dengs pa bzhin dag pa'i dgongs pa mi 'gyur bar rgyas gdab :
de bzhin du chu dang khrag gi khams dgra gshed du 'khrugs pa'i nad gdon gnod pa thams cad gsher ba'i dbyings mA ma kI:
me dang drod kyi khams dgra gshed du 'khrugs pa'i nad gdon gnod pa thams cad sreg pa'i dbyings gos dkar mo :
rlung dang dbugs kyi khams dgra gshed du 'khrugs pa'i nad gdon gnod pa thams cad g.yo ba'i dbyings dam tshig sgrol ma :
nam mkha' dang sems kyi khams dgra gshed du 'khrugs pa'i nad gdon gnod pa thams cad snang ba'i dbyings rdo rje dbyings kyi dbang phyug mar shes par byas la la bzla zhing brtan pa thob par bya'o :
mdor na phyi nang gi 'byung ba 'khrugs pa'i nad gdon byad phur rbod gtong sogs rkyen dang bar du gcod pa ci byung yang dgongs pa'i gding bskyed la thams cad rig pa yum lnga'i ngo bo skad cig ma stong gsal 'dus ma byas pa bzhin du shes par byas la ngang bskyang :
'jam rlung gzung :
dbyings rig bsres la mnyam par gzhag :
skabs su phyi 'byung ba lnga 'od lnga'i dwangs ma nang gi 'byung ba sha khrag drod dbugs sems kyi khams la thim :
de rnams skad cig gis dbyings phyug lnga'i rnam par shar :
de la rig pa gtad pa 'od lnga'i phung por gyur :
shin tu rnam par dag pa ye shes kyi dbyings su thim par bsam la dgongs pa bskyangs shing hU~M gi snang glu blangs te mi phod pa thams cad la thog brdzis su byas pas rkyen ngan lam du longs :
bar chad dngos grub tu 'gyur :
ltas ngan grogs su khugs te phyir zlog pa thams cad kyi mchog tu 'gyur ro :
de lta bu'i don brjod tshig gis gsal gdab pa'ang bya ste :
hU~M hU~M:
'byung ba sa las gyur pa'i 'gal rkyen dang :
sha yi khams kyi nad gdon bar chad kun :
snang stong dbyer med rdo rje'i zor chen pos :
btsun mo dam pa sra ba'i dbyings su zlog :
'byung ba chu las gyur pa'i 'gal rkyen dang :
khrag gi khams kyi nad gdon bar chad kun :
rig stong dbyer med bde gshegs zor chen pos :
btsun mo dam pa gsher ba'i dbyings su zlog :
'byung ba me las gyur pa'i 'gal rkyen dang :
drod kyi khams kyi nad gdon bar chad kun :
gsal stong dbyer med pad+ma'i zor chen pos :
btsun mo dam pa sreg pa'i dbyings su zlog :
'byung ba rlung las gyur pa'i 'gal rkyen dang :
dbugs kyi khams kyi nad gdon bar chad kun :
bde stong dbyer med las kyi zor chen pos :
btsun mo dam pa g.yo ba'i dbyings su zlog :
'byung ba nam mkha' las gyur 'gal rkyen dang :
sems kyi khams kyi nad gdon bar chad kun :
dran stong dbyer med chos dbyings zor chen pos :
btsun mo dam pa snang ba'i dbyings su zlog :
oM kro d+hI d+hA ki nI sarba sa ma ya laM baM raM yaM a d+harma d+hA tu b+h+yo b+h+yo zlog zlog :
a a a a a :
zhes brjod cing thal mo brdab :
dgongs pa'i gding bskyed la bzhag go :
phyi nang gi zlog pa sbrel te byed na spyi'i zlog pa'i mjug tu 'di bya'o :
de ni nang 'byung ba lnga dbyings su zlog pa'i mchog gi zor gyi gdams pa'o :
sa ma ya :
gsum pa nyon mongs bag chags dang bcas pa ye shes su zlog pa ni :
nyon mongs pa gti mug gi rtog pa'i rgyud las klu gdon dang bad kan gyi nad sogs skyed :
de bzhin du zhe sdang las pho gdon dang tshad rims mkhris pa'i nad :
nga rgyal las gnod sbyin gyi gdon dang srin phol gzer thabs kyi nad :
'dod chags las mo gdon dang chu ser grang ba'i nad :
phrag dog las btsan 'gong the'u rang gi gdon dang ldan 'dus rlung khams kyi nad :
gzhan yang de lta bu'i nyon mongs pa phra rags kyi rtog pa la brten nas phyi 'byung bzhi'i g.yo 'khrugs :
nad mug mtshon kha :
byad phur ltas ngan :
nang lus kyi na tsha :
gsang ba sems kyi sdug bsngal thams cad skyed pa yin te :
gzung ba'i yul la brten nas der 'dzin pa'i nyon mongs kyi rnam rtog tshogs su shar :
rtog pa snga mas sa bon bzhag :
phyi mas gsos btab :
de je rags su gyur pas snang ba thams cad dgra bor shar te rmi lam gyi 'jigs skrag bde sdug ltar shar zhing bden par bzung bas bslus te gnas skabs dang mthar thug gi 'gal rkyen bar chad thams cad med bzhin du snang ba'i mtshang chen po 'di shes par byas te :
dgra bo lta bu mig lam du snang ba'am yid la dran pas rkyen byas te zhe sdang gi ngan rtog lam gyis shar ba'i tshe rtog pa de nyid ched du mi spang :
mi dgag :
mi bsgyur bar nam mkha' la sprin brdol ba dang :
gnas pa dang :
thim pa ltar rig pa'i klong las 'da' sa med par shes par byas te ngang bskyangs pas zhe sdang kho rang gsal stong du lhang gis grol ba na me long lta bu'i ye shes mngon du gyur :
bag chags mi bzhag :
las mi gsog :
de las byung ba'i 'gal rkyen thams cad rang sar grol bar 'gyur ro :
de bzhin du nyon mongs gzhan rnams kyang lam du khyer bas gti mug 'od gsal chos dbyings ye shes :
nga rgyal tshor stong mnyam nyid ye shes :
'dod chags bde stong sor rtog ye shes :
phrag dog rig stong bya ba grub pa'i ye shes su shar nas nyon mongs pa'i rgyu 'bras rkyen snang thams cad ye shes lnga'i klong du zlog par gdon mi za'o :
skabs su spyir rigs drug dang :
khyad par 'gal rkyen bar chad rtsom pa'i dgra bgegs kyi nyon mongs pa thams cad rang rgyud kyi dug lnga la thim par bsam :
de nyid bde bar gshegs pa rigs lnga'i skur lam gyis gsal zhing sems gzung :
sems zin pa na ye shes lnga'i klong du bstim zhing lam du khyer :
bar rlung thad kar gzung :
mig nam mkhar lta stangs g.yo med du 'ching :
rig pa bzo ma bcos par bzhag pas khams gsum gyi rnam par rtog pa thams cad rig pa ka dag gi dbyings su bzlog par 'gyur na 'gal rkyen nyi tshe ba'i tshogs bzlog par 'gyur ba lta ci smros :
de lta bu'i don brjod tshig gi sgo nas gsal gdab pa ni :
hU~M hU~M:
gti mug mun ltar 'thibs pa'i rnam rtog dang :
de las byung ba'i 'gal rkyen bar chad kun :
snang stong dbyer med rig pa'i zor chen pos :
chos dbyings ye shes ngang du zlog cing sgyur :
zhe sdang me ltar 'bar ba'i rnam rtog dang :
de las byung ba'i 'gal rkyen bar chad kun :
gsal stong dbyer med rig pa'i zor chen pos :
me long ye shes ngang du zlog cing sgyur :
nga rgyal ri ltar khengs pa'i rnam rtog dang :
de las byung ba'i 'gal rkyen bar chad kun :
tshor stong dbyer med rig pa'i zor chen pos :
mnyam nyid ye shes ngang du zlog cing sgyur :
'dod chags chu ltar 'khrugs pa'i rnam rtog dang :
de las byung ba'i 'gal rkyen bar chad kun :
bde stong dbyer med rig pa'i zor chen pos :
sor rtog ye shes ngang du zlog cing sgyur :
phrag dog rlung ltar 'tshubs pa'i rnam rtog dang :
de las byung ba'i 'gal rkyen bar chad kun :
myong stong dbyer med rig pa'i zor chen gyis :
bya grub ye shes ngang du zlog cing sgyur :
yul snang thams cad sems kyi steng du zlog :
sems nyid rig stong gnyug ma'i dbyings su sgyur :
rig pa byar med nam mkha' lta bu'i ngang :
chos kun zad sar 'khyol ba'i phrin las mdzod :
oM kro d+hI d+hA ki nI sarba sa ma ya kle sha d+hA tu dz+nyA na b+h+yo b+h+yo zlog zlog :
hU~M hU~M hU~M hU~M hU~M:
zhes brjod cing thal mo brdab :
rig stong byar med kyi ngang du dgongs pa'i srog bzung la mnyam par gzhag go :
de ni gsang ba nyon mongs pa ye shes lngas zlog pa'i rim pa mthar thug pa'i gdams pa'o :
sa ma ya :
de lta bu'i gdams pa zab mo nyams su len pa la :
sngon du dbang bskur ba gal che bas :
rgyud dag pa'i slob ma khrus nas dbyung :
bgegs phral :
mtshams bcad :
maN+Dal phul :
rnal 'byor ma dang dbyer med pa'i :
slob dpon chen po dgongs su gsol :
las kyi mkha' 'gro kI la ya'i :
drag po'i dbang bskur rjes gnang stsol :
lan gsum gyis gsol ba gdab :
rgyud sbyang :
dam tshig ye shes dbyer med du brtan par bya :
de nas zor gyi gtor ma lhar gsal :
slob dpon rdo rje khros ma nag mor gsal ba'i thugs ka nas 'od zer tsha zhing rtsub pa 'phros :
zor gyi gtor ma lhar gsal ba la phog pas thugs dam gyi rgyud bskul :
'bar ba chen po'i cho 'phrul bsam gyis mi khyab pa dang bcas slob ma lhar gsal ba'i mdun du byon te :
'od zer spro bsdus mngon spyod kyi las rab 'byams 'grub pa'i nus pa rgyud la bzhag cing rjes su gnang bar mos la :
gtor ma lag tu gtad cing :
hU~M hU~M:
zhi ba chos sku'i ngang las ma g.yos kyang :
gdug pa 'dul phyir las kyi khro mo'i tshul :
rigs lnga gsod byed rngams pa'i brtul zhugs can :
phra men dbang phyug ma mo 'bum phrag tshogs :
thugs dam bskul lo thugs rje'i gzi byin skyed :
rdo rje slob ma rnams la rjes su dgongs :
srung zlog bsad mnan phrin las rab 'byams kyis :
mngon spyod dmod pa'i mthu dbang yongs rdzogs shog :
oM sarba kro d+hI d+hA ki nI badzra kI li kI la ya ma hA ru dra kA ya dz+nyA na a b+hi Shiny+tsa A:
zhes brjod cing :
mthar gtor ma'i lha las rang 'dra gnyis pa byung :
slob ma dang dbyer med du gyur :
las kyi mkha' 'gro 'khor dang bcas pa'i sku'i byin rlabs ma lus pa rgyud la zhugs te srid pa gsum na che btsan 'gran zla dang bral ba'i nga rgyal bskyed pa'i lag tu phur pa gtad la :
hU~M:
sangs rgyas phrin las yongs rdzogs pa :
las kyi d+hA ki'i nus stobs rdzogs :
mngon spyod grub pa'i mtshon chen po :
bdud bzhi'i bar chad 'dul phyir gtad :
phyar bas khams gsum g.yo zhing 'gul :
bsgril bas sa gsum gdug pa sngangs :
btab na lha yang brlag 'gyur na :
gnod byed bgegs la smros ci dgos :
rdo rje'i mkhar du srung ba dang :
nyams pa kha sbyor dbye ba dang :
byad phur rbod gtong zlog pa sogs :
drag po'i las kun sgrub par gyis :
oM karma kI li kI la ya hU~M phaT:
des kyang rngams pa'i tshul gyis blangs shing gdab ka'i las bya :
phyir zlog ji ltar rigs pa dang :
bsad pa'i phrin las bsgrub :
'phang bas mjug bsdu'o :
des ni drag po'i las thams cad 'grub par 'gyur ro :
de nas sngags byang mgrin par bzhag pas :
rdo rje'i sngags kyi phreng ba mgrin pa nas zhugs :
snying ga'i sa bon la thim :
de las byung ba'i 'od zer gyis rtsa gnas yi ge'i sprin la thim pas drag po'i sngags kyi nus stobs rdzogs :
ye shes kyi 'od zer bsam gyis mi khyab pas phyi nang gi 'byung ba thams cad dbang du 'dus te rlung sngags dbyer med pa'i nus stobs me ltar 'bar bar bsam la :
hU~M hU~M:
sangs rgyas kun gyi rdo rje khros pa'i sngags :
ye shes 'od zer gzi brjid 'bar ba yis :
skal ldan slob ma'i ngag la byin brlabs pas :
phyi nang 'byung ba'i bar chad dbyings su zlog :
mkha' 'gro rigs lnga'i ngo bor mi phyed pa'i :
nus pa mchog tu 'bar ba'i dbang thob shog :
ma hA ru dra wA ka dz+nyA na a b+hi Shiny+tsa A:
sngags rnams kyi rjes zlos kyang bya'o :
de nas gnam lcags rdo rje snying gar bzhag cing :
mkha' 'gro rab 'byams thams cad kyi ye shes kyi ngo bo gnam lcags kyi rdo rje rtse lnga pa me 'od 'bar ba'i rnam pa can du byung ste slob ma'i snying gar thim pas nyon mongs pa'i rtog tshogs thams cad ye shes lngar shar nas gzung 'dzin 'khrul pa'i bdud dang bar du gcod pa thams cad rig stong ka dag gi dbyings su zlog cing gzir ba'i don gyi phrin las la dbang 'byor par bsam la :
hU~M hU~M:
nyon mongs dug lnga'i rtog tshogs ji snyed kun :
rang byung rig pa'i klong las mi 'da' bas :
ye shes lnga ldan phyag rgya'i dam tshig gis :
mthar thug don gyi mngon spyod grub gyur cig :
ma hA ru dra tsit+ta dz+nyA na a b+hi Shiny+tsa A:
zhes brjod cing hU~M lnga'i snang glu blangs la chos rnams zad sar 'khyol ba'i lta gding bskyed :
mthar bkra shis kyi tshigs su bcad pas mnga' gsol zhing phyogs thams cad las rnam par rgyal ba'i rten 'brel lam du bslang bar bya'o :
'di lta bu'i dbang bskur bas phyi nang gi 'gal rkyen bar chad zhi :
drag po'i las rab 'byams la dbang :
mthar thug ye shes lnga ldan gyi rtogs pa khyad par can rgyud la skye bas na nan tan du bya'o :
sa ma ya :
mkha' 'gro gsang ba kun 'dus kyi zor las zab gnyan khyad par du 'phags pa sngon chad gzhan du ma bstan pa'i las rim 'di'ang :
o rgyan gyi mkhan po pad+ma thod phreng gis dbyings kyi gtso mos rjes su gnang ba ltar snying por dril te ma 'ongs phyi ma phyi ma'i don du las kyi gzungs ma bka'i sdud pa mo ye shes mtsho rgyal la gdams shing gtad pa s+ts+yaugs s+ts+yaugs s+ts+yaugs :
sa ma ya :
rgya rgya rgya :
gter rgya :
sbas rgya :
zab rgya :
gu h+ya sa ma ya :
ye shes kyi mkha' 'gro ma jo mo sman mo'i zab chos sprul pa'i gter chen 7pad+ma 'od gsal mdo sngags gling pa la yang gter du bka' babs te gtan la phab pa'i yi ge pa ni pad+ma gar dbang blo gros mtha' yas kyis gus pas bgyis pa dge legs 'phel ///
/
