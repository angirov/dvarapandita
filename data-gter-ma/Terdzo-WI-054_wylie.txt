@#//
klong gsal rdor snying las /
'phags pa dzam b+ha la ser po'i bsnyen sgrub kyi cho ga 'dod 'jo'i snying po zhes bya ba bzhugs so //
na mo gu ru shrI dzam+b+ha la ya /
'dir rig 'dzin grub thob kyi 'khor los sgyur ba gter chen klong gsal snying po'i zab gter rtsa gsum rdo rje'i snying po'i chos sde /
'phags pa dzam b+ha la ser po'i rnal 'byor la brten nas 'dod rgu'i 'byor pa yid bzhin du 'jo bar byed pa'i bsnyen sgrub nyams su blang ba'i tshul la gnyis /
bsnyen pa dang /
sgrub pa'o //
dang po ni /
'di'i dbang thob cing dam tshig la gnas pa'i sngags pas khrus dang gtsang sbra dang bcas gos dang rgyan bzang pos brgyan la gnas dben par stan bde ba la 'dug ste /
skyabs yul gsal btab la skyabs su 'gro ba ni /
na mo :
rkang gnyis gtso bo mtshan dang dpe byad ldan :
'dod chags dang bral zhi gyur dam pa'i chos :
tshogs kyi mchog gyur 'phags pa'i dge 'dun la :
bdag ni gus pas phyag 'tshal skyabs su mchi :
lan gsum /
sems bskyed pa ni /
ma gyur 'gro ba mkha' khyab sems can rnams :
dbul zhing phongs pa'i rgud pa zhi ba dang :
'dod rgu'i 'byor pa yongs su rgyas pa'i phyir :
bdag ni dzam lha bsgrub par sems bskyed do :
bgegs la bka' bsgo ba ni /
hU~M hU~M hU~M:
nga ni dbang chen khros pa'i sku :
khams gsum 'di na su yang rung :
gsang sngags blta bar mi dbang ba'i :
log par blta ba phyir dengs shig :
hU~M hU~M hU~M:
dang oM sum+b+ha sogs brjod /
mtshams gcad pa ni /
hU~M:
phyi snod gzhal yas nang bcud lha :
thabs shes nyi zla'i gwa 'u dang :
phyi rol mtshon cha me ri'i gur :
srung ba'i tshogs khang lhun gyis grub :
oM badzra rak+Sha rak+Sha hU~M:
bdag bskyed ni /
pad nyi'i steng du bdag snang dzaM yig las :
dzaM lha ser po zhal gsum phyag drug pa :
ut+pal rin chen 'bras bu'i rgyan gyis brgyan :
g.yas gsum ma ru lo ka lcags kyu mda':
yum 'khyud zhags pa ne'u le gzhu 'dzin g.yon :
dar snas legs brgyan ral pa'i cod pan can :
thugs kar nyi steng dzaM mthar sngags kyis bskor :
'phro 'du'i 'od zer lcags kyu lta bu yis :
rgyal ba'i thugs rje byin rlabs bsod nams stobs :
rgyal po'i mnga' thang dpal dang 'byor pa bkug :
paN chen yon tan snyan dang grags pa dang :
'jig rten pho mo'i dbang thang rlung rta bkug :
bdag snang dzaM yig gzi mdangs rgyas par gyur :
ces dmigs la /
oM dzam b+ha la dza len+d+ra ya swA hA:
zhes ci nus bzlas /
thun bsdu ba'i tshe 'og nas 'byung ba ltar bsngo smon bkra shis bya /
de lta bu'i rim pas sngags 'bum phrag bzhi sogs bzla ba ni bsnyen pa'o /

/gnyis pa sgrub pa la gnyis /
dngos bstan thod pa la brten nas sgrub pa dang /
zhar byung gter bum gyi cho ga'o //
dang po ni /
phyi nang gi mtshan nyid legs shing rten 'brel dge ba'i dpal can gyi thod pa dri bzang po'i chus bkru /
nang du ga pur gur gum sogs sman sna dri zhim can byugs shing /
rin po che /
'bru /
gos dang /
shing tog sogs dpal dang g.yang can gyi rdzas sel med pas phyur bur bkang ba'i dbus su 'byor na dzam b+ha la'i sku bris 'bur gang rigs /
ma 'byor na a ru gser mdog zur ma nyams pa /
dar dmar la gser gyis bris pa'i sngags byang gis dril ba stegs bu'i dbus su me tog sil mar bkram pa la bzhag
/de'i mdun du gtor ma rin chen 'bar ba'i dbyibs can kha zas bzang rgus bskor ba dang /
mchod pa'i bye brag bkod pas mdzes par bsham /
mtshams dam par bcad /
skyabs sems nas gzung bzlas pa'i bar gong ltar song nas mchod gtor /
raM yaM khaM gis bsang sbyang /
stong pa'i ngang las lha rdzas dang ting nge 'dzin las grub pa'i mchod gtor nam mkha' mdzod kyi 'khor lo'i sprin chen por gyur par bsam la /
na maHsarba ta thA ga ta b+h+yo bi shwa sogs kyis sngags rgyas brlab /
badzra s+pha ra Na khaM gis rgyas par spel /
mdun gyi rten /
a mr-itas bsang /
swa b+hA was sbyang /
stong pa'i ngang las rin chen ka pA la //
yangs shing rgya che mtshan nyid phun sum tshogs //
srid dang zhi ba'i 'dod rgu'i 'byor pa'i sprin //
nam mkha' mdzod kyi 'khor lor 'char ba'i dbus //
pad nyi'i steng du dzaM yig gser mdog las //
dzaM lha ser po zhal gsum phyag drug pa :
ut+pal rin chen 'bras bu'i rgyan gyis brgyan :
g.yas gsum ma ru lo ka lcags kyu mda':
yum 'khyud zhags pa ne'u le gzhu 'dzin g.yon :
dar snas legs brgyan ral pa'i cod pan can :
thugs kar nyi steng dzaM mthar sngags kyis bskor :
de las 'od 'phros ye shes spyan drangs gyur //
spyan 'dren pa ni /
dzaM:
rgyal ba rnams kyi phrin las bdag :
'byor pa bskyed pa'i dpal 'bar ba :
rin 'byung gnod sbyin tshul 'chang ba'i :
mgon po 'dir gshegs gdan la bzhugs :
sa ma ya dzaHdza :
bzhugs gsol phyag 'tshal ni /
lhun grub 'dod dgu'i rten mchog la :
bzhugs nas 'bras bu mchis par mdzod :
mos gus dad pas phyag bgyid na :
rtag tu mi 'bral grogs mdzod cig :
mchod pa 'bul ba ni /
dzaM:
mchod yon bdun dang rgyal srid bkra shis brgyad :
kun bzang rnam thar sprin gyi phung po 'di :
'phags pa thugs rje'i rang bzhin can la 'bul :
bzhes nas 'gro kun tshogs gnyis rdzogs gyur cig :
oM dzam b+ha la sa pa ri wA ra badzra ar+g+haM pA d+yaM puSh+pe d+hU pe A lo ke gan+d+he nai bid+yAshab+da rU pa shab+da gan+d+he ra sa spar+she A hU~M swA hA:
zhes dang /
nam mkha' mdzod kyi sngags rgyas 'bul /
bstod pa ni /
dzaM:
skye med chos kyi dbyings las bcom ldan 'das :
gang 'dul mdzad pa skyong ba'i dzam b+ha la :
rgyal ba'i mdzad pas 'gro la rtag skyong ba :
gnod sbyin nor bdag gtso la phyag 'tshal bstod :
bzlas pa bya ba ni /
rang gi thugs nas 'phros pa'i 'od zer gyis //
mdun bskyed gnod sbyin dbang po'i thugs rgyud bskul //
de yi thugs ka'i sa bon sngags phreng las //
'phro 'du'i 'od zer lcags kyu lta bu yis :
rgyal ba'i thugs rje byin rlabs bsod nams stobs :
rgyal po'i mnga' thang dpal dang 'byor pa bkug :
paN chen yon tan snyan dang grags pa dang :
'jig rten pho mo'i dbang thang rlung rta bkug :
bdag snang dzaM yig gzi mdangs rgyas par gyur :
ces gsal btab la /
oM dzaM b+ha la dza len+d+ra ya swA hA:
zhes rtags mthong ba'i bar du bzla /
rtags ni gzhung las /
dngos sam nyams rmi lam du zhal mjal gsung thos :
'bru dang rin po che'i gter rnyed :
lo tog dang rtswa dang 'bras bu legs pa :
dar phyar dung 'bud pa dang :
rol mo sgrog pa khrom 'du ba sogs dngos grub kyi ltas spyi dang mthun pa 'byung ngo :
zhes gsungs /
thun bsdu ba na yig brgya dang dbyangs gsal rten snying bzlas pas sngags kyi lhag chad bskang zhing nus pa spel /
mchod bstod gong ltar dang /
nongs bshags ni /
ma rnyed yongs su ma tshangs dang //
gtso bo nus pa ma mchis pa //
'dir ni bgyi ba gang nongs pa //
de kun khyod kyis bzod mdzad rigs //
zhes dang /
yi ge brgya pa brjod /
brtan bzhugs ni /
oM/
'dir ni rten dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ya swA hA/
zhes mang du brjod cing me tog 'thor /
bsngo smon ni /
hrI:
sems bskyed dag pa'i bsnyen sgrub ting 'dzin gyis :
'bras bu mkha' mnyam thar bde'i sa bon mchog :
kun kyang rdo rje 'dzin pa'i chos spyod nas :
dbyer med rang grol kun tu bzang por shog :
bkra shis ni /
hrI:
dus gsum phyogs bcu'i sangs rgyas mdzad pa dang :
phrin las nus mthu bden pa'i byin rlabs kyi :
bkra shis mi zad nam mkha'i char rgyun gyis :
khams gsum sems can kun la bde legs shog :
ces rgya cher brjod cing me tog gi char dbab bo /

/gnyis pa zhar byung gter bum ni /
rin po che'am rdza'i bum pa gtsang ma li khri'am sa dkar gyis byugs /
mdun rtags nor bu 'bar ba bris pa'i nang du rin chen 'bru sman dar zab sogs dpal can gyi rdzas bzang pos phyur bur gtams /
de'i dbus su dzam b+ha la'i sku'am /
a ru ra gser mdog sngags byang gis dril ba bcug
/dar ras dkar ser gang rung gis kha bcad cing tshon skud sna lngas mgul pa dkris pa stegs bu'i dbus su bzhag
/mchod gtor dang /
cho ga gzhan gong dang 'dra ba la /
mdun bskyed skabs /
stong pa'i ngang las pad zla'i gdan gyi steng //
b+h+rU~M las byung ba'i gter gyi bum pa bzang //
rin chen las grub mtshan nyid phun sum tshogs //
yangs shing rgya che 'dod rgus gtam pa'i dbus //
pad nyi'i steng du dzaM yig gser mdog las //
zhes sogs gong bzhin sbrel lo //
gal srid bca' gzhi de dag ma grub na /
sgrub gtor rin chen 'bar ba'i dbyibs can gyi nang du a ru ra gser mdog sngags byang gis dril ba bcug
/dar gdugs ser pos brgyan /
sku tsaka yod na btsugs pa stegs bu'i dbus su bsham /
de'i mdun du 'bul gtor dang /
mchod pa sogs 'dra /
mdun bskyed skabs /
stong pa'i ngang las rin chen gzhal med khang //
yangs shing rgya che sogs man thod sgrub kyi skabs ltar sbrel bas grub bo //
de lta'i bu'i thod pa dang /
gtor ma gang yin yang rung ste /
rtags mthong ba'i bar du rtse gcig gis bsgrubs la /
rtags mtshan dge ba rnyed pa'i dus su /
mdzod kyi phugs sogs gnas gtsang zhing dben par bkur sti dang bcas pas bzhugs su gsol /
dus dus su mchod bstod gsol gdab sogs bgyis pas yid bzhin gyi nor bu rgyal mtshan gyi rtse mor mchod pa ltar 'dod rgu'i 'byor pa mchog tu rgyas par 'gyur ba ni nges pa'o //
zhes pa'ang mtsho skyes bla ma dgyes pa'i 'bangs mkhyen brtse'i dbang pos gter gzhung rtsa ba'i dgongs don nyung gsal bklags pas grub par bsdebs pa dge legs kyi 'byor pas 'jig rten gsum du khyab pa'i rgyur gyur cig //
/
