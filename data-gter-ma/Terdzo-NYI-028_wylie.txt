@#//
rin chen shog 'dra /
rdo rje g.yu sgron ma'i sgrub thabs zla ba 'dod 'jo bzhugs so //
mkha' 'gro yang tig
/
rdo rje g.yu sgron ma'i sgrub thabs zla ba 'dod 'jo zhes bya ba slob dpon chen po pad+ma 'byung gnas la phyag 'tshal lo //
yid bzhin re ba kun 'grub cing //
'dod dgu'i bsam pa rdzogs mdzad pa //
ye shes mtsho rgyal la btud de //
rdo rje g.yu sgron sgrub thabs bshad //
'di la phyi nang gsang ba gsum //
phyi ltar sman btsun mched lnga la //
nang ltar yid 'ong lha mo lnga //
gsang bar mkha' 'gro lnga yin pas //
sku gsung thugs yin 'di ltar bsgrub //
dang po phyi ltar sgrub pa ni //
yid dang mthun pa'i gangs ri 'am //
nags ri spang ri skyed mos tshal //
dben zhing nyams dga'i gnas nyid du //
maN+Dal pad+ma 'dab bzhi'i steng //
sman mo'i gzugs dang me long mda'//
dar sna lngas brgyan bzhag par bya //
mtha' skor dkar gsum mngar gsum dang //
me tog la sogs mchod pa bsham //
de nas rang nyid skad cig gis //
pad+ma 'byung gnas bsgoms byas pa //
mdun du gangs ri skyed mos tshal //
dbus na rin chen khang bzang ste //
de nang rin chen khri steng du //
rdo rje g.yu sgron dkar gsal ni //
dar dkar na bza' gser g.yus brgyan //
phyag g.yas yid bzhin nor bu ste //
g.yon na dngul dkar me long 'dzin //
dar thod me long phreng rgyan can //
'dzum bcas phyed krung 'od zer 'phro //
phyogs bzhir mched bzhi gtso mo 'dra //
kun kyang bcu drug na tshod la //
sgeg mdzes dgyes pa'i tshul du bsgom //
snying ga'i 'od zer rab 'phros pas //
gnas sman gangs ri lha yi gnas //
sprin dkar dag pa'i pho brang nas //
ye shes sems dpa' spyan drangs bstim //
dngos dang yid kyis mchod byas la //
sngags 'di ma yengs bzlas par bya //
A+oM badzra pra mo ha hriM hriM swA hA/
bdag nyid pad+ma'i 'od zer ni //
phog pas de dag sku gsung thugs //
dgyes pas rin chen char 'beb cing //
'dod dgu'i bsam pa bsgrub par bsam //
rjes la dkar gsum mngar gsum gyi //
gtor ma 'bru gsum byin brlabs la //
oM badzra pra mo ha b+ha liM ta kha kha khA hi khA hi /
zhes pa lnga 'am bdun gyis dbul //
bstod pa 'di yang brjod par bya //
rdo rje g.yu sgron shin tu mdzes pa'i sku
/dkar gsal gangs ri'i ngos la nyi shar 'dra //
sgrub pa po la dngos grub mchog stsol mdzad //
mched lnga 'khor dang bcas la phyag 'tshal bstod //
sngon tshe slob dpon pad+ma'i spyan snga ru //
ji ltar zhal bzhes thugs dam dran mdzod la //
rnal 'byor bdag la dgyes pa'i zhal bzang ston //
bcol pa'i phrin las myur du 'grub par mdzod //
ces brjod dgyes pas don 'grub bsam //
thun mtshams spyod lam ci bder bya //
de ltar zhag bdun bsgrubs pa yis //
rmi lam sngar bas 'gyur zhing dga'//
bud med 'du dang zas ster dang //
phyag dang bskor ba byed pa rmi //
dngos grub zas nor sprin bzhin 'du /
khyad par bud med bzang mo dang //
yul mi mang po 'du ba yin //
'dod don thun mong dngos grub thob //
de ni phyi ltar sgrub pa'o //
\u0f80atsha /
rgya rgya rgya /
gnyis pa nang ltar sgrub pa ni //
gnas dang dkyil 'khor sngon bzhin te /
khyad par za 'og khug ma ru //
shel dang byi ru g.yu chung gzhug
/bla rdo lha mo mched lnga ni //
dmar mdzes me long pad+ma bsnams //
dar zab rin chen sna tshogs brgyan //
phyed krung 'dzum bcas 'od zer 'phro //
tshangs pa lha yi 'jig rten nas //
ye shes spyan drangs gnyis med bstim //
mchod dang bstod pas mnyes byas la //
bdag nyid nyi ma 'od zer gyi //
thugs ka'i 'od kyis bskul ba yis //
'jig rten skye bo zas nor bcas //
skad cig dbang du sdud par bsam //
oM hrIHbadzra pra mo ha hrIng hrIng sdus sdus A kar sha ya khug dzaH
sgom dang bzlas pa'i 'od zer gyis //
stong gsum 'od dmar gcig gyur nas //
rang la thim zhing 'dus par bsam //
lha mo mched lnga'i 'od zer las //
sprul pa'i lha mo dpag med 'phros //
thams cad dbang bsdus bkug par bsam /
khyad par gang dmigs bsgrub bya ni //
skad cig bkugs nas dbang gyur bsam //
rjes la ci 'byor gtor mas mchod //
bstod pa 'di yang brjod par bya //
tshangs pa lha yi 'jig rten na //
lha mo me tog man d+hA ra //
dpag med lha yis bstod pa ni //
'jig rten gsum dbang mdzad pa mo //
mchod cing bstod de phyag kyang 'tshal //
ji ltar bdag gis bsam pa bzhin //
'dod dgu'i re ba 'grub par mdzod //
ces brjod thun mtshams ci bder gnas //
rmi lam skye bo dpag med 'du //
nyi zla'i steng gnas lha yul 'gro
/bud med 'du dang gter 'don rmi //
dngos su gang dmigs dbang du 'du //
kun gyi yid 'phrog skye bo 'du //
dbang gis dngos grub rgya chen thob //
de ni nang ltar sgrub pa 'o //
\u0f80atsha /
rgya rgya rgya /
gsum pa gsang bar sgrub pa ni //
dben zhing yid dang rjes mthun par //
maN+Dal 'dab bzhi dkar ser dmar //
ljang dang lte ba mthing ga'i lter //
thod pa bdud rtsis bkang ba'i steng //
me long chos 'byung sum brtsegs nang //
hrIHha ri ni sa lo ka sarba sid+d+hi pha la khug dzaH
zhes pa dang ni phyi rol la //
yul dang skye bo'i spel tshig bri //
de nyid mkha' 'gro lnga bskyed do //
hrIHlas dbus su DA ki ma //
dmar nag spyi gtsug rin chen tog
/phag zhal mche gtsigs gcer bu la //
g.yas g.yon gri gug thod khrag 'dzin //
g.yas bskum g.yon brkyang rus pas brgyan //
gru mo kha T+wAM mtshan pa la //
phyogs bzhir ha ri ni sa las //
gtso mo 'dra ba'i 'khor bskyed do //
kun gyi snying khar pad zla dang //
nyi steng hrIHdmar tsheg drag can //
ha ri ni sas bskor ba las //
'od zer 'phro ba bsgom par bya //
rang nyid pad+ma thod phreng ni //
mthing nag 'jigs pa'i 'od zer gyis //
'og min ye shes bkug la bstim //
phyi nang gsang ba'i mchod pas mchod //
sngags 'di ma yengs bzlas par bya //
oM hrIHha ri ni sa lo ka sarba sid+d+hi A kar sha ya khug khug sdus sdus dzaHdzaHtsit+ta hriM hriM/
bdag gi snying ga'i 'od zer gyis //
mkha' 'gro la phog bskul ma thag
/mkha' 'gro'i 'od zer rab 'phros pas //
'jig rten skye bo'i zas nor dang //
gang dmigs bsgrub bya bkug par bsam //
yang cig 'phros pa'i 'od zer gyis //
'dzam gling khyom khyom mer mer la //
rgyal po la sogs bkug par bsam //
yang cig 'phros pa'i 'od zer gyis //
nam mkha' rgya mtsho rnga lpags la //
'khor yug rnga chen gcig gyur la //
nyi zla'i rnga yog gis brdungs pas //
bdag gi grags pa'i rnga sgra yis //
'jig rten gsum po kun grags nas //
g.yo ldeg mer zhing khyom pa yis //
bdag gi dbang du 'dus par bsam //
sngags dang ting 'dzin ma yengs pas //
zhag bdun bar du bsgrub par bya //
rmi lam khrom 'du skye bos bstod //
zas nor char 'bab mkha' la 'gro
/gter dang rin chen rnyed pa dang //
dung 'bud rnga chen brdung ba rmi //
dngos su 'gro kun dbang du 'du //
che btsun thams cad 'du ba dang //
zas nor gter ni rdol ba bzhin //
phyogs rnams kun nas 'du ba yin //
de ltar grub pa'i rtags byung nas //
me long ye shes bdud rtsis bkru
/thod pa'i bdud rtsi'i 'od zer gyis //
'jig rten gsum po 'od du zhu //
thod pa'i nang thim dmigs nas ni //
bdag nyid btung bas dngos grub thob //
gsang sgrub yid bzhin nor bu 'di //
sgom dang bzlas pa tsam gyis ni //
thams cad 'du zhing zas nor 'phel //
ci bsam 'grub dang chos 'phel lo //
de ltar bsgrubs pa'i dam tshig tu //
chags zhen mi bya sbyin par gtang //
bla ma la gus dam tshig bsrung //
rig pa ngar bskyed brtul zhugs bya //
gtum mo sbar zhing bde stong bsgom //
des ni myur du 'grub pa yin //
\u0f80atsha /
rgya rgya rgya /
yang gsang bla na med pa ni //
rang nyid pad+ma'i thugs ka ru //
hrIHdang ha ri ni sa las //
mthing nag bde chen phag mo ni //
phag zhal gcig ste spyan gsum bsgrad //
gri gug thod pa kha T+wAM 'dzin //
gar byed 'od zer dpag med 'phro //
phyogs bzhir de 'dra'i 'khor bzhi bsam //
kun gyi thugs ka'i nyi zla las //
hrIHdang ha ri ni sa bsam //
de las 'od 'phros snod bcud bsdus //
slar 'dus snying ga'i hrIHla thim //
steng 'og rlung ni kha sbyar te //
spro bsdu'i dmigs pa sngar bzhin las /
khyad par sna bug g.yas pa nas //
rlung ni lcags kyu zhags pa yis //
thams cad 'od zhu tshur 'dus nas //
sna bug g.yon nas snying gar thim //
lus khengs bde dang stong par bsgom //
rjes la chos kun rang gi sems //
sems nyid ye stong spros dang bral //
ma skyes nam mkha'i rang bzhin du //
mi bsgom mi bskyed rang sar gzhag
/mnyam nyid ye shes gdod ma'i ngang //
rtsa ba bral ba'i rang bzhin du //
ye shes rlung gis mthar phyin te //
bde chen sa la mya ngan 'da'//
'di ni rdzogs pa'i rim pa ste //
mchog gi go 'phang myur du thob //
snga ma gsum ni bskyed pa ste //
thun mong dngos grub char bzhin 'bab //
de ltar bsgom shes rnal 'byor la //
'jig rten 'jig rten 'das pa kun //
ji ltar bskyed rim bsgoms kyang 'dra //
snying po'i rdzogs rim kha lo pas //
legs bsgyur thar pa'i grong du 'gro
/gzhan yang 'khor 'das mnyam pa nyid //
ji ltar bsgoms kyang blo las 'das //
de ltar rtogs te 'khor ba grol //
de phyir rdo rje g.yu sgron gyi //
bskyed dang rdzogs pa'i rim gnyis kyis //
thar lam 'bras bu rab sbyin pas //
skal ldan rnams dang 'phrad par shog
/shin tu yang zab mkha' 'gro'i gnad //
bde chen dngos grub gnyis stsol ba //
de 'dra rgyal sras pad+ma'i lugs //
gang de dri med 'od zer gyis //
gcig tu bsdus pa zab mo'i don //
ston gsum gangs ri thod dkar du //
legs sbyar dge bas 'gro ba kun //
rgyal ba'i go 'phang thob par shog
/'di ni rtsa gnas 'khor lo las //
yi ge bsdu ba'i sbyor ba yis //
gnad 'dis myur du 'grub pa yin //
skal bzang don du gsal bar byas //
dpal rdo rje g.yu sgron ma'i sgrub thabs zla ba 'dod 'jo zhes bya ba /
o rgyan chen po pad+ma 'byung gnas kyis byin gyis brlabs pa'i rnal 'byor pa dri med 'od zer gyis /
ston gsum me tog 'bras bu smin pa'i tshe /
gangs ri thod dkar gyi mgul o rgyan rdzong gi gnas su sbyar ba rdzogs so //
dge'o //
dge'o //
dge'o //
sarba dA mang+ga laM///
/
