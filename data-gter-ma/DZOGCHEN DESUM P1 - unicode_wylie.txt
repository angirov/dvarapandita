\u0f01\u0f83:
dam chos rdzogs pa chen po sde gsum las :
dbang gi gnas mchog pad+ma shel phug gi dkar chag bzhugs :
sde gsum spyi skor /
\u0f88\u0f88\u0f88
na mo gu ru :
sde drug gnas yig skor gsum las :
o rgyan chen pos 'di skad gsungs :
a ho :
mkha' spyod dag pa'i zhing khams rnams :
sa la 'phos pa rgya gar yul :
yan lag tsam zhig bod du snang :
de bas bod rnams grub thob nyung :
de phyir pad+ma bdag nyid kyis :
bod kyi sa gnad gang bzang du :
sgrub pa byas shing byin gyis brlabs :
mkha' spyod zhing dang rgya gar gyi :
gnas dang dur khrod la bzhugs pa'i :
rig 'dzin mkha' 'gro'i tshogs thams cad :
spyan drangs gnas mchog so sor bstims :
mkha' spyod gnas dang dbyer med byung :
dkar chag btab ste gter du sbas :
spyi don bshad pa dang po'i skor :
sa ma ya rgya rgya :
rgya gar so sa gling gi gnas :
bod kyi yul du spyan drangs nas :
bstims pa'i sa ni mchims phu yin :
de nyid gcig las gnyis mched tshul :
khams kyi smad shod dzaM du 'phos :
lung pa pad+ma kha phye 'dra :
dbus kyi lung pa'i mdo dag la :
brag dkar shel gyi gur phub 'dra :
sgrub phug pad+ma shel phug 'dir :
o rgyan pad+ma bdag nyid kyis :
bde gshegs 'dus pa'i sgrub chen byas :
phug pa'i nang rnams thams cad du :
dkyil 'khor dgu klong rang byon byung :
bde bar gshegs pa thim pas na :
mthong tshad ngan song skye sgo chod :
g.yas kyi lung pa'i ri gdong rnams :
pha wong bya khyu babs pa 'dra :
rgya gar dur khrod chen po nas :
byon pa'i rdo dang sa shing yin :
dbus su nga yi sgrub chu dang :
sku gsung thugs kyi rang byon bzhugs :
g.yon gyi brag dkar rgyal mtshan 'dra :
o rgyan nga yi zhabs rjes dang :
'gro phan 'dod pa'i zab gter gsum :
'brel tshad don ldan rten gter gsum :
sa bcud gso ba'i bcud gter gsum :
'don mi rung ba'i gter drug ste :
zab pa'i gter chen dgu yang sbas :
gzim phug nang gi tho phyi la :
shin tu gces pa'i gter lnga sbas :
nub byang mtshams kyi brag dkar na :
bdag gis rigs gsum mgon po bsgrubs :
zhal mthong sgrom 'dra'i brag la thim :
sku gsung thugs kyi rtags dang ldan :
g.yas phyogs brag dkar dpal gtor 'dra :
he ru kaHdpal rang byon bzhugs :
g.yas logs ri yi brag dkar la :
sku gsum snying po rang byon bzhugs :
bod la phan pa'i nor gter sbas :
bton na sa bcud nyams par 'gyur :
gsol ba btab na dngos grub 'byung :
bskor na longs spyod tshe g.yang 'phel :
chags tshul dkar chag gnyis pa'i skor :
sa ma ya rgya rgya :
gsum pa phan yon bshad pa ni :
dbus kyi pad+ma shel phug nyid :
bskor na las kyi sgrib pa byang :
tshogs 'khor bskor na dngos grub 'byung :
zhag bdun sgrub na nyams rtogs 'phel :
bkur bsti phu dud sus byas pa :
bsod nams tshogs chen rab rdzogs te :
mthar thug legs pa'i lam la sbyor :
nad gdon zhi 'dod gnas 'di skor :
tshe bsod rgyas 'dod gnas 'di skor :
nyams rtogs 'phel 'dod gnas 'dir sgrubs :
gzhan du lo gcig bsgrubs pa bas :
gnas 'dir zhag gcig tshogs 'khor 'phags :
ci phyir zhe na dpa' bo dang :
mkha' 'gro'i tshogs rnams 'dus pa yi :
tshogs kyi dkyil 'khor yin pa'i phyir :
grong khyer mi gcig 'bod pa bas :
grong khyer dngos su phyin nas kyang :
longs spyod 'gyed na lhag pa'i phyir :
de bas don 'di go bar gyis :
sa ma ya rgya rgya :
dbang gi gnas mchog dkar chag 'di :
o rgyan rje yis gsungs pa bzhin :
mtsho rgyal kho mos yi ger bris :
las can bu dang 'phrad par shog :
sa ma ya rgya rgya :[ \u0f88\u0f88\u0f88 ]lha sras mu rub btsad po'i rnam par 'phrul pa sprul pa'i gter chen mchog gyur gling pas gnas mchog nam mkha' mdzod nas spyan drangs pa'i kha byang dang /
'phral du slob dpon rin po che yab yum gyis dngos su gsungs pa'i yang byang dang snying byang la brten nas /
me 'brug rgyal zla'i dkar phyogs kyi rgyal ba dang po'i nyi shar la bod chen po'i sa'i thig le sde dge chos rgyal chen po'i pho brang gi shar gyi phyogs kyi yul ljongs /
smad shod dzaM nang phu o rgyan rin po che'i sgrub gnas pad+ma shel phug gi gnam mthongs nas bdag cag 'dus pa nyer lnga tsam gyis mthong bar dngos su spyan drangs shing /
de 'phral skal ldan gyi 'dus pa nyis brgya brgal bar byin rlabs bstsal te thams cad kyi yid ches rtsod bral du gyur pa'i mchong shog smug po'i ngos las phab rim bzhin /
bya bral ba 'jam dbyangs mkhyen brtse'i dbang po kun dga' bstan pa'i rgyal mtshan dpal bzang pos dag par bris pa'i dge bas /
bstan 'dzin mchog rnams zhabs pad bskal brgyar brtan cing zab gter gyi bstan pa phyogs dus gnas skabs thams cad du dar zhing rgyas la yun ring du gnas par gyur cig
/sarba dA mang+ga laM///
/
