@#//
bla ma drag po'i sgrub thabs khyer bde bzhugs so //
khro bas khro ba 'dul ba'i phyir //
drag po'i skur ston bla ma la //
phyag byas de yi sgrub pa'i bcud //
snying po'i yang gsang dril bar bya //
rnal 'byor gyi yo byad rnams tshang bar bshams nas /
bde ba'i stan la 'dug ste /
hU~M:
mchog gsum 'dus pa'i ngo bo nyid :
bla ma rdo rje drag po rtsal :
dkyil 'khor lha tshogs thams cad la :
rtag par bdag ni skyabs su mchi :
mkha' mnyam 'gro ba ma lus pa :
srid pa'i mtsho las yongs bsgral phyir :
bla med byang chub mchog gi sems :
dam pa bdag gis bskyed par bgyi :
hU~M/
snang srid 'khor 'das chos rnams kun //
stong nyid mtha' bral nam mkha'i dbyings //
de las 'gag med snying rje'i rtsal //
kun khyab mkha' la 'ja' shar ltar //
stong nyid snying rje dbyer med pa'i //
rang rig 'gyur med thugs srog hU~M//
de las rim brtsegs 'byung lnga'i steng //
dur khrod rab 'jigs gzhal yas dbus //
sde brgyad pad nyi srin po'i steng //
rang rig hU~M mtshan rdo rjer gyur //
de nyid yongs gyur khro bo'i rgyal //
'jigs byed drag po thod phreng rtsal //
zhal gcig phyag gnyis rngam brjid gzugs //
dmar nag bskal pa'i me ltar 'bar //
zhal gdangs ljags 'dril mche ba gtsigs //
dmar zlum spyan gsum sdang mig g.yo //
phyag g.yas gser gyi rdo rje 'phyar //
g.yon pas gnam lcags phur bu gzir //
sdigs mdzub lcags sdig sprul pa 'gyed //
dur khrod 'bar ba'i chas kyis spras //
yum mchog rdo rje rnal 'byor ma //
mthing nag gri thod 'dzin dang sbyor //
thugs kar pad 'byung ye shes sems //
de nang rdo rje hU~M gis mtshan //
spyi bor bya khyung rigs bdag bzhugs //
mtha' skor 'dab bzhir mkha' 'gro bzhi //
rtsibs bzhir gsang bdag gshin rje gshed //
rta mgrin me dbal rngam brjid tshul //
kun kyang bskal me 'bar ba'i klong /
khrag 'thung 'dus pa'i ngo bor bzhugs //
gnas gsum oM AHhU~M gis mtshan //
'od 'phros ye shes spyan drangs gyur //
hU~M/
o rgyan yul dang rnga yab gling //
lang+ka dpal gyi pho brang nas //
che mchog pad+ma drag po'i tshogs //
spyan 'dren gnas 'dir gshegs su gsol //
dzaHhU~M baM hoH
hU~M/
me tog la sogs phyi mchod dang //
'dod yon sna lnga nang gi rdzas //
bde stong sman raka gtor ma sogs //
dkyil 'khor lha tshogs rnams la 'bul //
sarba ma hA pU dza hoH
hU~M/
chos kyi dbyings las longs spyod rdzogs skur shar //
bdud 'dul pad+ma 'byung gnas sprul pa'i sku
/sku gsum bdag nyid dkyil 'khor kun gyi gtso //
mkha' ltar kun khyab khyod la phyag 'tshal bstod //
thugs ka'i sa bon sngags phreng las //
'od 'phros stong gsum 'jig rten gang //
rgyal ba mchod cing byin rlabs bsdus //
dregs pa tshar bcad nus mthu 'phrog
/bdag thim che btsan zla bral gyur //
gsang sngags rgyal po 'di nyid bzla /
oM AHhU~M ar tsig nir tsig na mo b+ha ga wa te hU~M hU~M a hU~M hU~M phaT/
bdag gi thugs ka'i hU~M yig las /
'od 'phros snang srid hU~M gis gang //
thams cad drag po'i ngar sgra sgrog
/ma dag dngos 'dzin thams cad sbyangs //
hU~M hU~M hU~M/
zhes pa'ang bzla'o //
hU~M/
chos nyid skye ba med pa las //
'gag med rdo rje srin por shar //
'gag pa nyid na 'gag med pa //
spros bral ka dag klong du thim //
zhes nam mkha' la 'ja' yal ba ltar 'od gsal stong pa nyid kyi ngang la mnyam par bzhag go
/slar yang dran rig ma hA gu ru'i skur langs te spyod lam la 'jug go
/tshul 'di theg mchog rdzogs chen snying po'i don //
ji bzhin rtogs nas gzhan don phrin las can //
grub pa'i rig 'dzin klong yangs 'od gsal gyis //
'gag med chu nang zla bzhin bskyed rdzogs kyis //
rang nyid 'gal rkyen mi mthun g.yul ngo las //
skyob phyir tshul 'di'i srung 'khor ra ba la //
brtson pa'i rdo rje'i ri mo gsal ba na //
'gyur med rdo rjes gter tshig khrigs su bsdebs //
mang+ga laM//

//
