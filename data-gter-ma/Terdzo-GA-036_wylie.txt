\u0f01\u0f83:
bka' 'dus snying po yid bzhin nor bu las :
phyi skor rdzogs pa chen po zhi khro'i las byang gi kha skong ru zung bzhi'i bshags pa rnal 'byor gyi spyi khrus na raka dong sprugs zhes bya ba bzhugs so :
bka' 'dus snying po yid bzhin nor bu las :
phyi skor rdzogs pa chen po zhi khro'i las byang gi kha skong ru zung bzhi'i bshags pa rnal 'byor spyi khrus na raka dong sprugs zhes bya ba :
bcom ldan 'das na raka dong sprugs ngan song sbyong ba'i rgyal po dpal kun tu bzang po la phyag 'tshal lo :
de yang ru zung bzhi'i bshags pa ni :
lus kyi sdig sgrib sbyang phyir phyag 'tshal gyi man ngag :
ngag gi nyes ltung dag phyir yig brgya'i sgom bzlas :
yid kyi nyams chag bskang phyir lta ba'i klong bshags :
sgo gsum tha mi dad kyi dam tshig gso phyir rang bzhin rdzogs pa chen po'i lta ba dang bzhi'o :
de la dang po tshogs zhing gi dkyil 'khor song nas tshogs mchod zin rjes su :
lus kyi sgo nas phyag 'tshal gyi bshags skong la :
mdun gyi nam mkhar thog ma'i mgon po 'od mi 'gyur ba chos sku kun tu bzang po'i gnas lngar dkyil 'khor bkod cing :
gzhan yang dus gsum bde gshegs thams cad 'ja' sprin 'thibs pa lta bur bzhugs par bsams la ye shes spyan drangs :
rang gi lus rdul snyed kyi grangs dang mnyam par sprul te 'gyod tshangs bshags pa'i rim pa tshul bzhin du ngag snyan pos dbyangs dang bcas te 'di ltar bya'o :
e ma ho :
phyogs bcu dus bzhi kun gyi bdag nyid che :
kun bzang rgyal ba zhi khro yongs rdzogs dgongs :
'dir gshegs nyi zla pad+ma'i gdan la bzhugs :
nyams chag na raka sbyong phyir phyag mchod bzhes :
ho :
klong chen po stong gsum gyi stong chen po'i 'jig rten gyi khams 'di ni :
don dam pa chos kyi dbyings yum gyi mkha' b+ha ga yangs pa'i klong :
rang bzhin gyi dkyil 'khor rnam par dag pa na bzhugs pa'i bcom ldan 'das kun tu bzang po yab yum sras dang bcas pa rnams la phyag 'tshal lo :
a la la ho :
hU~M:
chos rnams rnam dag ye nas lhun grub pas :
bya ba byed dang yid chos rnam par dag :
kun bzang yab yum gnyis la phyag 'tshal lo :
hU~M:
chos sku nam mkha' bzhin du dbyer med kyang :
gzugs sku 'ja' tshon lta bur so sor gsal :
thabs dang shes rab mchog la mnga' brnyes pa :
rigs lnga bde bar gshegs la phyag 'tshal lo :
hU~M:
ngo mtshar pho brang bde bar gshegs pa'i yum :
dus gsum rgyal ba thams cad skyed mdzad ma :
rigs kyi yum gyur rnams la phyag 'tshal lo :
hU~M:
rnam shes dbang po dag pa'i thugs dang gsung :
bde bar gshegs pa kun gyi sras mchog ste :
sems dpa' chen po brgyad la phyag 'tshal lo :
hU~M:
sgeg mo phreng thogs rin chen glu gar can :
mkha' mnyam mchod pas rgyal ba rgya mtsho mchod :
byang chub lha mo'i tshogs la phyag 'tshal lo :
hU~M:
bdug spos me tog mar me dri chab kyis :
rgyal ba rgya mtsho rnams la mchod 'bul ma :
mchod pa'i lha mo rnams la phyag 'tshal lo :
hU~M:
drag shul thabs kyis 'gro ba 'dul mdzad pa :
tshad med bzhi ldan sgo bzhi thub par srung :
ta kr-ita sgo ba bzhi la phyag 'tshal lo :
hU~M:
rtag chad mthar phyin gsang ba yum gyi ngang :
lcags kyu zhags pa lcags sgrog dril 'khrol ma :
sgo ma chen mo bzhi la phyag 'tshal lo :
hU~M:
steng 'og phyogs bzhir 'jig rten 'dul ba'i gtso :
nyon mongs drug 'joms rgyud drug dag par sbyong :
bcom ldan thub pa drug la phyag 'tshal lo :
sgyu 'phrul rang bzhin gyi dkyil 'khor phyogs bcu na bzhugs pa thams cad la phyag 'tshal lo :
a la la ho :
gal te rnal 'byor pho mo gang zhig gis dkyil 'khor gyi lha de rnams kyi mtshan rna bar lan gcig thos pa tsam gyis kyang na raka chen por mi ltung ngo :
de bas na da lta gus pas phyag 'tshal lo :
rang bzhin sgyu 'phrul lha tshogs la :
gang zhig gus pas phyag 'tshal na :
nyams chag kun kyang byang bar 'gyur :
dam tshig bskangs nas dngos grub thob :
ces dpal kun tu bzang po'i zhal nas gsungs pa'o :
de nas khro bo khrag 'thung gi tshogs la phyag 'tshal ba ni :
hU~M:
'jigs byed 'das pa'i dus na mngon byung ba :
gdug pa 'dul phyir dus las mi 'da' ba :
dpal chen he ru ka la phyag 'tshal lo :
hU~M:
khro mo dbyings phyug sku la 'khril mdzad cing :
mkha' 'gro mi bzad 'bar ba'i sprin 'phro ma :
gdug pa 'dul mdzad yum la phyag 'tshal lo :
hU~M:
bskal pa me ltar 'bar ba'i klong dkyil na :
ye shes sku mchog 'jigs byed rgyan gyis bzhugs :
khro mo chen mo brgyad la phyag 'tshal lo :
hU~M:
nam mkha'i lus can gar yang thogs pa med :
'dod dgur bsgyur ba'i gzugs can 'phrul mo che :
phra men chen mo brgyad la phyag 'tshal lo :
hU~M:
rdo rje gdong mo pho nya mgyogs ma bzhi :
shar lho nub byang sgo bzhi thub par srung :
sgo skyong khro mo bzhi la phyag 'tshal lo :
hU~M:
dbyings dang ye shes mnyam par rol pa las :
'gro don dbyings nas mdzad pa'i thub chen rnams :
las ngan zhi bas thul bar mi 'gyur bas :
rgyud drug sems can rnams la dbang rol mdzad :
spor byed mi bzad brgyad la phyag 'tshal lo :
hU~M:
dpal gyi 'khor tshogs badzra A ral+li :
mkha' la shugs 'gro ma tshogs dbang phyug ma :
rnal 'byor nyi shu brgyad la phyag 'tshal lo :
hU~M:
phyogs bcu dregs pa bsnol ba'i gdan stengs su :
ye shes bskal pa me dpung 'bar ba'i klong :
bdud 'dul yab yum rnams la phyag 'tshal lo :
dmigs med chos kyi sku la phyag 'tshal lo :
longs spyod rdzogs pa'i sku la phyag 'tshal lo :
cir yang sprul pa'i sku la phyag 'tshal lo :
mi 'gyur rdo rje'i sku la phyag 'tshal lo :
mngon par byang chub sku la phyag 'tshal lo :
kun bzang yab yum sku la phyag 'tshal lo :
chos sku zhi ba'i lha la phyag 'tshal lo :
longs sku khro bo'i lha la phyag 'tshal lo :
sprul sku rig 'dzin lha la phyag 'tshal lo :
ye shes mkha' 'gro'i lha la phyag 'tshal lo :
rdo rje phur pa'i lha la phyag 'tshal lo :
yongs rdzogs bka' brgyad lha la phyag 'tshal lo :
hU~M:
dus gsum rgyal ba kun gyis bsgrub pa'i gnas :
tshogs gnyis yongs rdzogs yon tan mthar phyin pa'i :
sku dang ye shes tshogs la phyag 'tshal lo :
'byung ba chen po lnga las bzhengs pa mo :
rtag pa'i rgyal mo lnga la phyag 'tshal lo :
rang bzhin gdod ma'i dbyings las grub pa mo :
dbyings phyug yum chen lnga la phyag 'tshal lo :
rgyu 'bras byang chub sems dpa'i sprul pa ste :
mkha' 'gro sum cu gnyis la phyag 'tshal lo :
ga Na pa ti'i sprul pa ste :
ging pho rnams la phyag 'tshal lo :
lha mo dpal mo'i sprul pa ste :
ging mo rnams la phyag 'tshal lo :
'jig rten khams la dbang mdzad ma :
'jigs byed dpal 'bar ral pa can :
'dod pa'i ro la chags pa mo :
ma mo'i tshogs la phyag 'tshal lo :
legs nyes stangs 'dzin dam tshig rjes gcod cing :
bka' bzhin rjes su sgrub pa'i grogs mdzad pa :
dam can rgya mtsho'i tshogs la phyag 'tshal lo :
ston pa kun tu bzang po yis :
de skad ces ni bka' bstsal pa :
gang zhig sgyu 'phrul khro bo yi :
dkyil 'khor lha la phyag 'tshal na :
nyams chag kun kyang byang gyur te :
mtshams med lnga yi sdig kyang byang :
na raka gnas kyang dong nas sprugs :
rig 'dzin rgyal ba'i zhing du grags :
zhes gsungs so :
ho :
dkyil 'khor lha tshogs thams cad dgongs su gsol :
bdag gi sdig sgrib ma lus byang gyur cig :
dam pa'i chos dang mi mthun las rnams dang :
rdo rje slob dpon mi ru bzung ba dang :
mched grogs spun la dgra ru blta ba dang :
ngan sems log lta ma shes ma rig ste :
gsang sngags gzhung dang 'gal ba'i las bgyis pa :
sku yi dam tshig nyams pa mthol lo bshags :
yi dam lha yi phyag rgya ma gsal zhing :
sngags kyi bsnyen pa grangs las chad pa dang :
dus drug las kyi mchod pa'i khyad par du :
bsnyen sgrub skong ba'i cho ga ma bgyis te :
bka' ltar ma lcogs gzhung ltar rngo ma thog :
gsung gi dam tshig nyams pa mthol lo bshags :
rdo rje slob dpon byams pa'i sku drin gyis :
snyan khung brgyud nas sems kyi dkyil du bzhag :
thugs kyi man ngag ster nas dam tshig smod :
gsang mtsham 'das nas 'chol bar smra la sogs :
thugs kyi dam tshig nyams pa mthol lo bshags :
chos rnams mnyam pa nyid du ma rtogs te :
yan lag dam tshig nyams pa mthol lo bshags :
le lo snyom las gnyid kyi dbang gyur te :
bsnyen sgrub dam tshig nyams pa mthol lo bshags :
lus ngag yid kyi bsgrub bya 'das pa yis :
sgo gsum dam tshig nyams pa mthol lo bshags :
so sor thar pa'i sdom pa nyams pa bshags :
byang chub sems dpa'i bslab bya nyams pa bshags :
rig 'dzin sngags kyi dam tshig nyams pa bshags :
rang sems sangs rgyas yin par ma shes bshags :
rang ngag 'khor lo yin par ma shes bshags :
rang lus dkyil 'khor yin par ma shes bshags :
kun kyang mnyam nyid yin par ma shes bshags :
tshe 'di'i 'gal rkyen sgrib par ma gyur cig :
phyi ma byang chub gegs su ma gyur cig :
slan chad sgo gsum bya byed las rnams kun :
chos min las la nam yang mi 'jug cing :
theg chen bla med sa la 'god gyur cig :
gnyis pa ngag sgrib sbyang phyir yig brgya'i sgom bzlas ni :
rang nyid tha mal spyi gtsug tu :
rigs 'dus rdor sems 'od kyi sku :
dkar 'tsher rdor dril rin chen brgyan :
skyil krung zhal 'dzum brtse ba'i nyams :
thugs kar hU~M la yig brgyas bskor :
'o rgyun lta bu'i bdud rtsi bab :
spyi gtsug rkang mthil yan chad kyi :
nad gdon sdig sgrib thams cad dag :
shel bum zho yis gang ba ltar :
gsal stong ngang nas bzla bar bya :
oM badzra satwa sa ma ya :
ma nu pA la ya :
badzra satwa twe no pa tiSh+Tha :
dr-i D+ho me b+ha wa :
su to Sh+yo me b+ha wa :
su po Sh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me :
tsit+taM shre yaHku ru hU~M:
ha ha ha ha ho :
b+ha ga wAn :
sarba ta thA ga ta hr-i da ya :
badzra mA me muny+tsa :
badzrI b+ha wa ma hA sa ma ya satwa A:
brgya rtsa re bzlas shing :
bdag dang sems can thams cad kyi phyi'i dri ma thams cad dag :
nang gi sdig sgrib nyes ltung ma lus pa 'ja' tshon sngo dmar gyi rnam par phyir thon :
nad thams cad rnag khrag dang chu ser :
gdon thams cad sdom dang sdig pa nya sbal sbrul dang :
shig dang sro ma la sogs srog chags kyi rnam par thon :
sdig sgrib thams cad dud khu sol khu'i rnam par dbang po'i sgo dang ba spu'i bu ga thams cad nas phyir thon nas :
sa rim pa dgu'i 'og tu song :
rang lus shel sgong dri ma med pa lta bur gyur :
yig brgya dang yang snying bzla'o :
slar yang gsol ba gdab pa ni :
bdag ni mi shes rmongs pa yis :
dam tshig las ni 'gal zhing nyams :
bla ma mgon pos skyabs mdzod cig :
gtso bo rdo rje 'dzin pa ste :
thugs rje chen po'i bdag nyid can :
'gro ba'i gtso la bdag skyabs mchi :
ho :
dgongs su gsol lo rdo rje sems :
rgyal ba'i bka' dang bla ma'i gsung :
bka' bzhin ma spyad slob dpon smad :
rtsa ba yan lag dam tshig kun :
mi 'chab mi sbed mthol lo bshags :
sku gsung thugs kyi dam tshig dang :
spyad par bya ba'i dam tshig dang :
de bzhin mi spang dam tshig lnga :
dang du blangs dang shes par bya :
bsgrub par bya ba'i dam tshig lnga :
nyi shu rtsa brgyad dam tshig rnams :
mi 'chab mi sbed mthol lo bshags :
gzhan yang pha ma mkhan slob dang :
mched lcam khams gsum sems can la :
mtshams med lnga yi las byas rnams :
mi 'chab mi sbed mthol lo bshags :
nya stong tshes brgyad dus las 'das :
bsnyen sgrub ting 'dzin lta log dang :
phung dang gtsang sbra ma byas pa :
le los nyams pa mthol lo bshags :
nyams grib tshogs 'dres bgyis pa dang :
shes bzhin bag med byol nyog sogs :
sdom pa gsum dang 'gal ba rnams :
de ring nyid nas byang gyur cig :
ces brjod pas :
dpal rdo rje sems dpa'i zhal nas :
rigs kyi bu khyod kyis gtso byas pa'i sems can thams cad kyi sdig sgrib dus de ring nas dag go :
zhes gsung lhang lhang byon nas bdag la gnyis su med par thim par gyur :
gsum pa yid sgrib sbyong phyir lta ba'i klong bshags ni :
'o bdag dang sems can thams cad ye nas chos nyid rol pa chen po'i klong du phyi nang ma grub :
bdag mdun dmigs med lha dang 'dre zhes bya ba'i ming yang ma grub cing :
dge sdig blang dor 'khor 'das gnyis med :
dngos po'i mtshan ma'i chos thams cad ye grol zang thal :
rang rig sems nyid ngos bzung med pa 'di ka yin pa la :
'di nyid ma rtogs pas 'gyu ba bun po las rnam rtog rag rim a 'thas dngos 'dzin gyi dbang gis las ngan bsags shing 'bras bu bde sdug sna tshogs kyi 'khor lo bskor ba ni a thang chad :
de bas na ma bcos lhun grub chen po'i ngang la ci gnas su bzhag par bya'o :
a a aH
de nas de kho na nyid kyi bshags pa ni :
oM ye shes sku mchog rang bzhin dkyil 'khor ni :
zla rgyas bzhin du spros pa mi mnga' yang :
thugs rje nyi gsal 'od bzhin snyoms mdzad pas :
'dir gshegs bdag la dgongs shing bzhugs su gsol :
brjod med shes rab mi g.yo chos kyi sku :
bde chen longs spyod rdzogs sku rigs lnga'i gtso :
thugs rje thabs mkhas rgya che rol pa yi :
zhi khro sprul pa'i sku la phyag 'tshal lo :
dngos su 'byor dang yid kyis rnam sprul pa'i :
kun tu bzang po bla med mchod sprin gyis :
mkha' dbyings rnam dag rgya chen yongs bkod de :
phyi nang gsang ba'i mchod sprin rgya mtshos mchod :
kun tu bzang mo'i gsang ba'i b+ha ga la :
rgyal ba'i dkyil 'khor rab 'byams ma lus kun :
'du 'bral med pa'i ngang du ro gcig pas :
gnyis med byang chub sems kyis mnyes gyur cig :
sems kyi rang bzhin chos dbyings nam mkha' che :
chos kun rnam dag ye nas 'od gsal zhing :
rnal 'byor nyid dbyings smra bsam las 'das pa :
mnyam nyid byang chub sems la rtag tu 'dud :
kun bzang rdzogs chen ye nas gdal ba la :
phyi nang gsang ba bkod pa'i dkyil 'khor ni :
snang srid rnam dag lha dang lha mo'i dbyings :
'byung dang 'byung 'gyur yab yum lhun rdzogs rnams :
gsang chen rab dgyes gzugs can bdag nyid ma'i :
mkha' dbyings klong yangs pad+mo 'khyil pa 'dir :
gnyis med thig le chen por 'od gsal zhing :
ma bcos spros med byang chub snying po'i sku :
cir yang snang ba bde chen g.yung drung lha :
'du 'bral med par gsang ba'i dkyil 'khor ni :
bdag nyid chen po rigs lnga yab yum dang :
byang chub lcam dral khro bo khro mo'i tshogs :
rdo rje lha mo tshogs rje tshogs kyi bdag :
rigs lnga dpal chen khro rgyal yab yum bcu :
gnas dang yul gyi phyag rgya sgo ma bzhi :
ye shes sprul pa'i lha tshogs mang po dag :
ma ltar byams shing sring ltar gdung la sogs :
legs nyes stangs 'dzin dam tshig rjes gcod cing :
bka' bzhin rjes su sgrub pa'i grogs mdzad ma :
phyi nang mkha' 'gro rnal 'byor ma yi tshogs :
dpang gyur rdo rje dam can dgongs su gsol :
rdo rje gdung 'tshob rnal 'byor bdag cag gis :
'gro ba'i don du byang chub sems bskyed de :
bla med byang chub go 'phang thob bya'i phyir :
bstan pa rgya mtsho so so'i 'dul khrims dang :
sku gsung thugs dang mnyam sbyor sdom pa'i mchog :
'da' dka' rdo rje dam tshig gtan gyi gnyer :
spyi dang khyad par lhag pa'i dam tshig rnams :
snga phyi mnos shing gnyer du smras so 'tshal :
yun du mi gtong 'da' bar mi bgyid la :
don las gol zhing ldog sems ma mchis kyang :
gzod bya long yod snyam pa'i le lo yis :
klong du ma gyur rtsal shugs chung ba dang :
shes bzhin mi ldan bag med dbang gyur te :
sgom la mi brtson bsnyen sgrub g.yel la sogs :
tshor dang ma tshor ma rig dbang gis na :
ston pa'i bka' dang dam las 'gal gyur te :
rnal 'byor gang zhig dam tshig nyams pa dang :
skad cig tsam yang 'phrad par mi bya zhes :
bka' las byung yang de ltar ma rtogs te :
gsang sgo 'chol bas dbye bsal dka' ba dang :
mngon shes chung bas skyon can ma rtogs te :
nyams dang tshogs 'dres nyams pa bskang ba dang :
nyams dang snod med rnams la chos bshad dang :
nyams la ma 'dzem nyams pa'i skyon la sogs :
nyams dang 'grogs shing nyams pa de dag gis :
nyams grib skyon gyis gos par gyur to 'tshal :
tshe 'di'i rkyen dang yun gyis sgrib gyur rnams :
rab gnong 'gyod pa'i sems kyis mthol bshags na :
byams pa'i thugs rjes bdag la dgongs nas kyang :
gnyis med dbyings su mi 'gyur bdag bkod de :
mi dmigs btang snyoms ngang du bzhugs nas kyang :
bla med don gyi tshangs pa bstsal du gsol :
don dam dmigs med spros las 'das pa la :
rnam rtog gang yang dmigs par mi 'gyur te :
kun rdzob sgyu ma tsam gyi dbang gis na :
nongs pa mchis na rab gnong bzod par gsol :
gnyis pa kha skong ba'i rim pa ni :
thun mong rdzas kyis bskang ba dang :
thun mong ma yin pa'i rdzas kyis bskang ba dang :
khyad par gyis bskang ba dang :
don dam byang chub sems kyis bskang ba dang bzhi las :
dang po ni :
phyi nang gsang ba'i mchod pa dang :
tshogs mchod phul nas 'di skad do :
hU~M:
stong gsum 'di'am gzhan dag na :
lha rdzas bzang po'i phyi mchod ni :
bdug spos me tog mar me dri :
mchod yon zhal zas rol mo rnams :
dkyil 'khor lha tshogs thugs dam bskang :
bskangs gyur dbang dang dngos grub stsol :
hU~M:
stong gsum 'di'am gzhan dag na :
lha rdzas bzang po'i nang mchod ni :
rdo rje gzugs sgra dri ro reg :
rdo rje chos ma'i tshogs sprul te :
dkyil 'khor lha tshogs thugs dam bskang :
bskangs gyur dbang dang dngos grub stsol :
hU~M:
stong gsum 'di'am gzhan dag na :
lha rdzas mchog gi bdud rtsi ni :
dug lnga ye shes lnga yi rdzas :
skong ba'i rdzas mchog bla na med :
dkyil 'khor lha tshogs thugs dam bskang :
bskangs gyur dbang dang dngos grub stsol :
nyams chag thams cad bskang gyur cig :
rtog sgrib thams cad byang gyur cig :
las ngan sdig sgrib dag gyur cig :
khams gsum 'khor ba stongs gyur cig :
'bras bu sku gsum thob gyur cig :
bskangs gyur dbang dang dngos grub stsol :
gnyis pa thun mong ma yin pa'i rdzas kyis bskang ba ni :
hU~M:
stong gsum 'di'am gzhan dag na :
lha rdzas bzang po'i sman mchod ni :
rtsa brgyad yan lag stong sbyar sman :
rgyu rkyen rnam par dag pa 'dis :
dkyil 'khor lha tshogs thugs dam bskang :
bskangs gyur dbang dang dngos grub stsol :
hU~M:
stong gsum 'di'am gzhan dag na :
lha rdzas bzang po'i rak+ta ni :
'khor ba rtsad nas bcad pa'i rdzas :
gnyis med gsal stong khrag mchod 'dis :
dkyil 'khor lha tshogs thugs dam bskang :
bskangs gyur dbang dang dngos grub stsol :
hU~M:
stong gsum 'di'am gzhan dag na :
lha rdzas bzang po'i gtor ma ni :
phyi nang snod bcud snang srid kun :
chags zhen mi dmigs rang gsal 'dis :
dkyil 'khor lha tshogs thugs dam bskang :
bskangs gyur dbang dang dngos grub stsol :
nyams chag thams cad bskang gyur cig :
rtog sgrib thams cad byang gyur cig :
las ngan sdig sgrib dag gyur cig :
khams gsum 'khor ba stongs gyur cig :
'bras bu sku gsum thob gyur cig :
bskangs gyur dbang dang dngos grub stsol :
hU~M:
stong gsum 'di'am gzhan dag na :
lha rdzas bzang po'i mar me ni :
nyi zla 'od me'i bkrag mdangs dang :
rang gsal rig pa'i bkrag mdangs mchog :
dkyil 'khor lha tshogs thugs dam bskang :
bskangs gyur dbang dang dngos grub stsol :
bdag sogs 'khor ba'i sems can rnams :
mar me 'di yi bsod nams kyis :
ma rig mun pa sel bar shog :
ye shes spyan dang ldan par shog :
shes rab rtsa kha bye bar shog :
mtshan dang dpe byad ldan par shog :
nyams chag thams cad bskang gyur cig :
rtog sgrib thams cad byang gyur cig :
las ngan sdig sgrib dag gyur cig :
khams gsum 'khor ba stongs gyur cig :
'bras bu sku gsum thob gyur cig :
bskangs gyur dbang dang dngos grub stsol :
gsum pa khyad par bskang ba ni :
hU~M:
dkyil 'khor yongs kyi gtso bo kun tu bzang :
sangs rgyas kun gyi spyi mes thugs dam bskang :
ma dag phung po lnga dang 'byung ba lnga :
ye nas rigs lnga yab yum thugs dam bskang :
khams dang skye mched rang bzhin gnas dag pa :
sems dpa' sems ma bcu drug thugs dam bskang :
rnam shes tshogs brgyad rang bzhin gnas dag pa :
sgo ba yab yum brgyad kyi thugs dam bskang :
nyon mongs rigs drug rang bzhin gnas dag pa :
bcom ldan thub pa drug gi thugs dam bskang :
bde gshegs zhi ba'i lha tshogs rang rtsal ni :
khrag 'thung yab yum bcu gnyis thugs dam bskang :
dbang po rnam shes tshogs brgyad gnas gyur pa :
gnas kyi kau rI ma brgyad thugs dam bskang :
'dod yon brgyad ni rang bzhin gnas gyur pa :
yul gyi phra men brgyad kyi thugs dam bskang :
rtag chad mu bzhi rang bzhin gnas gyur pa :
ye shes sgo ma bzhi yi thugs dam bskang :
bag chags dbang gis las lus 'khor ba las :
spor byed chen mo brgyad kyi thugs dam bskang :
zhi rgyas dbang drag phrin las thogs med sgrub :
dbang phyug nyi shu rtsa brgyad thugs dam bskang :
hU~M:
thugs dam skong ba'i dam rdzas ni :
bdud rtsi sman gyi mchod pa dang :
rak+ta dmar gyi ar+g+haM dang :
rmad du byung ba'i gtor ma dang :
rnal 'byor tshogs kyi longs spyod dang :
snang gsal zhun chen mar me dang :
sha chen gsur gyi dud pa dang :
thod pa ltag sprod rnga sgra dang :
rkang chen dung gi gling bu dang :
thun mong mchod pa sna tshogs kyis :
dkyil 'khor lha tshogs thugs dam bskang :
hU~M:
bde gshegs zhi ba'i lha tshogs thugs dam bskang :
khrag 'thung khro bo'i lha tshogs thugs dam bskang :
'jam dpal sku yi lha tshogs thugs dam bskang :
pad+ma gsung gi lha tshogs thugs dam bskang :
yang dag thugs kyi lha tshogs thugs dam bskang :
che mchog yon tan lha tshogs thugs dam bskang :
phur pa phrin las lha tshogs thugs dam bskang :
ma mo rbod gtong lha tshogs thugs dam bskang :
dmod pa drag sngags lha tshogs thugs dam bskang :
'jig rten mchod bstod lha tshogs thugs dam bskang :
rig 'dzin slob dpon lha tshogs thugs dam bskang :
dpal mgon ma ning 'khor bcas thugs dam bskang :
bka' srung dam can rgya mtsho'i thugs dam bskang :
bzhi pa de kho na nyid don dam byang chub sems kyis bskang ba ni :
rgyan dang phyag rgya gar stabs dbyangs dang bcas te 'di skad do :
hU~M:
dngos po chos nyid yangs pa'i klong du bskang :
snang ba ye shes chen po'i klong du bskang :
gsal ba shes rab 'bar ba'i klong du bskang :
dug lnga ka dag chos nyid klong du bskang :
kun rdzob don dam gnyis med klong du bskang :
hU~M:
bskang du med de skye med ngang du bskang :
mchod du med de gnyis med rol pas mchod :
sbyor du med de zung 'jug chen por sbyor :
bsgral du med de mnyam nyid dbyings su bsgral :
ye sbyor ye sgrol chen pos thugs dam bskang :
nyams chag thams cad bskang gyur cig :
rtog sgrib thams cad byang gyur cig :
las ngan sdig sgrib dag gyur cig :
khams gsum 'khor ba stongs gyur cig :
'bras bu sku gsum thob gyur cig :
bskangs gyur dbang dang dngos grub stsol :
a la la ho :
oM AHhU~M:
hoHdgongs su gsol lo :
rang bzhin lhun grub kyi dbyings na bzhugs shing dus gsum 'du 'bral med pa'i ngang nas byon pa'i bla ma yi dam mkha' 'gro rang rtsal rig pa'i klong nas rang byon pa :
bcom ldan 'das zhi khro rab 'byams rgyal ba'i dkyil 'khor gyi lha tshogs bka' srung pho nya las mkhan dam can rgya mtsho'i tshogs dang bcas pa thams cad dgongs su gsol :
'di ltar bdag cag rdo rje slob dpon mched dang lcam dral 'dus pa rgya mtsho'i tshogs rnams kyis bla med yang dag mchog gi mchod pa :
tshogs kyi 'khor lo rgya chen po bskor pa la brten nas :
bdag sogs sems can thams cad khams gsum du 'khor zhing rigs drug gi duHkha la spyod pa rnams kyi dam tshig nyams chag 'gal 'khrul nyes ltung thams cad kun bzang yangs pa chen po'i klong du kha bskang zhing :
bde chen chos nyid kyi dbyings su sor chud par gyur cig :
ma hA sid+d+hi sa ma ya a :
de ltar skong bshags zab mo 'di nyid yang nas yang du nyams len la 'bad na mtshams med lnga yi sdig kyang nges par byang na :
gnas skabs kyi dam tshig nyams chag ni 'phral du dag cing :
mchog thun mong gi dngos grub tshegs med par myur du thob pa'o :
zhi khro'i las byang gi kha skong du :
ru zung bzhi'i bshags pa rnal 'byor spyi khrus na raka dong sprugs ces bya ba dpal mgon srog bdud nag po lcam dral tshogs kyis dam du srungs shig badzra sa ma ya :
skal ldan las 'phro can gyis spyod par shog :
sa ma ya :
rgya rgya rgya :
bdag 'dra hU~M nag bde gshegs snying po rtsal gyis khams kyi btsan rgod ri nas dngos grub thob pa'o //

//
