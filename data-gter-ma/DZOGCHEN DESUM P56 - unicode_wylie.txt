\u0f01\u0f83:
dam chos rdzogs pa chen po sde gsum las :
nang skor mkha' 'gro'i sgrub thabs bzhugs so :
sde gsum nang skor klong sde /
\u0f88\u0f88\u0f88\u0f88\u0f88\u0f88\u0f88
na mo gu ru d+hA ki nI ye :
nang skor mkha' 'gro'i sgrub thabs ni :
rang byung ye shes pho brang du :
mkha' 'gro chos 'byung 'bar ba'i dkyil :
dmigs pa med pa'i lta ba'i klong :
rang bzhin gsal dwangs sgom par shar :
bde ba chen po'i spyod pa'i sku :
zung 'jug shin tu rnam dag pa'i :
rol pa bde ba'i stobs ldan ma :
'bum phrag mkha' 'gro kun gyi gtso :
mthing nag nam mkha' dwangs pa'i mdog :
zhal gcig phyag gnyis spyan gsum g.yo :
phyag g.yas thod pa'i cang te'u 'khrol :
g.yon pas b+han+d+ha khrag bkang gsol :
zhi chags khros pa'i nyams 'gyur rdzogs :
skra grol thor gtsug nor bu dang :
rin chen rus pa dar snas brgyan :
zhabs gnyis g.yas bskum g.yon brkyang ba'i :
bde ba chen po'i gar stabs kyis :
ye shes me phung 'ja' 'od klong :
pad nyi bam ro'i snying gar brdzis :
kha T+wAM ga ni mchan g.yon brten :
phyi rol chos 'byung zur drug la :
mdun nas brtsam ste g.yas skor du :
rdo rje phag mo nam mkha'i mdangs :
gshin rje brtan ma gser 'od 'tsher :
rmongs par byed ma zla ltar dkar :
skyed par byed ma sku mdog ser :
sgrol bar byed ma margad mdog :
gtum mo du ba'i mdog can rnams :
rgyan dang phyag mtshan gtso mo'i tshul :
tshogs drug rtog pa dbyings thim pa'i :
ye shes drug gi sku ru bzhengs :
gzhan yang rig 'dzin bla ma dang :
yi dam zhi khro rab 'byams lha :
gnas gsum dpa' bo rnal 'byor ma :
'bum phrag yangs pa'i mkha' 'gro dang :
chos srung dregs pa sprin ltar gtibs :
chu zla 'ja' tshon ji bzhin du :
snang stong zung 'jug chen por gsal :
byin rlabs dbang bskur spyan 'dren sogs :
don gyi phrin las ci rigs dang :
snang srid gzhir bzhengs dkyil 'khor gyi :
ting 'dzin gsal brtan mthar phyin bya :
yang dag dzapa? kyi dgongs pa ni :
rang nyid bde ba'i stobs ldan ma'i :
thugs kar tsit+ta rin po che :
zur drug mchong gur lta bu'i dbus :
nyi zla'i gwa 'u kha sbyor nang :
baM yig mar me ltar 'bar ba'i :
nA da las kyi sngags kyi phreng :
mgal me lta bur 'khor ba yis :
bde chen rtsol med skye bar bsam :
A+o~M baM bud+d+ha kro d+hI shwa rI ma hA su kha sid+d+hi hU~M hU~M:
'bum phrag bzhi bzlas dngos grub thob :
bsnyen pa thon nas sgrub pa ni :
tsit+ta rin chen 'bar ba'i dbus :
e bsnol zur drug lte ba ru :
nyi zla kha sbyor baM gyis mtshan :
rtsibs la yi ge 'bru drug shar :
e yaM haM laM raM hU~M:
e ni rdo rje phag mo ste :
yaM ni gshin rje brtan ma ser :
haM ni rmongs par byed ma dkar :
laM ni skyed par byed ma ser :
raM ni sgrol bar byed ma ljang :
hU~M ni gtum mo du ba'i mdog :
ngo bo lha la rnam pa sngags :
rnam shes tshogs drug rnam dag pa'i :
ye shes drug gi ngo bor lta :
rdo rje'i sngags kyi sgras bskul bas :
rab 'byams zhing gi d+hA ki nI:
thams cad bde ba chen pos brnyes :
bde chen ye shes rtsol med 'bar :
bde ba'i bdud rtsir zhu ba nyid :
bdag thim byin rlabs 'bar bar bsam :
A+o~M baM e yaM haM laM raM hU~M ma hA su kha sid+d+hi hrIM hrIM pheM pheM:
thun mtshams sin+d+hu chang sbyar ba'i :
bdud rtsi'i snying ga'i thig le mchod :
de ltar rtse gcig khri phrag bzhi :
bzlas pas bde chen ye shes skye :
gsal zhing mi rtog dbyer med pa'i :
don gyi mkha' 'gro dngos su 'grub :
las sbyor mdun du ka pA la :
mtshan ldan bdud rtsi ril bu dang :
dar sna rin chen 'bru sman bkang :
rang gi mdun du bshams nas kyang :
rang mdun dur khrod 'jigs pa'i dbus :
keng rus brtsegs pa'i ri brag steng :
yi ge dza d+hA da gsum las :
las byed mkha' 'gro rnam pa gsum :
dmar mthing dkar ba'i mdangs dang ldan :
zhal gsum phyag bzhi'i dang po gnyis :
rdo rje sdigs mdzub kha T+wAM gsor :
tha ma DA ru thod chang bsnams :
dar dang rin chen rus pas brgyan :
pad+ma nyi ma baM ro'i steng :
rol pa'i stabs kyis bzhugs par bsam :
dam tshig ye shes dbyer med bsgom :
bdag nyid mkha' 'gro stobs ldan ma'i :
thugs nas 'phros pa'i 'od zer gyis :
mkha' 'gro gsum gyi rgyud bskul zhing :
de las rang 'dra mkha' khyab 'phros :
rgyal ba sras bcas rtsa gsum lha :
mkha' 'gro dam can tshogs bcas la :
bde chen ye shes mchod par 'bul :
bde ba chen po'i dngos grub bcud :
mdun gyi sgrub pa'i rdzas la thim :
'jig rten 'jig rten 'das pa yi :
dngos grub kun gyi dbyig tu bsam :
A+o~M dza ha na d+ha ha na da ha na sid+d+hi hU~M:
khri phrag gcig gis mtshan ma thob :
rtags mtshan 'gyangs na sngags sham gdags :
sarba sid+d+hi hrIM hrIM pheM pheM sdus sdus wA shaM ku ru dzaHhU~M baM ho :
'od dang sgra sogs rtags mthong tshe :
dngos grub blang zhing gsang ste bcang :
'jig rten 'jig rten 'das pa yi :
sid+d+hi thams cad brtan par 'gyur :
khyad par bde chen 'bar g.yo brtan :
mngon sum ye shes snang ba 'char :
de lta bu yi gsang sgrub 'di :
bai ro bdag gi thugs khrag ste :
dpe rgyud 'chol bar bstan pa las :
snyan brgyud man ngag nyams pa'i tshe :
ye shes snying po tshig gi rgyud :
mnga' bdag yab sras rnam 'phrul sogs :
skal ldan 'ga' la snang bar 'gyur :
shin tu gsang ba dam tshig go :
sa ma ya rgya rgya :
de lta bu yi bsnyen sgrub dang :
las sbyor tshul bzhin nyams len tshe :
phyi dkyil phyi ru bkod pa ni :
mdun du zangs kyi maN+Dal dbus :
chos 'byung bsnol ma'i lte ba ru :
me tog dmar po'i tshom bu dgod :
de steng bdud rtsi'i thod pa dang :
me long sin+d+hu'i chos 'byung dkyil :
baM dang rtsibs drug e yaM sogs /sngags bcas bri :
phyi nang tshogs mchod ci 'byor bshams :
las gzhung bsrang la bsnyen sngags bzla :
!
nang dkyil lus la dgod pa ni :
dar ras gro shog dmar po la :
bla ma yab yum byang sems dang :
rang byung cu gang sin+d+hu ra :
mtshal dang sbyar nas chos 'byung ni :
zur drug mu khyud dang bcas pa'i :
lte ba rtsibs la sa bon dang :
mu khyud dang por bsnyen sgrub kyi :
sngags mthar sham bu 'di spel bri :
sarba bud+d+ha kro d+hI shwa rI kA ya wA ka tsit+ta dz+nyA na A be sha ya hrIM hrIM pheM dzaHhU~M baM ho :
gnyis par dbyangs gsal rten snying dang :
gsum pa rdor ra me ris brgyan :
'bri ba'i rdzas kyis byug nas kyang :
rab gnas mi lag ma brgyud par :
lus kyi drod dang ma bral bcang :
las kyi gzhung bsrang sgrub pa'i sngags :
gtso bor byas nas bzlas par bya :
!
gsang dkyil sems la dgod pa ni :
mtshan med zab mo'i rdzogs rim ste :
thun dang thun mtshams thams cad du :
sngon 'gro'i rim pas rgyud sbyangs te :
bde ba'i stan la lus gnad bsrang :
rlung ro bsal zhing 'og gi rlung :
yid tsam 'then la lte bar bskyil :
lus sems bde bas khyab par bsam :
dbang po'i sgo rnams ma bkag cing :
khyad par mig 'bras mi g.yo bar :
nam mkha'i dbyings su ha re gtod :
gsal stong brjod med lam du khyer :
mthar thug rang sems ma bcos pa :
dus gsum spros las 'das pa'i klong :
mi rtog bsam 'das brjod med ngang :
chu bo'i rgyun gyi rnal 'byor bskyangs :
bde gsal mi rtog dbyer med pa :
don gyi badzra DA ki nI'i :
dkyil 'khor mngon sum mthong ba ste :
mnyam rjes kun tu rang ngo skyongs :
de ni mchog gi las sbyor te :
thun mong las sbyor gzhung ltar bya :
'di ltar sgom pa'i rnal 'byor pas :
dngos grub rnam gnyis myur du 'thob :
de phyir snying la gces par zungs :
sa ma ya rgya rgya :
slob ma rjes gzung dbang bskur ni :
dkyil 'khor gsum dang mchod gtor bshams :
bdag mdun bum pa dbyer med pa'i :
don gyi phrin las gzhung bsrang bzla :
snod ldan khrus bya bgegs phral bsrung :
maN+Dal phul nas gsol gdab ni :
bde gsal mi rtog dbyer med pa'i :
bla ma rdo rje btsun mo yis :
thugs rje brtse bas nyer dgongs nas :
byin rlabs dbang mchog bstsal du gsol :
lan gsum skyabs sems tshogs gsag dang :
sdom gzung ye shes dbab brtan bya :
gsang ba'i bum pa spyi bor bzhag :
A+o~M:
bde chen bdud rtsi'i thod pa la :
ye shes mkha' 'gro'i dkyil 'khor rdzogs :
rigs kyi bu la dbang bskur bas :
snang stong bde mchog mngon gyur shog :
sngags mthar :
ka la sha kA ya a b+hi Shiny+tsa A+o~M:
lha tshogs 'od zhu bdud rtsi sbyin :
A:
ye shes mkha' 'gro'i lha tshogs rnams :
'od zhu byang sems bdud rtsi'i bcud :
rigs kyi bu la sbyin pa yis :
gsal stong dgongs pa mngon gyur shog :
gu h+ya dz+nyA na a mr-ita wA ka a b+hi Shiny+tsa A:
mtha' rten bzlas pa'i lung yang 'bogs :
sin+d+hu'i maN+Dal lag tu gtad :
sngags kyi thig le snying gar dgod :
hU~M:
rnam thar gsum ldan dga' ba bzhi :
mtshon byed rtags kyi maN+Dal la :
rigs kyi bu la gtad pa yis :
mi rtog ye shes nyams myong shog :
sin+d+hu ra maN+Da la tsit+ta a b+hi Shiny+tsa hU~M:
dbyer med ngang du mnyam par bzhag :
ho :
bde gsal mi rtog dbyer med pa :
zung 'jug shin tu rnam dag ngang :
rigs kyi bu la byin brlabs pas :
klong lnga'i ye shes mthar phyin shog :
dz+nyA na d+hA tu a a a :
rjes kyi rim pa spyi ltar bya :
de lta bu yi dbang mchog 'di :
dgongs pa mngon gyur slob dpon gyis :
snod dang skal ldan slob ma la :
tshul bzhin smin pa'i dbang bskur bas :
rtsa khams rlung la byin phebs nas :
bde gsal mi rtog dbyer med pa'i :
klong chen kun tu bzang mo'i dbyings :
sku dang ye shes myur 'grub 'gyur :
de phyir shin tu gces par zungs :
sa ma ya rgya rgya :
a ti gu h+ya sa ma ya :
gter chen mchog gyur gling pas pad+ma shel phug nas spyan drangs pa'i shog ser las phab rim bzhin mkhyen brtse'i dbang pos bris pa dge //
/
