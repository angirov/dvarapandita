oM swasti /
rgyal ba kun gyi gsung rdo rje //
'chi med mchog stsol lhag pa'i lhar //
yongs bzhengs mgon der gus btud nas //
sgrub thabs snying por dril ba bshad //
'dir sangs rgyas gsang ba'i lugs kyi tshe dpag med lung lugs kyi sgrub thabs dang 'brel bar dbang bskur ba la gsum ste /
sbyor ba yo byad kyi bsham dang /
dngos gzhi sgrub pa'i thabs /
byin rlabs dbang gi cho ga'o //
dang po yo byad gshom pa ni /
stegs bu'i khar maN+Dal khyams spangs pa'i sgo bzhi rta babs brgyad ma spyi mthun gyi lte ba ling tshe dgu pad 'dab brgyad kyis bskor ba rigs dang mthun pa'i tshon gyis bris pa'i dbus su /
many+dzi'i khar rin po che'i bum pa chas ldan snying po lnga'i bcud kyis gang ba'i khar tshe'i 'brang rgyas rdo rje rgya gram dang nyi zlas mtshan pa bzhag
/de'i rgyab tu tshe mda' rgod sgro ma dar le brgan dang me long btags pa bkod /
tshe ril dang tshe chang ni gong gi tshe 'brang gi ril bu dang bum bcud kyis kyang 'thus mod /
spro na de'i g.yas g.yon du logs su bshams kyang legs /
gang ltar yang zhabs bsil bzhi bsnol sman gtor dang bcas pas mtha' bskor /
las bum rdor dril sogs yo byad rnams tshogs par bya'o //

//gnyis pa sgrub thabs la /
sgyu 'phrul zhi ba'i sbyor ba'i chos rnams sngon du 'gro ba'am /
bsdu na bgegs gtor btang la mtshams bcad /
mchod rdzas rnams raM yaM khaM gis sbyang /
A d+hU pu A gan rnams zhu ba las /
zhabs bsil bdug spos me tog mar me dri chab thogs pa'i lha mo nam mkha' gang bar gyur /
oM A ha ra A ha ra sarba bid+yA d+hA ra pU dzi te na maHsa man+ta bud+d+hA nAM ga ga na khaM sa ma ye swA hA/
oM shrI badzra rA ga d+hU pe d+hU/
oM shrI badzra rA ga puSh+pe pu /
oM shrI badzra rA ga A lo ke hrIH
oM shrI badzra rA ga gan+d+he gan /
zhes brjod /
sman gtor rnams a las byung ba'i ka pA la bcud dang bcas pa me rlung gis sbyangs ye shes kyi bdud rtsi bstims nas 'bru gsum gyis byin gyis brlab /
yan lag brgyad pa'i rgyun bshags tsam sngon du 'gro bas /
swa b+hA bas stong par sbyang /
stong pa'i ngang las e yaM baM laM suM raM b+h+rU~M zhes brjod pas nam mkha' rlung chu sa gzhi ri rab me dkyil dang bcas pa'i dbus su /
b+h+rU~M bi shwa bi shud+d+he dz+nyA na tsakra maN+Dal b+h+rU~M/
ye shes rin po che 'bar ba'i gzhal yas khang gru bzhi sgo bzhi pa rta babs brgyad dang ldan pa'i dbus pho brang le'u tshe dgu pa pad+ma 'dab ma brgyad kyis bskor ba /
tshad dang mtshan nyid thams cad yongs su rdzogs pa /
dwangs shing sgrib pa med pa'i 'od zer kun tu 'bar ba bde ba can gyi zhing khams lta bur gyur /
de'i dbus su rma byas btegs pa'i rin po che'i khri la pad+ma dang nyi zla brtsegs pa /
phyogs mtshams kyi le'u tshe dang pad 'dab brgyad sgo bzhi rnams su pad+ma dang nyi gdan re re /
gdan dbus ma'i steng du rang rig AHdmar po 'bar ba /
s+pha ra Na phaT/
de las 'od zer 'phros /
'phags pa mchod /
sems can thams cad kyi 'chi ba'i 'jigs pa bsal /
saM ha ra Na hU~M/
tshur 'dus yongs su gyur pa las /
AMHa ro lika?
/rang nyid bcom ldan 'das mgon po tshe dang ye shes dpag tu med pa sku mdog dmar po zhal gcig phyag gnyis pa /
zhi zhing 'dzum pa'i ngang tshul can /
phyag g.yon mnyam gzhag gis 'chi med bdud rtsis gang ba'i bum pa dang g.yas pa rdo rje rgya gram bum pa'i kha bkab pa'i tshul du 'dzin pa /
rdo rje'i skyil mo krung gis bzhugs pa /
de'i thugs ka nas g.yon gyi brla steng du pAM dmar po mched /
pAM rA ga rA ti /
yum gos dkar mo dmar mo g.yas mda' dar le brgan g.yab cing g.yon bdud rtsi'i bum pa bsnams pa /
gnyis ka'ang mtshan dpe'i lang tsho 'bar zhing dar gyi chas gos lnga dang rin po che'i rgyan brgyad de zhi ba'i rgyan chas bcu gsum gyis spras pa'o //
ling tshe brgyad kyi phyogs bzhir lAM mAM mUM tAM dang /
mtshams bzhir lAM mAM pAM tAM rnams las /
shar du spyan ma dkar mo /
lhor mA ma kI ser mo /
nub tu dbyings phyug ma sngon mo /
byang du sgrol ma ljang gu /
bzhi ka'ang g.yas tshe'i bum pa dang g.yon dril bu 'dzin pa /
mer rgyas 'debs ma dkar mo mda' gzhu 'gengs pa /
bden bral du tshe 'phel ma ser mo kha T+wAM/
rlung du rmongs byed ma dmar mo rgyal mtshan /
dbang ldan du za byed ma ljang gu rdor dril 'dzin pa'o //
de'i phyi rol gyi pad 'dab brgyad kyi phyogs bzhir hU~M trAM hrIHAH
mtshams bzhir d+hU pu A gan rnams las /
shar du lA s+ye ma dkar mo me long /
lhor mA l+ye ma ser mo phreng ba /
nub tu gIrti ma dmar mo pi wang /
byang du nIrti ma ljang gu rnga yab 'dzin pa'o //
shar lhor bdug spos ma dkar ser spos khang /
lho nub tu me tog ma dmar ser me tog gi phreng ba /
nub byang du mar me ma dmar ljang mar me /
byang shar du dri chab ma dkar ljang dri'i dung por 'dzin pa'o //
sgo bzhir dzaHhU~M baM hoHlas /
shar sgor lcags kyu ma dkar mo lcags kyu /
lho sgor zhags pa ma ser mo zhags pa /
nub sgor lcags sgrog ma dmar mo lcags sgrog
/byang sgor dril bu ma ljang gu dril bu 'dzin pa /
thams cad kyang lha'i na chung lang tsho gsar pa'i nyams can phun sum tshogs pa'i rgyan thams cad kyis brgyan te skyil krung phyed pa'i gar stabs kyis rol pa'o //
de thams cad kyi dpral bar oM/
mgrin par AH
thugs kar hU~M/
hU~M las 'od zer 'phros pas ye shes kyi 'khor lo badzra sa mA dzaH
zhes pas spyan drangs /
dzaHhU~M baM hoHsa dgug gzhug bcings te mnyes par byas /
oM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM sa ma ya swA hA/
oM A ha ra A ha ra sarba bid+yA d+hA ra pU dzi te na maHsa man+ta bud+d+hA nAM ga ga na khaM sa ma ye swA hA/
oM shrI badzra rA ga d+hU pe d+hU/
oM shrI badzra rA ga puSh+pe pu /
oM shrI badzra rA ga A lo ke hrIH
oM shrI badzra rA ga gan+d+he gan /
zhes kun bzang zhabs bsil bzhi bsnol dang /
ma hA sarba pany+tsa a mr-ita kha raM khA hi /
zhes bdud rtsis kyang mchod do //
bstod pa ni /
hU~M/
bcom ldan mgon po rdo rje tshe dpag med //
sgrib pa'i drwa ba ma lus sel ba'i sku //
mkha' dang mnyam pa'i ye shes sku mnga' ba //
mnyam nyid rdo rje'i sku la phyag 'tshal lo //
bcom ldan mgon po rdo rje tshe dpag med //
gsung mchog rnam par dag pa'i gsung //
mkha' dang mnyam pa'i gsung mnga' ba //
mnyam nyid gsung la phyag 'tshal lo //
bcom ldan mgon po rdo rje tshe dpag med //
thugs mchog rnam par dag pa'i thugs //
mkha' dang mnyam pa'i thugs mnga' ba //
mnyam nyid thugs la phyag 'tshal lo //
zhes pas bstod /
bzlas pa ni /
snying ga'i sa bon bzla bya'i sngags phreng gis bskor ba las 'od zer 'phros /
phyogs bcu'i de bzhin gshegs pa thams cad mchod /
thugs rje'i nus mthu dang /
sems can thams cad kyi tshe dang bsod nams ye shes /
'byung bzhi'i mdangs bcud thams cad bsdus te snying ga'i sngags phreng la thim par bsam nas /
oM puN+ye puN+ye ma hA puN+ye a pa ri mi ta A yur+dz+nyA na sarba ro pa tsit+ta swA hA/
zhes ci nus bzlas la /
tshe rten sgom pa ni /   bdag gi thugs ka nas hU~M spros pa yum gyi mkha' nang du rdo rje rgya gram steng 'og gnyis su gyur pa'i bar du nyi zla kha sbyor gyi lte bar tshe'i rang bzhin thig le dkar po nr-is mtshan par bsam nas /
badzra muk+taHho /
rang gi thugs ka nas pho nya nam mkha' gang bar spros /
'khor 'das snod bcud kyi tshe bcud thams cad bsdus te mkha' nang gi tshe rten la thim par bsam nas /
tshe 'gugs pa ni /   sngags kyis mgo drangs te /
hU~M/
nam mkha' dbyings phyug ma ni ye nas rnam par dag
/rdo rje dbyings phyug ma ni ye nas skye shi med //
rin chen dbyings phyug ma ni dgos 'dod re ba skong //
pad+ma dbyings phyug ma ni ye nas chags dang bral //
las kyi dbyings phyug ma ni mngon spyod phrin las mdzad //
dbyings phyug chen mo khyed rnams kyis //
rdo rje tshe yi dngos grub stsol //
oM puN+ye sogs bzla'o //
hU~M/
shar gyi phyogs nas tshe 'gugs ma //
gsang ba'i lha mo rgyas 'debs ma //
rigs kyi lha mo sangs rgyas spyan //
phyag rgya'i lha mo lA s+ye ma //
mchod pa'i lha mo d+hU pe ma //
'gugs pa'i lha mo lcags kyu ma //
tshe bdag chen mo khyed rnams kyis //
shar phyogs dri za'i lag nas tshe khug la //
shar lho me lha'i lag nas dpal skyobs shig
/rdo rje mi 'gyur tshe yi dngos grub stsol //
hU~M/
lho yi phyogs nas tshe 'gugs ma //
gsang ba'i lha mo tshe 'phel ma //
rigs kyi lha mo mA ma kI
/phyag rgya'i lha mo mA l+ye ma //
mchod pa'i lha mo puSh+pe ma //
'ching ba'i lha mo zhags pa ma //
tshe bdag chen mo khyed rnams kyis //
lho phyogs gshin rje'i lag nas tshe khug la //
lho nub srin po'i lag nas dpal skyobs shig
/rdo rje mi 'gyur tshe yi dngos grub stsol //
hU~M/
nub kyi phyogs nas tshe 'gugs ma //
gsang ba'i lha mo rmongs byed ma //
rigs kyi lha mo gos dkar mo //
phyag rgya'i lha mo gIrti ma //
mchod pa'i lha mo A lo ke
/sdom pa'i lha mo lcags sgrog ma //
tshe bdag chen mo khyed rnams kyis //
nub phyogs klu dbang lag nas tshe khug la //
nub byang rlung lha'i lag nas dpal skyobs shig
/rdo rje mi 'gyur tshe yi dngos grub stsol //
hU~M/
byang gi phyogs nas tshe 'gugs ma //
gsang ba'i lha mo za byed ma //
rigs kyi lha mo dam tshig sgrol //
phyag rgya'i lha mo nIrti ma //
mchod pa'i lha mo gan+d+he ma //
'beb pa'i lha mo dril bu ma //
tshe bdag chen mo khyed rnams kyis //
byang phyogs gnod sbyin lag nas tshe khug la //
byang shar dbang ldan lag nas dpal skyobs shig
/rdo rje mi 'gyur tshe yi dngos grub stsol //
ces dang gzungs sngags bzla ba dang bcas pas mda' dar le brgan gyis g.yab cing tshe 'gug
/tshe bsdu ba ni /
A yur+dz+nyA na tshe yi mchog
/tshe sa la nyams pa gser la bsdu //
chu la nyams pa tshwa la bsdu //
shing la nyams pa mngar la bsdu //
'bru la nyams pa chang la bsdu //
rtsi la nyams pa mar la bsdu //
mi la nyams pa nr-i la bsdu /
'bru lnga dang ni snying po lnga //
gnas lnga dag tu byin brlabs na //
rnal 'byor tshe la bar chad med //
ces dang bzlas pa byed /
tshe bcing pa ni /   de nas oM badzra s+pho Ta baM zhes pas steng 'og gi rgya gram gnyis kyi rtse mo A li kA li'i skud pas bcings te cis kyang mi shigs par gyur pa de nyid yum gyi mkha' nas rang gi snying gar drangs te gnas par bsam mo //
tshe sba ba ni /
rang nyid lhar gsal ba snying ga'i tshe rten la thim /
de yang dmigs med spros bral 'chi med gnyug ma'i rang bzhin la mnyam par bzhag nas /
mi 'gyur cis kyang mi shigs pa //
stong pa'i go cha bla na med //
mtshan ma'i spyod yul kun bcom nas //
thams cad kun las rgyal bar gnas //
ma byung mi gnas 'dus ma byas //
chos kyi dbyings su tshe sbas pas //
sangs rgyas kyis kyang gzigs mi 'gyur //
badzra kA wA tsi rak+Sha hU~M zhes brjod cing /
slar yang lha skur langs te smon lam dang shis brjod kyang bya'o //
!
//gsum pa dbang gi cho ga ni /
sngar bshad pa'i yo byad kyi bsham dang ldan pas /
sgrub tshul bdag mdun dbyer med du byed na sngar bzhin dang /
tha dad du byed na bdag bskyed bzlas pa dang bcas pa song nas /
mdun gyi sgrub rdzas la dmigs te rang gi thugs ka nas e yaM baM laM suM raM b+h+rU~M rnams spros nam mkha' rlung chu sa gzhi ri rab zhes sogs kyis rten dang brten pa bskyed pa dang spyan 'dren mchod bstod rnams bdag bskyed kyi tshig zur skabs thob bsgyur nas bya zhing /
bzlas pa'i tshe bdag gi thugs ka nas sngags kyi 'od zer gzungs thag la 'khril te song /
dkyil 'khor gyi lha rnams mchod /
de rnams kyi thugs ka nas 'od zer 'phros pas 'khor 'das snod bcud kyi tshe bcud thams cad bsdus nas bum pa'i nang du thim par bsam nas bzlas pa bya zhing /
tshe rten sgom pa /
'gugs pa /
bsdu ba bcing ba rnams byas nas hU~M zhes brjod pas lha rnams 'od du zhu ba tshe rten la thim /
de yang rim bzhin zhu nas oM AHhU~M swA hA rnams su gyur par bsam mo //
yang bdag bskyed yi dam gzhan la bsten nas mdun bskyed bshad ma thag pa bzhin byed pa'i lag len yang snang ngo //
gang ltar yang slob ma'i bya ba /
khrus byas /
bgegs bskrad /
me tog bkye bsdu byas la /
nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang 'thob par bya /
de ma thob kyi bar du yang phyi nang gi bar chad rnams zhi zhing bsam pa'i don thams cad gegs med du 'grub pa dang /
khyad par du tshe'i 'gal rkyen thams cad zhi ba dang 'chi med tshe'i dngos grub 'thob par bya /
de'i phyir du bcom ldan 'das mgon po tshe dpag tu med pa'i dbang bskur ba zab mo zhu snyam pa'i mos pa dang ldan pa'i sgo nas gsan 'tshal /
de lta bu'i sangs rgyas kyi go 'phang sgrub pa'i rten phun sum tshogs pa ni dal 'byor gyi chos bco brgyad dang ldan pa'i mi lus rin po che 'di nyid yin la /
de ni shin tu rnyed par dka' zhing rnyed pa don chen po dang ldan pa yin te /
slob spring du /
bde gshegs lam brten 'gro ba 'dren par chas gyur cing //
sems kyi stobs chen mi yis rnyed pa gang yin pa'i //
lam de lha dang klu yis mi rnyed lha min dang //
mkha' lding rig 'dzin mi'am ci dang lto 'phyes min //
mi yi dngos po shin tu rnyed dka' rnyed gyur nas //
don du brnag pa gang yin de ni brtun te sgrubs //
zhes gsungs pa dang /
de ltar thob pas mi chog spyir 'dzam bu gling pa rnams kyi tshe la nges pa med cing /
khyad par snyigs ma lnga bdo tshe'i snyigs ma'i mthar thug pas dus min du 'chi ba'i rkyen dang bar chad mang po dang ldan pa yin te /
sdud pa las /
rin chen chos kyang dkon la rtag tu 'tshe ba'ang mang //
zhes gsungs pa ltar /
spyir bar chad kyi rkyen mang zhing khyad par dus ma yin par 'chi ba'i rkyen ni /
tshe dang las dang bsod nams zad pa ste rkyang zad gsum dang /
de dag gnyis gnyis zad pa dang gsum las /
tshe zad pa la tshe sgrub kyi cho ga dang /
las zad pa la srog bslu nye 'don sogs dang /
bsod nams zad pa la mchod sbyin la sogs pas gso ba dang /
de dag gnyis mnyam du zad pa ni gnyen po de dang des gso bar gsungs pa las /
gso bya'i tshe nyid nyams pa'i rkyen /
nyams pa'i rtags /
gso byed slob dpon /
gso ba'i tshul dang bzhir rgyud las gsungs pa ste /
dang po tshe nyams pa'i rkyen ni /
dam nyams sems dkrugs yi chad dngangs pa dang //
zhe sdang drag pos rbod gtong tshar bcad dang //
sku gsung thugs kyi dam tshig nyams pa dang //
gnas ngan dag tu gnas phab 'di dag ni //
tshe nyams dbugs dngangs bgegs kyi dbang du 'gyur //
zhes dang /
gnyis pa nyams pa'i rtags ni /
'khor la khro zhing sdug skad 'byin pa dang //
bzhin 'gyur spyod lam rnams ni 'chal ba dang //
slob dpon 'tsho byed dus las yol ba dang /
kha zas rnams kyang yi gar mi 'ong ba //
'di dag rnams ni nyams pa'i rtags yin no //
zhes dang /
gsum pa gso byed slob dpon ni /
ting 'dzin phra mo las su rung ba dang //
rgyud kyi don la mkhas shing dbang thob pa //
mthu byin che zhing dam can nye ba gsum //
'di gsum gang gis bkug kyang khug par 'gyur //
zhes dang /
bzhi pa gso ba'i tshul ni /
ji ltar gso ba'i thabs kyi cho ga ste zab rgyas kyi gdams pa rnam grangs ji snyed cig mchis pa las /
'dir bdud rtsi 'khyil pa 'chi med tshe'i rgyud las gsungs pa tshe dpag tu med pa'i sgrub thabs a nu yo ga dang rjes su 'brel ba shing rta chen po sangs rgyas gsang ba zhes bya ba mchog gi dngos grub brnyes pa'i slob dpon chen po de'i lugs bzhin du sgrub pa ni /
lung bdun gyis 'ching bar mdzad pa ste /
de yang bde 'dus tshe lung bdun pa las /
tshe bca' tshe yi dkyil 'khor dang :
tshe yi rang bzhin dgug pa dang :
tshe bcing tshe yi blan thabs dang :
tshe yi dbang bskur bstim pa'o :
zhes gsungs pa dang don gyi gnad gcig tu 'dus pa las /
'dir dbang bskur ba'i cho ga de nyid sgrub par byed pa la /
slob dpon gyi bya ba rnams sngon du song /
khyed rang rnams kyi ngo skal du gyur pa la tshe dbang zab mo zhu ba'i yon du maN+Dal phul mdzod /
des kyang maN+Dal phul nas gsol ba 'debs pa 'di'i rjes zlos mdzod /
pad+ma sems gtso khyod la 'dud //
thar lam chen po bdag 'dod de //
de nyid dbang dang dam tshig dang //
mgon po dpa' bor skyabs gsol te //
theg chen khang par gzhug pa dang //
mkhyen rab ye shes bdag la stsol //
lan gsum /
de nas yan lag brgyad dang ldan pa'i sgo nas rgyun bshags bya ba ni /
slob dpon tshe dpag med du gsal ba'i steng gi cha la brgyud pa'i bla ma rnams dang yi dam dkyil 'khor gyi lha tshogs /
sangs rgyas dang byang chub sems dpa' thams cad sprin phung gtibs pa bzhin bzhugs par bsam la tshig phyir sems rtse gcig pas 'di'i rjes zlos mdzod /
rdo rje slob dpon sangs rgyas dpal //
sogs lan gsum /
ye shes dbab pa ni /
slob ma skyil krung bcas nas rlung 'dzin du bcug la /
slob dpon gyi thugs ka nas 'od zer 'phros pas slob bu'i rnam smin gdos bcas kyi phung po mi dmigs par sbyangs te /
stong pa'i ngang las rma byas btegs pa'i rin po che'i khri pad+ma nyi zla brtsegs pa'i steng du khyed rang AMHlas mgon po tshe dang ye shes dpag tu med pa sogs mngon rtogs bzhin gtso bo yab yum du bskyed la /
gnas gsum byin gyis brlab /
hU~M las 'od zer 'phros pas sangs rgyas dang byang chub sems dpa' thams cad tshe dpag tu med pa'i lha tshogs kyi rnam par spyan drangs khyed rang gi spyi bo nas sib sib thim par sgoms shig byas la /
rtsa sngags kyi mthar A be sha ya a AHzhes btags pa bzla zhing spos dang rol mo bya /
tiSh+Tha badzra zhes brtan par byas nas slob ma tshe lha yab yum du gsal ba'i yum gyi mkha' nang du slob dpon gyi thugs ka nas hU~M spros pa rdo rje rgya gram steng 'og gnyis su gyur pa'i sogs nas /
tshe bsdu ba'i /   A li kA li'i skud pas bcings te cis kyang mi shigs par gyur pa de nyid yum gyi mkha' nas rang gi snying gar drangs te gnas par mos pa rnams sngar ltar bya zhing /
bsdu na ye shes pa brtan par byas pa'i rjes nyid du gsol 'debs la 'jug ste /
gang ltar yang /
dpal ldan sangs rgyas kun bdag nyid //
rdo rje slob dpon dgongs su gsol //
dbang bskur bdud rtsi chen po nyid //
bdag la rab tu bstsal du gsol //
zhes lan gsum /
dbang bskur ba dngos ni /
bum pa'i nang du 'khor 'das kyi tshe bcud thams cad oM dkar po AHdmar po hU~M sngon po swA ser po hA ljang gu rnams kyi rnam par gnas pa las /
yi ge de dag mar me gcig las gnyis mched kyi tshul du rim pa bzhin byung ba khyed rang gi gnas lngar thim pa 'od du zhu ba'i dwangs ma /
snying ga'i tshe rten gyi nr-i la thim pas tshe dang bsod nams dpal dang gzi brjid thams cad rgyas par mos su bcug la /
bum pa spyi bor bzhag ste /
hU~M/
zla gam dmar po rdo rje tshe yi dbang //
A yuHdmar po yongs su 'gyur med de //
mi mchog nges pa'i tshe mchog gang yin pa //
rigs kyi bu khyod dbang mchog thob par shog
/oM puN+ye sogs brjod cing bum chu blud /
slar yang gnas lngar rim par bzhag la /
ji snyed sangs rgyas thams cad kyi //
de bzhin gsang ba gsum las byung //
de bzhin rigs kyi dbang bskur bas //
dbang bskur snang ba chen po sbyin //
oM bud+d+ha ka la sha a b+hi Shiny+tsa oM/
ji snyed sangs rgyas thams cad kyi //
pad+ma gsang ba gsum las byung //
pad+ma rigs kyi dbang bskur bas //
dbang bskur snang ba chen po sbyin //
oM pad+ma ka la sha a b+hi Shiny+tsa AH
ji snyed sangs rgyas thams cad kyi //
rdo rje gsang ba gsum las byung //
rdo rje rigs kyi dbang bskur bas //
dbang bskur snang ba chen po sbyin //
oM badzra ka la sha a b+hi Shiny+tsa hU~M/
ji snyed sangs rgyas thams cad kyi //
rin chen gsang ba gsum las byung //
rin chen rigs kyi dbang bskur bas //
dbang bskur snang ba chen po sbyin //
oM rat+na ka la sha a b+hi Shiny+tsa swA/
ji snyed sangs rgyas thams cad kyi //
las rab gsang ba gsum las byung //
las kyi rigs kyi dbang bskur bas //
dbang bskur snang ba chen po sbyin //
oM karma ka la sha a b+hi Shiny+tsa hA/
zhes dbang bskur nas sngar bzhin tshe'i mthu dpal thob pa'i nges shes bskyed du bcug la /
bcom ldan mgon po rdo rje tshe dpag med //
sgrib pa'i drwa ba ma lus sel ba'i sku //
mkha' dang mnyam pa'i ye shes sku mnga' ba //
mnyam nyid rdo rje'i sku yi bkra shis shog
/ces shis brjod kyi me tog 'thor /
tshe 'brang lhar gsal ba khyed rang gi spyi bor byon /
de'i sku las byang sems 'chi med ye shes kyi bdud rtsir babs pas lus thams cad gang rdo rje tshe'i dngos grub thob par mos la /
tshe 'brang spyi bor bzhag la /
hU~M/
skye shi med pa rdo rje tshe yi dbang //
skal ldan rigs kyi bu la dbang bskur bas //
tshe ring nad med phun sum tshogs gyur te //
rtag tu skye 'chi'i sdug bsngal bral bar shog
/oM pun+ye sogs dang /
tshe dza ya dza ya /
sid+d+hi sid+d+hi /
pha la pha la /
phyogs bcu dus gsum gyi de bzhin gshegs pa rnams kyi bden pa dang dbang rdzas nus pa'i mthu byin dang /
bdag gi bsam pa rnam par dag pa'i mthus /
rigs kyi bu 'di la dbang bskur bas tshe ring ba /
sra ba /
brtan pa /
lo brgya thub pa /
ston brgya mthong ba'i dbang dang ldan par gyur cig
/ces dang /
bcom ldan mgon po rdo rje tshe dpag med //
gsung mchog rnam par dag pa'i gsung //
mkha' dang mnyam pa'i gsung mnga' ba //
mnyam nyid rdo rje'i gsung gi bkra shis shog
/ces me tog 'thor /
tshe sba ba ni /
khyed rang gi snying ga'i tshe rten rnams 'od du zhu ba'i rkyen gyis rang lhar gsal ba yang 'od du zhu nas yi ge a dkar po gcig tu gyur /
a zhes brjod pas /
de yang dmigs med spros bral 'chi med gnyug ma'i gnas lugs la mnyam par zhog mdzod /
mi 'gyur cis kyang mi shigs pa /
zhes sogs brjod la don bsgom /
slar yang bcom ldan mgon po rdo rje tshe dpag med //
thugs mchog rnam par dag pa'i thugs //
mkha' dang mnyam pa'i thugs mnga' ba //
mnyam nyid rdo rje'i thugs kyi bkra shis shog
/ces brjod /
de nas mtha' rten tshe'i rdzas sbyin pa ni /
hU~M/
tshe yi rang bzhin gzhal yas khang //
rdo rje rgya gram nyi zla'i tog
/lha dang rdzas dang sngags kyis gtams //
'chi med tshe yi dngos grub 'di //
rdo rje slob ma khyod la sbyin //
oM puN+ye sogs brjod cing 'brang rgyas kyi mtha'i ril bu lag g.yas su gtad pa zar bcug
/hU~M/
nga ni lha mo gos dkar mo //
bum pa rin chen gzhal yas khang //
bum pa mi 'gyur tshe yis bkang //
yi dam lha la tshe yang zhus //
phyogs skyong lag nas tshe yang 'phrogs //
mi yi snying po tshe yang bsdus //
rtsi bcud dang ni sman gyi bcud //
phyogs bzhi dag nas bkug bkug nas //
mtshams bzhi dag nas rab bsdus te //
'chi med tshe yi dngos grub 'di //
rdo rje slob ma khyod la sbyin //
oM puN+ye sogs brjod cing tshe chang lag g.yon du sbyin la 'thung du bcug
/'jig rten 'dren pa'i sogs kyi shis pa brjod /
de ltar tshe dbang bskur bas tshe mi shigs pa'i rdo rje /
mi 'gyur ba'i g.yung drung /
mi nub pa'i rgyal mtshan du gyur te /
'chi ba med pa tshe'i dngos grub la dbang 'byor bar gyur cig
/ces brjod slob ma'i rjes kyi bya ba dang /
dkyil 'khor gyi rjes chog ni gzhan dang 'dra'o //
mi 'a~Xgyur 'chi me~Xd rdo~X rje~X'i tshe'i //
sgrub thabs sangs rgyas gsang ba'i lugs //
rog ston gong ma'i legs bshad kyi //
ngag 'don snying por dril ba 'o //
tshe dpag med lung lugs kyi sgrub thabs sangs rgyas gsang ba'i bka' srol bzhin bshad pa'i le'u tshan no ///
/
