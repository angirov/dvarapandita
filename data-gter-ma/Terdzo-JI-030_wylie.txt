@#//
dpal ldan phrin las kyi mgon po trak+shad bka' gter lugs srol bzhi'i sgrub thabs rjes gnang dang bcas pa gnam lcags spu gri zhes bya ba bzhugs so //
oM swasti /
sangs rgyas kun la phyag 'tshal nas //
bstan srung mchog cig sgrub pa'i phyir //
sgrub thabs mdor bsdus tsam 'bri na //
nag po nyid kyis dge legs stsol //
trak+shad dwags po lugs spu gri chig shur bka' gter gnyis ldan bshad pa la gsum /
sbyor ba gshom /
dngos gzhi sgrub thabs /
rjes su gnang ba'i tshul lo //
dang po ni /
maN+Dal dug khrag gis byugs pa la chos 'byung gru gsum mthing nag me ris mtshan pa bris pa'i steng du thod pa'am zangs lcags kyi snod du dmar gtor zur gsum rno dbal can me ri sha khrag dar gdugs kyis brgyan pa bkod /
mdun du sman raka gtor gsum /
drag po'i nyer spyod rnams bsham mo //
gnyis pa dngos gzhi ni /
bdag bskyed bka' brgyad phyag rgya rkyang sgrub kyis mtshon pa'i he ru ka'i rigs gang yang rung ba'i sgom bzlas sngon du song nas /
mchod pa byin rlabs ni /
oM badzra a mr-ita sogs kyis bsang /
swa b+hA bas sbyang /
stong pa'i ngang las /
hU~M las gnas khang dur khrod drag po'i rgyan bkod tshad med pa dang ldan pa'i dbus su /
hU~M yig nag po dpag tu med pa las byung ba'i phyi nang mchod pa'i dam rdzas mkha' dbyings kun tu rgyas par gang bar gyur /
oM badzra ar+g+haM nas /
shab+da pany+tsa kA ma gu Na AHhU~M/
gtor ma /
raM yaM khaM/
stong pa'i ngang las /
yaM raM kaM las rlung me thod pa'i sgyed bu gsum gyi steng du a las ka pA la'i nang du sha lnga bdud rtsi lnga rnams bskol zhing 'od du zhu ba las byung ba'i ye shes kyi bdud rtsi'i rgya mtsho chen por gyur /
oM ma hA ba liM ta te dzo ba liM ta ba la ba te gu h+ya sid+d+hi sa ma ya hU~M hrIHTha /
oM AHhU~M sarba pany+tsa a mr-ita hU~M hrIHTha /
oM ma hA rak+ta dz+wa la maN+Da la hU~M hrIHTha /
sngags rnams lan gsum re brjod pas byin brlab bo //
mdun bskyed /
swa b+hA bas stong par sbyang /
stong pa'i ngang las /
thod mkhar 'bar ba'i nang du nag po gru gsum gyi gzhal yas khang /
de'i nang du mi ro rta ro brtsegs pa'i gdan la pad nyi'i steng du /
raM las dpal mgon po sku mdog dus mtha'i sprin ltar gnag pa /
zhal gcig phyag gnyis g.yas rtse gsum gyi mgul du mi mgo dpyangs pa ru dar nag po dang bcas pa phyar zhing /
g.yon dgra bgegs kyi glo snying rlangs pa bun ne ba zhal du gsol zhing bdud zhags nag po 'dzin pa /
sku la dar nag gi 'jol ber gsum brtsegs su gsol zhing /
rin po che gser gyi ska rags bcings pa /
zhabs la l+h+wam yu ring gsol zhing /
lcags kyi ral pa mun ltar gtibs pa /
mche gtsigs spyan gsum sma ra 'bar zhing /
thod skam gyi dbu rgyan dang thod rlon gyi do shal can /
rta nag bcibs shing rdzu 'phrul dang drag shul che ba /
me dpung 'bar ba'i dbus na bzhugs shing bka' nyan las byed sprul pa yang sprul gyi 'khor dang bcas pa'o //
rang gi snying ga nas 'od zer 'phros /
dur khrod chen po u tsa la nas /
nag po chen po 'khor bcas spyan drangs par bsam /
rgyas par /
u tsa la yi dur khrod nas /sogs sam /
bsdu na /
hU~M/
dad pa dang ni dam tshig gis //
dpal ldan mgon po spyan 'dren na //
sangs rgyas bstan pa bsrung ba'i phyir //
mchod pa'i gnas 'dir gshegs su gsol //
oM ma hA kA la trak+shad sa pa ri bA ra badzra sa mA dzaH
dzaHhU~M baM hoH
gnyis su med par thim /

rten cing 'brel bar 'byung ba yi //
lha rdzas bzang po'i nyer spyod 'di //
mgon po 'khor dang bcas la 'bul //
bstan pa bsrung phyir bzhes su gsol //
oM badzra ma hA kA la trak+shad sa pa ri bA ra ar+g+haM pra tIts+tsha swA hA/
sogs kyis mchod /
rten cing 'brel bar 'byung ba yi //
lha rdzas bzang po'i nang mchod 'di //
mgon po 'khor dang bcas la 'bul //
bstan pa bsrung phyir bzhes su gsol //
ces bsgyur ba dang /
oM badzra ma hA kA la trak+shad sa pa ri bA ra pany+tsa kA ma gu Na ma hA a mr-ita pU dza hoH
ces pas mchod /
gtor ma dang rak+ta la /
snying po'i mthar /
oM ma hA ba liM ta khA hi /
ma hA rak+ta khA hi /
ma hA tsit+ta khA hi /
ma hA go ro tsa na khA hi /
zhes lan gsum gyis phul /
bstod pa rgyas pa'am /
bsdu na /
raM las byung ba'i stobs po che //
bdud kyi rgyal po khro gtum can //
rta nag zhon pa rdzu 'phrul che //
sdig can sgrol mdzad khyod la bstod //
mchod sbyin gtor ma 'di bzhes la //
sogs phrin las zhu /
gtor chog tsam yin na rjes chog bya ba las bzlas pa sogs mi dgos /
slob ma rjes su 'dzin na /
bdag bskyed kyi thugs ka'i 'od zer phog pas sngon gyi dam bca' dran te thugs rgyud bskul bar mos la /
oM ma hA kA la trak+shad ma hA kA la sid+d+hi tri yaM du dzaHdzaH
zhes snying po cung zad bzla'o //
slob ma'i don du bgegs gtor sngon du gtang ba'i phyag len mdzad kyang don la khyad par med pas spyi ltar yang rung ngo //
gsum pa rjes gnang ni /
slob ma la khrus bya /
sngar ma song na bgegs gtor btang la drag sngags kyis bskrad /
sems bskyed gsal btab la /
mtshams sbyor dmigs bsal /
de'ang dpal chen he ru ka nyid bdag 'dzin ru dra gdug pa can rnams 'dul ba'i don du gnyis med ye shes kyi mgon po 'chol ba'i khro rgyal chen po'i skur sprul pa ni dpal mgon ma ning nag po yin la /
de las kyang phrin las rnam bzhi myur mgyogs su sgrub pa'i ched du sku gsung thugs yon  phrin las kyi mgon po sde lnga yang sprul du byung ba las /
dpal ldan phrin las kyi mgon po mig gsum dbang po trak+shad nag po 'di ni /
ye shes mgon po phal mo che'i phrin las pa'i rnam 'gyur du'ang bstan pas mngon spyod gtsor gyur pa'i phrin las sgrub pa la ma mgon gzhan las kyang stobs che zhing myur ba'i phyir /
sngon gyi mkhas grub rnams kyi gsung las /
ye shes mgon po gzhan gyis las ma 'grub pa'am 'byams rdugs byung na legs ldan bdud kyi rgyal po ra mdar sbran dgos gsungs pa'ang mgon po 'di nyid yin la /
'phags pa spyan ras gzigs kyi thugs las sprul pa'i nag po dug gi skyes bu dang /
sangs rgyas kyi spyan sngar bden pa mthong ba'i nag po sde bo che zhes bya ba dang /
dpal ldan 'bras spungs kyi mchod rten chen por bcom ldan 'das kyis gsang sngags kyi dkyil 'khor mtha' dag tu bcug pa'i nag po rdo rje 'jigs byed ces bya ba rnams kyang 'di nyid kyi mtshan dang sku'i rnam 'gyur kho na yin pas /
rgya gar du 'phags pa klu sgrub sogs kyis srung mar bsten cing /
bod du chos rgyal srong btsan sgam pos yer ba'i brag la 'di nyid bzhugs par gzigs te 'phrul snang gi srung mar mnga' gsol /
gu ru rin po che pad+ma thod phreng rtsal bod la phebs pa'i skabs mgon po 'di'i sgrub skor mang po skal ldan rje 'bangs rnams la bstsal cing phal cher gter kha rnams su ci rigs par sbas pa dang /
bstan pa phyi dar gyi skabs jo bo rje dang /
gnyos lugs sogs 'phags yul nas gsar du byon pa'ang ci rigs par byung ba las /
skabs su babs pa 'di ni /
slob dpon chen po d+ha na saMskr-ita'i bka' srol gnubs chen sangs rgyas ye shes rin po ches gter du sbas pa /
de nyid kyi skye ba dum rgya zhang khrom rdo rje 'od 'bar gyis bton pa dang /
gnubs chen po nas rim par brgyud pa'i zam ma chad par byon pa'i bka' ma'i bka' srol yang chu bo gcig 'dres su gyur pa /
zhang khrom dngos las dge ba'i bshes gnyen chen po rgya lcags ri bas gsan /
de las mnyam med dwags po rin po ches gsan cing /
gsar ma jo bo rje las brgyud pa'ang rgya lcags ri ba la bzhugs pas gsar rnying byin rlabs gcig tu 'dus pa ston chung dar ye sogs las brgyud pa dang /
phyis gdams ngag la 'dra min bslad zhugs pa sogs byung na dag ther gyis sun dbyung ba'i slad du tshar gcig mtsho maN+Dal nag por gter du sbas pa /
phyis dwags po'i dngos slob skye sgom ye shes rdo rje'i sprul pa 'gro mgon dung mtsho ras pas spyan drangs pa bcas /
dwags po lugs la'ang bka' gter gnyis su byung ba'i rgyun srol gcig bsdus kyi rjes su gnang ba sgrub pa la sogs brjod nas maN+Dal 'bul du gzhug /
thal mo me tog dang bcas te gsol ba 'debs pa 'di'i rjes zlos mdzod /
rdo rje 'dzin pa dgongs su gsol //
bdag ni 'gro la phan don du //
gtso chen khyed la gsol 'debs kyis //
ma lus rjes gnang bka' drin stsol //
ces lan gsum /
lugs 'dir rgyun bshags bya bar ma gsungs kyang gsang sgrub sogs lugs gzhan la yod pa dang /
spro na 'gal ba med pas /
slob dpon dang sangs rgyas byang chub sems dpa' bka' sdod srung mar bcas pa'i spyan sngar skyabs gsum sngon du 'gro ba can gyis sdig pa bshags shing dge ba la yi rang ba dang /
byang chub tu sems bskyed pa sogs tshul bzhin bya ba'i 'dun pas 'di'i rjes zlos mdzod /
dkon mchog gsum la bdag skyabs mchi //
sogs gsum bya /
de la thog mar dmigs pa 'di ltar du gsal thob cig
/slob dpon nyid dregs pa can thams cad zil gyis gnon pa'i khro bo'i che btsan gsang bdag phyag na rdo rje shin tu khros pa'i nyams can /
phyag g.yas rdo rje phyar cing g.yon sdigs mdzub mdzad pa /
khro bo'i chas rnams kyis brgyan pa zhabs gnyis pad nyi'i gdan la 'dor thabs su bgrad pa ye shes kyi me 'bar ba'i klong na 'gying zhing brjid pa'i skur gsal ba'i /
mdun du thod mkhar 'bar ba'i nang du sogs gong gi mngon rtogs ltar brjod pa las /
raM las zhes pa dor /
yang sprul gyi 'khor dang bcas pa mngon sum du bzhugs par mos la /
khyad par gyi don zhu ba'i slad du gsol ba 'debs pa 'di'i rjes zlos /
bla ma rdo rje 'dzin pa dang //
dpal ldan mgon po 'khor bcas rnams //
ma rungs pa rnams bsgral slad du //
bdag la byin gyis brlab tu gsol //
zhes lan gsum bya /
de ltar gsol ba btab pas /
bla ma'i thugs ka nas 'od zer 'phros mgon po la phog pas thugs rgyud bskul /
mdun bskyed mgon po'i dpral ba nas 'od zer dkar po zla ba shar ba lta bu byung /
khyed rang gi dpral bar thim pas lus kyi nad gdon sdig sgrib dag
/sku'i rjes su gnang ba thob par mos shig
/'di la dmigs gsal ma bshad kyang bar mtshams rnams su spos dud rol mo re byas na rjes gnang spyi'i phyag len yin pas legs so //
yang bla ma'i thugs ka nas 'od zer 'phros mgon po la phog pas thugs rgyud bskul /
mdun bskyed mgon po'i mgrin pa nas 'od zer dmar po nyi ma 'char kha'i zer thag lta bu byung /
khyed rang gi mgrin par thim pas ngag gi nad gdon sdig sgrib dag
/gsung gi rjes su gnang ba thob par mos shig
/yang bla ma'i thugs ka nas 'od zer 'phros mgon po la phog pas thugs rgyud bskul /
mdun bskyed mgon po'i thugs ka nas 'od zer mthing kha gnam sngon gyi zhun ma lta bu byung /
khyed rang gi snying khar thim pas yid kyi nad gdon sdig sgrib dag
/thugs kyi rjes su gnang ba thob par mos shig
/de nas gtor ma thogs la /
gtor ma 'di nyid legs ldan ma hA kA la bdud mgon trak+shad nag po dngos su gsal ba la mos gus byas pas khyed rang rnams kyi spyi bor byon /
de'i dbu gtsug gi nam mkhar rtsa brgyud bla ma sangs rgyas byang sems rnams kyang bzhugs nas byin gyis rlob par mos shig
/dpal rdo rje nag po chen po lha chen dpal 'bar srog bdud trak+shad phrin las sprul pa'i mgon po chen pos /
bcom ldan 'das gsang ba'i bdag po /
slob dpon d+ha na saMskr-ita /
dA na shI la /
khrag 'thung nag po /
ba su d+hA ra /
gnubs chen sangs rgyas ye shes /
zhang khrom rdo rje 'od 'bar /
dge bshes rgya ston lcags ri ba /
dwags po zla 'od gzhon nu /
skyes bu ye shes rdo rje /
'gro mgon dung mtsho ras pa la sogs pa rtsa ba dang brgyud par bcas pa'i dpal ldan bla ma dam pa rnams kyi bka' dang dam tshig gi rim pa rjes su dgongs la /
spyir sangs rgyas kyi bstan pa srungs /
sems can gyi bde skyid spel /
bye brag tu rdo rje'i slob ma'am /
rig pa 'dzin pa 'di nyid dus 'di nas gzung ste ji srid rdzogs pa'i sangs rgyas kyi go 'phang ma thob kyi bar du 'gal rkyen bar chad thams cad las srungs shig
/mi mthun pa'i phyogs thams cad sol cig
/mthun rkyen legs tshogs thams cad sgrub par mdzod cig
/sangs rgyas kyi bstan pa spyi dang khyad par 'di nyid la gnod cing 'tshe bar byed pa'i dgra bgegs gdug pa can thams cad myur ba nyid du tshar gcod pa'i phrin las mdzod cig
/mdor na rdo rje'i slob ma'am /
rig pa 'dzin pa 'di'i chos ldan bsam pa yid bzhin du 'grub pa dang /
thun mong dang thun mong ma yin pa'i dngos grub ma lus pa yid bzhin du stsol bar mdzad du gsol /
zhes dang rol mo bsgrag
/gtor ma mgor bzhag
/de ltar phrin las gsol bas mgon po'i sku las sku gnyis pa mched de khyed rang gi spyi bo nas mar thim pas mgon po'i sku gsung thugs kyi ngo bor gyur par bsam la nga rgyal brtan po skyed cig
/rjes 'brel bzlas pa'i lung sbyin pa la dmigs pa 'di ltar du mdzod cig
/slob dpon la mos gus dung pa zhig bskyed pas de'i thugs ka nas 'od zer 'phros /
mdun bskyed la phog
/de'i thugs kar nyi ma'i dkyil 'khor gyi steng raM la sngags kyi phreng bas bskor ba las sngags phreng gnyis pa mched de zhal nas thon /
khyed rang mgon por gsal ba'i zhal du zhugs /
thugs kar nyi steng raM yig gi mthar 'khod par mos la sngags kyi rjes zlos lan gsum mdzad par zhu /
snying po lan gsum /
dang pos byin gyis brlabs /
gnyis pas dbyer med du byas /
gsum pas brtan par gyur pa'i mos pa dang bcas slob dpon la me tog 'bul bzhin pas 'di'i rjes zlos /
bcom ldan bdag la bstsal lags kyis //
bdag la 'go bar mdzad du gsol //
lan gsum /
me tog de nyid sngags kyi phreng bar byas te spyi bor bcings par mos shig
/gsar ma phal cher gyis me tog la sngags lan gsum 'debs /
kar lugs la mi mdzad kyang jo lugs la dgos 'dra bas de ltar byas pa'i me tog mgor lan gsum bzhag cing dril bu gsil la /
bcom ldan 'di la bstsal lags kyis //
'di la 'go bar mdzad du gsol //
sngags kyi dngos grub bstsal du gsol //
brtul zhugs brtan par mdzad du gsol //
rig pa 'dzin pa 'di rnams kyi rgyud la dpal legs ldan lha chen dpal 'bar trak+shad nag po'i gsung rig sngags kyi nus pa ma lus pa 'jug par gyur cig
/ces bzlas lung spyi dang mthun par byin nas /
des 'di'i chos skor rnams nyams su len pa la dbang ba yin pas dam tshig la gnas par gyis shig
/ces gdams la shis pa brjod /
slob ma'i rjes kyi bya ba dam tshig bsgrag gzung /
gtang rag maN+Dal sogs spyi ltar mthar dbyung /
mdun bskyed gtor mchod kha gsos la slar yang gtor ma 'bul /
mchod bstod nongs bshags bzod gsol /
rten med na gshegs /
bdag bskyed bsdu ldang sngar ma byas na 'dir bya /
bsngo smon dang shis brjod gang 'os bya'o //
bstan srung ku~Xn las ches zab ces //
rgya ston lcags ris dga~X' bar bsngags //
spu gri chig shur rgya mtsho las //
gtor chog rjes gnang snyi~Xng po~Xr dril //
'di'i lugs kyi lcam dral dang lha gsum ma dang 'khor mang sogs byed kyang 'di nyid 'don pa spos pas chog go
/shin tu zab pa trak+shad dwags po lugs kyi sgrub thabs kyi le tshan no ///
/
!
oM swasti /
mchog gyur rgyal ba'i phrin las pa //
phrin las mgon po la btud nas //
gang de'i sgrub thabs rmad byung ba //
lcags khab can du grags pa bri //
bka' srol gsum ldan trak+shad ma ning ma'i sgrub thabs rjes gnang dang bcas pa la gsum /
dang po sbyor ba yo byad kyi gshom ni spyir bshad ma thag pa'i spu gri gcig shur dang 'dra ba las /
gtor ma g.yon phyogs su gtso bo las dma' ba gcig mtheb kyu bcu gnyis kyis bskor ba bya /
gnyis pa dngos gzhi sgrub thabs la'ang /
bdag bskyed he ru ka'i sgom bzlas /
mchod gtor byin rlabs gong du bstan pa bzhin byas la /
mdun rten swa b+hA bas sbyang /
stong pa'i ngang las /
thod mkhar 'bar ba'i nang du nag po gru gsum gyi gzhal yas khang /
de'i nang du mi ro rta ro brtsegs pa'i gdan la pad nyi'i steng du /
raM las dpal mgon po sku mdog dus mtha'i sprin ltar nag pa /
zhal gcig phyag gnyis g.yas rtse gsum gyi mgul du mi mgo dpyangs pa ru dar nag po dang bcas pa phyar cing /
g.yon dgra bgegs kyi glo snying rlangs pa bun ne ba zhal du gsol zhing bdud zhags nag po 'dzin pa /
sku la dar nag gi 'jol ber sum brtsegs su gsol zhing /
rin po che'i gser gyi ska rags bcings pa /
stag ral g.yas su bkra ba /
gzig shubs g.yon du 'khyug pa /
lcags gzhu nag po gru mo la gyon pa /
tsan+dan beng chen rked la gzer ba /
zhabs la l+h+wam yu ring gsol zhing lcags kyi ral pa mun ltar gtibs pa /
mche gtsigs spyan gsum sma ra 'bar zhing thod skam gyi dbu rgyan dang thod rlon kyi do shal can /
rta nag bcibs shing rdzu 'phrul dang drag shul che ba /
me phung 'bar ba'i dbus na bzhugs pa'o //
de'i g.yon du b+h+yoHlas yum rdo rje re ma ti dre'u nag po rkang gsum la 'chib pa /
drwa ba mig dgu rgyab tu khur ba /
phyag g.yas bdud kyi khram bam dang g.yon nad kyi rkyal pa 'dzin pa /
spyan gsum mche gtsigs dbu skra gyen du brdzes pa la zla tshes dang lte ba nas nyi ma 'char ba /
dar nag gi lhab lhub dang zhing lpags kyi stod g.yogs re lde'i sham bu can /
thod skam gyi dbu rgyan /
thod rlon gyi do shal /
sbrul gyi ska rags /
thal chen tshom bu sogs dur khrod kyi chas rnams rdzogs pa /
snyan g.yas seng ge dang g.yon par sbrul dang dril bus brgyan pa /
sga'i snga sha la sho rdel /
phyi sha la tshon gru dang byang dmar khres po btags pa /
rlung nag 'tshubs ma'i dbus na rol pa /
mtha' skor du lus dang grib ma'i tshul gyi sprul pa'i las mkhan mon pa pho drug mo drug bdud dmag bye ba dung phyur gyi tshogs dang bcas pa /
steng du bya nag lding ba /
'og tu khyi nag rngams pa /
ce spyang dom dred rol du khrid pa'o //
rang gi snying ga nas 'od zer 'phros /
dur khrod chen po u tsa la nas /
nag po chen po 'khor bcas spyan drangs par gyur /
hU~M/
dad pa dang ni dam tshig gis //
dpal ldan mgon po spyan 'dren na //
sangs rgyas bstan pa bsrung ba'i phyir //
mchod pa'i gnas 'dir gshegs su gsol //
oM ma hA kA la trak+shad sa pa ri bA ra badzra sa mA dzaH
dzaHhU~M baM hoH
gnyis su med par thim /

rten cing 'brel bar 'byung ba yi //
lha rdzas bzang po'i nyer spyod 'di //
mgon po 'khor dang bcas la 'bul //
bstan pa bsrung phyir bzhes su gsol //
oM ma hA kA la trak+shad sa pa ri bA ra ar+g+haM pra tIts+tsha swA hA/
sogs sngags spos la mchod /
rten cing 'brel bar 'byung ba yi //
lha rdzas bzang po'i nang mchod 'di //
mgon po 'khor dang bcas la 'bul //
bstan pa bsrung phyir bzhes su gsol //
ces bsgyur ba dang /
oM ma hA kA la trak+shad sa pa ri bA ra pany+tsa kA ma gu Na ma hA a mr-ita pU dza hoH
zhes phyi nang gis mchod /
sman rag gtor gsum la /
snying po'i mthar /
i daM ba liM ta kha kha khA hi khA hi /
mAM sa la khA hi /
rak+ta la khA hi /
tsit+ta la khA hi /
go ro tsa na la khA hi /
pany+tsa a mr-ita la khA hi /
zhes lan gsum gyis 'bul /
bstod pa ni /
hU~M/
srog bdud ma hA kA la ni //
rngam pa'i zhal la gtum pa'i sku
/gsod dang gcod pa'i las la dgyes /
khyod la 'dud do bsam pa sgrubs //
ming po rdo rje'i las byed ma //
dam la gnas shing bstan pa srung /
khams gsum khrag 'thung re ma ti /
khyod la gus pas phyag 'tshal 'dud //
shel g.yu dngul dang dung gi mig
/mchong dang zangs kyi mig can ma //
sngags kyi rang sgra di ri ri //
bcol ba'i las rnams rtags phyungs shig
/srog bdud nag po'i dus la babs //
legs ldan nag po'i dus la babs //
ma ning nag po'i dus la babs //
lha chen dpal 'bar dus la babs //
ces brjod /
de nas gtor chog tsam yin na rjes chog byas pas chog
/slob ma rjes 'dzin skabs /
bdag bskyed kyi thugs ka nas 'od zer 'phros /
mdun bskyed kyi thugs kar phog pas dam bca' dran te thugs rgyud bskul bar bsam la /
oM shrI ma hA kA la trak+shad ga Na gu h+ya raM sid+d+hi hU~M phaT/
snying po ste ci 'grub bzla /
drag sngags tri yaM ru tra la sogs pa ste skabs 'dir bzla mi dgos /
rjes gnang gi don du dkar phyogs skyong ba rnams la dkar gtor zhig 'bul /
de'i 'don tshig rang lugs gang byas kyang khyad med do //
gsum pa rjes gnang sbyin pa ni /
slob ma la khrus bya /
sems bskyed gsal btab la /
mtshams sbyor gong ltar las /
skabs su babs pa 'di ni /
sangs rgyas gnyis pa pad+mA+A ka ras grub thob tsa hu pa la gnang /
des slob dpon shAn+tiM gar+b+ha sogs nas rim par brgyud pa bka' ma'i lugs gzhir bzhag pa'i steng du /
nag po shAn+ti b+ha dra'am rgya gar nag chen gyi lugs drag sngags kyi ngo bo shin tu rno zhing stobs che bas mgul khug lcags rgya can du grags pa dang /
dam pa nag chung du grags pa pha dam pa sangs rgyas kyis zhu lo tsA ba la gnang bas zhu yi mgon por grags pa de dag gi byin rlabs kyi rgyun yang gcig 'dres su bzhugs pa yin la /
de lta bu'i rjes su gnang ba bsgrub pa la sogs kyis sne bsgyur la maN+Dal 'bul du gzhug
/de nas gong smros spu gri gcig shur gyi rjes gnang nyid cung zad kha bsgyur ba ma gtogs khyad par med pas bskyar nas bya ba yin pas /
gsol 'debs nas gzung de ltar brjod pa las /
mdun bskyed gsal 'debs 'di'i sgrub thabs ltar bya /
sa bon dor /
sku gsung thugs kyi rjes gnang la 'od zer mi spro bar sku spro ba yin pas /
khyad par gyi gsol 'debs rjes su /
de ltar gsol ba btab pas /
bla ma'i thugs ka nas 'od zer 'phros mgon po la phog pas thugs rgyud bskul /
mdun bskyed mgon po'i dpral ba nas rang 'dra'i sku dkar po gzi brjid dang ldan pa dpag tu med pa byung /
khyed rang gi dpral bar thim pas sogs gong bzhin la /
mgrin pa nas sku dmar po /

thugs ka nas sku sngon po spro ba ni khyad par yin la /
gtor dbang gsal gdab skabs /
trak+shad nag po lcam dral 'khor dang bcas pa dngos su gsal ba zhes dang /
bka' bsgo'i skabs /
phrin las sprul pa'i mgon po chen po /
yum khams gsum dbang sgyur rdo rje re ma ti /
las mkhan mon pa pho mo /
bdud dmag bye ba dung phyur dang bcas pa khyed rnams kyis /
dpal chen he ru ka
/slob dpon pad+ma thod phreng /
grub thob tsa hu pa /
slob dpon shAn+tiM gar+b+ha nas rim par byon pa'i rtsa ba dang brgyud par bcas pa'i rig 'dzin bla ma dam pa rnams kyi bka' dang dam tshig gi rim pa las ma 'da' bar /
spyir sangs rgyas kyi bstan pa srungs /sogs snga ma ltar tshang bar bya /
bzlas lung skabs rjes zlos /
'di nyid kyi snying po dang /
me tog sbyin skabs /
trak+shad nag po 'khor dang bcas pa'i gsung rig sngags kyi nus pa /sogs sbyar ba las gzhan 'dra /
slob ma'i rjes kyi bya ba dang /
slob dpon gyi bya ba rnams kyang gong du smros pa ltar byas pas grub bo //
kuna~X tu zab par rab grags pa //
mngon spyod 'dod rnams dga~X' ba'i gnas //
mgul khug lcags kyi rgya can gyi //
'jug sgo'i thabs kyi snyi~Xng po~X yin //
dpal mgon po trak+shad ma ning mar grags pa'i sgrub thabs kyi le tshan no ///
/
!
oM swasti /
nag po chen po'i sku nyid las //
bdud 'dul dregs pa'i lhar sprul pa //
ma rungs kun 'joms la btud nas //
gang de'i sgrub thabs bri bar bya //
drag po'i las la cher bsngags pa las mkhan 'brong zhal can gyi sgrub thabs gtor dbang dang bcas pa snying po tsam smros pa la gsum /
dang po sbyor ba gshom ni spu gri gcig shur ltar byas pa'i maN+Dal dang gtor ma'i mdun ngos su /
chos 'byung mthing nag sum brtsegs zur dgu pa mi ro dang bcas pa bris pa'i steng du dmar gtor zur gsum rno dbal can sha khrag dang /
yod na sku tsag gis brgyan pa lhag por bzhag
/thun gtor yang zur du bsham /
gnyis pa dngos gzhi sgrub thabs ni /
bdag bskyed bzlas bsgom /
mchod pa byin rlabs rnams sngar dang 'dra /
mdun bskyed ma ning ma ltar /
swa b+hA ba nas /
me phung 'bar ba'i dbus na bzhugs pa'o //
bar gyis mgon po gtso bo nyid gong non tshul du bskyed nas /
de'i mdun du chos 'byung gru sum mi ro can sum brtsegs zur dgu pa'i dbus su /
skad cig gis las mkhan 'brong zhal nag po zhal gcig phyag gnyis /
g.yas be con 'bar ba dang g.yon gri gug khrag 'dzag pa 'dzin pa /
stag ral dang gzig shubs can cha lugs mgon po nyid dang 'dra ba las /
dre'u nag po rting dkar la zhon pa skad cig gis gsal bar gyur /
rang gi snying ga nas 'od zer 'phros dur khrod chen po u tsa la nas nag po chen po bka' sdod las kyi mgon po dang bcas pa spyan drangs par gyur /
hU~M/
dad pa dang ni dam tshig gis //
tshur gshegs tshur gshegs nag po che //
rdo rje 'chang gi spyan snga ru //
ji ltar khas blangs dam bcas ltar //
byin gyis brlabs pa'i gnas 'di ru //
drag po'i las la spyan 'dren gshegs //
oM ma hA kA la trak+shad sa pa ri bA ra badzra sa mA dzaH
dzaHhU~M baM hoH
zhes gtso 'khor gnyis ka la spyan drangs la so sor bstim /
las mgon la /
oM ma hA sa ma ya ha na ha na hU~M phaT/
ces dam rgya bstan la dam tshig dran du gzhug
/rdo rje'i rtse mos nang mchod gtor zhing mgon po dang rang gi lce thog tu myong bar bsam la /
'di ni khyod kyi dmyal ba'i chu //
dam tshig 'das na sreg par byed //
dam tshig bsrungs na dngos grub ni //
rdo rje bdud rtsi'i chu 'dis 'grub //
oM badzra sa ma ya u da ka Tha Tha Tha oM AHhU~M/
zhes mna' chu sbyin /
lag tu rdo rje gtad par mos te /
rdo rje 'di ni rdo rje che //
sangs rgyas kun gyi byin gyis brlabs //
dam tshig 'di las 'das gyur na //
nag po khyod ni nyams par 'gyur //
oM badzra ma hA sa ma ya ha na ha na hU~M phaT/
ces dam la bzhag
/bka' bsgo'i tshul du thugs rgyud bskul la /
oM badzra ma hA kA la trak+shad tri yaM b+h+yoHnr-i tshal pa tri yaM dzaHdzaH
ru ru ru ru tsa pa la A shug me b+h+yoH
zhes bzla /
mgon po la sngar ltar sngags mchod tsam dang /
bstod pa sh+lo ka gcig bya /
las mgon la gtor ma 'bul na /
thun gtor bran la /
raM yaM khaM/
oM AHhU~M ha hoHhrIHsa byin brlab /
snying po'i mthar /
i daM ba liM ta kha kha khA hi khA hi /
mAM sa la khA hi /
rak+ta la khA hi /
tsit+ta la khA hi /
go ro tsa na la khA hi /
pany+tsa a mr-ita la khA hi /
zhes lan gsum gyis 'bul la /
mchod pa ni /
hU~M/
nag po chen po 'khor bcas la //
bdag gis mchod pa 'bul ba ni //
dgra bgegs ma lus bsgral pa yi //
dmar chen khrag gi ar+g+haM dang //
dbang po lnga yi me tog dang //
rus pa rkang klad bsres pa'i spos //
zhun chen gsal ba'i sgron me dang //
rdo rje rang byung dri chab dang //
sha chen sna lnga'i zhal zas dang //
rkang gling thod rnga snyan pa'i sgra
/dngos 'byor yid sprul mkha' bkang nas //
mgon po 'khor dang bcas la 'bul //
gzhan yang mchod pa 'bul ba ni //
'bru bcud stong sbyar dza gad dang //
rtsa brgyad stong sbyar bdud rtsi sman //
dgra bgegs rnam gnyis bsgral pa yi //
don snying sha rus gtor chen bshams //
de bzhin tshe 'dzin khrag gi rgyun //
ban+d+ha lcang lo khrag gis bkang //
bla na med pa'i mchod pa 'di //
mgon po 'khor dang bcas la 'bul //
mthun pa'i rdzas su bzhes par mdzod //
de las gzhan yang mchod pa'i tshogs //
zhing chen bla bre 'phan gdugs dang //
rgyu rlon lda ldi snying phreng dpyangs //
keng rus sna tshogs ri ltar spungs //
sha khrag dri gsur rgyun mi 'chad //
sna tshogs rgyan gyi mchod pa 'di //
mgon po 'khor dang bcas la 'bul //
dam tshig dbang gis bzhes nas kyang //
zhi rgyas dbang dang mngon spyod kyi //
bcol pa'i phrin las 'grub par mdzod //
bstod pa ni /
las kyi mgon po ma hA kA la ni //
sangs rgyas stong gi bstan pa srung ba po //
bla ma dam pa'i sku dgra 'dul ba po //
dus kyi gzugs can khyod la phyag 'tshal bstod //
mchod sbyin gtor ma 'di bzhes la //
sogs kyis phrin las bcol /
gtor chog rkyang pa'i skabs 'di mtshams rjes chog bya /
gsum pa gtor ma'i byin rlabs ni /
gtor 'bul mchod bstod phrin bcol yan grub nas /
slob ma la khrus bya /
sems bskyed gsal btab nas /
de'ang dpal gsang ba'i bdag po dang thugs rje chen po gnyis dur khrod chen po bsil ba'i tshal du bka' bgros te /
ye shes rtsa ba'i mgon po la dregs pa sde brgyad gdug pa can thams cad bka'i 'bangs su dbab par bka' bsgos pa ltar dregs byed ma lus pa dbang du bsdus pa'i tshe /
dam 'og tu ma chud pa'i gshin rje gnod sbyin pho mo nyer bzhi po rnams 'dul ba'i slad du /
spyan ras gzigs dbang phyug gis byang shar u tsa la'i dur khrod kyi dug gi nags tshal chen po'i me tog rgyal po kha sbyor ba'i nang du thugs las sprul pa'i tshul bstan pas mon pa dung gi skyes bu'am /
trak+shad bdud kyi rgyal po zhes bya ba gdug cing gtum pa'i ma rungs pa thams cad 'di nyid kyis mi thul ba gcig kyang med pas /
ye shes mgon po thams cad kyi phrin las kyi nus rtsal 'byin pa'i mgon po chen por gyur pa /
'di nyid kyi yang sprul las mkhan chen po ma rungs kun 'joms trak+shad 'brong zhal can du grags pa 'di'i gdams ngag rnams kyang d+ha na saMskr-ita las /
rim par brgyud de gnubs chen sangs rgyas ye shes kyis gter du sbas pa rgya zhang khrom gyis bton nas dge bshes lcags thang pa la brgyud pa /
mnyam med dwags po rin po ches mtsho maN+Dal nag por yang gter du sbas pa nyid 'gro mgon dung mtsho ras pas bton te brgyud pa bar ma chad par byon pa'i gtor dbang bgyi ba la sogs brjod nas maN+Dal 'bul du gzhug
/gsol ba 'debs pa 'di'i rjes zlos mdzod /
bla ma rdo rje 'dzin pa dang //
dpal ldan mgon po 'khor bcas rnams //
ma rungs pa rnams bsgral slad du //
bdag la byin gyis brlab tu gsol //
zhes lan gsum gsol ba btab /
de nas dmigs 'dun 'di ltar du mdzod cig
/gtor snod chos 'byung gru gsum mi ro can sogs gong gi mngon rtogs ltar brjod /
dre'u nag po rting dkar la zhon pa /
dam ye gnyis su med par gsal ba de nyid khyed rang rnams kyi spyi bor byon /
de'i dbu gtsug tu lha chen dpal 'bar rtsa brgyud bla ma'i tshogs rnams kyang bzhugs nas byin gyis rlob par mos shig
/mdun gyi dmar gtor thogs la /
sangs rgyas rnams ni thams cad kyis //
sku gsung thugs kyis byin brlabs shing //
dngos grub rnam gnyis 'byung ba'i gnas //
gtor ma'i dbang bskur chen po sbyin //
dpal nag po chen po bdud 'dul dregs pa'i dbang phyug ma rungs gdug pa kun 'joms las kyi mgon po trak+shad 'brong zhal can gyis /
bcom ldan 'das gsang ba'i bdag po /
slob dpon d+ha na saMskr-ita sogs nas /
yid bzhin du stsol bar mdzad du gsol /
bar spu gri chig shur skabs ltar brjod la dril bu gsil /
gtor ma mgor bzhag cing lag tu gtad /
de ltar bka' bsgos pas mgon po'i sku las nas /
nga rgyal brtan po skyed cig
/bar shis pa brjod la me tog 'thor /
slob ma'i rjes kyi rim pa rnams kyang spyi 'gre bya /
mdun bskyed la slar yang gtor ma phul /
mchod bstod dang bzod gsol bya /
rten med na gshegs /
bsngo smon shis brjod kyi bar yang snga ma rnams dang 'dra'o //
drag sngags kuna~X las ches bsngags pa //
thal mo brdab chog rab dga~X' ba'i //
sgrub thabs rjes gnang bcas pa la //
yi ge snyi~Xng po~X tsam gyis chog
/trak+shad 'brong zhal can gyi sgrub thabs kyi le tshan no ///
/
!
oM swasti /
dus gsum gshegs pa'i sangs rgyas rnams //
kun gyi thugs las sprul pa yi //
lha chen dpal 'bar la btud nas //
gsang ba'i sgrub thabs 'bri bar bya //
trak+shad gsang sgrub shwa na'i zhal can gyi bsnyen pa'i tshul ni /
las sbyor dang sbrags ma yin pa'i phyir 'dir mi 'bri la /
gtor chog dang rjes su 'brel ba'i bya ba tsam bshad pa la gsum /
dang po sbyor ba yo byad kyi gshom ni /
stegs bu'i steng maN+Dal la thod mkhar zur drug mtshon pa'i chos 'byung bsnol ma sngon po thod pa'i ri mo can gyi nang du gru gsum mthing nag gi lte bar thig le'am tshom bu dmar po che ba gcig
/de mdun chung gcig
/thod mkhar zur drug la re re bkod pa'i steng du khri'u'i khar dpal gtor gru gsum sku tsaka me ri dar gdugs dmar pos brgyan pa /
mdun du thod pa'i bdud rtsi bzhag
/sman raka gtor gsum /
drag mchod g.yas skor du bsham /
gnyis pa gtor chog ni /
bdag bskyed he ru ka'i rigs kyi yi dam gang rung bsgom bzlas bya /
mchod pa byin rlabs spu gri gcig shur skabs ltar la /
nang mchod byin rlabs 'dir mi dgos /
mdun bskyed swa b+hA bas stong par sbyang /
stong pa'i ngang las b+h+rU~M las gnam lcags kyi thod mkhar gru gsum bsnol ba /
sgo med yangs shing che ba /
me 'bar zhing nad dang dug gi na bun 'thul ba /
mtshon cha'i char 'beb pa /
de'i nang du e las gru gsum mthing nag 'bar ba'i steng du /
paM las pad+ma /
raM las nyi ma /
nr-i las dgra bgegs kyi zhing chen bsnol ba /
rang gi snying ga nas raM dmar nag 'phros te gdan de'i steng du 'khod /
raM las me dpung dmar nag raM gyis mtshan pa las 'bar ba'i me dpung gis 'jig rten gyi khams thams cad gang /
dgra bgegs thams cad bsregs /
slar yang raM las rtse gsum raM gyis mtshan pa las 'od 'phros /
sems can thams cad bde ba la bkod /
gnod byed thams cad tshar bcad tshur 'dus yongs su gyur pa las /
rdo rje ma hA kA la srin po'i gzugs can sku mdog dmar nag zhal gcig phyag gnyis shwa na'i zhal rngam zhing gtsigs pa spyan gsum bgrad pa /
g.yas kha T+wAM rtse gsum mi mgos mtshan pa phyar ba /
g.yon dgra bo'i glo snying bzung nas zhal du gsol ba /
dbu skra dmar ser gyen du brdzes pa la sbrul dkar khras thod bcings shing nyi zlas spyi gtsug brgyan pa /
stag lpags kyi sham thabs dang /
mi lpags kyi stod g.yogs can /
sbrul nag pos brgyan pa /
zhabs g.yas bskum g.yon brkyang gi stabs kyis bzhugs pa /
yang na dar nag gi 'jol ber sum brtsegs gsol bar byas kyang rung ste /
cha lugs lhag ma trak+shad spyi dang 'dra'o //
de'i mdun du yum khyi mo gser mig ma /
zur drug la g.yas skor gyis /
g.yu /
mchong /
zangs /
dung /
mkhar ba /
lcags mig ma ste /
bdun ka yang rdo rje dang zhags pa bsnams pa khyi gdong can /
g.yang gzhi stag lpags rus rgyan sogs kyis brgyan pa srin mo'i cha lugs can no //
rang gi thugs ka'i hU~M las 'phros pa'i 'od zer gyis /
dur khrod chen po brgyad nas ye shes pa sprin gtibs pa ltar spyan drangs par gyur /
hU~M/
spyan ras gzigs mgon thugs kyi phrin las las //
rnam 'phrul zhi bas 'dul bar mi spyod cing //
drag po'i stobs kyis gdug pa tshar gcod pa //
'jigs pa'i gzugs can khyod ni 'dir byon cig
/sngon tshe phyag na rdo rje'i spyan snga ru //
trak+shad khyod kyis ji ltar khas blangs bzhin //
drag po'i las la gnas 'dir spyan 'dren gyis //
sangs rgyas bstan pa bsrung phyir gshegs su gsol //
ma hA kA la sa ma ya maN+Da la ma ye /
A gats+tsha A gats+tsha /
A be sha ya A be sha ya /
tiSh+Tha ya tiSh+Tha ya /
a ba lo kA ya hU~M hU~M dzaHhU~M baM hoH
zhes dam tshig pa dang gnyis med du bstim /
de nas gtor ma bsang sbyang /
stong pa nyid du gyur /
stong pa'i ngang las yaM las rlung /
raM las me'i steng du kaM las mi mgo'i sgyed pu gsum /
de'i steng du a las thod pa phyi dkar la nang dmar ba'i nang du /
bi mu shu ma ra las bdud rtsi lnga /
go ku da ha na las sha lnga bskyed /
snying ga'i sa bon gyi 'od kyis mdun gyi nam mkha' la rdo rje hU~M dang bcas par gyur /
de las 'od zer 'og tu 'phros pas rlung g.yos /
rlung gis me sbar sha lnga bdud rtsi lnga yi ge dang bcas pa zhu zhing khol bas lbu ba oM du gyur /
de las 'od zer kha dog lnga 'phros pas /
ye shes kyi bdud rtsi bkug nas de la thim pas ye shes kyi bdud rtsi'i rgya mtshor gyur /
oM AHhU~M lan gsum /
rdo rje thal mo kha gyen du phye la /
mgon po yab yum 'khor bcas kyi ljags gtor ma bdud rtsi'i rang bzhin can la reg cing gsol bas tshim zhing mnyes par gyur /
oM ma hA kA la trak+shad ma hA kA la i daM ba liM gr-ih+Na gr-ih+Na kha kha khA hi khA hi /
b+huny+dza ho rak+ta pi pa to /
sa ma ye hU~M kha raM khA hi /
zhes lan gsum gyis gtor ma 'bul /
mgon po'i thugs kar nyi steng raM dmar nag bzlas pa'i sngags kyis g.yas su bskor ba las /
bdag bskyed thugs ka'i 'od zer gyis bskul bas thugs dam dran nas phrin las rab 'byams thogs med du sgrub par mos la /
oM ma hA kA la trak+shad ma hA kA la drag po sid+d+hi tri yaM du dzaHdzaH
'bod pa'o //
nag po he he dzaHdzaHphaT/
rbad pa'o //
snying kha rag
/tsit+ta rbad b+h+yo hU~M hU~M phaT d+ha phaT/
bsad pa de gsum char gcig tu dril nas bzla'o //
mchod pa spro na 'brong zhal can gyi skabs su bshad pa'i /
hU~M/
nag po chen po sogs brjod /
bsdu na /
oM ma hA kA la trak+shad ma hA kA la sa pa ri bA ra badzra ar+g+haM nas /
shab+da pra tIts+tsha swA hA/
zhes mchod /
bstod pa ni /
hU~M/
lha min dmag tshogs g.yul zlog cing //
lha dmag dkar po'i dbugs 'byin pa //
lha chen dpal 'bar 'khor bcas la //
mchod cing bstod de phyag kyang 'tshal //
mchod sbyin gtor ma 'di bzhes la //
sogs kyis phrin las bcol /
gtor chog tsam la rjes kyi bya ba spyi ltar bya'o //
gsum pa rjes gnang byed na /
phrin bcol yan grub pa dang /
slob ma khrus bya /
bgegs bskrad /
sems bskyed gsal btab /
mtshams sbyor khyad par /
de la chos skyong ye shes kyi mgon po chen po rnams ni dpal he ru ka dang rnam dbyer med pa'i byin rlabs kyi tshan kha che zhing mthu stobs nus pa'i gzi brjid 'gran zla dang bral yang mngon spyod drag po'i phrin las dngos kyis mdzad pa med pa'i phyir /
sgrol ba'i thabs la mkhas pa drag shul can sprul pa las kyi mgon po dang /
de bas kyang yang sprul 'jig rten dregs pa'i tshul du bstan nas dgra bgegs thal bar brlag pa'i mngon spyod drag po'i las rnams thogs med du sgrub pas na /
bsten bsgrub mchod pa'i tshul la yang so sor 'byung ba yin la /
phrin las ye shes kyi mgon po nyid las srog bdud trak+shad nag po las mdzad du rnam par 'phrul pa'i tshul yang du mar bstan pa las /
snang tshul kha cig tu /
rtsod ldan shar du nye ba na lha dang lha min g.yul 'gyed pa'i skabs su lha min rnams kyi khrag sa la 'thor ba las dmag brgya stong du mar 'phel bas lha min la zad pa med cing lha rnams pham pa'i tshe /
ye shes mgon po 'di nyid dbang phyug ma hA de ba'i sras su skur sprul nas lha min rnams la mdung rtse gsum pas bsnun te bsad /
khrag rnams sa la ma bo bar bar snang nyid nas gsol bas lha min 'grib cing lha rnams rgyal /
gzhan yang lha min dang srin po'i grong khyer lan gsum bcom par grags /
thub pa'i dbang pos bstan pa srung bar bka' bsgos /
gsang bdag rdo rje 'dzin pas kyang gsungs /
'phags bod mkhas grub rnams kyis chos skyong ba'i srung ma chen por mnga' gsol ba bdud rgyal trak+shad nag po thod pa'i phreng ba can la sgrub thabs kyi bka' srol mang du byon pa las /
skabs su babs pa gsang sgrub shwa na'i zhal can 'di ni grub pa'i slob dpon chen po d+ha na saMskr-itas phung byed shAn+tiM gar+b+ha la gnang /
des rdzu 'phrul gyis gter du sbas pa spyil rga rab kyis bton nas kha rag gi gnyos lo yon tan grags la phul /
de la mgon po 'di'i bka' babs shing dngos su grub /
rgya gar nas ba liM a tsar+Yas gnang ba'i gdams skor dang bka' gter gnyis ldan du gyur /
snyan grags dang phrin las shin tu che ba'i brgyud pa'i zam ma chad par byon pa'i rjes gnang bsgrub pa la sogs brjod la maN+Dal 'bul gzhug
thal mo me tog dang bcas te gsol ba 'debs pa 'di'i rjes zlos /
rje btsun rdo rje 'dzin pa'i gtso //
bdag gi lus ngag yid gsum gyi //
dri ma mtha' dag sbyang ba'i phyir //
ma smin smin byed dbang bskur stsol //
ces lan gsum /
bla ma dang yi dam dkyil 'khor gyi lha tshogs rgyal ba sras dang bcas pa'i spyan sngar skyabs gsol sngon du 'gro ba can gyi gsag sbyong dang byang chub tu sems bskyed pa gsal thobs la 'di'i rjes zlos /
dkon mchog gsum la bdag skyabs mchi //
sogs lan gsum /
de la thog mar sku yi rjes su gnang ba'i slad du sngar bsgrubs zin pa'i mdun rten gtor ma nyid slar yang khyed rang rnams kyi blo ngor gsal 'debs 'di bzhin du mdzod cig
/mdun du gnam lcags kyi thod mkhar sogs mngon rtogs ltar brjod pa las /
de'i nang du gru gsum mthing nag 'bar ba'i steng du pad+ma nyi ma dgra bgegs kyi zhing chen bsnol ba'i gdan la /
rdo rje ma hA kA la sogs nas /
srin mo'i cha lugs can no /bar brjod /
khyed rang rnams kyang mgon po dam tshig pa'i sku 'di bzhin du gsal thobs shig
/swa b+hA bas sbyang /
stong pa'i ngang las /
e las gru gsum mthing nag 'bar ba'i sogs mngon rtogs ltar la /
zhing chen bsnol ba'i gdan la /
sems nyid rnam par mi rtog pa'i ngo bo raM las rtse gsum raM gyis sogs nas /
yongs su gyur pa las /
khyed rang rnams rdo rje ma hA kA la sogs nas /
g.yon brkyang gi stabs kyis bzhugs par gsal thobs shig
/slob dpon gyi thugs ka'i hU~M las 'phros pa'i 'od zer gyis sogs gong ltar spyan 'dren sngags bcas brjod /
dzaHhU~M baM hoH
de ltar spyan drangs pa'i ye shes pa rnams gtor ma'i lha dang khyed rang gnyis ka la thim par mos shig
/gtor ma mgon po chen po rdo rje ma hA kA la dngos su gsal ba khyed rang rnams kyi spyi bor byon te byin gyis brlabs par mos mdzod /
gtor chen mgor bzhag la /
sangs rgyas rnams ni thams cad kyi //
sku gsung thugs kyis byin brlabs shing //
dngos grub rnam gnyis 'byung ba'i gnas //
gtor ma'i dbang bskur chen po sbyin //
ma hA ba liM ta a b+hi Shiny+tsa hU~M/
gtor ma mgon por gsal ba 'od du zhu ste khyed rang la thim pas gnyis su med par gyur te /
sku'i sprul pa dpag tu med pa sprul dgra bgegs rnams tshar bcad par sgoms shig
/des ni bum pa'i dbang gi don grub pa lags pas rdo rje ma hA kA la'i sku sgom pa dang ma bral bar gyis shig
/gnyis pa gsung gi rjes gnang gi slad du /
ka pA la'i bdud rtsi la 'jig rten gyi khams kyi dug rnams bsdus te /
khyed rang gi zhal gyi sgo nas zhugs /
snying ga'i sngags phreng gi me 'od dang 'dres pa bu ga dgu nas spros /
dgra bgegs rnams la char bzhin phab par sgoms shig
/thod pa'i bdud rtsi sbyin /
des gsang ba'i dbang gi don grub pa lags pas bdud mgon trak+shad nag po'i srog sngags bzla ba la brtson par gyis shig
/gsum pa thugs kyi rjes gnang gi slad du /
khyed rang rnams dpal ma hA kA la shwa na'i zhal can la yum gser mig mas 'khyud pa /
slob dpon gyi thugs ka nas /
pho nya dang 'od zer gyi tshogs dpag tu med pa spros /
dgra bgegs rnams bkug ste /
shes rab kyi mkha' nang du chos 'byung mthing nag gru gsum gyi nang du bzhag
/mtshon cha'i char phab ste /
lus sems rdul du brlags par sgoms shig
/des shes rab ye shes kyi dbang gi don grub pa lags pas legs ldan dpal 'bar chen po'i thugs dgongs bde stong zung 'jug gi ting nge 'dzin la mnyam par zhog cig
/bzhi pa yon tan gyi rjes gnang gi slad du /
de ltar dgra bgegs sgrol byed /
bsgral bya /
sgrol tshul gang yang mi dmigs pa 'khor gsum ka dag spros pa kun bral ba'i dbyings su mnyam par 'jog par 'tshal /
ces dar gcig bzhag
/des bzhi pa tshig dbang gi don grub pa lags pas gnas lugs gnyug ma ka dag gi ngo bo rtag tu bskyang bar mdzod cig
/gong ma gsum po nyid drag po'i las kyi bka' gtad yin pas /
phrin las kyi rjes gnang la sogs pa mi dgos gsung ngo //
de nas shis pa brjod /
dbang gi rjes kyi rim pa ni snga ma rnams dang mtshungs /
mdud bskyed gtor mar lha slar gsal btab /
gtor 'bul /
mchod bstod /
nongs bshags /
gshegs bstim rten dang bstun la /
bsngo smon shis brjod bcas bya'o //
d+ha na saMskr-i'i sgrub thabs bzhin //
gsal byed kuna~X tu dga~X' ba 'di //
yig sna'i don bzhin sgrub pa la //
nyer mkho'i lag len snyi~Xng po \u0f35yin //
trak+shad gsang sgrub shwa na'i zhal can gyi sgrub thabs kyi le tshan no //
zhes pa'i le tshan bzhi po 'di'ang 'phral dgos lag tu len pa la rtsa ba'i yig sna gzhan yod phyin mkho che bar mi snang mod /
snga 'gyur phyogs su phrin las mgon po trak+shad ces grags che ba tsam las dbang dang sgrub thabs khungs ldan dkon par snang bas /
mgon po'i rkang tshang ba'i phyir du zab cing khungs btsun pa rnams rje btsun thams cad mkhyen pa tA ra nA tha'i gsung rab las khol du phyungs te bklags pas grub par /
pad+ma gar dbang blo gros mtha' yas kyis rdzong shod bde gshegs 'dus pa'i sgrub gnas chen por bsdebs pa dge legs 'phel ///
/
