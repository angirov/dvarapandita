@#//
tshe dpag med 'chi med sku gsum 'dus pa'i sgrub thabs dbang chog dang bcas pa tshe dbang bcud 'khyil zhes bya ba bzhugs so //
tshe dpag med 'chi med sku gsum 'dus pa'i sgrub thabs dbang chog dang bcas pa tshe dbang bcud 'khyil zhes bya ba /

bla ma dang sku gsum rigs 'dus pa'i lha la phyag 'tshal lo //
bkra shis zla gam dbang gi dkyil 'khor du //
rtag pa'i rdo rje kha sbyor bde ba che //
'chi med grub pa'i rgyal ba yab dang yum //
snying gi ze'u 'brur bzhugs la tshe dbang stsol //
chos 'dzin blo gros mtha' yas rgyal ba'i sras //
snang mdzad mtshan gyi rgyal rnga brdung de srid //
bzang po spyod pa'i shes rab blo chen gyis //
mi dpog smon lam gter kha phye ba las //
tshe dbang bcud du 'khyil bar sus spyod pa //
rdo rje'i srog tu sdom byed zab pa'i chos //
gtan pa med pa'i sbyin pa la dga' bas //
legs bshad snying por dril ba 'di rmad do //
pad+ma'i zhal gdams grol thig dgongs pa rang grol gyi chos sde las tshe dpag med sku gsum 'dus pa'i bsnyen sgrub nyams su len zhing /
gzhan la dbang bskur ba'i cho ga'i rim pa la gsum /
sbyor ba /
dngos gzhi /
rjes kyi las rim mo //
dang po ni /
stegs bu'i khar dkyil 'khor lte ba dmar /
pad 'dab brgyad mdzes tshon /
khyams bzhi phyogs mdog
/sgo dang rta babs sogs zhi dkyil spyi mthun nam /
ma 'dzom na maN+Dal la dri bzang gis gsher ba'i 'bru'i tshom bu gcig bkod pa'i dbus su many+dzi'i khar bum pa bcud ldan mgul chings dang ldan pa /
mdun du tshe gtor ram tshe bum spyi dang 'dra ba las kha nas phyogs bzhir dpyangs pa'i shing lo'i rtser rgya gram re res mtshan pa /
g.yas su tshe ril /
rgyab tu tshe mda'/
ye shes sems dpa'i tsakli dang shel rdo /
g.yon du ka pA lar chang bzang po a mr-ita'i bcud ldan dar dmar brgyad ltebs kyi khebs dang bcas pa'i steng du gsum pa'i dbang rten rig tsaka
/logs gar bder las thams cad pa'i bum pa /
mdun du sman raka gtor gsum nyer spyod dang bcas pa bkod legs par bsham /
gzhan yang bka' srung gi mchod gtor /
tshogs kyi yo byad gtsor gyur 'og tu dgos pa'i yo byad rnams 'du bya'o //
gnyis pa dngos gzhi la gnyis /
bdag don bsnyen sgrub bya ba /
gzhan don dbang bskur ba'o //
dang po la gsum /
sngon 'gro sbyor ba'i chos /
dngos gzhi bskyed bzlas kyi chos /
mtha' rten mjug gi chos so //
dang po la bzhi las /
thog mar skyabs sems sngon du 'gro ba'i tshogs gsag pa ni /
hrI:
mdun gyi nam mkhar 'ja' 'od gur khang dbus :
dkyil 'khor dbang phyug kun bzang snang mtha' yas :
'chi med sku gsum 'dus pa lha yi tshogs :
ma lus 'khor bcas gnas 'dir gshegs shing bzhugs :
dbang skur byin rlobs mchog gi dngos grub stsol :
skyabs su 'gro ba ni /
na mo :
chos sku snang ba mtha' yas tshe yi bdag :
longs sku thugs rje'i mnga' bdag spyan ras gzigs :
'gro 'dul pad+ma 'byung gnas sprul pa'i sku :
sku gsum gdod ma'i lha la skyabs su mchi :
sems bskyed pa ni /
bdag gis mkha' mnyam 'gro ba'i don slad du :
sku gsum gdod ma'i lha tshogs bsgrubs nas ni :
'gro kun 'chi ba'i 'jigs pa las bsgral te :
snying po bla med sa la 'god par bgyi :
tshogs gsag yan lag bdun pa ni /
hrI:
sku gsum yongs 'dus 'chi med lha yi tshogs :
rab gus dung ba'i gnas 'dir spyan 'dren gshegs :
rin chen gzhal yas mdzes pa'i gdan la bzhugs :
bdag sogs sgo gsum gus pas phyag 'tshal lo :
phyi nang gsang ba mchod sprin rgya mtshos mchod :
dam tshig nyams chag sdig sgrib mthol zhing bshags :
dus gsum rgyal ba'i spyod la rjes yi rang :
bla med theg chen chos 'khor bskor bar bskul :
mya ngan mi 'da' 'gro ba'i don phyir bzhugs :
'khor 'das dge tshogs byang chub chen por bsngo :
'gro kun sku dang ye shes yongs 'grub shog :
lan gsum re'i rjes su tshogs zhing la thugs rgyud bskul ba ni /
rje btsun bla ma rdo rje 'dzin :
sangs rgyas kun gyi sku gsung thugs :
yon tan phrin las rdzogs pa'i dpal :
khyod la phyag 'tshal skyabs su mchi :
dbang bzhi rdzogs pa'i dngos grub stsol :
sgrib gnyis byang bar mdzad du gsol :
oM AHhU~M badzra gu ru pad+ma sid+d+hi hU~M:
gsol 'debs kyi bsnyen pa brgya stong ci nus kyi ngang nas dbang bzhi blang bar bya zhing /
thun mthar /
gsol gdab bsnyen pas mdun gyi lha tshogs las :
dkar dmar mthing tshogs bsam yas 'od zer gyis :
gnas gsum gang bas sgo gsum rim par sbyangs :
sku gsung thugs su byin gyis brlab pa dang :
'od zer phar 'phros sku gsung thugs la thim :
phyi nang gsang ba'i mchod pas mnyes pa dang :
bar du 'od zer snod bcud thams cad gang :
bla ma yi dam mkha' 'gror gsal ba'i ngang :
tshogs zhing 'od zhu rang dang gnyis su med :
ma bcos khyab gdal zung 'jug ngang la bzhag :
gnyis pa bgegs bskrad cing srung 'khor sgom pa ni /
gtor ma /
a kA ros byin brlab /
nam mkha' mdzod kyi sngags rgyas bsngos la /
hU~M:
sa phyogs 'dir gnas lha klu 'byung po'i tshogs :
dngos su bshams pa'i mchod sbyin bdud rtsi'i rgyun :
'bad pa med par byin gyis brlabs nas 'bul :
'di dag gsol zhing legs par bsnams nas kyang :
sa phyogs dge zhing bar chad med pa dang :
ji srid bsnyen sgrub 'bras bu ma thob bar :
khyed rnams sa phyogs gzhan du 'gro bar gyis :
gal te 'dir gnas bsam sbyor ngan pa yis :
las la mi mthun 'bras bu 'byin gyur na :
bdag nyid dbang chen dpal gyi mthu stobs kyis :
lus ngag yid gsum thal ba'i rdul du byed :
oM sum+b+ha ni sum+b+ha hU~M:
gr-ih+Na gr-ih+Na hU~M:
gr-ih+NA pa ya gr-ih+NA pa ya hU~M:
A na ya ho :
b+ha ga bAn badzra bid+yA rA dzA ya hU~M phaT:
gtor ma phyi rol du dor la mtshams bcad pa ni /
hU~M:
bdag nyid khro rgyal rta mgrin khros pa yi :
thugs las spros pa'i mtshon cha rdo rje mes :
steng 'og phyogs mtshams ma lus kun tu gtams :
bskal pa'i las kyi rlung yang ldang mi 'gyur :
oM ha ya grI wa badzra rak+Sha rak+Sha hU~M phaT:
gsum pa byin dbab pa ni /
mda' dar g.yab /
spos rol gdung ba'i dbyangs dang bcas te /
oM hU~M a la la ho :
ngo bo chos sku'i zhing khams nas :
bde gshegs snang ba mtha' yas kyis :
gnas 'dir dbang skur byin phob la :
rig 'dzin tshe yi dngos grub stsol :
rang bzhin longs sku'i zhing khams nas :
bcom ldan tshe dpag med mgon gyis :
gnas 'dir dbang skur byin phob la :
rig 'dzin tshe yi dngos grub stsol :
thugs rje sprul pa'i zhing khams nas :
slob dpon mtsho skyes rdo rje yis :
gnas 'dir dbang skur byin phob la :
rig 'dzin tshe yi dngos grub stsol :
'chi med gnyug ma'i zhing khams nas :
lo chen bai ro tsa na yis :
gnas 'dir dbang skur byin phob la :
rig 'dzin tshe yi dngos grub stsol :
zung 'jug dbu ma'i zhing khams nas :
'od gsal sna tshogs rang grol gyis :
gnas 'dir dbang skur byin phob la :
rig 'dzin tshe yi dngos grub stsol :
dngos grub kun stsol yi dam lha :
rdzu 'phrul thogs med mkha' 'gro'i tshogs :
gnas 'dir dbang skur byin phob la :
rig 'dzin tshe yi dngos grub stsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM dz+nyA na A be sha ya a A:
bzhi pa mchod rdzas byin brlab ni /
'chi med rig 'dzin dkyil 'khor sgrub pa'i rdzas :
phyi nang gsang ba'i rang byung mchod pa rnams :
ma dag log 'khrul nyes pa'i tshogs rnams kun :
ye shes 'bru gsum sbyangs shing byin gyis brlabs :
raM yaM khaM:
oM AHhU~M:
lan bdun brjod /
de dag gis sngon 'gro'i chos bstan zin to //
gnyis pa dngos gzhi la bdun gyi /
dang po ting nge 'dzin rnam pa gsum gyis bdag mdun dbyer med du bsgom pa ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
chos thams cad kyi rang bzhin de bzhin nyid las mi 'da' ba'i stong pa nyid kyi ngo bo'o :
de nyid ma rtogs pa'i sems can rnams kyi don bya ba'i slad du gdangs 'gag pa med pa longs sku'i rtsal snang snying rje chen po'i dbang gis re zhig mig 'phrul lta bur 'chi med sku gsum 'dus pa'i skur ldang bar bya'o :
sprul pa rgyu'i yi ge hrIHdmar po gsal zhing 'bar ba las :
yi ge b+h+rU~M kha dog lnga ldan zhig chad pa 'od du zhu ba las pad+ma rA ga'i sa gzhi lag mthil ltar khod snyoms pa'i gzhi la :
bde chen pad+mo brtsegs pa'i gzhal med khang gru bzhi sgo bzhi rta bab bzhi dang ldan cing phul du byung ba'i rgyan gyis spras pa :
phyi rol du yan lag brgyad dang ldan pa'i khrus kyi rdzing bu brgyad dang rin po che'i ljon shing gi phreng ba la mdzes shing yid du 'ong ba'i lha'i bya rtse zhing skad snyan sgrog pa can gyi bar bar du lha dang :
lha mo :
drang srong :
grub pa'i tshogs du ma rnam par rol pa /
ye shes sgyu ma'i rang bzhin rgya khyon dang ngo mtshar gyi bkod pa bsam gyis mi khyab pa'i mtha' skor rin po che sna bdun gyi pha gus yongs su bskor ba'o :
pho brang chen po'i lte bar rma bya gzhon nu zung bzhis btegs pa'i rin po che'i khri stegs rab tu mtho bar pad+ma nyi zla'i gdan yangs shing rgya che ba'i steng du chos kyi dbyings mtha' dang dbus med par ston par byed pa'i yi ge hrIHlas tshe dpag med sku mdog dmar po 'od dang ldan pa :
zhal gsum phyag drug pa :
g.yas zhal chu shel ltar dkar la 'tsher ba :
g.yon zhal rin po che ma rgad ltar ljang zhing 'od 'phro bas mdzes pa :
dbus zhal pad+ma rA ga ltar dmar gsal 'dzum zhing bzhad pas 'od zer lnga 'phro ba :
phyag g.yas dang po thugs kar pad+ma'i phreng ba 'dren thabs su 'dzin pa :
g.yon gyi dang po mnyam gzhag gi steng na tshe yi bdud rtsis gang ba'i bum pa 'dzin cing yum la 'khyud pa :
g.yas kyi lhag ma gnyis rdo rje dang nor bu rin po che 'bar ba 'dzin pa :
g.yon gyi lhag ma gnyis 'khor lo dang rgya gram 'dzin pa :
de'i pang du gsang ba ye shes kyi DA ki sku mdog dmar gsal zhal gcig phyag gnyis ma :
g.yas pad+ma dang g.yon ka pA la bdud rtsis gang ba bsnams nas yab kyi mgul nas 'khyud pa :
yab yum gnyis ka'ang dbu rgyan :
snyan rgyan :
mgul rgyan :
do shal :
tshangs skud la sogs pa dar dang rin po che'i rgyan sna tshogs kyis mdzes par byas pa'i :
longs spyod rdzogs pa'i sku'i rgyan can :
zhabs gnyis skyil krung gis 'ja' tshon sna lnga'i gur khyim dbus na snang la rang bzhin med par bzhugs pa'i ba spu'i bu ga thams cad nas rta mgrin gyi sku phyed phyed thon pas srung ba'i 'khor lor lhun gyis grub pa'o :
tshe dpag med yab yum gnyis su med pa'i thugs kar pad+ma'i sdong bu'i steng du ye shes sems dpa' gu ru rin po che pad+ma sam+b+ha ba'i cha lugs sku mdog dkar dmar gzhon sha chags pa'i nyams can :
phyag g.yas gser gyi rdo rje rtse lnga pa gdengs pa'i tshul dang :
g.yon pad+ma rA ga'i bum thod bdud rtsis gang ba bsnams nas yum la 'khyud pa :
zhabs rgyal po rol pa'i stabs su bzhugs pa'i pang na :
yum ye shes mtsho rgyal dkar mo gri thod 'dzin pas 'khyud cing :
zhabs pad skyil gyis 'khril ba :
bde stong gnyis su med pa'i ye shes chen po'i ngo bor gyur pa'o :
mtha' skor gyi pad 'dab la mgron thabs kyi lha bla ma dang sangs rgyas byang chub sems dpa'i tshogs /
yi dam zhi khro rab 'byams /
gnas yul gyi dpa' bo mkha' 'gro'i tshogs dpag tu med par bzhugs pa'o //
spyi bor zla ba la gnas pa'i oM dkar po /
mgrin par pad+ma la gnas pa'i AHdmar po /
snying gar nyi ma la gnas pa'i hU~M sngon po rnams kyis mtshan pa las 'od zer 'phros pas rang bzhin gyi gnas dang /
sku gsum bde ba chen po'i zhing khams /
'og min pad+mo bkod la sogs pa nas /
dkon mchog rtsa ba gsum gyi lha tshogs ma lus pa thams cad 'chi med sku gsum 'dus pa'i rnam par badzra sa mA dzaH
gnyis pa spyan 'dren pa ni /
hrI:
sngon tshe bde ba can gyi zhing khams nas :
'od zer lnga ldan rgya mtsho'i gling du 'phros :
chos sku'i dbang bskur 'chi med dngos grub brnyes :
ma hA gu ru mtsho skyes rdo rje'i sku :
'chi med tshe yi lha mo tsaN+Da lI:
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
bkra shis zla gam 'od kyi brag phug tu :
'chi med tshe yi rig 'dzin bsgrubs pa'i tshe :
b+han+d+ha kha sbyor longs sku'i rtsal dbang rdzogs :
pad+ma 'byung gnas 'gyur med rdo rje'i sku :
gnyis med sbyor ba'i yum chen man+dA ra :
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
sprul sku'i zhing khams brag dmar g.ya' ma lung :
'chi med bdud rtsi'i snying po bsgrubs pa'i tshe :
tshe yi lha tshogs mkha' la char bzhin babs :
lha dang dbyer med pad+ma tshe dbang rtsal :
gsang ba'i yum gcig ye shes mtsho rgyal ma :
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
oM e h+ye hi b+ha ga wAn ma hA kA ru Ni ka dr-i sh+ya ho :
dzaHhU~M baM ho :
gsum pa dam ye bsre ba ni /
hrI:
gdod nas gnyis med mnyam pa'i ngang nyid la :
blo sbyang phyir du dam tshig ye shes sems :
chu la chu bzhag sgyu ma ji bzhin du :
du mar snang yang ro gcig brtan par bya :
kA ya wA ka tsit+ta tiSh+Tha badzra lhan :
bzhi pa dbang bskur rgyas gdab ni /
hrI:
thams cad sku gsung thugs dang ye shes ldan :
dbang chen dbang skur mthu rtsal byin gyis rlobs :
phyag rgya bzhi ldan ye nas grub pa'i ngang :
thams cad byang chub sems su lhun gyis grub :
oM hU~M swA hrIHhA A b+hi Shiny+tsa hU~M:
bzhi pa phyag bya ba ni /
hrI:
sku gsum yongs 'dus 'chi med lha yi tshogs :
rang shes 'khrul bral brda dang gar gyi phyag :
rnam dag ye shes chen po rtogs bya'i phyir :
sri zhu gus pas 'phrul dga'i tshul phyag 'tshal :
na mo pu ru sha ya ho :
a ti pU ho :
pra ti dza ho :
lnga pa mchod pa'i bye brag rim par 'bul ba las /
thog mar glu bro ye shes kyi mchod pa ni :
hrI:
ye shes glu bro don gyi brda mtshon nas :
dga' ba bcu drug glu dbyangs bro dang gar :
yang dag don rtogs rang byung rang la mchod :
rtogs pa'i ye shes rang gnas bstan du gsol :
ma hA dz+nyA na te te hU~M:
te te te na hU~M:
phyi mchod ni /
hrI:
ting 'dzin cho 'phrul ye shes rol pa las :
pha rol phyin pa drug rdzogs mchod pa'i sprin :
nam mkha'i khams kun legs par bkang nas kyang :
'chi med sku gsum tshe yi lha la 'bul :
hrIHbadzra A ha ra A ha ra puSh+pe d+hU pe A lo ke gan+d+he nai bid+ya shab+da pU dza ho :
nang mchod ni /
hrI:
gsang ba yum gyi bde ba dam pa ni :
gzugs sgra dri ro reg bya chos rnams te :
'dod yon ma 'gags rang byung lha mo'i tshogs :
sku gsum tshe yi lha la mchod par 'bul :
pany+tsa kA ma gu Na pU dza ho :
sman mchod ni /
hrI:
rang byung gdod nas dag pa rdzas kyi mchog :
sha lnga bdud rtsi rigs lnga ye shes lnga :
dag mnyam rtogs pas rang byung rang la mchod :
sku gsung thugs kyi sid+d+hi bstsal du gsol :
sarba pany+tsa a mr-ita kha raM khA hi :
'od mi 'gyur ba sku gsum rigs 'dus lha //
pad+ma saM b+ha lha lcam bde chen rgyal //
bai ro tsa na shes rab 'od zer la //
sman mchod 'bul lo tshe dbang longs spyod stsol //
sarba pany+tsa a mr-ita kha raM khA hi /
karma kun bzang rin chen dar rgyas mtshan //
phrin las lhun grub gter bdag gling pa sogs //
rtsa brgyud dpal ldan bla ma dam pa la //
sman mchod 'bul lo tshe dbang longs spyod stsol //
sarba pany+tsa a mr-ita kha raM khA hi /
sangs rgyas byang sems grub thob rig pa 'dzin //
mkha' 'gro dam can lha dang dge bsnyen tshogs //
snang srid gzhir bzhengs sku gsum dkyil 'khor la //
sman mchod 'bul lo tshe dbang longs spyod stsol //
sarba pany+tsa a mr-ita kha raM khA hi /
rjes 'brel du dngos grub blang ba ni /
bdud rtsi snying po can gyi dbus //
sangs rgyas kun gyi sku gsung thugs //
yi ge gsum gyi rnam pa can //
dam tshig phyag rgya gnyan pos blang //
kA ya wA ka tsit+ta sarba sid+d+hi oM AHhU~M hrIH
zhes mtheb srin nyi zla'i ga'us blang zhing gnas gsum du gtugs la myang ngo //
de nas gtor ma'i mchod pa ni /
hrI:
khyad par rmad byung dam rdzas 'dod yon lnga :
sku gsung thugs kyi dam tshig mchog gi rten :
zag med bdud rtsi'i gtor ma longs spyod rgyan :
sku gsum tshe yi lha la mchod par 'bul :
ma hA ba liM ta khA hi :
de nas rak+ta'i mchod pa ni /
hrI:
bde chen ye shes 'byung ba'i gnas gcig pu :
pad+ma rak+ta chags pa chen po'i mchog :
ma lus gcig bsdus 'khor skyon dag pa'i rdzas :
sku gsum tshe yi lha la mchod par 'bul :
ma hA rak+ta khA hi :
drug pa bstod pa ni /
hrI:
chos sku spros dang bral ba'i pho brang nas :
longs spyod rdzogs sku bcom ldan tshe dpag med :
sangs rgyas kun 'dus 'od zer sna tshogs 'phro :
bcom ldan tshe dpag med la phyag 'tshal bstod :
rgyal ba khyod ni sangs rgyas kun las lhag :
gsal 'tsher lhun stug longs sku'i rgyan gyis spras :
zhal gsum phyag drug sku mdog dmar la 'tsher :
yab yum gnyis med khyod la phyag 'tshal bstod :
rje btsun o rgyan mgon po tshe dpag med :
gsang ba ye shes yum mchog gos dkar mo :
tshe lha rgyal ba yab yum gtso 'khor bcas :
bdud bzhi'i g.yul las rgyal la phyag 'tshal bstod :
bdun pa dzapa? bzla ba la gnyis /
dngos dang zhar byung ngo //
dang po la /
thog mar dzapa? khang dbye ba ni /
dbye ba'i gzhi dkyil 'khor gyi snang cha legs par gsal btab nas /
b+h+rU~M bi shwa bi shud+d+he phaT dzaH
zhes brjod pas /
rol pa gcig pa'i dkyil 'khor las rnam cha gnyis pa zhig logs su phye nas mdun du bshams pa'i sgrub rdzas kyi go sar me ri 'dabs 'byor tsam du bzhugs par gyur par mos /
dzapa? kyi dgongs pa rnam pa bzhi las dang po dam tshig gi bzlas pa ni /
bdag mdun gyi ye shes sems dpa'i thugs kar pad+ma la gnas pa'i nyi zla'i steng dwangs ma'i thugs srog hrIHyig dmar po'i mthar sngags kyi phreng bas bskor ba las 'od zer bung ba'i mtshon cha lta bu 'phros /
phyogs bcur bzhugs pa'i rgyal ba sras bcas thams cad mchod pas mnyes /
mkhyen brtse nus gsum gyi yon tan ma lus pa rang la bstim /
dpag tu med pa'i 'jig rten gyi khams thams cad so sor kun tu snang bar byas /
'od zer gyis reg pa tsam gyis sems can thams cad kyi las dang rnam par smin pa'i sdug bsngal sbyangs /
rang 'dra'i go 'phang la bkod par gyur /
zhes mos la gsal ba gsum gyi ting 'dzin dang ldan pas /
oM AHhU~M:
oM hU~M trAM hrIHA:
dz+nyA na badzra A yu she hU~M b+h+rU~M nr-i dza :
sarba sid+d+hi pha la hU~M hrI:
zhes ci nus bzla'o //
gnyis pa do li'i bzlas pa ni /
rang gi thugs ka'i sngags phreng las 'od zer byung ba lce pad+ma 'dab ma gsum pa'i rnam par gnas pa'i ze'u 'bru'i sbubs nas phyir byung /
mdun bskyed kyi zhal nas zhugs /
sbyor ba'i lam gnyis nas 'khor bar gyur /
zhes bsgoms la bzlas pa'i skyon lnga spangs te bzla'o //
gsum pa rdo rje'i bzlas pa ni /
gang gi tshe rgod par gyur na mngon du gyur pa'i tshig spangs te /
zhes 'byung ba ltar gong gi ting nge 'dzin gyis rgod bag tu gyur na yid kyi bzlas pa bya ste /
rlung 'byung 'jug gnas gsum la brten nas so //
bzhi pa bde stong gi bzlas pa ni /
snyoms 'jug gi bde ba'i rang sgra sngags su gyur pa la sems bzung ba'am /
bde stong la mnyam par 'jog ste bzla'o //
thun mthar kha skong stong tshigs sogs spyi dang mtshungs /
bsnyen sgrub skabs rdzogs rim la blo bzhag pa ni /
nus na rlung bum pa can nyer gcig bzung la /
brtan g.yo gnyis snang du 'dzin pa'i rtog pa thams cad /
yod med la sogs pa spros pa'i mtha' thams cad dang bral ba /
smra bsam brjod med rnam par mi rtog pa'i ye shes gzod ma nas ma skyes pa nam mkha' lta bu'i ngang nas rig rtsal sna tshogs su shar yang /
snang tsam nyid nas rang bzhin brdal ba chen po chos kyi dbyings las ma 'das pas /
ye nas ro mnyam chen po /
don dam skye 'chi gnyis su med pa'i tshe dpag tu med pa'o //
zhes mnyam par 'jog la thun mtshams kyi lhar ldang ngo //
dbang bskur sogs la bum pa sgrub na /
bsnyen bzlas kha skong stong tshigs grub pa dang /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
gzungs thag 'dzin la bum bsnyen ci 'grub bzla /
mchod yon phul la /
oM AHhU~M lha rnams bde ba chen pos 'od du zhu ste bum pa'i chu dang ro gcig par gyur /
las bum sgrub na /
las thams cad pa'i bum pa'i nang du rta mgrin dmar po phyag gnyis dbyug to dang sdigs mdzub mdzad cing /
khro tshul gar gyi nyams dgu dang ldan pa /
dur khrod kyi chas brgyad kyis brgyan pa gsal bar gyur /
oM badzra kro ta ha ya grI ba hu lu hu lu hU~M phaT:
ces bzla /
khro bo khyed kyis bgegs thams cad zlog pa'i phrin las mdzod cig
/des dngos gzhi'i chos bdun grub bo //
gsum pa mtha' rten la gnyis /
tshe 'gugs pa dang /
rgyas gdab pa'o //
dang po ni /
dkyil 'khor gyi 'khor lo'i 'od zer gyis 'khor 'das brtan g.yo'i khams kyi dwangs bcud dang /
rang gi rnam smin gyi khams nas bla tshe yar zhing 'thor 'khyams ma lus pa sbur ma dang len pa po'i snang tshul bzhin bdag dang sgrub rdzas rnams la thim pas bskal par mi shigs pa'i tshe dang /
bsod nams la sogs pa dpal bcu'i yon tan 'thob par bsam la tshe mda' g.yab cing /
oM AHhU~M hrI:
bde chen pad+mo bkod pa'i zhing khams nas :
chos sku 'od dpag med pa tshe yi bdag :
lnga ldan longs spyod rdzogs sku'i zhing khams nas :
'gro mgon spyan ras gzigs dbang thugs rje'i gter :
sngon gyi thugs dam rjes su dgongs nas kyang :
'dir spyon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M:
oM hU~M trAM hrIHA:
dz+nyA na badzra A yu she hU~M b+h+rU~M nr-i dza :
sarba sid+d+hi pha la hU~M hrI:
zhes rtsa sngags brjod /
lho nub srin yul zangs mdog dpal ri nas :
'chi med pad+ma 'byung gnas sprul pa'i sku :
sngon gyi thugs dam sogs sngags bcas gong gis 'gre
/sin+d+hu rgya mtshor rol pa'i mtsho gling nas :
mtsho skyes rdo rje 'chi med tshe yi lha :
sbyor ba'i yum chen lha mo tsaN+Da lI:
sngon gyi thugs dam sogs /
brag phug mA ra ti ka'i gnas mchog nas :
pad+ma saM b+ha 'chi med tshe yi lha :
gnyis med sbyor ba'i phyag rgya man+dA ra :
sngon gyi thugs dam sogs /
brag dmar g.ya' ma lung gi gsang phug tu :
gu ru pad+ma 'byung gnas tshe dbang rtsal :
bde stong gnyis med sbyor ba'i mtsho rgyal yum :
sngon gyi thugs dam rjes su dgongs nas kyang :
'dir spyon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M:
oM hU~M trAM hrIHA:
dz+nyA na badzra A yu she hU~M b+h+rU~M nr-i dza :
sarba sid+d+hi pha la hU~M hrI:
kye hoHdgongs dang sku gsum tshe'i lha tshogs :
'chi med sgrub pa'i gnas ni nyams re dga':
rig 'dzin sgrub pa po ni brjid re che :
dkyil 'khor sgrub pa'i rdzas ni byin re chags :
tshil chen dud pa'i sprin phung khrigs se khrig :
zhun chen gsal ba'i mar me ya la la :
tshe zan 'brang rgyas nyi zla'i rgyan dang ldan :
phyi ltar snang ba tshe 'brang lu gu rgyud :
nang ltar snang ba sku gsum tshe yi lha :
gsang ba 'chi ba med pa'i dam rdzas gter :
tshe mda' rgod sgro sku gsum tshigs 'phreng can :
'chi med tshe rten bla g.yu dmar po dang :
snang srid gsal ba'i me long dar snas brgyan :
le brgan dar gyi cod pan pu ru ru :
'dir spyon 'dir gshegs sku gsum tshe yi lha :
'byung chen rigs bzhi'i DA ki dam tshig can :
phyi nang snod bcud kun gyi tshe bkrag stims :
'dir khug nyams pa gsos la gnas pa spel :
'chi med tshe yi dngos grub bstsal du gsol :
rdo rje tshe yi dngos grub bstsal du gsol :
gnyis pa ni /
tshe mda' gnas lngar bzhag ste /
oM hU~M trAM hrIHA:
tshe mda' rin chen 'bar ba yis :
gnas lnga dag tu byin brlabs pas :
rnal 'byor tshe yi bar chad sal :
rdo rje tshe yi dngos grub stsol :
oM a pa ri mi ta A yur+dz+nyA na b+hin+d+hu b+h+rU~M:
zhes byin gyis brlab cing brtan par bya'o //
mtha' rten gyi chos gnyis grub bo //
skabs 'dir chos srung spyi dang /
bye brag bka' srung gnyan po mched bzhi /
gter srung rdo rje gshog rgod ma'i gtor 'bul sogs bya'o //
gnyis pa gzhan don dbang bskur ba ni /
spro na bdag 'jug blang /
'on kyang dngos grub len pa'i cho ga'am /
rig pa'i me tog dor ba tsam gyis kyang dgos pa 'grub /
slob ma khrus nas dbyung /
bgegs gtor /
a kA ros byin gyis brlab /
nam mkha' mdzod kyi sngags rgyas bsngos nas /
hU~M:
ye shes rol pa dpal gyi skur gsal ba'i :
sku gsung thugs las sprul pa'i khro tshogs kyis :
bgegs rigs ma lus rgya mtsho'i mthar bskrad bgyi :
hU~M bzhi'i sngags dang /
badzra rak+Sha rak+Sha :
zhes srung 'khor bsgom /
maN+Dal bkye bsdu byas /
nam mkha' dang mnyam pa'i sems can thams cad kyi don du 'chi med sku gsum 'dus pa'i dkyil 'khor du zhugs nas don tshul bzhin du nyams su blang bar bgyi'o snyam pa'i thugs bskyed pa gsal btab nas /
da lam gyi skabs su bab pa 'di ni gsang sngags snga 'gyur zab pa gter ma'i phyogs rgya mtsho lta bu'i nang nas lo tsA ba chen po bai ro tsa na'i yang srid mkhas shing grub pa'i dbang phyug shes rab 'od zer ram /
'od gsal sna tshogs rang grol gyis grogs ri rin chen spungs pa sogs gter gnas bdun nas spyan drangs pa pad+ma'i zhal gdams grol thig dgongs pa rang grol zhes /
mthong ba dang thos pa tsam gyis spro ba skyed pa shin tu zab pa'i chos sde las pad+ma gsung gi sgrub sde zhi ba'i bye brag tu gyur pa /
brag dmar bsam yas g.ya' ma lung du gsung rdo rje 'chi med pad+ma saM b+ha ba la /
lo chen bai ro tsa na dang mkha' 'gro ye shes mtsho rgyal gnyis kyis gsol ba btab pa la brten nas thugs kyi zungs khrag brtol ba'i mnog chos tshe dpag med 'chi med sku gsum 'dus pa'i dkyil 'khor du dbang bskur ba la /
slob dpon gyi bya ba rnams sngon du song /
slob ma rnams kyi ngo skal du gyur pa dkyil 'khor du 'jug pa'i chos rnams zhu ba'i yon du maN+Dal phul /
zhes brda sbyar la maN+Dal 'bul du gzhug
/oM AHhU~M gis mig dar 'ching /
A khaM bI ra hU~M gis me tog gi phreng ba bzung /
bla ma dang dkyil 'khor gyi gtso bo tha dad med pa la gsol ba gdab pa 'di'i rjes zlos mdzod /
kun mkhyen ye shes phung po can :
srid pa'i 'khor lo rnam sbyong ba :
de ring bshad pa'i rin chen gter :
gtso bos bdag la bka' drin stsol :
lan gsum /
bla ma tshe dpag med rgyal ba sras dang bcas pa'i spyan sngar bdun rnam dag sngon du 'gro ba'i byang chub mchog tu sems bskyed par bya'o snyam pas /
dkon mchog gsum la bdag skyabs mchi :
sogs lan gsum /
snying gar rdo rje bzhag la /
snying gar kun rdzob byang chub sems kyi ngo bo zla ba'i dkyil 'khor nya gang ba'i steng du /
don dam byang chub sems kyi ngo bo rdo rje sngon po rtse lnga pa 'od zer kun nas 'phro bar gyur /
oM sarba yo ga tsit+ta ut+pa da yA mi :
rdo rje lag tu bzung nas /
oM su ra te sa ma ya satwaM:
hoHsid+d+hi ya thA su khaM:
dam tshig bsgrag pa ni /
rdo rje spyi bor bzhag la /
khyod ni rnal 'byor rigs su skyes :
nga yis ye shes rdo rje sbyin :
byin pas dngos grub thob par 'gyur :
gang zhig 'di 'dra ma mthong ba'i :
mdun du smra bar ma byed cig :
bag med smras na nyams par 'gyur :
de bas nga rgyal bcom nas ni :
bdag nyid ma 'khrul shes par gyis :
dam chu blud cing /
'di ni khyod kyi dam tshig chu :
dam las 'das na sreg par byed :
dam tshig bsrungs na dngos grub thob :
rdo rje bdud rtsi'i chu 'di thungs :
sarba pany+tsa a mr-ita u da ka hU~M:
tshogs zhing de dag gi spyan sngar tshogs gsag pa'i blos /
hrI:
sku gsum yongs 'dus 'chi med lha yi tshogs :
sogs klad nas byung ba'i rjes zlos lan gsum byar gzhug
/rigs lnga spyi dang khyad par gyi sdom pa rnams 'dzin no snyam pas /
sangs rgyas rigs kyi dam tshig tu :
bdag gi sems bskyed sdom bzung nas :
dkon mchog gsum bzung mi gtang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rdo rje rigs kyi sdom pa yin :
rin chen rigs kyi dam tshig tu :
sbyin pa dus ni rtag tu gtang :
rin chen rigs kyi sdom pa yin :
pad+ma rigs kyi dam tshig tu :
theg pa gsum dang chos rnams bshad :
pad+ma rigs kyi sdom pa yin :
las kyi rigs kyi dam tshig tu :
'gro ba'i don la brtson par bya :
las kyi rigs kyi sdom pa yin :
zhes bzung la nges shes bskyed /
oM badzra ut+tA ta ya sa ma ya pra be sha ya hU~M:
zhes brjod pas dkyil 'khor gyi sgo shag gis phye bar bsam zhing /
shar sgo nas phyag byas pa'i mos pas thal mo spyi mgrin snying ga gsum du sbyor la /
oM na ma ste hU~M:
oM na mA mi hU~M:
oM na mo na ma hU~M:
zhes phyag bya /
dkyil 'khor gyi shar sgor dbang stegs la 'khod par mos /
de nas dbang gi gzhi 'god pa ye shes pa dbab pa'i slad du thugs gzhan du ma yengs par dmigs pa 'di bzhin du mdzod /
gtso bo yab yum gyi thugs ka nas 'od zer 'phros /
rnam smin gyi phung po sbyangs /
rnam par shes pa hrIHyig dmar por gyur pa yab kyi zhal nas drangs /
sku'i dbyibs brgyud yum gyi pad+mar babs /
phyir byung nas sngar gyi gdan la 'khod /
de nyid skad cig gis bcom ldan 'das mgon po tshe dang ye shes dpag tu med pa /
sku mdog dmar po zhal gsum phyag drug pa yum dang bcas pa'i thugs kar /
ye shes sems dpa' rig 'dzin gyi slob dpon chen po yum dang bcas pa gsal ba'i gnas gsum du phyag mtshan gsum la gnas pa'i yi ge gsum gyis byin gyis brlabs pa dang /
thugs ka'i cha smad du sngags phreng sa bon dang bcas pa las 'od zer 'phros pas rang bzhin gyi gnas dang /
dpal ri pad+ma 'od kyi gzhal yas nas tshe lha 'khor dang bcas pa dpa' bo mkha' 'gro'i tshogs dpag tu med pa byon nas khyed rang rnams la thim par mos mdzod /
oM hU~M a la la ho :
ngo bo chos sku'i zhing khams nas :
sogs sgrub thabs ltar byin dbab la spos dang rol mo'i sgra sbyar /
tiSh+Tha badzra sa ma ya hU~M:
zhes spyi bor rdo rje dang bcas brtan par bya /
rig pa'i me tog dor ba ni /
sangs rgyas dngos grub 'thob bya'i phyir :
'gro la phan pa'i gtso chen gyis :
sman par dgongs te bzhes su gsol :
pra tIts+tsha badzra ho :
zhes rig pa'i me tog dor /
ye shes kyi lhas dbang rtags spyi bor bcings par mos la /
pra ti g+h+r-i h+Na i maM satwa ma hA bA la :
zhes rigs nges pa'i gsang mtshan dran pas me tog spyi bor bzhag
/gser gyi thur mas mig phye tshul bya zhing /
ho :
bu khyod bla ma tshe dpag med :
rig 'dzin nga dang dbyer med 'gyur :
rig pa ye shes mig phye bas :
rang byung ye shes ngo la ltos :
tsak+ShuHpra be sha ya phaT:
ces mig dar bsal /
ho :
ltos shig bde gshegs dkyil 'khor ltos :
bltas pas mthong ba bde ba che :
rang bzhin med pas chos kyi dbyings :
'du 'bral med par rtag tu zungs :
zhes mtshon byed dpe'i dkyil 'khor la bltas pas mtshon bya don gyi chos nyid mthong bar bsam /
de nas dngos gzhi'i dbang bskur zhu ba'i slad du maN+Dal phul /
gsol ba 'debs pa 'di'i rjes zlos mdzod /
khyod zhabs pad+mo spangs nas ni :
gtso bo gzhan na ma mchis pas :
dpa' bo rdo rje slob dpon gyis :
blo mchog ting 'dzin bskyed du gsol :
lan gsum /
thog mar bum dbang bskur ba'i slad du dmigs pa 'di bzhin mdzod /
gdan gsum tshang ba'i dkyil 'khor gyi lha tshogs nam mkha'i rdo rje de bzhin gshegs pa rnams kyis dbang skur ba'i dgongs pa mdzad /
sems dpa' sems ma rnams kyis bkra shis pa'i me tog 'thor zhing shis pa brjod /
khro bo rnams kyis bgegs bskrad /
bum 'dzin gyi lha mo rnams kyis rin po che'i bum pa bdud rtsis bkang ba thogs shing rgyal tshab kyi sa la mngon par dbang bskur bar gyur /
rnam bum btegs la /
hU~M hrI:
sangs rgyas kun gyi bum pa'i dbang :
de ring khyod la bskur bar bya :
sangs rgyas kun ni rab bsgrub phyir :
bum pa'i dbang ni khyod la bskur :
oM AHhU~M oM hU~M trAM hrIHAHka la sha A b+hi Shiny+tsa hU~M:
ji ltar bltams pa tsam gyis ni :
lha rnams kyis ni khrus gsol ltar :
lha yi chu ni dag pa yis :
de bzhin bdag gis dbang bskur ro :
oM sarba ta thA ga ta a b+hi She ka ta sa ma ya shrI hU~M:
zhes dbang bskur bas sku gang /
dag bya ma lus pa sbyangs /
chu lhag ma gyen du 'khyil ba las rigs bdag 'od dpag med dang rigs lngas dbu brgyan par gyur /
tshe 'brang btegs la /
slar yang bla ma dang mdun bskyed tha mi dad pa'i dpral ba'i oM las 'od zer dkar po dang sku'i tshogs dpag tu med pa 'phros :
khyed rang rnams kyi spyi bor thim pas lus kyi nang thams cad 'od zer dkar po dang sku'i tshogs dpag tu med pas gang :
lus kyi sgrib gnyis bag chags dang bcas pa dag :
tshe dpag tu med pa'i sku snang stong rdo rje dang dbyer med par gyur :
mgrin pa'i AHlas 'od zer dmar po dang gsung yig 'bru'i tshogs dpag tu med pa 'phros :
khyed rang rnams kyi mgrin par thim pas :
ngag gi sgo nas bsags pa'i sgrib gnyis bag chags dang bcas pa thams cad dag :
tshe dpag tu med pa'i gsung yan lag drug cu'i ngo bo dang dbyer ma mchis par gyur :
thugs ka'i hU~M las 'od zer sngon po dang thugs phyag mtshan gyi rnam pa dpag tu med pa 'phros :
khyed rang rnams kyi snying khar thim pas yid kyi sgo nas bsags pa'i sgrib gnyis bag chags dang bcas pa thams cad dag :
tshe dpag tu med pa'i thugs zab gsal gnyis su med pa dang dbyer med par gyur par mos shing :
rtsa sngags mjug tu /
oM a pa ri mi ta A yur+dz+nyA na kA ya a b+hi Shiny+tsa oM:
zhes bskur /
bla ma dang mdun bskyed kyi gtso bo tha mi dad pa'i thugs ka'i sa bon sngags phreng dang bcas pa las :
'od zer sngags kyi 'khor lo mar me gcig las gnyis chad kyi tshul du zhal nas thon :
khyed rang rnams kyi zhal du zhugs :
snying ga'i sngags phreng sa bon dang bcas pa la thim par mos la 'di'i rjes zlos mdzod :
ces rtsa sngags lan gsum rjes zlos mthar phreng ba spyi bor bzhag la /
oM a pa ri mi ta A yur+dz+nyA na wA ka a b+hi Shiny+tsa A:
dag pa brjod pa ni /
bum dbang dang 'brel bar sku gsung thugs kyi byin rlabs mngon du thob pas gtso bor lus rags pa ril por 'dzin pa dang /
phra ba lus gnas kyi rtsa rnams sbyangs /
lam bskyed pa'i rim pa dang dga' ba'i ye shes la brten nas 'bras bu sprul pa'i sku 'grub pa'i skal pa can du byas pa yin no //
gnyis pa gsang ba'i dbang gi slad du /
bdud rtsi byang chub kyi sems lce la byin pa de nyid myangs pas yi ge'i sprin gyis rtsa gnas rnams gang zhing rtsa mdud grol nas de las byung ba'i yon tan khyad par ba skyes par bsam la /
ho :
gsang sngags theg pa mchog gi chos :
'di la the tshom byar mi rung :
gtsang dme tshul 'chos thams cad spongs :
thabs dang shes rab gnyis med pa'i :
byang chub sems kyi dbang bskur ro :
oM a pa ri mi ta A yur+dz+nyA na bo d+hi tsit+ta a b+hi Shiny+tsa hU~M:
de ltar thod pa'i rdzas gsang dbang bskur pa la brten nas /
zhu bde mgrin pa nas brgyud /
phra ba rlung dang rags pa ngag gi sgrib pa sbyangs /
sha lnga bdud rtsi lnga bsten zhing lam rlung sngags bsgom pa la dbang /
mchog dga'i ye shes la brten pa'i 'bras bu longs sku 'grub pa'i skal pa can du byas so //
zhes rtog pa bskyed /
gsum pa shes rab ye shes kyi dbang gi slad du /
gzugs dang lang tsho phul du byung la mtshan nyid dang ldan pa'i rig ma phyag g.yon du sprad pa 'du shes gsum gyis snyoms par zhugs pas dga' bzhi'i ye shes kyi rol mo rgyud la 'char bar mos mdzod /
lha mo dga' ster gnas ster ma :
sna tshogs gzugs can yid 'ong ma :
'di nyid kyi ni pad+ma la :
rtag tu khyod kyis longs spyod mdzod :
a ho ma hA su kha :
de ltar rig ma las rnyed pa'i sher dbang gi khyad par gyi dga' ba dang /
lhan skyes ye shes kyi dga' bas /
rags pa tshogs bdun gyi bag chags dang /
phra ba yid kyi dri ma sbyangs /
de nyid rnam pa bcu drug la brten nas don gyi 'od gsal la goms pas 'bras bu chos kyi sku mngon du byed pa'i skal pa can du byas so //
zhes rtog pa bskyed /
ye shes sems dpa'i tsakli dang shel rdo bzung la /
bzhi pa byin rlabs 'pho ba don gyi dbang gi slad du /
bla ma dang mdun bskyed kyi gtso bo tha mi dad pa'i thugs ka nas /
gtso bo'i sku chung la yan lag dod pa mthe bong tsam zhig rgyangs se thon /
khyed rang rnams kyi tshangs bug tu zhugs /
snying gi dbus su gnas par bsam la /
dbang gi lha rnams slob ma'i lus la zhugs :
snying dbus 'khor lor brtan par byas :
sku dang ye shes dbang thob shog :
oM a pa ri mi ta A yur+dz+nyA na bo d+hi tsit+ta a b+hi Shiny+tsa hU~M:
zhes snying gar byin rlabs 'pho ba'i tshul du gtugs shing /
rang bzhin med pa'i chos nyid kyi dgongs nyams bskyang /
de ltar brda'i dbang bzhi bskur pas /
lam zung 'jug la brten nas shin tu phra ba'i lus ngag yid gsum skyed byed kyi rtsa thig rlung phra ba dri bcas dang /
kun gzhi shes bya'i dri ma dang bcas pa sbyangs /
sangs rgyas thams cad kyi sku gsung thugs dang /
bdag lus rdul dang bral ba'i dwangs ma gsum ldan gcig tu 'dres /
yi ge 'khor lo tshogs chen gyi sa non /
'bras bu ngo bo nyid kyi sku mngon du byas pa yin no //
skabs 'dir snying po bzla zhing tshe ril chang sbyin /
mtha' rten tshe mdas rgyas gdab pa ni /
'chi med sku gsum 'dus pa yi :
bum pa bdud rtsis bkang nas kyang :
'chi med bdud rtsi'i chu rgyun gyi :
dbang bskur thams cad 'dir bstsal pas :
tshe la rgyas btab rgya ma nyams :
srog la mdud btab mdud ma grol :
tshe 'di bcol lo srog ni brtan :
tshe mda' 'bar bas rgyas gdab bo :
oM AHhU~M oM hU~M trAM hrIHA:
sogs rtsa sngags brjod /
de nas bgegs bsrung zhing rdo rje'i srog bsgrub pa ni /
slar yang khyed rang rnams kyi lus gser gyi rdo rje rtse lnga pa 'od zer kun nas 'phro ba :
de'i lte ba yangs shing rgya che ba'i nang du :
pad nyi'i steng du rang gi rnam par shes pa'i ngo bo yi ge hrIHdmar po ring cha tsheg drag dang bcas pa de las 'od zer 'phros pa'i snar khro bo'i rgyal po rta mchog rol pa sku mdog dmar po zhal gcig phyag gnyis pa :
g.yas dbyug to dang g.yon me'i zhags pa 'dzin pa dpag tu med pa 'phros pas :
nyon mongs pa 'chi bdag gi bdud la sogs pa tshar bcad :
tshur 'dus hrIHla thim pas 'chi ba med pa'i tshe dang :
rdo rje lta bu'i srog thob par gyur :
me tog 'thor zhing /
brtan pa mi g.yo tshe yi rang bzhin te :
spros pas khams gsum thams cad bkrag dang ldan :
bsdus pas srid pa gsum gyi gzi mdangs 'phrog :
bcings pas 'du 'bral med pa'i lu gu rgyud :
'chi med tshe yi rig 'dzin thob par shog :
tshe mda' rin chen 'bar ba yis :
sogs gong bzhin dang ye d+harmA sogs brjod cing rol mo'i sgras shis par bya /
de ltar tshe dpag med sku gsum 'dus pa'i dbang bskur legs par grub pas /
de'i skabs su thob cing zhal gyis bzhes pa'i dam tshig gi rim pa la bsrung sdom bgyid cing /
lus longs spyod mchod pa'i sprin du 'bul ba'i blos 'di'i rjes zlos /
bla ma tshe dpag med pa'i sku :
khyod zhabs pad+mo las byung ba'i :
yang dag dam tshig snang ba gang :
bsrung bya srung byed las 'das pa :
yongs grub chen po'i bar du bsrung :
nyes ltung dri mas gos gyur na :
cha yis kyang ni spyad du gsol :
zhes dam tshig khas len dang /
sku drin gtang rag gi slad du zhes mtshams sbyar nas maN+Dal dbul /
dge bsngo shis brjod byas la slob ma gyes so //
gsum pa rjes kyi las rim la gnyis /
tshogs mchod rjes 'brel dang bcas pa /
rjes kyi bya ba dngos so //
dang po la'ang bcu gcig las /
thog mar tshogs byin gyis brlab pa ni /
nang mchod 'thor zhing /
hU~M:
rus sbal khog pa'i snod yangs su :
sha lnga bdud rtsi rnam lnga dang :
dbang po lnga dang go ro tsa :
ba su ta dang nang khrol lnga :
bza' dang btung ba 'bras bur bcas :
tshogs rdzas yul gyi 'dod yon rnams :
'bru gsum 'od kyis byin brlabs shing :
mi gtsang rtog sgrib sbyangs spel nas :
oM AHhU~M dang ha ho hrIHsa :
byin brlabs bdud rtsi'i rgya mtshor gyur :
gnyis pa tshogs zhing spyan 'dren pa ni /
hU~M:
bla ma yi dam mkha' 'gro dang :
dam can rgya mtsho'i tshogs bcas rnams :
tshogs gtor mgron du spyan 'dren no :
gnas mchog dam pa nyams re dga':
bde ldan pad+ma 'od kyi zhing :
tshogs dang gtor ma mdangs dang ldan :
dpal ldan mdzes pa'i pho brang yin :
'dir tshogs rnal 'byor dam re gtsang :
'dod yon re skong lhun gyis grub :
'og min gnas dang pad+ma brtsegs :
dur khrod brgyad dang gnas yul dang :
o rgyan gnas nas gshegs su gsol :
gu ru d+he ba DA ki nI d+harma pA la badzra sa ma ya dza :
gsum pa bzhugs su gsol ba ni /
hU~M:
pho brang yid 'ong mdzes pa 'dir :
bla ma yi dam mkha' 'gro rnams :
bdag dang 'gro la zhal bstan phyir :
pad+ma nyi zla'i gdan la bzhugs :
pad+ma tsan+d+ra sUr+Ya satwaM:
bzhi pa tshogs phud 'bul ba ni /
hU~M:
snod kyi 'jig rten yangs pa ru :
bcud sogs 'dod yon drug ldan 'di :
ting 'dzin sngags kyis byin brlabs pas :
tshogs mchod gtor mas thugs dam bskang :
dpag bsam shing chen re skong zhing :
yid bzhin nor bu dgos 'dod char :
kun bzang mchod sprin mkha' khyab kyis :
rigs kyi bla ma 'gro ba'i mgon :
khyab bdag yi dam mkha' 'gro'i tshogs :
bka' srung gnyer gtad dam can rnams :
thugs dam gnyan po des bskangs la :
tshangs pa'i dngos grub bstsal du gsol :
ga Na tsakra pU dza khA hi :
lnga pa bar pa bshags pa ni /
hoH
ye shes spyan ldan thugs rje'i tshogs :
yud tsam bdag la nyer dgongs la :
mtshams med lnga dang nye ba lnga :
lci ba bzhi dang log pa brgyad :
kha na ma tho sdig pa'i las :
gnong 'gyod dbang gis mthol lo bshags :
yi ge brgya pa brjod /
drug pa tshogs tha ma la /
snang srid ye sgrol gyi dgongs pas bsgral ba ni /
hU~M:
snang srid ye nas dag pa la :
ye shes rtsal la dgrar 'dzin mkhan :
rang rang las la gzhan du snang :
thams cad ro mnyam mtshon chas sgrol :
mA ra ya rbad :
bsgral mtha' ye sbyor gyi dgongs pas bstab pa ni /
bdag tu 'dzin pa rang gi sems :
snang ba ye shes klong du bstab :
'khrul rtog las kyi tshogs brgyad rnams :
skye med rtogs pa'i mtshon gyis gtubs :
bstab bo kun bzang klong du bstab :
mAM sa rak+ta kiM ni ri ti :
ga Na tsakra la khA hi :
bdun pa tshogs la rol pa ni /
brda dang brda'i 'bul len spyi ltar byas la phung khams skye mched gdan gsum tshang ba'i dkyil 'khor du shes pas bza' ba'i dam tshig nang gi bsreg blugs kyi cho gar bstar nas tshims pa drug ldan du rol /
brgyad pa lhag ma'i cho ga ni /
tshogs lhag rnams gsog 'jog med par bsdus /
shis par bya ba'i phyir gtsang lhag steng du bsnan /
rtog pa dag pa'i rnal 'byor pa yin na lce rta mgrin yab yum rol pa mdzad pa'i byang sems bdud rtsi'i kha phru dang ro gcig pa he ru ka'i dam rgyas dbab pa'am /
go 'phang dman na g.yon pa'i mtheb srin sbyar ba reg cing nang mchod bran nas /
oM AHhU~M sarba pany+tsa a mr-ita hU~M ha ho hrI:
hU~M:
ye shes rol pa lha yi tshogs rnams dang :
las la grub pa'i mkha' 'gro dbang phyug ging :
ma bdun srid bzhi 'dir gshegs mchod pa bzhes :
'bar ma dang ni spor ma pho nya'i tshogs :
lha srin sde brgyad bka' yi srung mar bcas :
ma lus 'dir spyon zag med bdud rtsi la :
rngams shing dgyes pa'i tshul gyis rol tu gsol :
ma ma sha truM a mu kaM:
khroM yak+Sha bi dza ya kha kha khA hi khA hi :
zhes phyi rol gom pa bdun cu'i sa srin mo'i za lam du dor /
dgu pa chad tho bya ba ni /
gtor snod bsgul te sman raka bran la /
hrI:
sngon tshe brag phug mA ra ti ka ru :
rig 'dzin chen po pad+ma saM b+ha ba :
grub pa'i rgyal mo man+dA ra bar bcas :
nye rgyu'i spyod pas 'chi med bsgrubs pa'i tshe :
phung khams skye mched dwangs ma'i 'khor du 'dus :
skye+e 'chi med pa rdo rje'i gzugs bstan nas :
rlung sems d+hU tir dag par ma chad dam :
'chi bdag bdud dpung bzlog par ma chad dam :
'bar 'dzag rgyan gyi gtor ma 'di bzhes la :
'ja' lus 'od skur dwangs pa'i phrin las mdzod :
de rjes dpal gyi bsam yas 'om bu'i tshal :
brag dmar g.ya' ma lung gi ke'u tshang du :
rgyal ba'i dbang po mtsho skyes rdo rje dang :
mkha' 'gro'i gtso mo ye shes mtsho rgyal gyis :
tshe lha 'dus pa'i dkyil 'khor zhal phyes tshe :
nam mkha' ma lus 'ja' dang 'od kyis khengs :
bkra shis bum pa khol zhing tshe chu lud :
zhing skyong mkha' 'gros rang gzugs bstan nas kyang :
ma 'ongs brgyud 'dzin skyong bar ma chad dam :
dam tshig rgyan gyi gtor ma 'di bzhes la :
tshe dbang longs spyod rgyas pa'i phrin las mdzod :
bcu pa brtan ma skyong ba ni /
bshal chus bran la /
hrI:
dgung sngon steng dang gangs ri g.ya' rtse dang :
sman ljongs skyed mos tshal dang nags 'dabs dang :
phyogs mtshams steng 'og gang na gnas pa yi :
bod khams skyong ba'i brtan ma bcu gnyis tshogs :
slob dpon pad+ma'i spyan sngar khas blangs bzhin :
rang rang pho brang gnas nas 'dir byon la :
phud lhag bshal ba'i gtor ma 'di bzhes nas :
bcol pa'i phrin las ma lus sgrub par mdzod :
ces gtor ma gnyis mkhar gyi yang steng du zhal nang bstan gyis 'bul /
bcu gcig pa rta bro ni /
sgo drung du gtor gzhong kha sbubs pa'i 'og tu bgegs rnams tshud pa ri rab kyis mnan par dmigs la /
hrI:
dbang chen dregs 'dul dkyil 'khor 'dir :
bar chad dam sri 'dul ba'i lha :
khro bo'i rgyal po rta mchog dpal :
gtum chen rngam pa'i sgra sgrog cing :
dpal gyi rta skad tse re re :
khro bo'i 'brug sgra 'u ru ru :
rol pa'i rta bro chems se chem :
dgra bgegs 'byung po rdul du rlogs :
oM ma hA kro d+ha hU~M:
oM ha ya grI wa hU~M:
oM pad+mAn+ta kr-ita hU~M:
hrIHhrIHhrI:
hU~M hU~M hU~M:
phaT phaT phaT:
gnod par byed pa satwaM b+ha ya nan :
drag shul gyi las mtha' shis pas bsdu ba'i phyir gtor gzhong bsgyel ba sman 'brus bkang la /
rnal 'byor pa bdag cag 'khor dang bcas pa'i tshe dpal 'byor pa thams cad rgyas par gyur cig puSh+TiM ku ru swA hA:
zhes so //
gnyis pa rjes kyi bya ba dngos la lnga'i /
dang po dngos grub blang ba ni /
rang don tshe'i bsnyen sgrub grub pa'i mthar ram /
gzhan don dbang bskur ba'i tshe na'ang 'di nyid bya ba nus pa thob cing dngos grub mi nyams pa'i dgos pa yod pas nges par bsgrub pa kho na ste /
thog mar gsol ba 'debs pa ni /
oM AHhU~M:
chos dbyings phyogs lhung bral ba'i dkyil 'khor du :
snang ba mtha' yas 'chi med tshe yi lha :
gsol ba 'debs so tshe yi dngos grub stsol :
'gal rkyen bar chad zhi bar byin gyis rlobs :
oM AHhU~M:
'od gsal rang shar rol pa'i dkyil 'khor nas :
tshe dpag med mgon 'chi med tshe yi lha :
gsol ba 'debs so\u0f8e
'gal rkyen bar chad zhi\u0f8e
oM AHhU~M:
pad+ma 'dab stong rgyas pa'i dkyil 'khor du :
o rgyan pad+ma 'chi med tshe yi lha :
gsol ba\u0f8e
'gal rkyen\u0f8e
oM AHhU~M:
bde chen 'od gsal mchog gi dkyil 'khor du :
bai ro tsa na 'chi med tshe yi bdag :
gsol ba\u0f8e
'gal rkyen\u0f8e
oM AHhU~M:
bde chen shAn+ta pu ri'i tshogs khang du :
sna tshogs rang grol 'chi med tshe yi lha :
gsol ba\u0f8e
'gal rkyen\u0f8e
oM AHhU~M:
rtsa brgyud bla ma yi dam lha tshogs dang :
dpa' bo mkha' 'gro chos skyong gter bdag la :
gsol ba 'debs so tshe yi dngos grub stsol :
'gal rkyen bar chad zhi bar mdzad du gsol :
oM AHhU~M:
oM hU~M trAM hrIHA:
dz+nyA na badzra A yu she hU~M b+h+rU~M nr-i dza :
sarba sid+d+hi pha la hU~M hrI:
gsol 'debs tshe dzapa? bzlas pas dkyil 'khor la bskor zhing /
slar yang bsgrub rdzas rnams gnas gsum du reg cing /
oM:
bcom ldan tshe dpag med mgon gyis :
sku yi tshe dbang bdag la stsol :
mi zad rgyan gyi 'khor lo'i sku :
mgon po khyod dang mnyam par shog :
kA ya sid+d+hi oM:
A:
bcom ldan tshe dpag med mgon gyis :
gsung gi tshe dbang bdag la stsol :
mi zad rgyan gyi 'khor lo'i gsung :
mgon po khyod dang mnyam par shog :
wA ka sid+d+hi A:
hU~M:
bcom ldan tshe dpag med mgon gyis :
thugs kyi tshe dbang bdag la stsol :
mi zad rgyan gyi 'khor lo'i thugs :
mgon po khyod dang mnyam par shog :
tsit+ta sid+d+hi hU~M:
tshe zan g.yas skor dang tshe chang g.yon skor du rol lo //
gnyis pa mchod bstod nongs bshags ni /
mchod pa kha gsos la /
rgyas par gong smos tshigs bcad rnams sam bsdu na /
ar+g+haM nas shab+da'i bar brjod /
bstod pa ni /
hrI:
mnyam nyid dag pa rgyal ba'i ye shes sku :
rtsol med rang byung A li kA li'i sgra :
rtog med spros bral 'od gsal thig le'i thugs :
rtsol ba bral ba lhun grub yon tan gter :
rang bzhin ma nges phrin las lhun gyis grub :
bla ma yi dam DA ki'i tshogs la bstod :
ces pa'i mthar yi ge brgya pa lan gsum gyis bshags pa bya'o //
gsum pa nyer bsdu ni /
ras bris kyi dkyil 'khor la brtan bzhugs dang /
snang cha gzugs brnyan gyi 'khor lor rtag mtha' bsal phyir /
hU~M:
rang rig thig le gcig tu gsal ba la :
spro dang bsdu ba bya bar mi dmigs kyang :
ma rtog 'khrul pa'i rtag lta sbyang ba'i phyir :
thams cad thig le chen por bsdu bar bya :
badzra muH
A li kA li dang yi ge brgya pa bzla /
chad mtha' bsal phyir /
hU~M:
rtag tu mi 'gyur thig le chen po'i ngang :
bskyed dang rdzogs pa'i mtha' gnyis bral ba la :
chad pa'i stong nyid med pa las grol phyir :
rdzogs rim lha sku bla ma rtsa gsum lha :
snang la ma grub 'ja' tshon lta bur shar :
bzhi pa dge ba bsngo ba ni /
hU~M:
dus gsum mi dmigs sgyu mar snang ba'i chos :
mig 'phrul ji bzhin dge tshogs byang chub tu :
yongs su bsngos pas rtsa gsum dkyil 'khor gyi :
go 'phang mchog la 'gro kun sbyor gyur cig :
lnga pa shis brjod bya ba ni /
rang bzhin chos dbyings ngang nyid las :
gzugs sku'i rnam rol dpag yas kyis :
rlabs chen phrin las skyong mdzad pa'i :
brgyud gsum bla ma'i bkra shis shog :
ma 'gag rang gsal 'od lnga'i klong :
rab 'byams dkyil 'khor rnam par mdzes /
mchog thun dngos grub stsol mdzad pa'i :
yi dam lha tshogs bkra shis shog :
phyogs bcu gnas yul sprul pa'i zhing :
phrin las rnam bzhi'i rol gar mkhan :
mkha' 'gro srung ma'i tshogs rnams kyis :
bkra shis bde legs bstsal du gsol :
zhes brjod cing dge legs kyi me tog char du bsnyil bar bya'o //
grol tig gi chos sde 'di rnams zab pa'i bcud bsdus pa yin pas tshe sgrub 'di'ang gzhan las khyad par du 'phags pa ste /
o rgyan chen po'i rdo rje'i gsung las /
'chi med sku gsum 'dus pa 'di nyid nyams su blangs pas :
de'i tshe nyin mtshan la bar du gcod pa thams cad nye bar zhi ba dang :
'chi bdag gis srog kyang 'phrog par mi nus la :
rgyun du rnal 'byor la brten pa ni :
tshe zad pa yang nyi zla dang mnyam pa thob par gyur nas :
tshe nyams pa sor chud pa ni nges pa'o :
'di'i dbang dang gdams pa lan gcig thob pas kyang :
lo gcig gi bar 'chi ba bzlog cing :
zhag bdun sgrub na tshe zad pa las kyang lo bdun gyi phyir 'phel bar 'gyur ro :
zhes pa ltar ro //
don zab yongs 'dus 'khri shing gsar pa las //
dge legs gser gyi pad+mo bzhad pa'i 'dzum //
sa gsum skye dgu'i snying la dpyid ster ba //
shes rab 'od zer snang bas rgyas par mdzad //
de yi ring lugs gang+gA'i dpal mo bzhin //
zegs ma tsam gyis nyes pa kun bkru ba //
skal ldan shing rta'i brtson pas drangs 'di yang //
skyes mchog rnams kyi zhabs bsil mchog gyur cig
/tshig nyung don zab sngar med khyad chos can //
'chi med grong nas 'babs pa'i zil dngar 'dis //
lus can srog la rdo rje'i bcud phab nas //
bde chen grong du bde blag 'jug par shog
/de ltar ye shes lnga'i rigs bsdus pa'i sgrub thabs dbang bskur dang bcas pa 'di'ang 'chi med dwangs ma'i srog sgrub pa'i cha rkyen du /
mtsho skyes rdo rje pad+ma dbang chen sogs mchog gi rig 'dzin rnams kyis rjes su bzung ba'i sngags rig 'dzin pa pad+ma gar gyi dbang phyug rtsal gyis /
de bI ko Ti dpal spungs yang khrod tsa 'dra rin chen brag gi mgul du legs par sbyar ba bstan 'dzin skyes bu rnams sku tshe rdo rje ltar brtan cing /
bdag gzhan 'gro kun 'chi bdag gi g.yul las rnam par rgyal ba'i rgyur gyur cig
/dge legs 'phel //

//
