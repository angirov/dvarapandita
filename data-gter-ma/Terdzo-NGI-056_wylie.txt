@#//
mkha' 'gro gsang ba kun 'dus las /
mkha' 'gro yongs rdzogs mchod cing thugs dam bskang ba'i mdos kyi cho ga mkha' dbyings rol pa'i rgyan zhes bya ba bzhugs //
na mo shrI dz+nyA na DA ki nI gu ra we /
bde chen lhan skyes kun tu zhal //
mkha' 'gro 'dus pa'i dkyil 'khor che //
yongs rdzogs thugs dam bskang ba'i mdos //
mkha' dbyings rol pa'i rgyan 'di bshad //
de yang sbyor dngos rjes gsum las /
dang po sbyor ba ni /
rin po che'i snod du phye gtsang chang gis sbrus pa la ri rab bang rim bzhi dang bcas pa /
phyi rol lcags ri'i khor yug gis bskor ba'i lhun po'i dbus su /
dpal bshos zla gam pad 'dab dang mtshams su mtheb kyu brtsegs pas brgyan pa'i phyogs bzhir rang 'dra bzhi rnams la /
lha mdog dang mthun pa'i nam mkha' re gtsug
/mtshams bzhir /
shar lhor bum pa spyi tsam du lnga phrag lnga'i rdzas dang /
bye brag pa dgos na rdo rje mkha' 'gro'i chu skong gi skabs su gsungs pa'i rdzas rnams dang dri bzang 'o chab kyis bkang ba kha rgyan can dang /
lho nub tu sAts+tsha lnga'am gcig la mtshon lnga so sor btang pa gzungs ldan /
nub byang du ting lo dmar por zhun mar gyi rdzas la bdud rtsi chos sman nam bye brag gi rdzas gong bzhin bsres pas bkang ba /
byang shar du snod gcig gi nang du spos lnga tshom bur bkod pa dang /
rlung g.yab /
mtha' skor gyi shar du mar me /
lhor sman thod /
nub tu bam /
byang du rak+ta rnams lnga re las mi nyung ba phreng tshar du bkod /
de 'og bang rim dang po'i phyogs mtshams brgyad du dpal gtor brgyad /
de 'og gnyis pa la dmar gtor brgyad /
de 'og gsum pa la bkra shis rdzas rtags /
sna bdun /
phyag mtshan sogs dkor cha'i rigs /
de 'og bzhi pa la gzugs 'gros thams cad /
de 'og gi 'khor yug la bshos phran /
ngar mi /
zas sna /
sman 'bru /
rin chen /
dar ras /
snam phrug
/gcan gzan shun gyi ras ma sna tshogs /
mtha' skor gyi lcags ri la phyogs mdog gi nam mkha'/
rgyang bu /
shing ris /
mda' 'phang /
pho gdong /
mo gdong /
rgyal mtshan nam dar sna tshogs kyi ba dan rnams rab nyer gcig
/'bring bcu gsum /
tha ma bdun re btsugs pa'i steng du 'byor na 'gebs nas nor bu'i bar gyi nam mkha' dang /
gtor ma so so'i sku tsag la rgyab tu sngags byang ngam sa bon phyag mtshan bcas bris pa'ang btsug
/mdun du zhi drag gi nyer spyod /
ja chang 'o ma rnams kyi phud skyems /
bdug spos /
phye mar /
zhi ba'i rdzas dug rigs min pa'i sman sna gtso bor byas pa dang /
rgyas pa'i rdzas rin chen dang 'bru sna /
zas sna /
dar zab rnams /
dbang gi rdzas me tog dmar po dang /
chang glum /
lan tshwa /
li khri'am sin+d+hu ra rnams /
drag po'i rdzas sha khrag rus phye /
lcags zangs kyi phye /
dug rigs rnams /
mchog gi las la bdud rtsi chen po gtso bor byas pa la /
'bru sman /
dar zab zas phud kyis bungs bskyed pa rnams /
so sor las mthun gyi snod dam gas chag med pa'i sder gtsang du blug pa la sogs pa nyer mkho'i yo byad rnams bkod par bya'o //
gnyis pa dngos gzhi ni /
mkha' 'gro chen mo'i gzhung mchod skong rnams yongs rdzogs btang zhing /
mar me'i skong ba grub pa dang /
raM yaM khaM gis bsang /
swA b+hA was sbyang /
stong pa'i ngang las yongs rdzogs mdos //
ngo bo ye shes bdud rtsi la //
rnam pa so so'i mtshan nyid rdzogs //
byed las lha tshogs dgyes skong gyur //
oM AHhU~M/
nam mkha' mdzod kyi sngags lan gsum res byin gyis brlab /
oM badzra s+pha ra Na khaM gis mkha' khyab tu sbar la /
hU~M/
skye med dbyings kyi mkha' klong du //
rig pa rdo rje'i zhing khams rdzogs //
de dbus rdo rje khros ma nag
/rigs bzhi'i dpa' bo yab yum dang //
las dang dam tshig d+hA ki nI//
'bum phrag mkha' 'gro'i tshogs dang bcas //
bde chen ye shes rtsal rdzogs pa'i //
dgyes pa chen po'i 'od zer gyis //
ye shes spyan drangs gnyis med gyur //
spyan 'dren mchod bstod sogs byas mthar /
mdos 'bul ba ni /
hU~M/
nga ni rdo rje khros ma ste //
ye shes chen po'i srog dang ldan //
sku gsung thugs kyi dkyil 'khor gsal //
ye shes las dang 'jig rten gyi //
ma sring mkha' 'gro'i tshogs kyi bdag
/'khor 'das stong srog dbang du 'dus //
de phyir rang rig bde chen ngang //
mkha' klong dbyings gsum ro gcig pas //
kun 'byung thugs rje sgyu ma'i rtsal //
phyi nang gzhan gsum 'khor lor shar //
ma sring mkha' 'gro khyed rnams kyis //
he ru ka yi dam tshig dgongs //
thugs dam bskang ba'i gnas 'dir gshegs /
khyab gdal chen po'i zil 'og tu //
'dus la mchod bzhes dam skong stsol //
badzra kro d+hI kA li sarba DA ki nI ru lu ru lu sarba sa ma ya e A ral+li hrIng hrIng dzaHdzaH
zhes bkug ting 'dzin rtse gcig pas :
ngag gis gyer zhing don la bsgom :
smreng gis bkrol zhing phrin las gsol :
hU~M:
dang po cir yang ma srid pa :
chos nyid brdal ba chen po las :
rang byung lhun grub 'od lngar shar :
de la gzung 'dzin mthus brtas pas :
snod dang bcud kyi dngos por shar :
bkod pa tshad med sgyu 'phrul sprin :
cir yang 'char zhing 'byung ba nyid :
rten 'brel rdzas kyi dngos por bshams :
ting 'dzin zab mo'i gdengs bskyed de :
sngags kyi mthu yis rgyas par spel :
phyag rgyas 'dod rgur bsgyur dang bcas :
mchod yul rnams kyi thugs dam bskang :
las kyi brngan par yongs su sbyin :
'jig rten pa rnams thams cad la :
srid par khyab pa'i 'dod yon bsngo :
phyi nang gsang ba'i bar chad sol :
rtsa rlung thig le'i nyams chag gsos :
zhi rgyas dbang drag mngon spyod kyi :
las kyi 'bras bu mchis par mdzod :
hU~M:
rang bzhin dbyings las ma g.yos kyang :
gang 'dul thabs kyi skur ston pa :
rdo rje phag mo khros ma nag
/lhan skyes rigs bzhi'i d+hA ki nI//
gnas gsum dpa' bo rnal 'byor ma //
phran men dam tshig mkha' 'gro ma //
'bum phrag yangs pa'i tshogs dang bcas //
thugs dam bskang ba'i dam tshig rdzas //
snod ni 'byung ba yum gyi mkhar //
ri rab gling bzhi gling phran bcas :
lcags ri mu khyud mdzes pas bskor :
stong gsum gcig la chags tshul drug :
sprul pa sku yi zhing khams ni :
rdul gcig steng na rdul rnyed grangs :
phyi nang nye bar spyod pa dang :
'dod rgu'i longs spyod sprin bzhin 'thibs :
pho gdong thabs kyi phyag rgya ni :
rngam pa'i gzi brjid lams se lam :
mo gdong shes rab yum gyi gzugs :
sgeg chags dgyes pa'i 'dzum mdangs bzhad :
nam mkha' thabs shes gnyis su med :
'od lnga thags su btags pa'i gzugs :
ye shes rnam pa thams cad pa :
gcig nyid du mar 'char ba'i tshul :
mda' bkra rig gdangs rno ba'i mtshon :
srid zhi kun tu thal 'byin 'bigs :
'phang bkra dbyings nyid 'khyil ba che :
'khor dang 'das pa'i srog tu bskor :
rgyang bu dbyings rig zung du 'jug :
lhun grub 'od kyi drwa ba 'dzing :
khyad par rmad du byung ba yi :
dpal gyi gtor ma brjid dang ldan :
'chi med bdud rtsi rtag pa'i chu :
nyon mongs gdung ba sel ba'i bcud :
dmar chen rak+ta rba klong 'khrugs :
'bar dang chags pa'i brtul zhugs rdzogs :
dam tshig gsang ba'i dngos grub bam //
bla med bcud kyi thig ler 'khyil //
bye brag rnam dag yum lnga'i mkha'//
dri med shel gyi bum pa nas //
zhi byed bdud rtsi'i char rgyun 'beb //
rin chen phung po'i mchod sdong las //
rgyas byed 'od zer sprin phung gtibs //
dbang byed me yi dkyil 'khor du //
srid zhi'i snying po 'od kyis 'gugs //
las byed rlung gi dri bsung 'khyil //
rgyal ba mchod cing 'byung po brlag
/mchog gi 'od gsal kong bu ru //
rang byung ye shes sgron me sbar //
mkha' 'gro'i dgyes mchod bla na med //
thugs dam yongs su skong ba'i rdzas //
bla med dam tshig mdos su bshams //
thun rdzas nad mtshon dug gi dngos :
drag shul chen po'i cho 'phrul g.yo :
mdor na srid dang zhi ba'i khams :
ji ltar snang zhing grub pa yi :
spyan gzigs dkor cha bsam mi khyab :
thugs dam bskang ba'i rdzas su 'bul :
bskang ngo mchod do dgyes par bzhes :
rdo rje'i sku gsung thugs mchog dang :
rtsa ba yan lag dam tshig las :
chag nyams 'gal dang ral pa dang :
nyams dang 'dres shing bskangs pa sogs :
'phral dang yun gyi sgrib pa kun :
gnong 'gyod drag pos mthol lo gshags :
tshangs pa mchog gi dngos grub stsol :
ye shes mkha' 'gro'i lha tshogs rnams :
dbyings kyi dgongs pa ma g.yel zhig :
'jig rten mkha' 'gro'i lha tshogs rnams :
thugs rje'i 'jug pas ma gtang zhig :
las kyi mkha' 'gro'i lha tshogs rnams :
khros 'khrugs rnam rtog ma mdzad cig :
nyams chag thams cad dbyings su bskang :
rtog sgrib bag chags rang sar grol :
gzung 'dzin las 'das 'od gsal ngang :
bskang gyur dbang dang dngos grub stsol :
bdag cag spyod pa g.yel ba dang :
dus ngan sems can 'khrul pa yis :
thugs dang 'gal ba'i las bgyis pa :
snying nas bshags so tshangs par stsol :
thugs rje khros pa zhi bar mdzod :
dam dang 'gal ba bzod par bzhes :
khong nas 'khrugs pa dbyings su stims :
rngams pa'i brtul zhugs bgegs la phob :
khyad par nyon mongs dug lnga dang :
'byung ba rnams las gyur pa yi :
mkha' 'gro 'khrugs pa'i rgyu rkyen dang :
'bras bu mi 'dod nyer 'tshe'i tshogs :
rtsa rlung thig le'i cho 'phrul las :
'byung bzhi 'khrugs pa'i bar chad sol :
brtan g.yo'i rten 'brel log pa sbyongs :
nad gdon bgegs kyi 'tshubs 'gyur chod :
rmi lam rtags mtshan ngan pa zlog :
brgyad gnyis 'jigs pa zhi ba dang //
phun tshogs lnga dang 'byor pa drug
/brtan pa chos srid mnga' thang dang //
ye shes yon tan bsod nams rgyas /
khams gsum snod bcud thams cad dang //
mkhas btsun dge 'dun bu slob tshogs //
thig rlung sems snang ye shes mchog
/rtsa gsum byin rlabs dbang du sdus //
lta log kla klo dam sri'i sde //
byad phur rbod gtong gdon rigs gsum //
zhing bcu drag shul stobs kyis choms //
nye rgyu'i spyod pa'i grogs mdzad nas //
zhu bde mi rtog ye shes skyed //
ka dag gting gsal rdo rje'i sbubs //
'pho chen mchog gi dngos grub stsol //
rnal 'byor bu bzhin rtag tu skyongs //
las kyi 'bras bu myur du stsol //
sngags kyi mthar /
oM AHhU~M sarba dz+nyA na DA ki nI ma hA su kha ra saHyo ni kaHut+pan+na maN+Da la pU dza sa ma ya hoH
zhes dang /
rnal 'byor pa bdag cag dpon slob 'khor dang bcas pa'i gzung 'dzin bag chags las gyur pa'i nyes ltung gi phyogs thams cad nA Da kaM bi shud+d+he shwa d+hA ya swA hA/
bde ba chen po mchog gi ye shes thams cad nA Da kaM b+han+d+ha ni ku ru oM/
zhes spel tshig sbyar ba bzla /
de bzhin du dmigs gsal zhi ba la zhi rdzas mdos su 'bul zhing /
sarba pA paM duHkha shAn+tiM ku ru swA hAH
zhes dang /
bdag cag dpon slob 'khor dang bcas pa'i gzung 'dzin 'khrul rtog las gyur pa'i nad gdon sdig sgrib bar du gcod pa'i tshogs thams cad shAn+tiM ku ru swA hA/
rgyas pa'i las la rgyas pa'i rdzas mdos su 'bul zhing /
sarba A yur puN+ye bar+d+ha naM puSh+TiM ku ru oM/
zhes dang /
bdag cag dpon slob 'khor dang bcas pa'i ye shes kyi snang ba las gyur pa'i legs pa'i dpal 'byor tshe dang bsod nams bstan pa chos rgyud dang bcas pa puSh+TiM ku ru b+h+rU~M/
dbang gi don la dbang gi rdzas mdos su 'bul zhing /
sarba dz+nyA na lo ka wA shaM mA na ya oM/
zhes dang /
bdag cag dpon slob 'khor dang bcas pa la yul snang rtog tshogs khams gsum brtan g.yo rtsa ba gsum gyi byin rlabs dngos grub thams cad pA shaM ku ru hoH
drag por drag po'i rdzas mdos su 'bul zhing /
sarba shA trUn big+h+nAn ta ka ha na da ha pa tsa phaTaH
ces dang /
bdag cag dpon slob 'khor dang bcas pa'i gzung 'dzin snang ba log pa'i rtog 'khrul dgra gdon byad phur rbod gtong thams cad mA ra ya phaT b+h+yo zlog
/mchog gi dngos grub kyi don du mchog gi rdzas mdos su 'bul zhing /
sarba ma hA su kha dz+nyA na e A ral+li hrIM hrIM pheM pheMH
zhes dang /
bdag cag dpon slob 'khor dang bcas pa la bde stong lhun grub phyag rgya chen po'i dngos grub mchog gi skal pa bde bar gshegs pa rnams la ci mnga' ba thams cad sid+d+hi pha la oM/
zhes phul pas las so so 'grub cing mkha' 'gro'i bde ba chen po mchog tu mi 'gyur ba'i mchog gi dngos grub gtso bor gyur pa'i phrin las rab 'byams yid bzhin du 'grub par 'gyur ro //
de rnams kyi ting 'dzin ni /
snod bcud mdos kyi mchod rdzas rnams //
he ru ka yi ting 'dzin 'phrul //
bsam yas bde chen mchod pa'i sprin //
kun bzang zhing gi mkha' la khyab //
rgyal ba rtsa gsum chos skyong dang /
khyad par mkha' 'gro'i dkyil 'khor pa'i //
dbang po'i longs spyod dgyes rgur tshims //
phrin las gang 'dod yid bzhin mdzad //
bde chen dngos grub ye shes kyi //
snying po'i dwangs ma byang chub sems //
mkha' klong sku yi dbyings nas babs //
bdag thim byin dbang dngos grub thob //
snod bcud ye shes 'khor lor rdzogs //
phrin las rgya mtsho lhun grub bsam //
spro na mkha' 'gro'i smre bshags kyang bya'o //
slar mchod bstod byas mthar /
mkha' 'gro ma'i dkyil 'khor las gnyis pa mched /
bdag gi spyi bor byon /
snying gar thim pas chu la chu thim pa ltar lha dang bdag gnyis med bde chen dgongs pa'i byin dbang thob par bsam la /
mdos dkyil spyi bor bzhag cing yig brgya bzlas pas /
de las bdud rtsi'i chu rgyun byung /
rang gi spyi bo nas zhugs pas gzung ba dang 'dzin pa'i bag chags las byung ba'i sdig ltung nyams chag thams cad lhag med du byang nas /
phrin las rgya mtsho sgrub cing 'od gsal ye shes mngon du byas par bsam la /
oM baM badzra b+ha ra hi kro d+hI kA li ha ri ni sa A be sha ya ra saHyo ni kaHut+pan+na maN+Da la kA ya sarba dz+nyA na badzra sa ma ya sid+d+hi sid+d+hi hU~M/
rjes rim ni /
lha rang la bstims pas mchod skong rnams dkyus gcig tu byed pa dang dbang gi skabs su'ang des 'thus par sems /
dmigs gsal mdos 'bul bar spro na /
mchod skong gzhung gi smre bshags nas gzung /
bstod bskul mtha' bar rdzogs par btang mthar /
mdos dkyil dam ye dbyer med kyi 'khor lo 'od kyi gong bur gyur pa rang gi snying gar bsdus /
mtshan ma'i mdos gtor mkha' khyab kyi mchod sprin 'od zer 'bar bar bsam la /
'bru gsum brjod pas byin gyis brlabs /
hU~M/
kun gzhi mkha' klong 'khyil ba'i zhing //
lhun 'byams khyab gdal dkyil 'khor la //
lha bdag gnyis su byar med kyang //
ma 'gags thugs rje g.yos pa'i rtsal //
mkha' 'gro rgya mtsho'i maN+Da la //
mchod skong brngan pa'i cho ga rdzogs //
mdos gtor rgyan mchod nam mkha'i mdzod //
ci 'dod 'byung ba'i yid bzhin nor //
'dod pa'i yon tan thams cad ldan //
thugs dam dgyes pa skong ba'i phul //
bsngo 'o mchod do 'bul lo bzhes //
sgo ma rnams kyis sgo phyes la //
mtshams ma rnams kyis mtshams sol cig
/las dang 'jig rten mkha' 'gro rnams //
gnam sa bar snang chu bo'i lam //
rta ru chibs la rang gnas gshegs //
bdag cag dpon slob 'khor bcas rnams /
khram kha phyis la nad kha chod //
sun ma sdus la rbod gtong zlog
/chag che nyams nga dgra la thongs /
khros 'khrugs drag shul bgegs la mdzod //
bstan 'gror 'tshe ba'i dgra bgegs rnams /
rjes shul med par rdul du rlogs //
rnal 'byor 'khor bcas bkra shis shing //
bsam rgu 'grub cing 'dod rgu 'jo //
mthar thug mi phyed sku gsung thugs //
rdo rje btsun mo'i gnas thob pa'i //
mchog thun las kyi dngos grub stsol //
ces brjod cing mdos gtor yang steng ngam mkha' 'gro 'du ba'i gnas su gshegs /
brtan ma skyong ba phyin rjes kyi bya ba rnams mchod skong phrin las kyi rim pa bzhin mthar dbyung bas 'grub bo //
yang 'di mkha' 'gro gang yang rung ba'i phrin las la sbyor bar 'dod na /
spyan 'dren mchod bstod tsam so so'i gzhung bzhin sbyor zhing /
dbang len pa mkha' 'gro gsang 'dus kyi sger chos yin pas gzhan la sbyor mi dgos shing /
sbyar na'ang nyes par 'gyur ba ni med snyam mo //
bde stong yum gyi mkha' klong du //
srid pa zhi la mdos shing dag
/sna tshogs phrin las nyi ma'i gzis //
don gnyis gsal ba'i cho ga 'o //
zhes pa'ang nyer mkho'i ched bde gling klong gsal mkha' 'gro'i spyi mdos sogs kyi don bsdus /
'don cha phal cher gter kha rang mthun gyi gter gzhung khag nas btus shing /
bsgyur kha phran bus brgyan nas mkha' 'gro gsang ba kun 'dus kyi mchod skong rnams kyi 'gros bstun te /
7'jam mgon chos kyi rgyal po nyi zla zung gi 'bangs tha rang byung mkha' khyab bde ba'i rdo rjer 'bod pa'i ban sngags hral pos bris pas nyes tshogs ma sring mkha' 'gror bshags shing dge bas 'brel tshad don ldan du gyur cig //
/
