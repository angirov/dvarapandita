@#//
rdor sems thugs kyi me long gi chos sde tshe sgrub ye shes rgya mdud kyi sgrub thabs dbang chog bcas snying por dril ba mi shigs srog gi rgya mdud ces bya ba bzhugs so //
na mo gu ru A yurde bA ya /
dran pas 'chi bdag mun pa 'joms //
bsten pas tshe dbang yar zla spel //
'chi med mgon por gus btud nas //
gdams zab smin grol mdor bsdus dgod //
'chi med rdo rje'i tshe dbang sgrub pa'i rnal 'byor pas tshul 'di nyams su len pa'i tshe gnas dben par dkyil 'khor bum pa tshe ril tshe chang gtor mchod tsam tshogs par byas la /
sngon 'gro skyabs sems ni /
na mo /
mchod 'os kun 'dus drin chen chos kyi rje //
bla ma dam pa rnams la skyabs su mchi /
kha sbyor bdun ldan don gyi he ru ka
/yi dam lha tshogs rnams la skyabs su mchi //
phrin las rnam bzhis rnal 'byor bu bzhin skyong //
mkha' 'gro chos skyong rnams la skyabs su mchi //
dbyings rig stong gsal 'gag med chos kyi sku
/rang rig byang chub sems la skyabs su mchi //
zhes lan gsum /
khams gsum rigs drug sems can kun don du //
skye 'chi mi mthun bar chad sel bya'i phyir //
bcom ldan tshe yi lha tshogs bsgrub nas ni //
tshe yi rig 'dzin thob par sems bskyed do //
lan gsum /
bgegs bskrad pa ni /
bgegs gtor bsang sbyang byin rlabs bsngo ba spyi mthun byas la /
hU~M/
nga ni rgyal kun gsung gi rdo rje ste //
rab 'jigs rta skad drag pos srid gsum dngangs //
'jigs byed kun kyang 'jigs shing skrag byed na //
gdon bgegs bar chad 'byung po smos ci 'tshal //
de bas mchod sbyin bzang pos tshims byos la //
gnas 'dir ma 'dug gzhan du 'gro bar gyis //
bka' la 'das na rdul phran bzhin du brlag
/hrIHpad+ma kro d+ha h+ya grI ba hU~M phaT dang hU~M bzhi brjod /
mtshams bcad ni /
hrIH
nga ni ye nas khro rgyal 'dus pa'i gtso //
sku gsung thugs las sprul pa'i khro bos gang //
'od zer me ri dmar nag me stag 'phro //
ye stong lhun grub chen por mtshams bcad do //
badzra rak+Sha tiSh+Tha hU~M/
mchod rdzas brlab pa ni /
raM yaM khaM/
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bus //
dpag yas nam mkha' gang bar gyur //
oM badzra ar+g+haM AHhU~M nas /
shab+da'i bar dang /
oM AHhU~M hoHma hA sarba pU dza hoH
badzra s+pha ra Na khaM gis spel lo //
byin 'beb ni /
hrIH
zhi khro bde gshegs rgyal ba rgya mtsho'i sprin //
glog ltar myur bas 'dir gshegs 'gal rkyen sol //
dbang skur byin rlobs rtags dang mtshan ma ston //
mi 'gyur rdo rje tshe yi dngos grub stsol //
oM badzra dz+nyA na A be sha ya a AH
dngos gzhi bskyed pa'i rnal 'byor yan lag bcas pa ni /
hrIH
chos rnams ye stong khyab brdal lhun gyis grub //
ma rtogs 'gro la snying rje mkha' mnyam brdal //
stong nyid snying rje dbyer med hrIHdmar gsal //
'od 'phros rdo rje'i srung 'khor me phung dkrig
/de dbus 'byung bzhi rim brtsegs ri rab steng //
sna tshogs rdo rje'i lte bar b+h+rU~M yig las //
rin chen rang bzhin gzhal yas chen po'i dbus //
sna tshogs pad+ma nyi zla brtsegs pa'i khrir //
rang sems hrIHbab 'od 'phros don gnyis byas //
tshur 'dus yongs gyur bcom ldan tshe dpag med //
pad+ma rA ga'i mdangs ldan skyil krung bzhugs //
zhal 'dzum 'od 'phro ral pa'i zur phud can //
dar ljang stod g.yogs rin chen rgyan gyis spras //
sna tshogs dar gyi sham thabs lhab lhub gsol //
mnyam gzhag phyag rgyas tshe bum bcud bkang 'dzin //
yum mchog gos dkar dmar mo sku la 'khril //
phyag gnyis me long tshe bum yab la 'khyud //
rin chen rgyan dang sna tshogs dar gyis brgyan //
'od khyim 'ja' 'od lnga ldan klong na bzhugs //
spyi gtsug 'od klong 'ja' gur pad+ma'i steng //
skye shi gnyis spangs gu ru pad+ma 'byung //
sku mdog mthing ga rdo rje dril bu 'dzin //
mtsho rgyal dkar mo gri thod 'dzin pas 'khyud //
longs spyod rdzogs sku'i rgyan dang cha lugs rdzogs //
'od lnga tshom bu'i klong na lham mer bzhugs //
gnas gsum 'od kyi mu khyud dkar dmar mthing //
sku gsung thugs kyi ngo bo 'bru gsum gsal //
phyogs mtshams rigs lnga lha mo brgyad la sogs //
snang srid khyab brdal chen po'i dkyil 'khor 'dir //
thams cad 'chi med tshe yi rang bzhin te //
dbyings rig ngo bo 'du 'bral med pa la //
bdag mdun dbyer med mkha' dbyings klong yangs gsal //
spyan 'dren pa ni /
hrIH
ka dag 'chi med tshe yi dkyil 'khor nas //
rang byung rang shar mgon po tshe dpag med //
mkhyen brtses 'gro ba'i don la rab dgongs nas //
gnas 'dir 'gro la dgongs te gshegs su gsol //
hrIH
skyon med rnam dag thig le nyag gcig ngang //
thugs rje 'od lnga tshom bu'i skur bzhengs nas //
gnyis med ye shes dngos grub stsol ba'i phyir //
thugs rje'i dbang gis 'byon par mdzad du gsol //
oM b+ha ga wAn A yur+dz+nyA na e h+ye hi ma hA kA ru Ni ka dr-i sh+ya hoH
sa ma ya dzaH
sa ma ya satwaM/
sa ma ya tiSh+Tha lhan /
zhes bzhugs su gsol /
na mo pu ru sha ya hoH
zhes phyag 'tshal /
mchod pa ni /
mchod yon zhabs bsil me tog bdug spos dang //
snang gsal dri chab zhal zas rol mo'i sgra
/kun bzang smon lam las byung mchod pa'i sprin //
'chi med tshe yi lha tshogs rnams la 'bul //
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pra tIts+tsha swA hA/
nang mchod gzugs sgra dri ro reg bya chos //
'dod yon drug gi mchod pa rgya chen po //
rab mdzes lha mo'i phyag rgya las byung ba //
'chi med tshe yi lha tshogs rnams la 'bul //
oM badzra rU pa 
shab+da 
gan+d+he 
ra sa 
spar she d+harma d+hA tu AHhU~M/
hrIH
thabs shes gnyis med bde stong lhan cig skyes //
dga' bzhi mnyam sbyor yab yum gsang mchod dang //
dug lnga rnam dag ye shes bsgral mchod 'di //
'chi med tshe yi lha tshogs rnams la 'bul //
ma hA su kha sarba khaT+Ta pU dza hoH
rtsa brgyad yan lag stong sbyar a mr-i ta //
'dod pa'i yon tan kun rdzogs ba liM ta //
nyon mongs 'khor ba bsgral pa'i ru d+hi ra //
'chi med dkyil 'khor lha tshogs rnams la 'bul //
oM sarba pany+tsa a mr-ita ma hA ba liM ta ma hA rak+ta khA hi /
zhes pa rnams dang /
d+harma d+hA tu AH
zhes pas don mchod kyi rgyas gdab /
bstod pa ni /
hrIH
chos sku skye ba med pa'i ngang nyid las //
ma 'gags rang gsal longs spyod rdzogs skur ston //
gang 'dul der ston sprul skus 'gro don mdzad //
mgon po tshe dpag med la phyag 'tshal bstod //
ji ltar nyin mo'i dkyil 'khor shar ba las //
snang ba'i 'od zer kun tu 'bar ba ltar //
dngos gcig chu zla'i rol gar 'chi med lha //
mkha' khyab sgyu 'phrul rdo rje'i gar der bstod //
dzapa? bzla ba ni /
bdag thugs pad+ma zla steng hrIHdmar por //
sngags phreng dmar po g.yas skor rang sgra ldir //
de las 'od 'phros spyi bo'i bla ma bskul //
'od zer rab 'phros khams gsum thams cad gang //
'khor 'das brtan g.yo'i tshe bcud kun bsdus nas //
bdag la thim pas tshe bsod nyams pa gsos //
mi 'gyur 'chi med dngos grub thob par gyur //
zhes nan tan du bsgom la /
oM a mA ra Ni dzI ban+ti ye swA hA/
ci rigs bzla /
thugs dam bskul zhing tshe 'gugs pa ni /
hU~M/
rang bzhin klong nas 'dir byon pa'i //
rang rtsal bcom ldan tshe dpag med //
rang byung thugs rje'i sku skyod la //
bdag la 'chi med dngos grub stsol //
sha khrag drod dbugs khams nyams gsos //
bla tshe srog tshe yar chad pa /
khug la 'chi med dngos grub stsol //
'pho med thig le chen po'i sku
/'gyur med A yuHsid+d+hi stsol //
ces bkug nas sba ba ni /
hrIH
'khor 'das tshe bcud lha dang rdzas la thim //
de dag nr-ir gyur bdag thugs hrIHla thim //
'od zhu snying dbus nyi zla'i gwa 'ur sba //
mi 'gyur mi shigs rdo rje'i rang bzhin gyur //
ces rgyas gdab /
rjes kyi rim pa tshogs mchod ni /
raM yaM khaM/
me rlung chu yis dngos 'dzin sbyang //
zag med 'dod yon bdud rtsir spel //
oM AHhU~M hrIH
hrIH
chos dbyings spros dang bral ba'i gnas mchog nas //
mi 'gyur rnam dag tshe lha'i lha tshogs rnams //
tshe dbang ye shes dngos grub stsol ba'i phyir //
'dod yon tshogs la spyan 'dren gshegs su gsol //
hU~M/
'chi med bdud rtsi tshogs kyi mchod pa ni //
bcom ldan 'chi med tshe lha'i tshogs la 'bul //
dam tshig nyams chag skongs la bar chad sol //
nga bdag gnyis snang gzung 'dzin dbyings su bsgral //
ga Na tsakra pU dza khA hi /
tshogs la rol zhing lhag ma 'bru gsum gyis byin brlab /
pheM/
hrIH
lhag la dbang ba'i 'byung po sde brgyad tshogs //
sha khrag gtor ma'i tshogs lhag 'di bzhes la //
gsang sngags bstan srungs bdag gi phrin las mdzod //
ba liM ta khA hi /
gtang rag mchod bstod dang nongs bshags yig brgya bzla /
mdun rten gshegs bstim gang 'os spyi ltar bya /
bdag bskyed bsdu ba ni /
hrIH
bcom ldan mgon po ye shes tshe dpag med //
nyag gcig ye dbyings klong nas rang byon lha //
spro bsdu med par lhan cig ngo bor bzhugs //
don dang 'bral ba med par dbyings su bsdu //
a /
bsngo smon shis brjod ni /
dge ba 'dis mtshon dus gsum bsags pa'i 'bras //
tshogs gnyis drod gsher gyis bskyed smin grol ljon //
bsam don lhun gyis grub pa'i 'bras bu can //
mkha' khyab ma gyur 'gro ba'i tshogs la bsngo //
hrIH
'byung ba lnga las grub pa'i sgyu lus 'di //
skye rga na 'chi'i 'jigs pa kun bral te //
sra brtan rdo rje lta bu'i sku brnyes nas //
mi 'gyur g.yung drung rdo rje 'grub par shog
/rab 'byams rgyal kun thugs rje'i dbang phyug che //
bcom ldan mgon po 'chi med yab yum dang //
thod phreng rtsal sogs dkyil 'khor 'khor lo'i lhas //
rtag tu mngon par dge ba'i bkra shis stsol //
ces pa rnams kyis las gzhung grub bo //
'di'i sgo nas slob ma rjes su 'dzin pa la smin slob dbang bzhi yongs rdzogs bdag don gal byang gud phyung gzhan don tshe dbang gsum du dbye ba'i phyag srol mchis pa las yongs rdzogs thob na gzhan rnams de'i bye brag yin pas de ltar 'chad na /
sbyor ba stegs bu khebs ldan steng dkyil 'khor pad+ma 'dab brgyad lte ba dmar ser sgo rdzogs zhi dkyil spyi 'gre'am 'bru tshom gcig bkod pa'i dbus /
many+dzi'i steng du bum pa bcud ldan mgul chings kha rgyan me long man shel gzungs rdor dang bcas pa bkod /
shar du thod pa mtshan ldan dza gad kyis bkang ba'i kha sin+d+hu ra'i me long gis bcad pa'i steng du tshe'i 'brang rgyas /
lhor tshe ril /
nub tu tshe mda'/
byang du tshe chang /
bar mtshams ji ltar rigs par snang mtha'i sku
/dbu rgyan /
zhi chas /
slob dpon mnga' gsol gyi chas tsaka gam bsdu na rdor dril rnams bkod /
sman raka
/phyi mchod /
gtor tshogs spyi ltar bsham /
nyer mkho'i yo byad rnams tshogs par bya'o //
de nas las gzhung tshang bar gtang zhing bzlas pa tshe 'gugs yan byas la nus ldan du bsgrub /
las bum bskyed bzlas /
ting nge 'dzin gyi dbang len bcas grub nas /
slob ma rnams la khrus dang /
bgegs gtor gtang zhing bka' bsgo mtshams gcod bya /
chos bshad ci rigs pa las /
khyad par du /
de'ang rang cag rnams rnyed par dka' zhing /
rnyed na don chen po dang ldan pa'i dal 'byor gyi rten rnam par dag pa 'di thob kyang mi brtan 'gyur ba'i rang bzhin glog 'gyu ba dang mtshungs pa yin la /
de'i phyir ring por 'tsho ba'i thabs la 'bad pa che thang du bya dgos pa ni /
ji skad du /
bdag gi nor rnams btang nas lus bsrung la //
lus dang nor rnams btang nas srog bsrung ngo //
zhes sogs lung rig gis dngos su grub pa las /
tshe nyams pa gso zhing /
ring du 'tsho ba'i thabs mang du 'byung ba las khyad par du 'phags pa ni rdo rje theg pa'i thabs mchog zab mo rnams yin zhing /
de las 'dir 'chad par bya ba /
rab 'byams rgyal ba thams cad kyi thugs rje 'dus gzugs o rgyan gyi slob dpon chen po pad+ma thod phreng rtsal zhes khyad par gyi ston pa bla na med pa der /
mtsho rgyal dang rdo rje bdud 'joms la sogs pa rnams kyis gsol ba btab pa bzhin bstan pa'i nying khu rdor sems thugs kyi me long zhes klong chen dgongs pa rang shar gyi man ngag tu gtan la phab pa'i nang tshan /
dus min 'chi ba bzlog pa'i phyir :
tshe sgrub ye shes rgya mdud yod :

ces pa nyid yin /
de yang shin tu zab pa'i phyir dus der bka' rgyas btab pa ste snyigs ma lnga bdo ba'i dus kyi 'gro ba spyi dang /
lha sras kyi gdung rabs kha ba can gyi phan bde'i ched bar chod kyis mi rdzi ba'i yi dam gyi snying por bsngags nas zab mo'i gter du sba bar mdzad pa ste /
snyan brgyud ye shes rgya mdud 'di :
lha sras nyid la brtse bas gdams :
da lta spel ba'i gnas med pas :
ma 'ongs khyod kyi gdung rgyud don :
lto 'phye dpung 'drar gter du sbos :
zhes gsungs pa ltar /
zang zang lha brag gi mdzod lnga'i gter las rig 'dzin chen po rgod kyi ldem 'phru can gyis spyan drangs te /
slar yang sbas yul skyid mo lung du yang gter du sbas pa nyid mnga' ris gter ston chen po gar dbang rdo rje zla ba rgyal mtshan gyis spyan drangs pa ste /
tshe sgrub thams cad kyi snying po'i bcud thig rmad du byung ba 'di yin te /
ji skad du /
tshe sgrub bsam gyis mi khyab ste :
snying khrag dwangs ma lta bu 'di :
zhes gsungs pa'i gdams skor las skabs 'dir nus slob kyi phyir du dbang bzhi bskur ba la bdag nyid kyis bgyi 'os rnams grub /
dbang gi thog mar 'jug pa'i bya ba la snod brtag cing skal ldan du sgrub pa'i rten 'brel du khyed rang rnams dkyil 'khor khang pa'i sgo drung du gnas par pho brang nang nas 'di ltar bsgo ba'i mos pa mdzod /
ho :
bu khyod su yin ci yi don :
gang yin gang min nga la smros :
zhes bsgos pa'i lan gsol ba 'di'i rjes zlos /
bdag ni skal bzang dad pa can :
'chi bdag bdud las rgyal ba'i phyir :
bcom ldan tshe yi dkyil 'khor du :
tshe dbang zab mo bskur du gsol :
zhes zhu zhing /
slar yang /
ho :
skal ldan bu rnams nga la nyon :
tshe yi dbang mchog zhu 'dod na :
skal ldan snod rung dam tshig rnams :
bla ma'i bka' bzhin bsgrub nus sam :
zhes dris pa'i lan du 'di'i rjes zlos /
bla ma rdo rje 'dzin pa gsan du gsol :
yang gsang 'chi med tshe yi dkyil 'khor 'dir :
bdag ni 'jug spro dam tshig sdom la gnas :
slob dpon bka' las 'da' re na ra kan :
zhes dam tshig bsrung bar gnyer blangs te dbang khang du gral la 'khod par bsam la maN+Dal phul 'tshal /
zhes maN+Dal 'bul du gzhug
/de nas thog mar rgyud snod rung du bya ba'i phyir /
khyed rang rnams kyi mdun mkhar bla ma dang gnyis su med pa'i mgon po tshe dpag med la rtsa gsum rgyal ba rab 'byams kyis yongs su bskor ba sprin phung gtibs pa ltar mngon par gsal ba'i drung du /
bdag sogs sems can thams cad ci mdzad khyed shes kyi 'dun pas skyabs su 'gro ba 'di'i rjes zlos /
na mo /
mchod 'os kun 'dus sogs las byang ltar lan gsum /
mkha' mnyam gyi sems can thams cad 'chi bdag la sogs pa'i bdud bzhi dbyings su bcom ste mi 'gyur ba'i bde chen mchog la 'god par bya ba'i slad du 'chi med tshe'i lha tshogs bsgrubs nas dngos grub 'dod dgur stsol ba'i mos pas rjes zlos /
khams gsum rigs drug sogs gsum /
tshogs zhing khyad par can de dag gi spyan sngar phyag 'tshal ba sogs bdun rnam dag mdzad pa'i mos pas rjes zlos /
bde ldan zhing mgon 'khor bcas la //
phyag 'tshal mchod 'bul sdig kun bshags //
dge la yi rang chos 'khor bskul //
brtan par bzhugs gsol dge tshogs bsngo //
skabs 'dir mig dar 'ching /
me tog sbyin /
dam chu blud la /
'di ni dam tshig bdud rtsi'i chu :
bsrung na dngos grub rnam gnyis thob :
ma bsrung na rag dmyal ba'i rgyu :
de bas dam srungs chu 'di thungs :
sa ma ya na ra kan :
zhes dam bsgrag
/de nas dbang gi gzhi bsgrub par bya ba'i phyir du ye shes dbab pa'i dmigs pa 'di bzhin mdzod /
oM ma hA shUn+ya tAs sbyang /
stong pa'i ngang las gnas khang bde ba chen po'i gzhal med khang phun sum tshogs par gsal ba'i dbus su sna tshogs pad+ma dang zla ba'i gdan la khyed rang rnams lus rnam smin gdos bcas kyi phung po stong par sbyang /
rig pa'i ngo bo hrIHyig dmar po gsal ba las 'od zer 'phros /
'chi bdag gi bdud bcom tshur 'dus yongs su gyur pa las /
bcom ldan 'das tshe dang ye shes dpag tu med pa dmar gsal mtshan dpe'i dpal 'bar zhing longs spyod rdzogs pa'i rgyan chas thams cad kun nas bklubs pa /
zhal gcig phyag gnyis mnyam gzhag gi steng na 'chi med tshe'i bum bzang 'dzin pa /
zhabs rdo rje'i skyil mo krung gis bzhugs pa'i pang du yum gos dkar can dmar mo me long dang mda' dar lhan cig pa g.yas dang g.yon tshe bum 'dzin pas mnyam par sbyor ba /
yab kyi gnas gsum du dkar dmar mthing ba'i 'od khyim gyi dbus su oM AHhU~M gis mtshan pa'i thugs ka'i hU~M yig las 'phros pa'i 'od zer gyis /
ye shes sems dpa'i lha tshogs bu yug 'tshub pa ltar spyan drangs te byin gyis brlabs pa'i mos pa mdzod /
ces brda sbyar la 'beb rdzas DA dril dbyangs bcas las byang gi spyan 'dren sngags bcas brjod pas byin dbab /
rdo rje me tog spyi bor bzhag la /
tiSh+Tha badzras brtan par bya /
tsak+ShuHpra be sha ya phaT:
ces mig dbye /
kye :
bu khyod dkyil 'khor dam par ltos :
'di nyid mthong ba tsam gyis kyang :
bskal par bsags pa'i sdig sgrib 'dag :
mchog thun dngos grub thob par 'gyur :
snod rnams ye shes dbyings dag pa'i :
gzhal yas khang chen mtshan nyid rdzogs :
bcud dag ye shes lha yi gtso :
tshe mgon yab yum sprul par bcas :
rgyal ba zhi khro kun 'dus pa'i :
gsang chen snying po'i dkyil 'khor che :
sngon dge'i bsod nams mi zad pa'i :
mthu las mjal 'di rmad du byung :
zhes mthong ba bstan /
me tog gtso bo la 'bul ba'i mos pas 'di'i rjes zlos /
hrI:
bdag gi yang dag rig pa'i me tog 'di :
bcom ldan 'chi med tshe yi lha la 'bul :
bsod nams ye shes tshogs gnyis rab rdzogs nas :
las 'phro gang yin lha dang 'phrad par shog :
puSh+pe swA hA:
zhes dor ba gtso bo'i thugs kar phog pa nyid slar spyi bor bcings par mos shig
/me tog slar spyi bor bcings te 'chi med rig 'dzin du gsang mtshan gdags /
zhugs nas mngon par dbang bskur ba zhu ba'i yon du maN+Dal /
gsol ba 'debs pa 'di'i rjes zlos mdzod /
kye ho :
bla ma rdo rje 'dzin pa dgongs su gsol :
bdag ni byang chub snying po ma thob bar :
mgon khyod gtsug gi rgyan du legs bzung ste :
'chi med ye shes A yuHtshe dbang zhu :
thar pa'i grong du bdag nyid rab zhugs nas :
zla gsang dmar po dz+nyA na sid+d+hi ho :
zhes zhu /
dbang dngos la bum gsang sher ye tshig dbang mtha' rten lngar yod pa las dang po bum dbang rjes 'brel bcas bsgrub pa la 'dun pa 'di ltar du mdzod /
bum pa 'chi med tshe lha'i dkyil 'khor rten dang brten par bcas pa gsal bas khyed rang rnams kyi spyi bor dbang bskur bas /
lha rnams 'od zer lnga'i rang bzhin du 'bar zhing zhu ba tshangs bug nas thim 'chi med tshe'i dngos grub thob pa'i mos pa mdzad 'tshal /
hrI:
phyi ltar rin chen bum pa gzhal yas khang :
nang na 'bru spos sman sna'i bcud kyis gtams :
gsang bar bcom ldan tshe yi lha tshogs bzhugs :
skal ldan bu la 'chi med bstsal du gsol :
oM badzra A yuHdz+nyA na sid+d+hi hU~M dza :
a b+hi Shiny+tsa oM:
zhes dbang bskur zhing bum chu sbyin la /
de ltar dbang bskur pas bdud rtsi'i chu rgyun gyis lus gang dri ma dag
/chu lhag spyi bor 'khyil pa las rigs bdag bla ma yab yum rnams 'od dpag med kyi cha byad can du gsal ba'i mos pa mdzod /
hrI:
tshe chu bdud rtsi lnga ldan 'od zer 'phro :
spyi gtsug bu gar lus la sib sib thim :
lus kyi sgrib dag rdo rje'i skur gyur te :
dwangs ma yar lud rigs bdag gsal bar gyur :
a mi d+he ba a b+hi Shiny+tsa A:
zhes snang mtha'i sku gzugs kyi dbang sbyin /
slar yang rigs lnga cod pan dang bcas pas dbang bskur ba las /
de bzhin gshegs pa rigs lnga'i sangs rgyas kyis dbu brgyan pa'i mos pa mdzod /
hrI:
ral pa'i cod pan gyen brdzes sprul sku'i chas :
longs sku rigs lnga'i sangs rgyas sku la brgyan :
sku thig 'od klong ye shes chen po'i dbang :
rigs kyi bu la gnyis med bstsal du gsol :
rat+na mu dzI a b+hi Shiny+tsa hU~M:
dar dang rin po che'i chas rnams byin pas longs spyod yongs rdzogs rgyan chas bklubs te yan lag bdun ldan gyi 'chi med tshe'i dngos grub la dbang 'byor bar bsam la /
hrI:
prog zhu do shal rin chen mgul chu dang :
phyag zhabs gdu bu dar gyi stod g.yogs sogs :
longs spyod rdzogs sku'i rgyan dbang 'di bskur bas :
yan lag bdun ldan tshe dbang thob par shog :
rat+na su spe sid+d+hi pha la swA hA:
bdag mdun lha tshogs rnams kyi thugs srog sngags phreng dang bcas pa gsal /
slob dpon gyi thugs ka'i 'od zer gyis mdun bskyed lha tshogs rnams kyi thugs dam bskul bas 'od zer phyogs bcur 'phros /
'khor 'das kyi tshe bcud thams cad 'od zer sna lnga'i rang bzhin du bkug ste tshe rdzas rnams dang bdag thugs sngags phreng dang bcas pa la bstim par mos shig
/tshe mda' g.yab la las gzhung ltar tshe 'gugs gyer /
tshe 'brang thogs la /
tshe gtor gar dbang 'chi med kyi mgon po rigs bdag bla ma dang bcas pa rtsa gsum yongs 'dus su gsal ba las lha mo brgyad dang /
dzaHhU~M baM hoHlcags kyu zhags dril lcags sgrog rnams 'od zer lnga'i thig phreng dang bcas pa mkha' khyab tu spros pas /
rten 'byung ba lnga'i bcud dang /
brten pa skye 'gro kun gyi tshe bsod dpal 'byor lung rtogs kyi yon tan dang bcas pa zag bral rgyal ba rgya mtsho'i byin rlabs rdo rje'i tshe'i dbang dang dngos grub thams cad 'od lnga'i tshul du bsdus te phyag gi bum par bkug
/bum pa khol zhing lud pa'i 'od zer snum zhing 'dril ba tshangs bug nas zhugs /
khyed rang rnams kyi snying dbus tshe rten nr-i yig ljang gu gsal ba la thim /
lus stobs bkrag mdangs gzi byin rnams cher rgyas 'chi med dwangs ma'i lus rdo rje tshe'i dngos po grub pa'i mos pa mdzod /
hrI:
phyi ni rin chen bye ru'i bum pa la :
nang na rtsa gsum tshe yi lha tshogs bzhugs :
'ja' 'od sku thig yig 'bru phyag mtshan tshogs :
dpag med nam mkha' gang ba'i zer thag 'phros :
shar lho nub byang steng 'og phyogs mtshams nas :
dri za gshin rje klu dbang gnod sbyin dang :
tshangs pa brgya byin sde brgyad tshogs rnams kyis :
bla tshe brkus phrogs gzhom nas khyer ba rnams :
'od zer kha dog sna lnga'i tshul du bsdus :
dwangs ma gzhom gzhig med pa'i 'od zer de :
snum 'dril 'tsher zhing lus la thim gyur pas :
lus stobs bkrag mdangs gzi brjid rab rgyas te :
bcom ldan 'chi med tshe dbang thob par shog :
oM badzra A yur+dz+nyA na tshe b+h+rU~M A yu She swA hA:
oM a mA ra Ni dzI ban+ti ye swA hA:
zhes spyi bor gtugs /
hrI:
bum pa'i ngo bo bcom ldan tshe dpag med :
'od zer srad bu lnga ldan tshul du 'phros :
'jig rten khams na tshe bsod dpal 'byor can :
rgyal blon khyim bdag bram ze dmangs phal rigs :
skye 'gro'i srog lus dbang thang thams cad kun :
bcud bsdus skal ldan lus la dbyer med gyur :
sngags sogs gong ltar /
hrI:
bum pa'i rang bzhin bcom ldan tshe dpag med :
'od zer phyag mtshan yig 'bru'i skar mda' chad :
nam mkha' sa chu me rlung 'byung ba lnga'i :
sngo ser dmar ljang dkar mthing bcud bsdus te :
sha khrag drod dbugs sems kyi khams nyams gsos :
slar yang lcug phran drod gsher 'dzom pa ltar :
stobs brjid rtsal dbang 'chi med thob par shog :
sngags sogs gong bzhin /
hrI:
bum pa'i thugs rje bcom ldan tshe dpag med :
ma lus 'od zer lcags kyu'i tshul du 'phros :
zhi khro rgyal ba rgya mtsho'i lha tshogs dang :
sku gsum lha tshogs rigs gsum mgon po dang :
grub thob paN chen tshe yi rig 'dzin gyi :
thugs rje'i byin rlabs mkhyen brtse'i nus mthu rnams :
'od kyi gong bur bsdus la lus la thim :
mi shigs sra brtan rdo rje'i dbang thob shog :
sngags sogs gong bzhin /
bsdu na 'di kho nas bskur yang chog
/hrI:
'byung ba'i bcud dang skye 'gro'i tshe bsod dang :
rgyal ba'i byin rlabs mi shigs tshe dbang 'di :
sgo gsum dag la thim pas 'od lus gyur :
'jigs bral 'chi med rdo rje'i dngos grub stsol :
sngags mthar /
kA ya sid+d+hi oM:
wA ka sid+d+hi A:
tsit+ta sid+d+hi hU~M:
zhes gnas gsum du dbang sbyin no //
tshe mda' ye shes lnga'i rang bzhin spyi bor rgya gram du bkod pas lus thams cad 'od lnga'i drwa ba ye shes kyi sgyu 'phrul rdo rje lta bus cis kyang mi phyed par lu gu rgyud du bcings pa'i mos pa mdzod cig
/hrI:
ye shes lnga ldan phrin las bzhi sgrub pa'i :
'od lnga'i drwa ba ye shes lu gu rgyud :
sgo gsum skye 'chi med pa dbyings rig klong :
'gyur med rnam dag rang byung rgyas gdab bo :
su pra tiSh+Tha badzrA ye swA hA:
zhes lag tu gtad /
de nas khyed rang rnams kyi lag g.yas su tshe'i ril bu thabs kyi rang bzhin gtad cing zos pas tshe mi shigs pa rdo rje ltar brtan pa'i mos pa mdzod /
hrI:
ru rta sbrang rtsi dbang lag rtag tu ngu :
kha mngar tsha skyur sman nus bdud rtsir bsgyur :
'bru bcud ril bu bcom ldan tshe lha ste :
zos pas 'chi bdag bdud las rgyal bar shog :
yang lag g.yon du shes rab kyi rang bzhin tshe chang gtad pa myang bas tshe mi 'gyur ba g.yung drung du byas pa'i mos pa mdzod /
hrI:
tsan+dan a ka ru dang ga pur dang :
si h+la sha lnga bdud rtsi'i ngo bo lnga :
rtsa brgyad nus ldan chang dang sbyar ba 'di :
rtsa thig sems gsum dwangs ma'i ngo bor gsal :
bde drod ye shes tshe dbang thob par shog :
bla rdo 'od dpag med pa'i rang bzhin dar snas dril ba spyi bor bzhag la /
hrI:
kun gzhi'i ngo bo rang rig tshe dpag med :
glo bur kun rtog 'chi bdag bdud las rgyal :
nyag gcig gdod ma ye yin phyag rgya 'dis :
'gyur med lhun grub klong du rgyas btab bo :
zhes rten 'brel snying po bcas rgyas btab pas 'gyur med lhun grub kyi klong du tshe sbas pas cis kyang mi shigs par bsam la /
hrI:
'bru lngas mu ge'i nad sel longs spyod 'phel :
sman lngas nyon mongs nad 'joms ye shes gter :
spos lngas tshul ldan phung po'i 'jigs las grol :
snying po lnga yis sku lnga ye shes thob :
dri lngas 'ja' lus rdo rje 'dzin thob shog :
bum rdzas nyer lnga bdud rtsir sbyangs nas nas la sbags pa 'thor zhing rten snying bzla /
de ltar phyi mtshan ma'i dkyil 'khor du bum pa'i dbang thob /
lus kyi sgrib pa sbyangs /
bskyed rim bsgom pa la dbang /
'bras bu sprul sku thob pa'i skal pa can du byas so //
gnyis pa gsang dbang zhu ba'i don du maN+Dal /
gsol 'debs rjes zlos /
ho :
bla ma mgon po tshe dpag med :
thugs rje chen po rmad byung ba :


dngos sprul mchod sprin yongs bzhes nas :
ngag la 'chi med dngos grub stsol :
slob dpon tshe dpag med yab yum snyoms par zhugs pa'i byang chub sems kyi rgyun slob bu'i lce thog tu bzhag par mos /
hrI:
bcom ldan ye shes tshe dpag med :
gnyis med gsang ba'i dkyil 'khor nas :
byang chub sems kyi khu 'phang babs :
myang nas bdud bzhi'i dpung bcom ste :
'chi med tshe dbang thob par shog :
gzungs sngags mthar wA ka a b+hi Shiny+tsa A:
zhes gsang rdzas ban+d+ha mgrin par bzhag cing bdud rtsi sbyin /
slob dpon mdun bskyed dang bcas pa'i thugs srog sngags phreng dang bcas pa las mched pa'i sngags 'khor /
slob ma rnams tshe dpag med mgon du gsal ba'i thugs kar pad zla'i lte bar hrIHdmar gsal ba'i zhal du zhugs snying gar 'khod gsal brtan 'bar ba'i 'od kyis dngos grub thams cad bsdus shing bstim par bsam ste gzungs dang sngags kyi bzlas lung sbyin zhing dbyangs gsal kyang brjod do //
de ltar kun rdzob byang chub sems kyi dkyil 'khor du gsang ba'i dbang thob /
ngag gi sgrib pa sbyangs /
bsnyen sgrub bzlas pa byed pa la dbang /
longs sku thob pa'i skal ldan du byas so //
gsum pa sher dbang zhu ba'i yon du maN+Dal /
gsol 'debs rjes zlos /
ho :
bla ma mgon po tshe dpag med :
bshams shing sprul pa'i maN+Dal la :
yid 'ong bde sbyin bcas te 'bul :
yid la 'chi med dngos grub stsol :
sin+d+hu ra'i me long lag tu gtad la /
hrI:
snang srid srid zhi mnyam sbyor zhing :
bde dang stong pa mnyam pa'i sku :
rdo rje btsun mo shes rab dbang :
bskur bas bgres rgud bral bar shog :
ma hA mu dra ho :
me long las ye shes rig ma pang du byon pa la rjes chags kyi rol rtsed byas par mos la 'di'i rjes zlos /
sa ma ya satwaM:
sa ma ya ho :
a nu rA go haM:
a nu rA ga ya mye :
dzaHhU~M baM ho :
zhes 'khyud rgya byar gzhug
/'du shes gsum ldan gyis snyoms par zhugs pas yas bab dang mas brtan gyi dga' bzhi'i ye shes nyams su myangs pa'i mthar 'gyur med lhan cig skyes dga' 'pho bral du brtan par mos shig
/des b+ha ga'i dkyil 'khor du shes rab ye shes kyi dbang thob /
yid kyi sgrib pa sbyangs /
rtsa thig rlung gsum bsgom pa la dbang /
'bras bu chos kyi sku thob pa'i skal ldan du byas so //
bzhi pa rtsal dbang zhu ba'i slad du maN+Dal /
gsol 'debs rjes zlos /
ho :
bla ma mgon po tshe dpag med :
phyi nang gsang ba'i mchod sprin tshogs :
nam mkha' gang bar spros te 'bul :
thugs rje brtse bas tshig dbang stsol :
slob ma rnams bsam gtan 'dug stangs bcas te mnyam par gzhag la /
slob dpon gyis rma bya'i mdongs dang man shel mig ngor bstan te /
ho :
bu nyon de bzhin nyid kyi klong :
kun khyab rang rig 'dus ma byas :
kha dog lnga ldan 'od zer 'phro :
rig stong snang mtha' 'od dpag med :
skye 'chi med pa'i ngo bo ltos :
a a a :
zhes snying gar gtad /
shel 'od rkyen gsal dang mdongs sgro'i bkrag mdangs 'di lta bu /
rang rig gting gsal las rtsal snang sna tshogs su shar yang gdod nas 'pho 'gyur med pa rig stong 'chi med 'od mtha' yas pa'i ngo bo skye shi las 'das pa'i rtag brtan bde ba chen po'i ye shes so //
des don dam byang chub sems kyi dkyil 'khor du rig pa rtsal gyi dbang thob /
shes bya'i dri ma sbyangs /
blo 'das kyi ye shes bsgom pa la dbang /
'bras bu ngo bo nyid sku thob pa'i skal pa can du byas pa'o //
lnga pa mtha' rten rdo rje slob dpon gyi dbang sbyin pa la /
slob ma rnams seng+ges btegs pa'i rin po che'i khri gdan phul du byung bar 'khod cing gnas par bsam la /
slob dpon gyi chas rtags dngos sam ri mor bris pa sbyin /
bsdu na rdor dril lag tu gtad la /
hrI:
rdo rje rtse lnga ye shes lnga :
dril bu shes rab sgra dbyangs sgrog :
thabs shes gnyis su mi phyed pa'i :
rdo rje rgyal por dbang bskur ro :
zhes dang spro na bkra shis rdzas rtags rnams kyang sbyin la shis brjod rgyas par bya /
mjug gi bya ba dam tshig bsgrag bzung gtang rag 'bul ba sogs spyi dang mthun /
las byang gi tshogs mchod phyin chad kyang dkyus su bstan pa ltar bya'o //
tshe dbang dkyus 'gro bskur na /
maN+Dal yan chad sngar ltar song rjes /
gsol gdab /
skyabs sems /
byin 'beb /
tshe 'gugs /
rnam bum /
tshe 'brang phyogs bsdus /
hrI:
'byung ba'i bcud sogs /
tshe ril chang rjes su gtor ma mgor bzhag nas rgyas gdab /
hrI:
kun gzhi'i ngo bo sogs kyi rkang pa gsum par /
bar chad kun sel rta phag yab yum gyis :
zhes bsgyur ba dang /
tshe mda' rgyas gdab /
smon lam /
shis brjod sogs kyis 'grub bo //
'di dag gi phyag len cho ga rgyas par 'dod na gter ston nyid kyi thugs sras chos dbang rdo rje 'dzin pa'i gsung las btsal bar bya'o //
'chi med mgon po'i thugs rje'i zil mngar gyis //
gzhom bral tshe yi lang tsho mi rnying bar //
'gro kun 'chi bdag g.yul las rgyal de srid //
ring 'tsho'i grub pa rtsol med sbyin nus shog
/ces pa'ang rin chen gter gyi mdzod chen po cha shas nas yongs su gang ba'i cha rkyen du 'chi med bstan gnyis g.yung drung gling pas rtag brtan dga' ba'i tshal du bgyis pa dge legs 'phel //

//
