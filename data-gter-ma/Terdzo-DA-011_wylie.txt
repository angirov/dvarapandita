[	]@#//
gsang thig snying po'i skor bdun las /
mkha' 'gro bde chen rgya mtsho'i phrin las khol phyung kha skong bcas bklag chog tu bkod pa ngo mtshar rgya mtsho zhes bya ba bzhugs so //
na mo gu ru d+he wa d+hA ki nI yai /
chos dbyings kun khyab bzang mo'i mkhar //
bde chen sprul pa'i sprin bkod pas //
srid zhi mnyam nyid mdzad pa des //
'gyur med bde bas rtag tu skyongs //
mkha' spyod mchog gi dngos grub ni //
bde blag sgrub byed bye ba'i bcud //
'di ko blo ldan yod na deng //
zab 'dril shes pas dang blang byos //
gsang thig yum bka' bde chen rgya mtsho'i phrin las brtsam pa la sbyor ba gshom gyi rim pa ni /
dbang dang bsnyen sgrub kyi skabs su so so'i gzhung nas bshad pa ltar bya dgos la /
tshes bcu'i tshogs mchod lta bu dkyus su thang sku sogs rten yod na bkram pa'i mdun du mkha' 'gro'i gtor ma /
g.yas g.yon du sman raka
/mdun du chu gnyis nyer spyod bcas bsham /
sngon gtor tshogs kyi yo byad /
srung ma'i gtor 'bul /
chad brtan /
nyer mkho'i yo byad rnams tshogs par bya'o //
phrin las dngos la gsum /
sngon 'gro
/dngos gzhi /
rjes kyi las rim mo //
dang po ni /
sgrub pa po rnams go yul 'grigs na kha nub tu phyogs /
dad pa nges 'byung byang chub kyi sems rnams gsal btab la las rim bdun gyi dang po brgyud 'debs ni /
tshig bdun gsol 'debs sngon du 'gro bas /
chos dbyings 'gyur med khyab bdag kun bzang mo //
ye shes yongs rdzogs badzra wA rA hI//
sprul pa'i gar mkhan las kyi dbang mo cher //
gsol ba 'debs so bde chen ye shes stsol //
sku gsum gcig bsdus thabs dang shes rab tshul //
pad+ma thod phreng ye shes mtsho rgyal lcam //
nyid dang dgongs mnyam rnam snang lo tsA bar //
gsol ba 'debs so bde chen ye shes stsol //
gdams zab snod ldan chos rgyal yab sras dang //
bka' babs bdun ldan 'jam dpal chos bshes gnyen //
zab gter mnga' bdag rig 'dzin bla ma la //
gsol ba 'debs so bde chen ye shes stsol //
thod phreng rtsal 'chang rigs kyi yum mchog lnga //
nyer bzhi'i mkha' 'gro mgyogs ma sgo mtshams sogs //
'bum phrag yangs pa'i dkyil 'khor lha tshogs la //
gsol ba  'debs so bde chen ye shes stsol //
dbyibs sngags gtum mo chos kyi rnal 'byor bzhis //
nang gi lam bgrod nye rgyu'i brtul zhugs grub //
rig 'dzin rnam bzhi'i go 'phang mthar phyin nas //
rdo rje btsun mo'i gsang ba gsum 'grub shog
/gnyis pa skyabs su 'gro zhing sems bskyed pa ni /
rang gi snying ga nas 'phros pa'i 'od zer gyis ye shes mkha' 'gro'i dkyil 'khor la rtsa gsum rgyal ba rab 'byams kyis bskor ba mkha' khyab kyi 'khor lor sad par gyur /
na mo :
dbyings las rig pa rang shar ba'i :
ye shes mkha' 'gro'i dkyil 'khor lhar :
bdag sogs 'gro kun byang chub bar :
mi phyed gus pas skyabs su mchi :
lan gsum /
gnyis pa sems bskyed ni /
ho :
med bzhin 'khrul pa'i yid can kun :
bde chen sa la dbugs dbyung phyir :
rdo rje btsun mo'i gsang gsum dang :
dbyer med bsgrub par sems bskyed do :
lan gsum /
gsum pa tshogs gsag ni /
ho :
bla ma mkha' 'gro'i dkyil 'khor lhar :
phyag 'tshal mchod 'bul sdig ltung bshags :
dge la yi rang chos 'khor bskul :
rtag par bzhugs gsol bsod nams kun :
gzhan don byang chub snying por bsngo :
kha sbyor ye shes sku 'grub shog :
lan gsum /
tshogs zhing 'od gsal gyi ngang du thim par gyur /
bzhi pa bgegs bskrad pa ni /
rang nyid pad+ma he ru ka'i skur gyur /
bgegs gtor /
raM yaM khaM gis bsang /
stong pa'i ngang las rang rang gi yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
oM AHhU~M hoH
lan gsum rgya dang bcas pas byin brlabs /
sarba b+hUta A kar+Sha ya dzaH
zhes mgron dgug
/sarba big+h+nAn na ma sarba ta thA ga te b+h+yo sogs nam mkha' mdzod kyi sngags rgya lan gsum gyis bsngos la /
hU~M:
kun brtags glo bur 'khrul pa'i gdon :
gzhan dbang bar chad bgegs kyi tshogs :
yongs grub spros bral dbyings su dengs :
'das na brlag par gdon mi za :
hU~M bzhi'i sngags dang gu gul yungs thun drag rol gyis bskrad /
lnga pa srung mtshams bcad pa ni /
hU~M:
phyi snod rdo rje'i gzhal med khang :
nang bcud lha dang sngags kyi sgra :
gsang ba gzung 'dzin rtog tshogs kun :
gdod nas dag pas mtshams bcad do :
badzra dz+nyA na rak+Sha b+h+rU~M:
drug pa byin dbab pa ni /
mos gus dang rig pa'i rtsal bskyed /
dri zhim po'i spos btul /
cang te'u dril bu'i sgras bskul la /
hU~M:
sku gsum zhing khams rab 'byams nas :
ye shes mkha' 'gro'i lha tshogs kyis :
gnas 'dir dbang skur byin gyis rlobs :
mchog thun dngos grub char ltar phob :
oM badzra dz+nyA na DA ki nI ma hA su kha A be sha ya a A:
bdun pa gnas dang yo byad byin rlabs ni /
raM yaM khaM:
gnas yul dur khrod gsang mchog zhing :
mchod rdzas ye shes rol pa'i sprin :
phyi nang gsang ba bla med pa'i :
bde chen longs spyod mkha' khyab gyur :
oM badzra ar+g+haM pA d+yaM puSh+pe d+hU pe A lo ke gan+d+he nai wid+yA shab+da sarba pU dzaHAHhU~M:
oM ma hA pany+tsa a mrita rak+ta ba liM ta hU~M hrIHTha :
lan gsum brjod la so sor byin gyis brlab bo //
gnyis pa dngos gzhi la'ang bdun las /
dang po dam tshig gi 'khor lo rten dang brten par bcas pa skyed pa ni /
a :
gdod nas rnam dag gnyug ma'i dbyings :
ye shes rig pa rang snang ba'i :
zung 'jug bkod pa chen po'i rtsal :
'byung lnga yum gyi mkha' klong du :
mi phyed rdo rje'i srung 'khor dang :
tshogs brgyad bsgral pa'i dur khrod dbus :
phung po dag pa gzhal med khang :
gru bzhi sgo bzhi 'od du 'bar :
sha khrag drod dbugs dag pa'i mdangs :
rta babs chos 'khor ri dwags gdugs :
pha gu drwa ba drwa phyed dang :
'dod snam rdo rje'i rig ma sogs :
ye shes rang snang rgyan bkod rdzogs :
dbus phyur rdo rje nor bu'i tog :
mi phyed thig le gcig tu 'khyil :
de dbus phar phyin drug rdzogs pa'i :
rnam thar chos 'byung zur drug dbus :
sna tshogs pad+ma nyi zla'i steng :
rlung sems dag pa'i thig le baM:
dkar dmar mdangs ldan yongs gyur las :
chos sku yum chen kun bzang mo :
longs sku dbyings phyug wA rA hI:
sprul pa'i skur snang mtsho rgyal lcam :
bde stong zung 'jug dkar dmar brjid :
chos nyid zhal gcig thabs shes phyag :
zhi 'dzum shin tu rjes chags nyams :
sku gsum lta stangs mkha' la gzigs :
chos nyid mngon sum byin chen 'beb :
phyag g.yas rdo rje'i gri gug 'phyar :
gzung 'dzin zhen snang dbyings su gcod :
g.yon pas bdud rtsi'i thod pa yis :
sgrub la lhan skyes ye shes stsol :
dar dkar stod g.yogs mdzes par bklubs :
kha dog sna tshogs smad sham grol :
rin chen me tog phreng ba dang :
rus pa'i phyag rgya lnga yis brgyan :
dbu skra thor tshugs nor bus spras :
lhag ma lcang lo sil bur 'phyang :
bden gnyis zhabs zung dor thabs kyis :
ye shes 'od skur lam mer bzhugs :
snang stong zung 'jug sku yi dbyings :
spyi bor pad nyi dregs pa'i steng :
che mchog badzra he ru ka :
mthing nag rdo rje dung khrag rol :
khrag 'thung rab 'byams sprin phung 'phro :
mgrin par pad+ma zla ba'i steng :
gsang bdag pad+ma rdo rje chos :
dmar gsal pad+ma dril bu bsnams :
dar dang rin chen rus pas brgyan :
rig 'dzin bla ma'i tshogs kyis bskor :
thugs kar pad+ma nyi zla'i steng :
kun bzang mthing gsal yum dang sbyor :
zhi ba yongs rdzogs tshom bur brdal :
de yi thugs dbus 'od lnga'i klong :
bla ma rdo rje thod phreng rtsal :
rdo rje dril 'dzin longs sku'i chas :
chu skyes nyi zla'i gdan la rol :
spyi bo dza lan+d+ha ra sogs :
rtsa mdud yi ge'i gzugs can klong :
dkar dmar bde stong thig le las :
nyer bzhi'i dpa' bo rnal 'byor ma :
thugs gsung sku yi 'khor lo ni :
mthing dmar dkar ba'i gzi 'od 'bar :
gri thod phyag rgyas mnyam par sbyor :
phyi rol 'dab bzhi'i shar phyogs nas :
g.yas skor zla ba rgyas pa'i steng :
man+d+hA ra ba sangs rgyas spyan :
dkar dmar zhi zhing tshul pa'i tshul :
shAkya de wI ma mA ki :
dkar ser sgeg cing rgyas pa'i nyams :
kA la sid+d+hi gos dkar mo :
dmar smug mdzes shing chags nyams 'bar :
bkra shis khye'u 'dren dam tshig sgrol :
dkar ljang khro 'dzum mche ba gtsigs :
kun kyang zhabs zung gar stabs rol :
phyag g.yas rigs kyi gri gug dang :
g.yon pa bde skyong bdud rtsis dgyes :
rgyan dang cha lugs gtso mo'i tshul :
rang 'od thig le'i klong na rol :
thugs kar rigs bzhi'i thod phreng rtsal :
bde chen gzi byin lam mer bzhugs :
rnam thar chos 'byung zur drug la :
sems dang 'byung ba rnam dag pa :
ye shes drug gi pho nya mo :
mthing nag sngo ser dkar dmar ljang :
rang rtags phyag rgya thod khrag bsnams :
de phyir pad+ma'i mu khyud dang :
bar khyams 'bum phrag mkha' 'gro'i tshogs :
sgo bzhir sgo skyong mtshams 'dzin ma :
phyi rol 'jig rten skyong bas bskor :
gzhan yang steng 'og bar mtshams su :
rtsa gsum rab 'byams sprin ltar gtibs :
sku gsung thugs su byin rlabs shing :
ye shes dbang bskur cod pan rdzogs :
oM AHhU~M:
hU~M oM trAM hrIHA:
ma hA su kha a b+hi Shiny+tsa maM:
su ra ta satwaM a haM:
gnyis pa ye shes spyan 'dren pa ni /
thod rnga rol mo'i sgra dang snyan pa'i dbyangs /
khyad par gyi spos /
gdung ba'i shugs kyis bskul te /
hU~M:
'og min zhing dang o rgyan yul :
pad+ma 'od kyi pho brang sogs :
gsang ba mchog gi dgyes pa nas :
kun bzang rdo rje phag mo che :
sprul pa'i skur snang mtsho rgyal yum :
rigs bzhi'i mkha' 'gro pad+ma'i lcam :
'bum phrag yangs pa'i tshogs dang bcas :
mos shing gdung bas spyan 'dren na :
thugs rje'i 'jug pa glog khyug ltar :
gnas 'dir myur du gshegs su gsol :
phyi nang gsang ba'i bar chad sol :
rtsa khams rlung la byin chen phob :
bde chen mchog gi dbang bzhi skur :
phrin las bzhi dang grub pa brgyad :
ye shes chen po'i dngos grub stsol :
oM badzra yo gi nI dz+nyA na DA ki nI sa pa ri wA ra badzra sa ma ya dzaHdza :
e a ral+li hrIM hrIM pheM pheM:
zhes nam mkha' gang ba'i dkyil 'khor mngon sum bzhin byon par bsams la nges shes bskyed /
gsum pa dbyer med du bstim zhing bzhugs su gsol ba ni /
ho :
ye shes rnam pa thams cad pa :
mkha' khyab sgyu 'phrul drwa ba'i sprin :
dam tshig rten dang dbyer med par :
dgyes bzhugs byin dbang dngos grub stsol :
dzaHhU~M baM ho :
sa ma ya tiSh+Tha lhan :
bzhi pa brda dang lan gyi phyag gis bkur ba ni /
ho :
gdod nas rang dang lhan cig skyes :
ye shes mkha' 'gro'i dkyil 'khor par :
sgo gsum gus pa'i dad phyag gis :
spang blang bral ba'i dbyings su 'dud :
a la la ho :
a ti pU ho :
pra tIts+tsha ho :
lnga pa mchod pa la bzhi yod pa'i dang po phyi mchod ni /
gzhung gi dngos bstan ltar na /
oM AHhU~M:
zhing khams rgya mtsho'i mchod rdzas kun :
dngos bshams yid kyi blos blangs te :
ye shes mkha' 'gro'i tshogs la 'bul :
dgyes bzhes dam skong dngos grub stsol :
oM badzra dz+nyA na DA ki nI sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pra tIts+tsha swA hA:
sgrub mchod skabs sogs cung zad rgyas par spro na /
gong gi tshig rkang gnyis pa'i mchod rdzas zhes pa'i tshig la /
zhing khams rgya mtsho'i mchod yon kun :
zhes sogs chu gnyis nyer spyod so sor kha bsgyur cing sngags rnams phral la dbyangs dang phyag rgya bcas pas 'bul /
gnyis pa nang mchod ni /
ho :
bde chen ye shes gcig nyid las :
gzugs sgra dri ro reg bya chos :
nam mkha' gang bar spros te 'bul :
dgyes bzhes mchog thun dngos grub stsol :
oM badzra dz+nyA na DA ki nI sa pa ri wA ra rU pa shab+da gan+d+he rA sa spar+she d+harma d+hA tu pU dza ho :
'dir yang spros pa rgyas na /
tshig rkang gnyis pa'i mal du /
rdo rje gzugs kyi longs spyod tshogs :
zhes pa nas /
chos kyi bar du sbyar ba dang sngags kyang so sor phral la 'bul /
gsum pa gsang mchod ni /
oM:
thabs shes mnyam sbyor a mr-i ta :
khams gsum yongs sgrol rak+ta'i bcud :
'dod yon rmad byung gtor chen po :
bde chen dam tshig mchog tu rol :
oM badzra dz+nyA na DA ki nI sa pa ri wA ra ma hA pany+tsa a mrita ma hA rak+ta ma hA ba liM ta kha kha khA hi khA hi :
'dir spyi mtshungs brgyud mchod byed na /
chos dbyings 'gyur med khyab bdag kun bzang mo //
ye shes yongs rdzogs badzra wA rA hI//
sprul pa'i gar mkhan las kyi dbang mo cher //
sman mchod 'bul lo bde chen ye shes stsol //
sku gsum gcig bsdus thabs dang shes rab tshul //
pad+ma thod phreng ye shes mtsho rgyal lcam //
nyid dang dgongs mnyam rnam snang lo tsA bar //
sman mchod 'bul lo bde chen ye shes stsol //
gdams zab snod ldan chos rgyal yab sras dang //
bka' babs bdun ldan 'jam dpal chos bshes gnyen //
zab gter mnga' bdag rig 'dzin bla ma la //
sman mchod 'bul lo bde chen ye shes stsol //
thod phreng rtsal 'chang rigs kyi yum mchog lnga //
nyer bzhi'i mkha' 'gro mgyogs ma sgo mtshams sogs //
'bum phrag yangs pa'i dkyil 'khor lha tshogs la //
sman mchod 'bul lo bde chen ye shes stsol //
bdud rtsi'i lhag ma dngos grub blangs te /
oM AHhU~M:
zhes brjod /
bzhi pa bla med mchog gi mchod pa ni /
A:
'khor gsum las 'das 'od gsal dbyings :
rdo rje nam mkha'i dkyil lta bu :
rig stong zung 'jug rdzogs pa ches :
spang blang bsal bzhag bral bar mchod :
ma hA d+hA tu dz+nyA na gar+b+ha a a :
drug pa bstod cing dngos grub gsol ba ni /
hU~M:
ma bcos spros bral 'od gsal chos sku'i dbyings :
bde chen longs spyod rdo rje rnal 'byor ma :
sprul pa'i skur snang mtsho rgyal pad+ma'i lcam :
'khor lo'i dbang phyug ma la phyag 'tshal bstod :
'byung bzhi phung po nyon mongs rnam dag pa :
yum bzhi'i dbyings las ye shes rang snang tshul :
sku bzhi'i thod phreng dgyes par rol pa'i yum :
rigs bzhi'i mkha' 'gro ma la phyag 'tshal bstod :
rdo rje'i pho nya 'bum phrag mkha' 'gro ma :
bde gshegs rtsa gsum rgyal ba'i sprin phung 'phro :
sgo mtshams 'jig rten skyong ba'i tshogs dang bcas :
dkyil 'khor yongs rdzogs lha la phyag 'tshal bstod :
gus pas mchod cing mngon par bstod pa'i mthus :
gnas gsum mkha' 'gro'i tshogs kyis rjes bzung nas :
bde stong mnyam sbyor spyod pa'i brtul zhugs kyis :
mchog thun dngos grub ma lus bstsal du gsol :
bdun pa dzapa? kyi rim pa la gsum las /
dang po bsnyen pa'i dgongs pa ni :
bdag nyid ye shes mkha' 'gro ma'i :
thugs ka'i rdo rje thod phreng gi :
thugs mchog 'od kyi gong bu'i klong :
pad+ma nyi ma bam ro'i steng :
rje btsun rdo rje rnal 'byor ma :
dmar gsal gri thod kha T+wAM 'chang :
rna ltag g.yas su phag zhal ngur :
ye shes me dbus gar thabs rol :
de yi thugs kar dga' ba 'khyil :
mtshan nyid bzhi ldan dbus su baM:
mtha' skor sngags kyi phreng bas bskor :
bzlas pa'i rkyen gyis ye shes kyi :
'od zer phyi nang kun tu khyab :
dkyil 'khor lha tshogs gsal bar byas :
sgrib dag lhan skyes bde chen 'bar :
slar 'phros dag pa'i zhing kun g.yos :
bla ma bde gshegs zhi khro dang :
gnas gsum mkha' 'gro'i tshogs rnams kyi :
byin rlabs dngos grub char ltar babs :
snying ga'i thugs srog sngags bcas la :
thim pas pho nya rnam gsum gyi :
thugs rje'i byin rlabs nus rtsal rdzogs :
lha dang bdag nyid dbyer med pa :
mkha' spyod go 'phang mchog thob bsam :
oM badzra yo gi nI dz+nyA na DA ki nI sarba sid+d+hi hU~M:
zhes bzlas pa'i sel med cing ting 'dzin rtse gcig pas bzla /
grangs tshad ni 'bum phrag bdun gyis byin rlabs kyi mtshan ma rnyed par gsungs shing rtsod dus su bzhi 'gyur dgos pa gzhung gzhan las bshad do //
gnyis pa sgrub pa ni /
slar yang thugs srog sgrub sngags kyis :
bskor ba'i bde chen 'od zer sprin :
phyi nang kun tu khyab pa yis :
dkyil 'khor lha tshogs dgyes pa bskyed :
kun kyang ye shes nyams 'bar bas :
bde ba'i gar mdzad sngags sgra sgrog :
'od snang brtan g.yo kun tu khyab :
khams gsum gzung 'dzin dri ma sbyangs :
mi 'gyur mchog gi go 'phang bkod :
snang grags rtog pa'i chos rnams kun :
rdo rje btsun mo'i gsang gsum dang :
dbyer med snang srid gzhir bzhengs kyi :
dkyil 'khor chen por lhun rdzogs bsam :
oM badzra wA rA hI dz+nyA na DA ki nI baM ha ri ni sa gu h+ya dz+nyA na bo d+hi tsit+ta ma hA su kha ru lu ru lu hU~M b+h+yo hU~M:
zhes bzla /
grangs tshad 'bum gsum gyis dngos grub thob par gsungs so //
gsum pa las sbyor gyi bzlas pa la phrin las bzhi las zhi ba ni /
rang nyid mkha' 'gro sku mdog dkar :
zla shel bdud rtsi'i 'od zer 'phro :
bdag gzhan nad gdon sdig sgrib sogs :
mi mthun phyogs kun zhi bar bsam :
sgrub sngags kyi sham du /
nad gdon sdig ltung rtog sgrib bag chags thams cad shAn+tiM ku ru swA hA:
zhes pa'i las sngags spel la bzla /
rgyas pa ni /
rang nyid mkha' 'gro sku mdog ser :
gser mdog 'od zer mkha' khyab 'phros :
bdag gzhan tshe bsod ye shes sogs :
legs tshogs thams cad rgyas par bsam :
sngags sham /
tshe bsod dpal 'byor ye shes yon tan thams cad puSh+TiM ku ru oM:
dbang ni /
bdag nyid mkha' 'gro dmar mo las :
rjes chags rA ga'i mdangs 'od 'phros :
khams gsum brtan g.yo'i phun tshogs dang :
rlung sems snang ba dbang 'dus bsam :
sngags sham /
khams gsum snod bcud rlung sems snang ba thams cad wA shaM ku ru ho :
drag po ni /
rang nyid mkha' 'gro mthing nag las :
'od zer me mtshon khro tshogs 'phros :
dgra bgegs 'byung po tshar bcad cing :
gnyis snang rtog tshogs bcom par bsam :
sngags sham /
dgra bgegs 'byung po gzung 'dzin rtog tshogs thams cad mA ra ya phaT:
ces pa rnams grangs tshad bsnyen sgrub kyi bcu cha tsam re bzla'o //
bzlas pa grub pa'i thun mthar dbyangs gsal sogs kyis lhag chad kha skong /
mchod bstod 'bul la nongs bshags yig brgya brjod /
tshe sgrub sbrel na /
tshe 'brang sogs rten yod na dzapa? khang dbye /
yang na bdag mdun dbyer med du dmigs te /
ye shes sems ma'i thugs ka ru :
nyi zla'i gwa 'u kha sbyor dbus :
baM mthar rdo rje'i sngags kyis bskor :
bzlas pas rgyud bskul 'od zer 'phros :
dkyil 'khor lha tshogs thams cad dang :
khyad par rdo rje pho nya mo'i :
thugs dam rgyud bskul de rnams las :
rang 'dra'i sprul pa mkha' khyab 'phros :
bla tshe chad nyams yar ba dang :
'khor 'das dwangs bcud thams cad kun :
bdud rtsi'i rnam pas rang la thim :
snying dbus mi shigs srog tu 'khyil :
'chi med rig 'dzin 'grub par bsam :
oM dz+nyA na DA ki nI a mA ra Ni dzI bAn+ti ye swA hA:
zhes bzla /
grangs tshad 'bum phrag gcig tu gsungs /
'di nyid sbrel skabs gong bshad kha skong mchod bstod 'dir bya ba legs so //
de nas tshe 'gugs pa ni mda' dar g.yab la /
a :
spros bral chos sku'i pho brang nas :
rigs kun khyab bdag kun bzang mo :
dgongs brgyud rig 'dzin mkha' 'gro yis :
gzhi dbyings ka dag tshe bcud khug :
kha sbyor bde chen pho brang nas :
longs spyod yongs rdzogs rnal 'byor ma :
brda brgyud rig 'dzin mkha' 'gro yis :
gzhi snang lhun grub tshe bcud khug :
gnas yul dur khrod rab 'byams nas :
ye shes DA ki rigs mchog lnga :
snyan brgyud dpa' bo mkha' 'gro yis :
dbyer med 'khor 'das tshe bcud khug :
ho :
'od gsal mkha' 'gro khyab byed ma :
mthing nag gri gug thod pa bsnams :
nam mkha' gang bar rab spros pas :
rnal 'byor bdag cag 'khor bcas kyi :
dbyings kyi khams nas tshe nyams dang :
ye shes chen po'i dwangs bcud khug :
mi 'gyur rtag pa dam pa yi :
rig 'dzin tshe yi dngos grub stsol :
hU~M:
rdo rje mkha' 'gro snang byed ma :
sngon mo rdo rje thod pa bsnams :
nam mkha' gang bar rab spros pas :
rnal 'byor bdag cag 'khor bcas kyi :
sems kyi khams nas tshe nyams dang :
'byung ba nam mkha'i dwangs bcud khug :
kun la khyab cing 'gyur med pa'i :
rig 'dzin tshe yi dngos grub stsol :
trAM:
rin chen mkha' 'gro sdud byed ma :
ser mo rin chen thod pa bsnams :
nam mkha' gang bar rab spros pas :
rnal 'byor bdag cag 'khor bcas kyi :
khrag gi khams nas tshe nyams dang :
'byung ba chu yi dwangs bcud khug :
rtag tu rgyun mi 'chad pa yi :
rig 'dzin tshe yi dngos grub stsol :
oM:
sangs rgyas mkha' 'gro brtan byed ma :
dkar mo 'khor lo thod pa bsnams :
nam mkha' gang bar rab spros pas :
rnal 'byor bdag cag 'khor bcas kyi :
sha yi khams nas tshe nyams dang :
'byung ba sa yi dwangs bcud khug :
rtag brtan gzhom gzhig bral ba yi :
rig 'dzin tshe yi dngos grub stsol :
hrI:
pad+ma mkha' 'gro sreg byed ma :
dmar gsal pad+ma thod pa bsnams :
nam mkha' gang bar rab spros pas :
rnal 'byor bdag cag 'khor bcas kyi :
drod kyi khams nas tshe nyams dang :
'byung ba me yi dwangs bcud khug :
bde drod gzi byin dpal 'bar ba'i :
rig 'dzin tshe yi dngos grub stsol :
A:
las kyi mkha' 'gro skyod byed ma :
ljang mo ral gri thod pa bsnams :
nam mkha' gang bar rab spros pas :
rnal 'byor bdag cag 'khor bcas kyi :
dbugs kyi khams nas tshe nyams dang :
'byung ba rlung gi dwangs bcud khug :
stobs rtsal thogs pa med pa yi :
rig 'dzin tshe yi dngos grub stsol :
hU~M hrI:
zhing sngags lhan cig skyes pa yi :
bde stong dpa' bo rnal 'byor ma :
rtsa gsum rgyal ba rab 'byams bcas :
thugs rje thugs dam rtsal bskyed nas :
rnal 'byor bdag cag 'khor bcas la :
snod bcud 'byung ba'i dwangs ma sdus :
nad med bde ba'i dngos grub stsol :
dwangs bcud rdo rje'i srog dang sres :
rgas med lang tsho'i dngos grub stsol :
srog rtsol 'pho med dbu mar stims :
rig 'dzin tshe yi dngos grub stsol :
bde chen ye shes rgyas par mdzod :
ces bskul zhing tshe'i snying po brjod /
tshe bcud thams cad rang dang sgrub rdzas la sib sib thim /
rdzas rnams 'chi med grub pa'i bcud len du gyur par bsam /
rgyas gdab pa ni /
a :
mkha' khyab ye shes tshe dang bcud :
rtsa srog tsit+ta'i dkyil du bstims :
mi 'gyur rtag pa'i rgyas btab pas :
'chi med rdo rje'i sku 'grub shog :
badzra A yur+dz+nyA na rak+Sha haM:
a a a :
zhes brjod cing lus la rdo rje'i go cha bgos par mos pa kun rdzob dang /
gnyug ma mi 'gyur ba'i ngo bo bskyang ba don dam pa'i rgyas gdab bo //
bar 'dir gter srung ral gcig ma gtso bor gyur pa'i chos skyong rnams la gtor ma 'bul /
gter gzhung las dngos su bstan pa ltar cho ga rgyas pa'i skabs bshags skong gi cho ga'ang zur du gsal ba ltar skabs 'dir sbyar bar bya'o //
gsum pa rjes kyi las rim la bdun yod pa'i dang po tshogs mchod ni /
sha chang la phug gtso bor gyur pa'i bza' btung gya nom pa bsham /
bdud rtsi bran la byin brlab pa ni /
raM yaM khaM:
rang byung dbyings kyi ka pA lar :
ye shes bdud rtsi'i tshogs gtor bshams :
kha dog dri ro nus bcud ldan :
'dod yon sprin phung 'phro bar gyur :
oM AHhU~M ha ho hrI:
tshogs zhing spyan 'dren cing mchod bshags bsgral bstab gcig tu bsdus pas spyi ltar mchod pa ni /
hU~M:
mi 'gyur rtag pa dam pa'i zhing :
'og min chos dbyings pho brang nas :
kun tu bzang mo dbyings kyi yum :
rdo rje phag mo longs spyod rdzogs :
gang 'dul sprul pa'i dkyil 'khor pa :
brgyud gsum rig 'dzin bla ma dang :
yi dam zhi khro rab 'byams bcas :
rdo rje'i dam tshig mchog la gshegs :
'dod yon bdud rtsi'i tshogs mchod bzhes :
mchog thun phrin las char ltar phob :
sdig ltung nyams chag skong zhing bshags :
sgrib med tshangs par bstsal du gsol :
rtsa rlung thig le'i bar chad sgrol :
bde chen ye shes dbyings su sbyor :
'du ba gsum gyi rten 'brel sgrigs :
'bar ba gsum gyi gzi byin skyed :
spyod pa gsum gyi nye rgyu yis :
sku gsum zhing du dbugs dbyungs shig :
ga Na tsakra pU dza khA hi :
hU~M:
'og min zhing dang o rgyan yul :
pad+ma 'od kyi pho brang nas :
thabs mchog thod phreng rigs lnga dang :
shes rab mtsho rgyal dbyings phyug yum :
man+dA ra ba sangs rgyas spyan :
shAkya de wI ma mA ki :
kA la sid+d+hi gos dkar mo :
bkra shis khye'u 'dren dam tshig sgrol :
rigs kyi pho nya'i tshogs dang bcas :
'od gsal snying po'i 'khor lo na :
bzhugs pa'i dpa' bo rnal 'byor ma :
'bum phrag yangs pa'i tshogs rnams kun :
rdo rje'i dam tshig mchog la gshegs :
'dod yon bdud rtsi'i tshogs mchod bzhes :
mchog thun phrin las char ltar phob :
sdig ltung nyams chag skong zhing bshags :
sgrib med tshangs par bstsal du gsol :
rtsa rlung thig le'i bar chad sgrol :
bde chen ye shes dbyings su sbyor :
'du ba gsum gyi rten 'brel sgrigs :
'bar ba gsum gyi gzi byin skyed :
spyod pa gsum gyi nye rgyu yis :
sku gsum zhing du dbugs dbyungs shig :
ga Na tsakra pU dza khA hi :
hU~M:
pul+li ra ma arbu ta :
au DI ya na dza lan+d+ha :
go dA wa ri rA me shwa :
de wI ko Ti ma la wa :
mkha' spyod thugs kyi 'khor lo na :
bzhugs pa'i dpa' bo rnal 'byor ma :
'bum phrag yangs pa'i tshogs dang bcas :
rdo rje'i dam tshig mchog la gshegs :
'dod yon bdud rtsi'i tshogs mchod bzhes :
mchog thun phrin las char ltar phob :
sdig ltung nyams chag skong zhing bshags :
sgrib med tshangs par bstsal du gsol :
rtsa rlung thig le'i bar chad sgrol :
bde chen ye shes dbyings su sbyor :
'du ba gsum gyi rten 'brel sgrigs :
'bar ba gsum gyi gzi byin skyed :
spyod pa gsum gyi nye rgyu yis :
sku gsum zhing du dbugs dbyungs shig :
ga Na tsakra pU dza khA hi :
hU~M:
kA ma rU pa ko sa la :
tri sha ku ne o Te dang :
ka ling+ka dang lam+ba ka :
kany+tsi hi ma la ya ste :
sa spyod gsung gi 'khor lo na :
bzhugs pa'i dpa' bo rnal 'byor ma :
'bum phrag yangs pa'i tshogs dang bcas :
rdo rje'i dam tshig mchog la gshegs :
'dod yon bdud rtsi'i tshogs mchod bzhes :
mchog thun phrin las char ltar phob :
sdig ltung nyams chag skong zhing bshags :
sgrib med tshangs par bstsal du gsol :
rtsa rlung thig le'i bar chad sgrol :
bde chen ye shes dbyings su sbyor :
'du ba gsum gyi rten 'brel sgrigs :
'bar ba gsum gyi gzi byin skyed :
spyod pa gsum gyi nye rgyu yis :
sku gsum zhing du dbugs dbyungs shig :
ga Na tsakra pU dza khA hi :
hU~M:
pre ta pu ri su war+Na :
sau raSh+Ta dang gr-i ha de :
nA ga ra dang sin+d+hu'i yul :
ma ru ta dang ku lu ta :
sa 'og sku yi 'khor lo na :
bzhugs pa'i dpa' bo rnal 'byor ma :
'bum phrag yangs pa'i tshogs dang bcas :
rdo rje'i dam tshig mchog la gshegs :
'dod yon bdud rtsi'i tshogs mchod bzhes :
mchog thun phrin las char ltar phob :
sdig ltung nyams chag skong zhing bshags :
sgrib med tshangs par bstsal du gsol :
rtsa rlung thig le'i bar chad sgrol :
bde chen ye shes dbyings su sbyor :
'du ba gsum gyi rten 'brel sgrigs :
'bar ba gsum gyi gzi byin skyed :
spyod pa gsum gyi nye rgyu yis :
sku gsum zhing du dbugs dbyungs shig :
ga Na tsakra pU dza khA hi :
hU~M:
gzhan yang sum cu rtsa gnyis gnas :
dur khrod chen po brgyad sogs na :
bzhugs pa'i dpa' bo rnal 'byor ma :
'bum phrag yangs pa'i sprin phung 'phro :
legs nyes stangs 'dzin phrin las bdag :
bka' nyan chos srung rgya mtshor bcas :
rdo rje'i dam tshig mchog la gshegs :
'dod yon bdud rtsi'i tshogs mchod bzhes :
mchog thun phrin las char ltar phob :
sdig ltung nyams chag skong zhing bshags :
sgrib med tshangs par bstsal du gsol :
rtsa rlung thig le'i bar chad sgrol :
bde chen ye shes dbyings su sbyor :
'du ba gsum gyi rten 'brel sgrigs :
'bar ba gsum gyi gzi byin skyed :
spyod pa gsum gyi nye rgyu yis :
sku gsum zhing du dbugs dbyungs shig :
ga Na tsakra pU dza khA hi :
spro na skong bshags gzhan yang bya bar gsungs pa ltar zur gsal spyi'i skong ba gtang /
khyad par mkha' 'gro'i skong ba ni /
skong rdzas nam mkha' mdzod kyi sngags rgya lan gsum dang /
badzra s+pha ra Na khaM/
zhes pas byin rlabs la /
hU~M/
rab 'byams sku gsum bde chen zhing khams na //
bzhugs pa'i ye shes 'jig rten las kyi rigs //
'bum phrag yangs pa'i mkha' 'gro rgya mtsho rnams //
thugs dam gnyan po skong phyir gnas 'dir gshegs //
phyi snod 'og min gsang chen rol pa'i zhing //
nang bcud bde stong ye shes sgyu 'phrul gzugs //
zung 'jug 'od gsal thig le dbyings kyi rgyan //
srid zhi mnyam rdzogs dag pa rab 'byams klong //
don dam chos nyid brdal ba chen po las //
rnam pa cir srid cir yang 'phrul pa yi //
phyi nang gsang ba rdo rje'i mchod pa'i sprin //
dngos 'byor yid sprul rten sgrub mchod skong rdzas //
sman gtor rak+ta mtshan ldan bam chen bcud //
sbyor sgrol brtul zhugs tshogs kyi longs spyod sogs //
rig rtsal rol pas mkha' khyab 'khor lor sbar //
phyi nang mkha' 'gro dgyes pa'i dam tshig 'dis //
rang bzhin ka dag chos rnams 'byung ba'i gnas //
kun bzang dbyings kyi yum chen thugs dam bskang //
'od lnga lhun grub rang rtsal rig pa'i sku
/rdo rje rnal 'byor ma yi thugs dam bskang //
zung 'jug sprul pa'i skur snang 'khor lo'i mgon //
dbyings phyug ye shes mtsho rgyal thugs dam bskang //
sa khams rnam dag sku mchog sangs rgyas spyan //
lha lcam man+dA ra ba'i thugs\u0f8e
chu khams rnam dag yon tan ma mA ki
/bal mo shAkya de wI'i thugs\u0f8e
me khams rnam dag gsung mchog gos dkar mo //
bal 'bangs kA la sid+d+hi'i thugs\u0f8e
rlung khams rnam dag phrin las dam tshig sgrol //
mon mo bkra shis khye'u 'dren thugs\u0f8e
phung lnga rnam dag ye shes sku lnga'i tshul //
gu ru thod phreng sde lnga'i thugs\u0f8e
gsang bdag pad+ma rdo rje chos la sogs //
bla ma rig 'dzin tshogs kyi thugs\u0f8e
kun bzang rigs lnga sems dpa' lcam dral sogs //
zhi ba rdo rje dbyings kyi thugs\u0f8e
dpal chen yab yum ke seng dbang phyug sogs /
khrag 'thung 'bar ba'i lha tshogs thugs\u0f8e
mkha' spyod thugs kyi 'khor lor bzhugs pa yi //
dpa' bo mkha' 'gro yab yum thugs\u0f8e
sa spyod gsung gi 'khor lor bzhugs pa yi //
dpa' bo mkha' 'gro yab yum thugs\u0f8e
sa 'og sku yi 'khor lor bzhugs pa yi //
dpa' bo mkha' 'gro yab yum thugs\u0f8e
sems dang 'byung ba lnga po rnam dag pa //
pho nya mgyogs ma drug gi thugs\u0f8e
rnam bzhi'i phrin las sgrub mdzad sgo skyong dang //
mtshams 'dzin ma mo brgyad kyi thugs\u0f8e
gnas yul dur khrod kun na bzhugs pa yi //
'bum phrag yangs pa'i mkha' 'gro'i thugs\u0f8e
snang stong mkha' 'gro rgya mtsho'i dkyil 'khor che //
grags stong gsang sngags rol mo rdo rje'i dbyangs //
rig stong bde chen 'gyur med chos kyi skur //
gdod nas dag mnyam chen por thugs\u0f8e
skye 'gag gnas bral srid dang mya ngan 'das //
'od gsal thig le gcig tu lhun rdzogs pa'i /
khyab bdal ye shes yangs pa'i 'khor lo la //
gnyis 'dzin rtog bral dgongs pa'i klong du bskang //
rgya chad phyogs lhung bral ba'i gshis lugs la //
ma rtogs dbang gis phyogs dang ris su bcad //
spyi yi dam tshig so byang phyi rgyud gsum /
khyad par bla med rtsa ba yan lag dang //
dbang bzhi'i mnyam rjes bza' dang bca' la sogs //
lhag pa rigs lnga mkha' 'gro spyi bye brag
/mchog gi dam tshig tshul bzhin ma bsrungs pas //
'gal nyams ral bar gyur pa ci mchis kun //
gnong 'gyod drag pos snying nas mthol bshags na //
tshangs par bstsal nas bdag rgyud dag par mdzod //
sdig sgrib nad gdon bar chad dbyings su zhi //
tshe bsod dpal 'byor spangs rtogs yon tan rgyas //
rlung sems 'khor 'das snang ba dbang du sdus //
gnas nyul sun ma byad phur rbod gtong zlog
/dgra bgegs log 'dren drag shul stobs kyis choms //
mkha' 'gro 'khrugs pa'i rgyu rkyen dbyings su sbyongs //
'jig rten kun tu phan bde'i dge mtshan spel //
rtsa rlung thig le'i 'gros rnams dbu mar stims //
'bar ba rnam gsum lus ngag yid la sbor //
'du ba rnam gsum nyin mtshan rtag tu sdus //
brtul zhugs nye rgyu'i spyod pa mthar phyin nas //
mkha' spyod grong khyer chen por dbugs dbyung ste //
gnas skabs phrin las rnam bzhi thogs med 'grub //
mthar thug sku gsum mkha' 'gro'i go 'phang mchog
/mngon gyur don gnyis lhun gyis grub mdzad gsol //
ces bskang zhing bshags la phrin las gsol /
nang rdo rje'i lus kyi dkyil 'khor la bsreg blugs 'bul ba ni /
las rdor gyis tshogs rdzas rim par drangs te /
ho :
rang byung rdo rje lus kyi dkyil :
snang stong zung 'jug gzhal yas su :
spyi bor khrag 'thung rab 'byams dang :
mgrin par rig 'dzin mkha' 'gro'i tshogs :
snying gar zhi ba dbyings kyi lha :
rtsa khams dpa' bo rnal 'byor ma :
til gyi gang bu kha phye ltar :
bde stong 'od skur lam mer bzhugs :
lag gnyis rdo rje'i dgang blugs kyis :
bza' bca' ltung ba'i dam tshig rdzas :
dgyes par stob pa'i mchod pa yis :
yul dang dbang po gnyis med pa'i :
lhan skyes bde chen gzi byin 'bar :
bsod nams ye shes tshogs rdzogs nas :
rdo rje btsun mo'i gsang gsum dang :
dbyer med mngon par byang chub shog :
badzra kA ya maN+Dal ma hA su kha ga Na tsakra pU dza a la la ho :
zhes tshig gis gsal btab la tshims pa drug ldan du rol /
gsang ba dngos sam yid rig la snyoms 'jug bde chen gyi tshogs ni /
ho :
rang nyid rdo rje thod phreng rtsal :
rig ma dbyings phyug mtsho rgyal yum :
'du shes gsum gyi bsam gtan dang :
dgyes pa'i brdas bskul phyag rgya bzhis :
snyoms par zhugs pas rjes chags me :
'bar g.yo brtan pas rgyu 'bras kyi :
dga' bzhi'i mthar son ye shes dang :
thams cad stong pa dbyer med pa'i :
zhu bde lhan skyes rnal 'byor ma :
mi 'gyur mchog tu 'od gsal ba'o :
ma hA su kha dz+nyA na badzra At+ma ko\u0f85 haM:
de kho na nyid lhan skyes gnyug ma'i dgongs pa bskyangs la /
a :
thog mtha' med pa'i byang chub sems :
don gyi badzra wA rA hI:
rang bzhin lhan skyes 'od gsal ngang :
spang blang bsal bzhag bral bar mchod :
dz+nyA na d+hA tu a a a :
zhes phyi nang gsang ba de kho na nyid kyi tshogs mchod rnams grub nas /
lhag ma bsdus dam tshig gi bdud rtsi'i zhal chab gdab ste /
oM AHhU~M ha ho hrIH
lhag gtor bdud rtsi'i rgya mtsho 'dod yon zad pa med pa'i sprin 'phro bas dam can rgya mtsho'i dgyes pa skong ba'i gter du gyur /
'bar ba'i phyag rgya dang bshugs glu'i brdas bskul te /
e a ral+li hrIM hrIM pheM pheM:
lhag sdud sprin ltar gtibs par bsam :
hU~M:
ye shes mkha' 'gro'i dkyil 'khor du :
lhag la dbang ba'i gnas nyul ma :
ma sring dbang phyug ging lang+ka :
pho nya sprul pa yang sprul bcas :
rdo rje'i pham phab 'di bzhes la :
snod bcud 'byung ba'i rgud pa dang :
phyi nang gsang ba'i bar chad sol :
ye shes 'jig rten bsun ma dang :
'jigs pa brgyad dang bcu drug zlog :
tshe bsod dpal 'byor nyams rtogs spel :
srung dang zhi rgyas dbang drag sogs :
phrin las thams cad 'grub par mdzod :
ma ma d+hA ki nI sa pa ri wA ra u ts+tshiSh+Ta ba liM ta khA hi :
zhes brjod la lhag ma gtsang sar spung /
'dir spro na rdo rje'i glu gar dang /
shis brjod smon lam rgya cher bya bar gsungs pa ltar grub na spyi ltar bya /
bsdu na zur gsal bshags skong gi dkyus su 'byung ba nyid 'dir sbyar ro //
phan yon ni gzhung las /
de ltar tshogs kyi mchod pa ni :
rgyun dang mar ngo'i tshes bcu sogs :
khyad par dus su ma chag pas :
dam tshig nyams chag nyes ltung 'byangs :
rtsa rlung thig le'i bar chad zhi :
lhan cig skyes dga'i bde chen rgyas :
gnas gsum mkha' 'gro dbang du 'du :
gzung 'dzin dgra bgegs tshar thag gcod :
thun mong dngos grub shugs las 'byung :
mchog gi ye shes myur 'grub phyir :
rnal 'byor rnams kyis brtson par gces :
zhes gsungs pa ltar ro //
de'i rjes 'brel thugs dam bskul ba ni /
rol mo'i sgra dang gdung ba'i shugs bskyed la /
hU~M:
'og min spros bral pho brang nas :
kun tu bzang mo'i thugs dam bskul :
gzung 'dzin gnyis snang 'khrul pa'i tshogs :
dbyings su zhi ba'i phrin las mdzod :
gsang ba mchog gi dgyes pa nas :
rdo rje btsun mo'i thugs dam bskul :
kha sbyor yan lag bdun ldan gyi :
ye shes rgyas pa'i phrin las mdzod :
pad+ma 'od kyi pho brang nas :
thod phreng yab yum thugs dam bskul :
rtsa rlung thig le dbang du sdus :
lhan skyes mngon gyur phrin las mdzod :
gnas yul dur khrod rab 'byams nas :
dpa' bo mkha' 'gro'i thugs dam bskul :
spyod pa gsum gyi nye rgyu yis :
phyogs las rnam rgyal phrin las mdzod :
phyi nang 'byung ba'i rgud pa sol :
mi mthun kun zhi legs tshogs rgyas :
khams gsum dbang sdus gnod byed sgrol :
rnam bzhi'i phrin las 'grub par mdzod :
chad mdo bsgrag cing gtor ma 'bul ba ni /
hU~M b+h+yo :
brgyud gsum rig 'dzin bla ma yi :
spyan sngar khas blangs dam can tshogs :
'dod yon rgya mtsho'i gtor ma dang :
sman raka phud kyi mchod pa bzhes :
sngon tshe zhal bzhes rjes dgongs la :
bstan pa srung zhing rnal 'byor skyongs :
'khor srungs rkyen zlog bar chad sol :
las kyi 'bras bu mchis par mdzod :
shrI d+harma pA la sa pa ri wA ra ma hA ba liM ta kha kha khA hi khA hi :
bshal chus brtan ma bskyang ba ni /
hU~M:
tshogs dang bka' yi bdag nyid che :
bod khams skyong ba'i brtan ma'i tshogs :
'dir gshegs bshal chu'i bdud rtsi bzhes :
bod khams bde ba'i phrin las sgrubs :
ma ma d+hA ki nI ba liM ta khA hi :
gtor gzhong sbubs pa'i 'og tu dgra bgegs bkug la bro brdung ba ni /
hU~M:
khams gsum e yi dkyil 'khor du :
gzung 'dzin 'khrul pa'i dgra bgegs mnan :
rnam thar phyag rgyas yongs btab pas :
nam yang ldang ba'i skabs med do :
oM AHhU~M satwaM b+ha ya nan :
gnyis pa dngos grub blang ba ni /
gtong rag gi mchod bstod byas la /
hU~M:
ye shes mkha' 'gro'i lha tshogs rnams :
thugs rjes bdag la dgongs su gsol :
bdag cag bsnyen sgrub mthar phyin nas :
dngos grub stsol ba'i dus lags na :
phrin las bzhi dang grub pa brgyad :
dbang bcu'i 'byor pa stobs bcu'i dpal :
sku dang ye shes dbyer med pa'i :
dngos grub ma lus deng 'dir stsol :
sngags mthar /
kA ya wA ka tsit+ta sarba sid+d+hi pha la hU~M:
zhes brjod cing sgrub rten yod na gnas gsum du gtugs /
bdud rtsi sogs dngos grub kyi rdzas rol /
rtsa khams bdud rtsi'i bcud kyis gang :
dngos grub rnam gnyis thob par bsam :
gsum pa nongs pa bshags pa ni /
ho :
ye shes mkha' 'gro'i dkyil 'khor du :
sgom bzlas phrin las bgyis pa la :
'gal 'khrul nongs par gyur pa kun :
snying nas bshags so tshangs par stsol :
yi ge brgya pa lan gsum brjod /
bzhi pa rtag mtha' sbyang phyir dbyings su bsdu ba ni /
tshogs mgron sogs rten yod na brtan bzhugs dang /
med na gshegs gsol spyi ltar bya /
bdag bskyed la dmigs te /
ho :
rig rtsal 'gag med sgyu ma'i 'phrul :
rten dang brten pa'i dkyil 'khor pa :
skye med dbyings kyi thig ler thim :
zung 'jug blo 'das ngang du bzhag :
a a a :
lnga pa chad mtha' bsal phyir sgyu ma'i skur ldangs shing go bgo ba ni /
oM AHhU~M:
slar yang bde rlung sems kyi rtsal :
chu las rlabs bzhin lha skur shar :
snang grags rig pa rdo rje gsum :
dag pa rab 'byams ngang nas spyod :
badzra kA ya wA ka tsit+ta dz+nyA na a haM:
drug pa bsngo ba smon lam gyi rgyas 'debs pa ni /
ho :
rdo rje btsun mo'i gsang gsum dang :
dbyer med bsgrubs pa'i dge tshogs mthus :
bdag gzhan 'gro kun mkha' spyod kyi :
go 'phang dam pa myur thob shog :
bdun pa bkra shis brjod pa ni :
me tog 'thor zhing dbyangs dang bcas te /
oM:
brgyud gsum rig 'dzin bla ma yis :
byin rlabs bdud rtsi'i char 'bebs shing :
bde gshegs zhi khro rab 'byams kyis :
dngos grub stsol ba'i bkra shis shog :
kun tu bzang mo dbyings kyi yum :
ye shes rang snang wA rA hI:
dbyer med mtsho rgyal pad+ma'i lcam :
mkha' 'gro rgya mtsho'i bkra shis shog :
thun mong las bzhi grub pa brgyad :
dbang bcu'i ye shes gong 'phel zhing :
mchog tu mi 'gyur bde ba che'i :
go 'phang 'grub pa'i bkra shis shog :
ces brjod la rol mo'i sgra snyan par 'khrol /
dag pa rab 'byams kyi lam khyer dang ma bral bar bya'o //
zab gsang 'di la 'brel tshad bdag gzhan kun //
ye shes DA kis myur du rjes bzung ste //
mkha' spyod pad+ma 'od kyi pho brang du //
sku gsum mkha' 'gro'i dbyings su byang chub shog
/ces pa'ang rang gzhan la nyer mkho khyer bde'i slad du zab gter 'di nyid kyi gsang ba 'dzin pa 'chi med bstan gnyis g.yung drung gling pas rdzong shod bde gshegs 'dus pa'i pho brang du gter gzhung las khol du phyungs te kha skong bcas gsal bar bsdebs pa dge legs 'phel //

//
