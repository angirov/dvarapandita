\u0f01\u0f83:
bla ma dgongs pa 'dus pa las :
snang gsal mar me'i brtag pa 'od 'bar zhes bya ba bzhugs so :
\u0f88\u0f88\u0f88\u0f88\u0f88
na mo gu ru d+he ba DA ki nI hU~M:
bla ma yi dam mkha' 'gro la mos pa lam du byed pa'i rnal 'byor pas :
snang gsal mar me'i sgo nas bzang ngan pra ltas brtag par bya ba ni :
dus tshod bzang po nya stong tshes brgyad :
bcu la sogs pa'am :
nam yang rung bar :
yid dang mthun pa'i gnas gtsug lag khang ngam :
rten gyi drung du ste :
mdor na sku gsung thugs kyi rten drung du :
mchod pa ci 'byor bsham :
'byor na rtsa ba gsum gyi gtor ma dang :
tshogs kyi yo byad ci 'byor bsham :
skyabs 'gro sems bskyed yan lag bdun pa la sogs pa bya zhing tshogs gsag :
rgyud sbyong :
phrin las gzhung bsrang :
de nas rten gyi drung du gdan gtsang ma'i khar pad+ma 'dab brgyad bris pa'am :
'bru'i tshom bu dgu gang 'byor bkod pa'i dbus su :
rin po che'i kong bu phul phyed shong ba ste :
ma 'byor na rdo dang sa la byas pa'i kong bus kyang rung la :
gas chag med pa gtsang ma'i nang du :
sdong shing sngar las ma byas pa bad med pa la ras dkar po dri ma med cing bkol spyad kyis zad pa ma yin pas dril te che chung ring thung kong bu dang cha mthun no :
til mar la sbom zhing :
rtsi mar la phra ba :
'bring 'bras dang zhun chen la de las gzhol bar btsugs :
de'i steng du gang yin pa'i mar khu ngar ma yal bar byas pas gang bar blugs :
dgu lnga gcig yan chad gang 'byor bsham :
slob dpon lha'i rnal 'byor bdag bskyed dang :
mdun gyi tshom bu la yang rtsa ba gsum gyi lha tshogs bskyed cing :
A+o~M AMHhU~M badzra gu ru dA+e ba DA ki nI hU~M:
'od li 'od li :
sarba A lo ke pra b+ha ra ta na ye swA hA:
zhes pas mar me re re la brgya rtsa brgyad re bzlas te :
'jag ma re la btab cing kong bu'i kha rgyud du bzhag :
de nas sbyin bdag gi khye'u pho mo gtsang mas :
ji ltar 'dod pa'i don dmod pa 'dor la smra :
nad pa'am dmigs sgo can gyi sbyin bdag yod na :
srog nas ngo rtags ma nor bar re re la :
so so'i 'dod don smros la kong bur gzhug :
slob dpon gyis mar me bsang sbyang byin gyis brlabs nas :
ma rig mun sel sgron me mchog :
'bru rtsi zhun du sbyar ba ni :
snang gsal mar me mdangs ldan 'di :
dkyil 'khor lha tshogs rnams la 'bul :
A+o~M AMHna mo rat+na tra yA ya :
na maHsarba ta thA ga ta :
sarba bud+d+ha bo d+hi satwa gu ru d+he ba DA ki nI:
A lo ke pU tsa me g+ha sa mu dra s+pha ra Na sa ma ye hU~M:
bdag dang 'gro la brtser dgongs nas :
bla med mchod pa 'di bzhes la :
legs nyes ltas dang mtshan ma rnams :
snang gsal mdangs la bstan du gsol :
zhes pa rnams dang :
gzhan yang mchod pa spyi mthun mang du phul nas :
ji ltar 'dod pa'i dmod pa dang smon lam btab cing mar me la brtag par bya'o :
brtag pa'i tshul la gsum ste :
bzang po dang :
ngan pa dang :
de las gzhan pa'o :
dang po rtags bzang po ni :
mar me'i dbyibs phra zhing mdog dkar lhem lhem 'bar na bzang ste :
dge ba'i bshes gnyen la sogs mi chen bstan pa dar rgyas mi nub pa'i rgyal mtshan tshugs pa yin :
gzhan phal pa yin na yang rang tshod dang sbyar ba'i mi nub pa'i rgyal mtshan thob pa'i rtags yin no :
mdog dkar dmar dbyibs rtse mo zlum la 'khyil zhing :
dal bar 'bar na :
mi 'gyur ba'i tshe'i g.yung drung thob pa'i rtags yin pas bzang :
mdog gsal la 'tsher bas rgyal mtshan gyi dbyibs lta bu la khod snyoms par 'bar na :
dpal dang bkra shis snyan grags rgya chen 'byung ba'i rtags yin pas bzang :
mdog dkar la dwangs pa :
dbyibs ni gdugs phub pa lta bu'am :
sba 'khor du 'khyil ba ltar 'bar na :
bla dge mi chen la sogs pa la ni chos 'phel zhing :
mi chen dpon dang skye bo yin na g.yul las rgyal ba dang :
'dod pa'i don gang yang 'grub pa'i ltas yin pas bzang :
kha dog ser po gur gum dang :
gser sbyangs dbur ma ltar 'bar zhing pad+ma gyes pa dang :
ut+pal 'bub pa dang :
nor bu ltar byung na zas nor longs spyod 'phel ba'i rtags yin pas bzang :
mar khu sme na tshe ring :
mdog bzang na bar chad mi 'byung :
'od che na don 'grub :
'bar stangs bzang na bsod nams 'byung :
pad+ma chags na nor phyugs 'phel :
sdong ro med na gdon dang sgrib pa chung :
dri bzang na bya ba gang rtsom 'grub :
bltab bltab zer ba lta bu'i skad snyan po grag cing gsal la dal bar 'bar na mi thams cad byams :
dud pa dang nag 'bog med na nad pa myur du sos :
nad mi 'byung :
mar me'i rtse mo mdung rtse lta bu byung na mngon spyod 'grub :
lcags kyu dang zhags pa ltar 'bar na dbang 'grub :
gru bzhi dang bum pa dpal be'u :
rtse mo phra ba nor bu ltar 'bar na rgyas pa'i las 'grub :
zlum po 'khyil ba zur med par 'bar na zhi ba 'grub :
kha dog sngo dmar la gsal zhing dbyibs sna tshogs su :
dal brel khod snyoms par 'bar na las sna tshogs 'grub ste bzang :
mdor na kha dog gsal zhing :
dbyibs legs la dal brel khod snyoms par 'bar na bzang po'i ltas yin pas shes par bya'o :
!
gnyis pa ngan pa'i rtags ni :
kha dog mi gsal bar mog mog po ltar snang na las kyi sgrib pa che ba'i rtags yin :
nag ngam ngam pa byung na grib dang mi gtsang ba yod pa'i rtags yin :
dmar nag ngam me ba byung na nyon mongs pa sdig sgrib che ba'i rtags yin :
dud pa che zhing 'tshub na nad pa yun ring mnar ba dang nad 'byung ba'i rtags yin :
me lce che ba mdog ngan pa :
'bar stangs brel zhing 'tshub na dam nyams pa dang :
nyams kyi grib yod pa'i rtags yin :
tshag sgra 'don cing me stag 'phred la 'phro na phugs su gdon zhugs pa'i rtags yin :
me lce'i dkyil du gyen la tshwa tshwa 'phro na byad dang brub bzlog pha rol gyi bsam sbyor ngan pa yod pa'i rtags yin :
'od kyi dkyil du dud 'gro'i gzugs byung na ri 'dres gdon pa yin :
'bar stangs zhan cing mi gsal na bsod nams mnga' thang nyams 'dod pa'i rtags yin :
me lce dum dum rbad rbad chad na rkyen glo bur du 'byung zhing :
nad pa yin na myur du 'chi :
me lce lhab lhab byed cing brel bar 'bar na :
dgra myur du 'byung ba'am :
thag ring gi bang chen la sogs 'byung ba'i rtags yin :
mar me'i 'od mi gsal nas :
gal gul mi byed na bya ba gang rtsom mi 'grub pa'i rtags yin :
mar khu mi sme bar 'ud 'ud skam na :
nor god 'byung zhing tshe thung ba'i rtags yin :
rkyen med par sdong bu 'gyel na chag che ba yin :
mar khu bo na las mi 'grub kha 'gyang nas 'gro ba'i rtags yin :
sdong ro chen po lus na phyi dal yin :
kha dog gsal zhing brel lhem lhem byed na skrag sngangs 'ong ba'i rtags yin :
rtse mo ldum po bcad pa ltar 'bar na ma nyes pa'i kha yog phog pa yin :
rtse mo kha brag gnyis su gyes na yul gzhan du 'gro dgos pa'i ltas yin :
gsum dang bzhir gyes nas mi gsal drag por mched na :
dpon slob :
pha spun :
bza' mi la sogs nang na sel zhig yong 'dod pa yin :
rtse mo lnga yan chad ni bzang por dpyad do :
mdor na mar khu mi sme :
mdog med me lce chad pa dang :
'tshub hril hril ba dang :
mog mog por sdong ro dang bcas pa rnams ngan :
dri ma yang gshin gsur :
gzhob dri :
bse dri :
mi gtsang ba'i rnam pa ltar byung na shin tu yang ngan no :
!
gsum pa de las gzhan pa rnams :
bzang ngan gang gi yang dpyad ra med de :
btang snyoms byed dkyus su 'bar ba yin cing :
mar me nam stod la bzang ltas byung la :
smad la ngan ltas sha stag byung na :
bzang bzang 'dra ba'i ngan pa yin pas :
'phral shis shis 'dra yang phugs bkra mi shis pa 'byung :
nam stod la ngan ngan 'dra yang :
nam smad bzang po byung na 'phral mi shis shis 'dra yang :
phugs su bkra shis pa 'byung :
nad pa yin na :
'phral ngan la gzhug je bzang song na shin tu dge :
de la sogs pa shugs kyis shes so :
!
srog nas rnams kyi brtag pa ni :
nas rang por 'dug na lo gcig gi bar ci yang mi 'ong ste bzang :
yos gas pa ltar byung na btang snyoms byed pa yin :
sol rdog ltar tshig na shin tu ngan pas rim gro drag la myur bar bya :
nad pa yin na mod la 'chi :
rgyab tshig na nad 'byung :
mdun tshig na gdon 'byung :
stod tshig na don mi 'grub :
smad tshig na kha smras phog :
zur tshig na brdab snol mang po 'byung :
nas kyi brtag pa ni phal cher rig pas dpyad par bya'o :
!
mar me'i skyon sel ba ni :
rlung yod pa'i phyogs su rlung gis bskyod pas nges pa med :
bad chen por 'thum pas ma nges :
mar khu chu dang snyigs 'dres na 'tshag cing 'bar gzhug mi gsal bas ma nges :
ras las byas pa la me lce mi brtan pas ma nges :
dri ma can mi gsal bas ma nges :
sdong shing la bad yod na 'bar dka' bas ma nges :
dbyar dus 'bu sbrang 'chi ba'i gnas su ma nges :
ha cang sdong bu che na ma nges :
ha cang chung na ma nges :
de la sogs pa skyon gyi rnam pa gang dang gang dag legs par dpyad de :
la nye brtag par bya'o :
mar me 'bar 'phro la shi ba'am :
dud 'gro gang gi sgyel rkyen med par byung na bar chad du shes par bya'o :
mar me dgu pa las kyang :
phra zhing dkar la ldem pa ni :
mi nub rgyal mtshan thob pa'i rtags :
dkar zhing dal la rtse mo zlum :
mi 'gyur g.yung drung thob pa'i rtags :
gsal zhing rgyal mtshan dbyibs 'dra ni :
dpal dang bkra shis yod pa'i rtags :
dkar zhing dal la ldem pa ni :
chos kyi 'khor lo bskor ba'i rtags :
mar khu sme zhing pad+ma chags :
tshe dang bsod nams 'phel ba'i rtags :
zhes pa dang :
dud pa che zhing ma gsal na :
nyon mongs sdig sgrib che ba'i rtags :
tshag tshag zer zhing me stag 'phro :
phugs su dgra bgegs zhugs pa'i rtags :
me lce dum bur chad pa ni :
rkyen rnams myur du 'ong ba'i rtags :
me lce lhab lhab 'bar ba ni :
dgra rnams myur du 'ong ba'i rtags :
'od mi gsal zhing sdong ro che :
nad pa myur du 'chi ba'i rtags :
mar khu mi sme 'ud 'ud skam :
god kha 'ong zhing god stong chags :
zhes 'byung bas :
de ltar bzang ngan la nye brtag par bya zhing :
nangs par lha la gtang rag gtang :
bkra shis brjod :
gal che na lan gsum bskyar bar bya'o :
sa ma yA:
snang gsal mar me'i brtag pa 'od 'bar zhes bya ba :
phyi rabs kyi don du pad+mas mdzad cing gter du sbas so :
sbas rgya :
gtad rgya :
gter rgya :
d+ha thim :
sprul sku sangs rgyas gling pa'i gter ma'o ///
/
