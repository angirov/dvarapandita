@#:
dmag zlog nyi shu rtsa lnga las :
spyi ru zlog thabs kyi rim pa sde tshan du byas pa bzhugs so :
dmag zlog nyi shu rtsa lnga las :
rkang grangs ni :
bla ma yi dam mkha' 'gro gsum la gsol ba btab pas zlog pa gsum :
yungs dkar gyis zlog pa dang bzhi :
ngan sngags kyis zlog pa dang lnga :
bcas kyis zlog pa dang drug :
gshin rje dang phur pa'i sgrub pas zlog pa dang bdun :
chu la rdzas kyis ngar blud de zlog pa dang brgyad :
rdzas kyis dmag zlog pa dang dgu :
zang zing yas dang :
mdos dang sbyin sreg dang :
gtor zor gyis zlog pa bzhi ste bcu gsum :
'byung ba kha bsgyur gyis zlog pa dang bcu bzhi :
sngags pa dam tshig nyams pa gsum gyis zlog pa dang bco lnga :
ma nyams pa gsum gyis zlog pa dang bcu drug :
btsun pa 'dul khrims nyams pa gsum gyis zlog pa dang bcu bdun :
ma nyams pa gsum gyis zlog pa dang bco brgyad :
lung pa sgrib shing gis zlog pa dang bcu dgu :
yul 'khor srung gi man ngag dang nyi shu :
rta mgrin gyi sgrub pa byas la yul 'khor srung ba dang nyer gcig :
lha 'dre dbang du sdud la dmag dpung jag chings byas te lam gcad pa dang nyer gnyis :
dmag dpon yi ga gcu ba dang nyer gsum :
chos kyi gsung sgrog gis zlog pa dang nyer bzhi :
ri rgya klung rgya bya zhing chos spyod kyis zlog pa dang nyer lnga'o :
dus lnga brgya'i tha ma la du ru ka yi dmag gis bod phung bar byed pas de'i dus su gdams pa 'di rnams kyi lag len la 'bad par byas pas zlog par the tshom mi dgos te nges pa yang dag pa kho na'o :
du ru ka dang gzhan yang dmag gi rigs dang :
sgos kyi sde 'khrugs rnams la gang dgos rigs pas dpyad pas chog :
bzlog pa sna re tsam byas pas nges par zlog go :
oM:
na mo badzra pA Na ye /
bdag 'dra pad+ma 'byung gnas kyis :
man ngag zab mo gzhan yang bstan :
ci phyir dus kyi mar zhabs la :
ma rungs mtha' dmag ngan pa 'dis :
bod khams sems can nyam thag gzir :
de tshe bstan pa bsrung ba'i phyir :
ram tum rdzas kyis bzlog pa bya :
sa ya ya :
brda thim :
de la sngon 'gro dkar phyogs la 'bad pa bton nas :
dngos gzhi la yig drug sgrub pa btsugs :
mi ma yin drag po gnas pa'i sa nas sa dang chu blangs la sna mang po bsags :
sha sna snying sna shing sna 'bru sna rnyed tshad la ril bu phug ron gyi sgo nga tsam byas la :
'ur rdo stag lpags kyi mthil dang ri bong gi spu dang yugs sa mo'i skra lan phran byas la khrims nyams kyis brdeg :
1)dme po'i skra las byas pa sngags pa dam tshig dang ldan pas brdeg :
2)mi grir shi ba'i skra las byas pa sngags pa dam nyams kyis brdeg :
3)ban bon rabs chad kyi thun dang ral pa las byas pa bshan pas brdeg :
4)dam nyams khrims nyams kyi skra las byas pa ban+de khrims ldan gyis brdeg :
5)lung pa'i srol lam ri mthon po'i kha nas brdeg go :
sngags 'dis zhag gsum bar du sgrub :
oM ram tum hU~M du ru ka khri nyags tsakra tsa rbad rbad nan swA hA:
bsnyen pa'o :
thams cad kyis byol dang b+h+yos gdab bo :
de ltar byas na zlog par the tshom med :
ri rgya klung rgya rgya bzhi ldan pa gces :
rjes kyi cho ga tshad med bzhi yis zin par bya :
des ni bdud kyi dmag kyang zlog na 'jig rten mi'i dmag tsam zlog par the tshom med :
gu h+ya :
kha thaM:
@#:
dmag zlog nyer lnga las :
zang zing yas kyis zlog pa ni :
lha sel :
klu sel :
mkhon sel :
dme sel :
gdon sel :
la sogs pa sel thams cad rdzogs par bya :
khrus chog dang sman bla'i mchod pa dang :
spang skong phyag brgya pa'i mchod pa bya :
bshags pa dang :
na rag skong bshags bya :
byang chub ltung bshags 'don :
nyams chag thams cad bskang :
gtsug lag dang mchod rten zhig tshad gso :
g.yul gyi 'khrugs pa bsdum par bya'o :
gu h+ya :
yas kyi zlog pa'o :
@#:
mdos kyis zlog pa ni :
mdos gang byed kyi 'og tu gru gsum byas la de'i nang du du ru ka yi mi dang rta yi ling+ga ro ras la bris la gzhug :
dmag thams cad mdos bdag la yas su 'bul :
mdos thabs gang yin gyi rtsa sngags la 'di btags la thun gyis brab :
ru choms tsit+ta la hur thums dbang po rtsa lag sdoms dmag dpung mA ra ya rbad srog la myog satwam b+ha ya nan :
ces bzlas la brab bo :
mdos dmag gang nas 'ong ba'i phyogs su brdeg go :
mdos kyis zlog pa'i man ngag zab rgya :[ \u0f80]atsha :
@#:
sbyin sreg gis zlog pa ni :
sa nag po la dong gru gsum brus pa de'i nang du :
spyang ki :
sre mang :
sram gsum gyi brun la dmag dpon gyi ling+ga byas la :
gyim shang che ge mo 'khor bcas dz+wa la raM ya rmugs snying la yam :
zhes gro ga la bris te snying gar bcug :
hom la ling+ga grangs 'das bsreg :
lha 'dre dregs pa can kun la bstab par bya'o :
dmag 'ong ba'i phyogs su hom bsreg :
rang stobs po cher gsal bar bsgom pa las ye shes kyi me 'bar bas nyon mongs dug lnga dang bcas pa'i dmag thams cad gzhob tu bsregs par bsam :
sbyin sreg gis zlog pa'i man ngag zab rgya :[ \u0f80]atsha :
@#:
gtor zor gyis zlog pa ni :
yi dam gang byed kyi gtor ma de thams cad mtshon cha'i rang bzhin du bsam la :
kho'i 'go ba'i lha gang yin pa de mdun du brub khung bsam pa'i nang du dmigs nas 'phangs pas de'i nus mthu dang stobs thams cad brlags te la la rengs :
la la brgyal nas :
thams cad 'gul mi nus par bsam :
rang phyogs kyi mi ma yin thams cad bkrag dang gzi mdangs dang ldan nas la las sha za :
la las khrag 'thung :
la las snying 'gems :
la las rkang pa dang lag pa 'ching bar bsam la brdeg go :
'dis ni lha ma yin gyi dpung yang 'joms na :
mi'i dmag tsam la thogs pa med do :
zab rgya :[ \u0f80]atsha :
@#:
gsung rab bsgrags nas zlog pa bzhugs so :
gsung sgrog gis zlog pa ni :
spyir bka' dri ma med pa thams cad bklag :
zlog pa'i mchog ni stobs po che :
phyir zlog rnam par rgyal ba :
rgyal mtshan rtse mo'i dpung rgyan :
dpung rnam par bkod pa :
gtsug tor rnam rgyal :
gdugs dkar :
pha rol zil gyis gnon pa'i mdo :
bdud las rnam rgyal zhes bya ba'i gzungs :
zlog pa stobs chen gyi gzungs :
g.yul las rnam par rgyal ba'i gzungs :
'jigs pa brgyad las skyob pa'i mdo :
'jigs pa thams cad sgrol ba'i gzungs rnams khyad par du bsgrag :
gsung sgrog pa'i mkhan po ni :
ban+de khrims dang ldan pa bcu gcig :
khrims med pa bdun :
sngags pa dam tshig ldan pa bcu gnyis :
dam med bdun :
btsad po mnga' thang ma nyams pa gcig gis gral gyi mgo bya :
dge slong zhing dag pa gcig gis skyes bu rnams kyi mgo byas la :
dmag gang nas 'ong ba'i phyogs su kha bltas la gsung bsgrag go :
dge ba'i bshes gnyen lta dgongs dang ldan pa gcig gis smon lam gdab bo :
dkon mchog gsum la skyabs 'gro bya'o :
de'i nyin mo tshogs gsag cig kyang bya'o :
de ltar byas nas zlog par the tshom med do :
gsung sgrog gis zlog pa'i man ngag gter rgya :
zab rgya :
'dis ni snang srid lha srin sde brgyad kyi dpung yang bzlog par 'gyur na :
du ru ka'i dmag sde tsam zlog par the tshom med do :
sA pak+shi kha thaM:
@#:
dmag zlog nyi shu rtsa lnga las :
tho la brten nas yul gyi sgrib shing dang :
sku gzugs la brten nas zlog pa bzhugs so :
@#:[ \u0f88\u0f88\u0f88\u0f88\u0f88\u0f88\u0f88\u0f88 ]bdag 'dra rdo rje thod phreng gis :
yang na man ngag 'di ltar bstan :
'di la gnyis te thun dang rdzas :
dang po thun gyi rim pa ni :
rdo thun yungs thun lcags thun no :
lung pa thun gyis bsrung ba la :
shog shog gam ni gro ga la :
oM sti b+hasta tsakra mun thims :
oM sho ta ya pra thims :
ces bri :
yungs dkar dril la tho la gzhug :
sarba ka ti tsakra mun mun du ru ka sUr+ya thims ngar thims :
ces bri :
lcags thun dril la tho la gzhug :
tad+ya thA:
mun mun thibs tsakra rbad nan :
ces bri :
rdo thun dril la tho la gzhug :
kun la tsakra rtsibs bzhi pa :
lte ba la sngags 'di bkod :
oM badzra hrIH
ha swo a sti ta tsakra rbad :
yul che ge mo la rak+Sha rak+Sha :
rtsibs rnams sngags gsum so so ni :
tshang bar bris la kha phyir bstan :
de dus stobs po che yi gzungs :
rgyal mtshan rtse mo'i dpung rgyan dang :
phyir zlog rnam par rgyal ba bsgrag :
dgra zlog dang ni gtor zlog bya :
'char kha nag po'i zlog mdos bya :
de yis nges par bzlog par 'gyur :[ \u0f88\u0f88\u0f88\u0f88\u0f88 ]de nas rdzas gsag 'di ltar bca':
stag gi mche ba dom gyi snying :
dred kyi sder mo spyang ki'i khrag :
gri lcags gcan gzan rigs rnams kyi :
sha khrag rus pa rnyed tshad bsags :
kham sa sngon po dag dang bsre :
de la khro bo'i sku byas la :
g.yas su mi bsad pa yi gri :
oM badzra dun du mi li mi li hU~M phaT:
gri khrag la btab gri la byug :
de nyid g.yas kyi phyag mtshan 'god :
g.yon du shel shing phur pa bskur :
oM a sti sta thibs mun pra mo thibs sUr+ya thibs :
ces pa khri tsho gsum du gdab :
sku de phyag na rdo rje ru :
mnga' gsol rab gnas tshul bzhin bya :
kyai :
dus gsum bde bar gshegs pa thams cad kyi :
thugs las byung ba'i dpa' bo gzi brjid 'bar :
mu stegs log 'dren 'joms pa'i khro rgyal mchog :
dus mthar bstan pa srung bar zhal bzhes pa :
khro chen bdud 'dul dpal la phyag 'tshal bstod :
ces bstod pa yang bya'o :
dpal phyag na rdo rje cha lugs spyi dang mthun pa las :
khyad par ni :
phyag g.yas pa'i dpung pa seng ge'i kha nas phyung ba :
g.yon pa stag gi kha nas phyung ba :
gu lang nag po'i gdan la bzhugs pa :
spyi gtsug na ma hA de wa'i dbu brdol pa gcig bzhengs :
sgrub pa zhag lnga'am bdun bya'o :
du yang thims yang ru thums :
a sti sta /
thims mun mun pra thims :
nyi ma thibs :
du ru ka rbad nan :
ces pa'i bsnyen pa zhag gsum bya'o :
rgyab tu yang dag phur pa'i sgrub pa btsug :
des mi zlog gcig kyang yod ma yin :
yul phyogs sgrib cing zlog pa'i mthar thug 'di :
zab pa rnams kyi nang nas nying khu mchog :
tshul bzhin bsgrubs dang yid ches mngon du 'byin :
las dang skal ldan gcig dang 'di 'phrad nas :
bstan pa dam pa srung bar smon lam 'debs :
phyi rabs bod 'bangs mtha' yi dmag dpung gis :
nyen te skrag par 'gyur ba'i dus kyi tshe :
so chu kha'i ri rtser 'di bcas na :
mi lo drug cur mtha' yi dmag zlog cing :
gzhan yang gang du bya ba'i yul phyogs der :
du ru ka yis nam yang bsleb mi srid :
phyi rabs rjes 'jug rnams kyis brtson pas sgrubs :
zhes bka' rtags kyi yi ge shog ser la gnyags dz+nyA na ku mA ras bkod nas ma hA gu ru nyid kyis gter du sbas so :
sa ma ya :
rgya rgya rgya :
gter rgya :
sbas rgya :
bka' rgya :
dam rgya :
gsang rgya'o :
bdag 'dra gar gyi dbang phyug rtsal gyis shog ser ngos nas dag par phab pa /
yi ge pa ni lha rje blo gros bzang pos bgyis pa'o ///
/

@#:
dmag zlog nyer lnga las /
yul 'khor srung dkar po la bsten nas zlog pa bzhugs so :
na mo gu ru :
lnga brgya dus kyi snyigs ma la :
rgya gar rdo rje gdan drung dang :
mnga' ris bod kyi rgyal khams su :
phyi yi dmag dpung lhags nas ni :
rgyal ba'i bka' ni bsnub srid pas :
shrI seng ha la sogs kyi :
paN chen nyi shu rtsa lnga yis :
sde snod kun gyi bcud bsdus nas :
mgon po kun gyi nang nas kyang :
shar phyogs yul 'khor srung kho na'i :
lag len byed thabs rnam pa gsum :
yul khams chen po srung ba dang :
gang zag sgo tshan srung ba dang :
rnal 'byor 'gro ba'i lam srung gsum :
yul dang yul khams srung ba ni :
phyi ru tho bzhi gzug pa dang :
dbus su rgyal mtshan 'dzug pa 'o :
rgyal mtshan rtse mo gru bzhi bzhag :
rgyal mtshan de yi phyogs bzhi la :
yul 'khor srung ba'i rtsa sngags dang :
mchog tu srung ba'i sngags bris te :
de la spra rtsi legs par byug :
dar tshon sna lnga'i rtse la btags :
rgyal po chen po'i sku yang bya :
dmag yong phyogs kyi rtse la phyar :
grong ngam phyogs bzhir tho bzhi brtsigs :
rgyal chen bzhi por mnga' yang gsol :
gtor phud bzhi yang phyogs bzhir btang :
de ni yul khams srung ba yin :
gang zag sgo tshan srung ba ni :
rgyal mtshan gong bzhin bcas nas kyang :
thog kha'i dbus kyi mthil du gzug :
phyogs bzhir tho bzhi brtsigs nas kyang :
gtor ma dkar gtor bzhi bcas nas :
rgyal chen bzhi yi rtsa sngags la :
ba liM btags la phyogs bzhir 'bul :
de ni grong gcig srung ba yin :
rnal 'byor gar 'gro'i lam srung ni :
mis ma 'gong ba'i bye ma la :
yul 'khor srung gi rtsa sngags la :
srung ba'i las sngags 'di btags pa :
brgya stong dag tu bzlas nas su :
bye ma dag la sngags btab pas :
gar 'gro'i phyogs su gtor ba dang :
thum bu byas te lus la bcangs :
'gro ba'i lam kun 'jigs mi 'gyur :
yul dang yul khams srung ba la :
sngags bzlas pa yi bye ma de :
phyogs bzhi dag tu gtor ba dang :
thum bu gtsang mar bye ma btum :
rgyal mtshan dag la btag pa 'o :
sngags bzlas pa yi grangs tshad ni :
rtsa sngags 'bum la las sngags stong :
de ni bsnyen pa'i grangs tshad yin :
oM d+h+r-iSh+Ta rASh+TA ye swA hA:
rtsa sngags so :
oM hrI ra tsa gu ma gu ma thi thing swA hA:
las sngags so :
gang dgos dus su brgya stong bzla :
gtor ma bzhi po sngags 'dis 'bul :
oM d+h+r-iSh+Ta rASh+TA ya ba liM ta khA hi :
oM bi rU D+hA ka ya ba liM ta khA hi :
oM bi rU pAk+ShA ya ba liM ta khA hi :
oM bai shrA ma Na ya ba liM ta khA hi :
'bru gsum gyis byin gyis brlabs :
ba liM ta khA his bsngo :
byams dang snying rje can dang 'phrad par shog :
ces gter sgo gsum bsdams so :
gcig ni rdo rje gdan gyi dbu rtser bsdams :
gcig ni o rgyan tshangs pa rlung zhon gyi bka' sdod mgon po'i thugs kar bsdams :
gcig ni g.yas ru shang gi zab bu lung du bsdams :
o rgyan pad+ma bdag gis kyang :
slad kyi smon lam 'di btab bo :
lan gcig dus kyi tha ma ru :
'dzam bu'i gling gi byang phyogs na :
mtha' mi hor sog lhags pa'i tshe :
sangs rgyas bstan dgra 'di yis thub par shog :
ces rgyas btab bo :
'dod don sgrub pa rnam sras la :
dmag dpung zlog pa yul 'khor srung kho na'o :
sa ma ya :
rgya rgya rgya :
'di sngon gu ru chos blos zab bu lung nas bton pa dang zhu dag pher bar 'dug go
/dge'o ///
/
@#:
dmag zlog nyer lnga las :
dmag dpon yi ga gcu ba'i gdams pa thun mong ma yin pa bzhugs so :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]bdag 'dra pad+ma 'byung gnas kyis :
mu stegs chom la dbab thabs bstan :
rang nyid yi dam gang byed bsgom :
ling+ga dug shog dag la bri :
raM grum rbad :
mgo la bri :
ge sar nan grum :
snying gar bri :
lte bar ming dang pho mtshan la :
du ru ka nan chings rag khrag rbad :
bris la ling+ga khyi lud kyi :
gtor ma'i nang du gzhug par bya :
dbang phyug khra mgo can gyi gzugs :
lag pa tshon gyis rgyab tu bkyig :
khyi dang spyang ku sre mong gi :
brun la de yi gzugs bca' 'o :
de yang ling+ga spyi tshar gzhug :
drag sngags 'di yis gtor ma brab :   ri chen po'i thal rdo dum bur brdungs pa dang yungs dkar la sngags nas thun 'jog khar brab bo //
badzra rbad tsi ti khram trig nan hur thums mA ra ya rbad dzaHyaM maM hU~M phaT:
drag po'i sngags kyi sgo nas ni :
dbang phyug chom la phab pa 'o :
thang lha gnyan gtor gru bzhis mchod :
dmu rgyal ral pa spyi ring la :
'bras lug lug nag snying gis mchod :
klu rgyal dzA ti mgo dgu pa :
bag phye'i /   klu gtor sman gyis brgyan pas mchod :
bdud kyi rgyal po khram kha ni :
gtor kyu dang ni phud kyis mchod :
de rnams gnod sbyin sgo srung bzhi :
yin phyir rgyas par mchod pa gces :
khram sta ri dang stag lug chu srin mgo :
DA ki stag gi mgo can dang :
khyab bdud rak+Sha mdung thogs te :
'phrang srung gnod sbyin chen po bzhi :
zhal dkar mar gyi gtor mas mchod :
oM dza dza nA ga rA dza phu du ya sa ra ra ya ya tsan+d+ha tsan+d+ha phaT ya ya b+h+yo :
ces pas gnod sbyin srog snying drangs :
sngon gyi zhal bzhes las rnams grub par mdzod :
sangs rgyas bstan pa srung bar mdzod :
zhes sogs 'dod gsol gang shes brjod :
khyi lud gtor ma ling+gar bcas :
rgya gram lam du mnan pa bya :
ngan sngags drag po gshin rje'i yang dril 'di :
log lta chom la dbab pa'i gdams pa mchog :
bdud srin dmag dpung grangs med sems non te :
skrag nas rang yul zlog par the tshom med :
du ru ka yi dmag dpung yi ga 'chus :
rnam par nyams nas rang yul byer bar 'gyur :
the tshom mi dgos lag tu longs dang gsal :
pad+ma 'byung gnas mon bu a tsa ra :
col chung snyam du brnyas pa ma byed par :
nga yi lung la nan tan byos shig dang :
dus mthar mtha' dmag zlog par the tshom med :
zlog pa'i mthar thug spu gri reg chod 'di :
phyag rdor sprul pa dam ldan shes rab can :
bod yul bstan srung de yis spyod par shog :
skal ldan las 'phro can dang 'phrad par shog :
sa ma ya :
rgya rgya rgya :
gter rgya :
gtad rgya :
bka' rgya :
gsang rgya :
kha thaM:
gangs can gyi ljongs su bstan dgra mtha' dmag zlog pa la ches zab cing mi shes su mi rung ba'i gdams skor zhig gling 'od gsal sgyu ma'i gter byon dmag zlog nyer lngar grags pa las 'dir rkang grangs kyi tho yig dang /
gdams phran rnams gud du phyung nas bkod pa ste /
mchod rten nag po'i bcas /
yul phyogs sgo tshan srung ba /
rtsa bar gyur pa khro bo stobs chen dang yul 'khor srung gi bsnyen sgrub las sbyor /
rgyal chen bzhi la yul khams gtad pa /
yul srung nag po'i sgrub pa /
dpal mgon gtor mdos /
bod kyi sgo srung 'phrang srung gi gtor chog sogs gal po che rnams ni gter gzhung dang yig cha gzhan las rtogs par bya dgos so //
mang+ga laM///
/
