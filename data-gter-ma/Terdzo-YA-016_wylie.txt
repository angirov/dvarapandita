@#//
thugs rje chen po bde gshegs kun 'dus kyi cho ga dang 'brel bar srung ma spyi dang bye brag gi mchod gtor 'bul ba'i ngag 'don gyi rim pa bzhugs so //
na maHpad+ma nIrtI shwa ra ya /
thugs rje chen po bde gshegs kun 'dus kyi cho ga dang 'brel bar srung ma spyi dang bye brag gi mchod gtor 'bul ba'i ngag 'don gyi rim pa ni /
thog mar bdag gi rnal 'byor bzlas pa'i bar sngon du 'gro bas /
mchod rdzas byin gyis brlab pa ni /
bdag gi thugs ka nas raM yaM khaM 'phros pas ye shes kyi me rlung chur gyur pas mchod rdzas kyi nyes skyon dngos 'dzin dri ma thams cad bsregs gtor sbyangs te stong par gyur /
stong pa'i ngang las b+h+rU~M las rin po che'i snod yangs shing rgya che ba rnams su oM las phyi nang gsang ba'i 'dod pa'i yon tan so so'i mtshan nyid thams cad yongs su rdzogs pa bsam gyis mi khyab pas nam mkha' rab 'byams gang ba rnams su gyur par bsam zhing /
oM badzra ar+g+haM AHhU~M nas /
shab+da'i bar gyis byin gyis brlab /
sman phud /
raM yaM khaM gis bsang sbyang /
stong pa'i ngang las a las byung ba'i thod pa'i snod du sha lnga bdud rtsi lnga la /
A+oM hU~M trAM hrIHAH
mUM lAM mAM pAM tAM rnams kyis mtshan pa zhu ba las byung ba'i ye shes kyi bdud rtsi'i rgya mtsho chen por gyur /
oM sarba pany+tsa a mr-ita AHhU~M/
lan gsum /
rak+ta bsang sbyang /
stong pa'i ngang las a las byung ba'i thod pa'i nang du raM las nyi ma'i steng du ra yig zhu ba las rak+ta'i rgya mtsho rba klong 'khrug pa la khams gsum gyi rak+ta thams cad bsdus shing thim par gyur /
oM ma hA rak+ta AHhU~M/
lan gsum /
gtor ma bsang sbyang /
stong pa'i ngang las gtor gzhong b+h+rU~M las rin po che'i mchod sdong 'dab ma stong ldan gyi snying por gtor rdzas oM las 'dod yon gyi phung po zad mi shes pa'i longs spyod kyi gter du gyur /
oM ma hA ba lin+ta AHhU~M/
zhes lan gsum mam bdun la sogs pas byin gyis brlab bo //
'das gtor ni /
rang gi thugs ka'i sa bon las byung ba'i 'od zer gyis phyogs bcur bzhugs pa'i bla ma rig 'dzin rgyal ba rgya mtsho'i dkyil 'khor gyi lha tshogs thams cad mkha' khyab kyi 'khor lor sad par bsam zhing /
pheM zhes brjod /
oM AHhU~M gu ru maN+Da la de wa ga Na sa pa ri wA re b+h+yaHbadzra ar+g+haM nas /
shab+da'i bar gyis phyi mchod dang /
rdor thal gyen du phye la /
lha rnams kyi ljags hU~M las byung ba'i rdo rje'i sbu gu can gyis gtor ma'i bcud drangs te gsol bar bsam zhing /
oM AHhU~M hrI:
oM ma Ni pad+me hU~M:
d+hu ma g+ha ye na ma swA hA/
d+hA ki nI ha ri ni sa ra tsa hri ya dzaHhU~M baM ho :
ma hA mAM sa /
ma hA rak+ta /
ma hA ba su ta /
ma hA go ro tsa na /
ma hA a mr-ita ba lin+ta kha kha khA hi khA hi /
zhes lan gsum gyis phul nas /
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje can zhabs pad la 'dud /
khyab gdal bde chen chos dbyings las :
'gag med gzugs sku'i rol par shar :
bde gshegs kun 'dus spyan ras gzigs :
thugs rje'i dbang phyug khyod la bstod :
phyag byar 'os pa thams cad la //
zhing rdul kun gyi grangs snyed kyi //
lus btud pa yis rnam kun tu //
mchog tu dad pas phyag 'tshal bstod //
ces bstod /
mchod sbyin gtor ma 'di bzhes la //
sogs kyis 'dod don gsol lo //
de nas chos skyong spyi'i spyan 'dren ni /
rang gi snying ga'i hU~M las 'od zer lcags kyu'i rnam pa can glog 'khyug pa ltar 'phros pas dpal ye shes kyi mgon po sogs dam can lcam dral bka' sdod 'khor dang bcas pa thams cad sogs nas /
dam ldan re skong btsan rgod khyod la bstod //
ces pa'i bar gtor bsngo bzhin dang /
bye brag lha chen lcam dral gyi mngon rtogs ni /
oM hrIHbadzra kro d+ha ha ya grI wa hu lu hu lu hU~M phaT kyis bsang /
oM swa b+hA wa shud+d+haHsarba d+harmAHswa b+hA ba shud+d+ho\u0f85 haM/
zhes bya ba'i sngags kyis chos thams cad rang bzhin gyis 'od gsal ba'i stong pa nyid du sbyang /
stong pa'i ngang las rang gi mdun du pad+ma rA ga las grub pa'i gzhal yas khang zla gam sgo gcig pa 'od zer 'bar ba'i dbus su /
pad+ma dang nyi ma'i dkyil 'khor gyi steng du aM yig dmar po 'bar ba de las 'od zer 'phros /
'phags pa mchod /
snod bcud thams cad dbang du bsdus nas 'od zer dmar po'i rnam pas aM la thim /
de yongs su gyur pa las /
lha chen dbang phyug chen po sku mdog pad+ma rA ga ltar dmar zhing 'od 'bar ba /
zhal gcig phyag gnyis spyan gsum pa chags pa dang sgeg pa'i nyams can cung zad khro la 'dzum pa /
g.yas khams gsum 'gugs pa'i lcags kyu 'phyar stabs su 'dzin cing /
g.yon sdigs mdzub dang bcas pas rlung gi zhags pa 'dzin pa /
zhabs g.yas bskum zhing g.yon brkyang ba'i dor stabs kyis bzhugs pa /
dbu skra ral pa'i thor tshugs can zur phud la zla ba tshes pas brgyan pa /
gcer bu ling+ga bsgrengs shing bde ba rgyas pa'i nyams gsal ba /
dar sna tshogs pa'i stod g.yogs dang cod pan 'chang zhing /
ut+pal dmar po'i do shal dang rin po che'i rgyan gyis brgyan pa /
de'i g.yon du yum u ma de wI dmar gsal mdzes 'dzum lang tsho rgyas shing lcags kyu dang zhags pa 'dzin pa /
dar dang me tog dmar po'i rgyan can skra grol ba lha mo'i cha byad rdzogs pas yab la brten te bzhengs stabs su gnas pa /
phyogs kyi 'dab ma bzhi la gsang ba'i DA ki 'gugs byed ma /
'ching byed ma /
rmongs byed ma /
myos byed ma bzhi ste /
thams cad kyang bin+d+hu ka'i mdog can lcags kyu dang zhags pa 'dzin pa 'dzum zhing chags pa'i nyams can 'greng stabs su 'khod pa /
gzhan yang khams gsum gyi dregs pa can thams cad kyis bskor zhing 'od zer dmar po rab tu 'khrugs pa'i dbus na bzhugs par gyur /
de rnams kyi spyi bor oM/
mgrin par AH
snying gar hU~M dang so so'i sa bon gyis mtshan pa dang /
rang gi snying ga nas 'phros pa'i 'od zer gyis tshangs pa'i gnas dang gangs dkar ti se rgya mtsho chen po'i 'gram la sogs pa nas lha chen lcam dral 'khor dang bcas pa nam mkha' la sprin phung gtibs pa bzhin byon par bsam mo //
spyan 'dren pa ni /
lag gnyis lcags kyu'i phyag rgya bcings te /
oM ma hA de wa A kar+Sha ya dza dzaH
zhes bzla zhing dar gyi g.yab mo sbyar spos kyi bdug pa rol mo'i rnam 'gyur snyan pa'i dbyangs dang bcas pas /
dza :
tshur byon tshur byon lha chen po :
'jig rten skyong ba dbang phyug che :
mngon shes rdzu 'phrul thabs la mkhas :
chags pa'i zhal la sgeg pa'i sku :
gu lang chen po lha yi lha :
u ma yum dang gnyis su med :
khyod ni dbang phyug chen po ste :
khams gsum ma lus dbang du byed :
khyod ni 'jigs byed chen po ste :
srid gsum ma lus zil gyis gnon :
dregs pa'i lha chen thams cad kyang :
khyod kyi 'khor dang g.yog lags kyi :
las la ma g.yel da tshur byon :
dus la bab po gshegs su gsol :
zhes dang sngar bzhin 'bod sngags rol mo'i sgra yun ring du sbyar bas spyan drang /
dzaHhU~M baM hoHsa ma ya tiSh+Tha lhan :
zhes brjod pas /
dam tshig pa dang gnyis su med par bzhugs par bsam la /
oM badzra sa ma ya rak+Sha hU~M:
zhes tri shU la'i rgya bstan te /
lha chen lcam dral 'khor dang bcas pa rnams kyis /
gar dbang thugs rje chen po /
o rgyan pad+ma 'byung gnas /
lo chen bai ro tsa na /
mkha' 'gro ye shes mtsho rgyal /
mnga' bdag khri srong lde'u btsan /
rig 'dzin 'gyur med rdo rje la sogs te rtsa ba dang brgyud par bcas pa'i bla ma dam pa rnams kyi bka' dang dam las ma 'da' bar sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi stongs grogs mdzod /
sngags 'chang rnams kyi phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/ces dam bsgrags pas ci bsgo ba'i bka' nod par bsam mo //
thun mong gi mchod pa ni /
tshogs rje tshogs bdag dbang dang ldan :
lha chen lcam dral 'khor bcas rnams :
dngos su bshams dang yid sprul gyi :
mchod pa bzang po 'di bzhes shig :
me tog phreng sogs rin chen dbyig :
la du myos byed yid bzhin zas :
spos dang sman sbyar til mar sgron :
bshos gtsang yon chab sna tshogs dang :
'bras chang rgun chang btung ba'i mchog :
sbrang rtsi bu ram mngar ba'i ro :
rak+ta bcud chen gi wang dang :
btsos dang rjen sha khu ba rkang :
bza' dang bca' dang btung ba'i mchog :
gzugs sgra dri ro reg bya sogs :
sna tshogs mchod pa 'di dag kun :
bzhes shing mnyes par mdzad du gsol :
oM ma hA de wa sa pa ri wA ra ar+g+haM sogs nas /
shab+da pany+tsa kA ma gu Na pra tIts+tsha swA hA/
zhes dang /
khyad par gyi mchod pa ni /
snang ba yab la stong pa yum :
gnyis med sbyor ba'i byang chub sems :
bde chen dga' bzhi'i rol par spel :
dgyes pa chen por bzhes su gsol :
oM ma hA de wa sa pa ri wA ra bo d+hi tsit+ta ma hA su kha pU dza ho :
zhes gsang mchod dang /
rang byung gdod nas dag pa'i rdzas :
rtsa brgyad stong sbyar bdung rtsi sman :
ye shes sgrub rdzas chen po 'di :
dngos grub kun gyi dbyig tu 'bul :
oM ma hA de wa sa pa ri wA ra sarba pany+tsa a mr-ita kha raM khA hi :
zhes sman mchod dang /
nyon mongs chags pa 'khor ba'i khrag :
chags med bde chen rgya mtshor bskyil :
gsang ba'i sgrub rdzas chen po 'di :
mnyam nyid dbyings su bzhes su gsol :
oM ma hA de wa sa pa ri wA ra ma hA rak+ta pU dza khA hi :
zhes rak+ta dang /
chos dbyings rnam dag gtor gzhong du :
gtor ma 'dod yon phung por spungs :
zag med bde chen mchod pa'i mchog :
dam tshig bdud rtsir bzhes su gsol :
oM ma hA de wa sa pa ri wA ra ma hA ba liM ta pU dza khA hi :
zhes dang /
khyad par du lha chen lcam dral 'khor dang bcas pa'i ljags rdo rje rtse gsum pa'i sbu gus gtor ma bdud rtsi'i rang bzhin can gyi bcud drangs shing gsol bas tshim zhing mnyes par bsam la /
oM ma hA de wa dzaHu ma de wI hrIM ha ri ni sa pA shaM ku ru ho :
sa pa ri wA ra i daM ba liM ta kha kha khA hi khA hi :
zhes lan bdun gyis phul la /
bstan pa'i bka' srung chen po legs ldan lha chen lcam dral 'khor dang bcas pa rnams kyis mchod sbyin gyi gtor ma rgya chen po 'di bzhes la sangs rgyas kyi bstan pa srungs sogs dam bzhag gi skabs ltar phrin las gsol /
bstod pa bya ba ni /
hrI:
spyan ras gzigs sprul dbang phyug lha chen po :
'jig rten mes po khams gsum kun gyi bdag :
dngos grub mchog ster yon tan rdzogs pa'i lha :
rgyal ba'i bka' sdod mthu chen khyod la bstod :
'od phung bskal pa'i me ltar 'bar ba'i sku :
nyi zla'i spyan bgrad khro gnyer bzhad pa'i zhal :
mche gtsigs 'dzum chags gzhan yid 'gugs pa po :
gar gyi dbang phyug dpal chen bka' bzhin du :
dam tshig 'khor lo'i gnas rnams skyong mdzad cing :
sna tshogs dar dang rat+na ut+pal gyis :
nges par che btsan rgyal po'i rtags su brgyan :
tshangs gnas ti se rgya mtsho chen po'i klong :
dur khrod gnas na ma mo'i tshogs kyis bskor :
khyod ni rnal 'byor sgrub pa'i dbang phyug yin :
dregs pa'i lha chen kun gyis phyag byas shing :
log 'dren bgegs rnams ma lus 'dul bar mdzad :
lha yul grong khyer nags 'dabs thams cad du :
lha dmag dbugs 'byin che btsan g.yul las rgyal :
khams gsum kun gyi yid 'gugs lcags kyu dang :
rlung gi zhags pas skye 'gro 'gugs shing 'ching :
gnod sbyin gzi brjid mdangs kun rtags kyis 'phrog :
u ma yum 'khyud rtag tu chags shing rol :
gsang ba'i ma bzhis 'gro kun dbang du sdud :
dregs pa'i lha chen kun kyang las la 'gyed :
khyod ni mi bzad 'jigs byed kun gyi bdag :
smon lam dbang gis rnam 'phrul cir yang ston :
'dod pa'i mchog stsol 'jig rten kun gyi skyabs :
khyod la phyag 'tshal rgya chen dngos grub stsol :
ces bstod do //
bzlas pa bya ba ni /
bdag gi thugs ka nas kha dog dmar po'i sngags kyi 'od zer 'phros lha chen lcam dral gyi thugs ka'i sa bon la phog
/thugs dam gyi rgyud bskul bas 'jig rten thams cad dbang du bsdus nas bdag la bstsal bar bsam zhing /
oM ma hA de wa sa ma ya hrIM dza :
zhes bsnyen sngags dang /
oM ma hA de wa dzaHu ma de wI hrIM ha ri ni sa pA shaM ku ru ho :
zhes sgrub sngags kyang ci rigs bzla zhing /
stong tshigs kyi mchod pa ni /
oM ma hA de wa sa pa ri wA ra ar+g+haM nas shab+da pra tIts+tsha swA hA'i bar gyis mchod /
de nas thugs dam skong ba ni /
skong rdzas rnams rta sngags kyis bsang /
swa b+hA bas sbyang /
stong pa'i ngang las gnas khang b+h+rU~M las phun sum tshogs pa'i zhing khams bsam gyis mi khyab par phyi nang gsang ba'i mchod pa spyan gzigs mthun rdzas rten rdzas skong rdzas la sogs pa thams cad srid zhi'i 'dod yon gyi rnam pa mkho dgu tshang ba /
bzang dgus 'byor pa /
mdzes dgus brgyan pa /
ngo bo ye shes sgyu ma'i rang bzhin bde ba'i rnam pa thams cad par 'char bas nam mkha'i khams gang bar gyur /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
badzra s+pha ra Na khaM/
zhes pas byin gyis brlabs te zad mi shes par spel la /
hrIH
rgyal ba kun gyi gsung gi rdo rje 'dzin //
pad+ma gar dbang thugs rje'i rnam rol las //
gdul dka' 'dul phyir 'jig rten mgon po'i skur //
yongs bzhengs lha chen lcam dral 'dir gshegs shig
/chos nyid 'gyur med dbyings las bde chen gyi //
rnam rol ma 'gags 'dod yon mchod pa'i sprin //
dpag yas nam mkha'i khams kun yongs gang bas //
lha chen lcam dral 'khor bcas thugs dam bskang //
le brgan dar gyi lhab lhub g.yab mo dang //
dam rdzas sbyar ba'i spos kyi dud sprin gtibs //
ting 'dzin sngags rgya gdung dbyangs rol mo'i sgras //
lha chen lcam dral 'khor bcas thugs dam bskang //
pad+ma rA ga'i khang bzang zla gam dbyibs //
ngo mtshar rgyan gyi khyad par du ma yis //
rab mdzes pho brang gnas kyi rten mchog 'dis //
lha chen lcam dral 'khor bcas thugs dam bskang //
mngar gsum sbyar ba'i skyems dang me tog spos //
mar me dri mchog zhal zas snyan brjid kyi //
rol mor bcas pa'i mchod rdzas sna tshogs kyis //
lha chen lcam dral 'khor bcas thugs dam bskang //
mdzes pa'i gzugs dang dbyangs snyan bzang po'i dri //
ro brgya'i bza' btung reg bya'i khyad par sogs //
dbang po'i spyod yul 'dod yon rnam pa lngas //
lha chen lcam dral 'khor bcas thugs dam bskang //
mnga' che'i 'byor pa rin chen sna bdun dang //
bkra shis rtags rdzas brgyad dang 'jo sgeg gi
/rnam 'gyur mtha' yas lha mo'i rol rtsed kyis //
lha chen lcam dral 'khor bcas thugs dam bskang //
'bru bzang sman spod sna tshogs mngar gsum gyis //
sbrus pa'i bshos bu sha chen khur ba dang //
la du myos byed zho mar gyis bran pas //
lha chen lcam dral 'khor bcas thugs dam bskang //
mngar gsum myos byed sbyar ba'i btung ba dang //
rang byung me tog til gyi sgron me sbar //
tsan+dan chab sogs khyad par dam rdzas kyis //
lha chen lcam dral 'khor bcas thugs dam bskang //
rtsa brgyad stong sbyar bdud rtsi'i rgya mtsho dang //
dmar chen rak+ta rba klong 'khrugs pa'i dbus //
'dod dgu'i rten gtor lhun po ltar spungs pas //
lha chen lcam dral 'khor bcas thugs dam bskang //
seng ge stag gzig dom dang mkha' lding tshogs //
rta mchog glang chen ma he ba lang khyu //
mdzes brjid mkho dgu'i srog chags sna tshogs kyis //
lha chen lcam dral 'khor bcas thugs dam bskang /
khyad par rgyu las bzo bos cho ga bzhin //
bsgrubs pa'i dam tshig mchog gi bris sku dang //
glegs bam bgrang phreng sngags kyi phyag rgya yis //
lha chen lcam dral 'khor bcas thugs dam bskang //
gzugs 'tshong las byung lcags las byas pa yi //
lcags kyu le brgan dar gyis brgyan pa dang //
dbang sdud 'ching byed nyi zla'i zer can gyis //
lha chen lcam dral 'khor bcas thugs dam bskang //
yab yum srog 'khor bla rten phur bu dang //
lha 'dre mi'i srog dam rdzas dkor char bcas //
srid mes snod du gtam pa'i gsang rten gyis //
lha chen lcam dral 'khor bcas thugs dam bskang //
snang stong sku yi phyag rgya gsal zhing brtan //
bzlas brjod sngags kyis thugs dam gnad nas bskul //
rig stong spros bral ka dag gzhir rdzogs pas //
lha chen lcam dral 'khor bcas thugs dam bskang //
sems nyid gdod nas dag pa rig pa'i gshis //
rtsal snang 'gag med 'char ba sgyu ma'i 'phrul //
rang shar rang grol gnas lugs ji bzhin dbyings //
lha chen lcam dral 'khor bcas thugs dam bskang //
stong nyid dbyings dang bde chen ye shes rtsal //
gnyis med dbyings su thugs dam bskangs gyur nas //
mngon par 'dod pa'i phrin las ma lus pa //
thogs pa med par myur du 'grub par mdzod //
ces dang /
bshags pa ni /
hrIH
gar gyi dbang phyug thugs rje'i rnam rol las //
'jig rten skyong ba yongs kyi rje bo'i skur //
rab bzhengs lha chen lcam dral 'khor dang bcas //
thugs rjes bdag la gsan cing dgongs su gsol //
bdag cag mi shes rmongs pa'i dbang gyur pas //
'dod khro gti mug dbang gis bcas pa dang //
rang bzhin kha na ma tho'i nongs pa kun //
gnong 'gyod drag pos mthol zhing bshags par bgyi //
snang srid rnam dag lha skur rdzogs pa la //
ma dag tha mal snang zhen bden 'dzin gyis //
sgom sgrub g.yel zhing mi dge'i g.yeng bas gol //
sku yi dam tshig nyams pa mthol zhing bshags //
gzhom med rlung sngags nA da'i rang bzhin la //
tha snyad yi ge'i brda dang mtshan mas bcings //
bzlas brjod ma dag long gtam 'khrul pas bslad //
gsung gi dam tshig nyams pa mthol zhing bshags //
chos kun ye nas spros dang bral ba la //
gzung 'dzin rnam rtog mtshan mas ris su bcad //
gnas lugs ma rtogs 'khrul snang mun par 'thoms //
thugs kyi dam tshig nyams pa mthol zhing bshags //
skyon dag yon tan ma lus yongs rdzogs shing //
sras bcas rgyal ba'i ye shes rnam rol la //
tshur mthong phyogs re'i bsam pas gzhal ba sogs //
yon tan dam tshig nyams pa mthol zhing bshags //
phrin las rnam bzhis 'dod don ma lus pa //
yid bzhin nor ltar thogs med re skong la //
byis blos nyi tshe'i las la bkol ba sogs //
phrin las dam tshig nyams pa mthol zhing bshags //
rdo rje'i yal gam chen po gnyer blangs kyang //
spyi dang khyad par gyur pa'i dam tshig las //
nongs shing nyams par gyur pa gang bgyis pa //
mthol zhing bshags so tshangs shing dag par mdzod //
ces dang yi ge brgya pa bzla'o //
gter srung sman btsun ma'i mchod phrin ni /
rang nyid lhar gsal ba'i thugs ka'i 'od zer gyis bskul bas sman btsun mched lnga 'khor bcas spyan drangs par bsam la /
kyai /
nyi ma lho phyogs pha ki na //
rin chen brag ris gtam pa'i zhing //
sman ljongs nags tshal rgyas pa'i dbus //
g.yu mtsho 'khyil ba'i pho brang nas //
sman btsun lha mo g.yu sgron ma //
yid 'ong mdzes ma mched lnga dang //
'khor tshogs 'bum phrag du mar bcas //
dgyes shing brtse bas da tshur byon //
dam tshig stan la bag phob cig
/pany+tsa DA ki nI sa pa ri wA ra e h+ye hi /
sa ma ya satwaM/
sa ma ya ho /
ma gcig dgyes pas byon lags sam //
zhabs bsil sman chab ar+g+ha'i rgyun //
me tog phreng mdzes spos sprin gtibs //
snang gsal sgron me byug pa'i klung //
ro brgya'i bza' btung snyan 'jeb sgra
/gtsang sbyar gser skyems dkar mngar phud //
phye mar 'o skol rtsi sman spos //
spyan gzigs yo byad mkho dgur bcas //
'bul lo dgyes pa'i zhal ston la //
dam tshig gnas la ngo 'thon mdzod //
oM AHhU~M pany+tsa DA ki nI sa pa ri wA ra ar+g+haM nas shab+da'i bar gyis mchod /
sngags de nyid kyi mthar /
i daM ba liM ta kha kha khA hi khA hi /
sarba sid+d+hi me pra yats+tsha swA hA/
zhes lan gsum gyis phul bas tshims shing dgyes par bsam la /
kyai /
'gyur med ye shes lnga yi dngos //
rigs lnga'i rnam rol DA ki nI//
mthu chen sman btsun mched lnga la //
phrin las don du bstod par bgyi //
sna tshogs rgyan ldan gtor ma dang //
mthun pa'i spyan gzigs dkor nor sogs //
phyi nang gsang ba'i 'dod yon gyis //
'khor bcas dgyes shing tshims gyur nas //
pad+ma thod phreng bka' bzhin du //
rig 'dzin bdag cag 'khor bcas rnams //
bu gcig pa yi ma bzhin du //
rtag tu bsrung zhing skyong ba dang //
nad gdon bar chad kun zhi zhing //
tshe dpal longs spyod 'khor slob spel //
ci 'dod phrin las myur bsgrubs nas //
don gnyis phun sum tshogs par mdzod //
ces dang dam can rdor legs kyi gsol mchod ni /
hU~M:
slob dpon pad+ma thod phreng gi :
bka' nyan zab mo gter gyi bdag :
dgra bla'i rgyal po rdzu 'phrul can :
dam can skyes bu thig le rtsal :
bka' nyan 'khor dang bcas pa rnams :
bstan pa bsrung phyir gnas 'dir byon :
tri badzra sA d+hu sa mA dza :
dzaHhU~M baM ho :
hU~M:
stong gsum nam mkha'i khams gang ba'i :
phyi nang gsang dang de kho na :
sman raka ba liM gtor ma sogs :
mkho dgu'i longs spyod bsam mi khyab :
dam can 'khor dang bcas la 'bul :
dgyes par rol la phrin las mdzod :
ma hA pany+tsa ba liM ta khA hiH
hU~M:
skye med dbyings las bstan bsrung phyir :
snying rjes bzhengs pa'i dam tshig can :
srid pa'i rgyal po rdo rje legs :
dmar smug zhal gcig phyag gnyis pa :
dar dmar ber gsol khro chas can :
phyag g.yas rdo rjes dgra dpung 'joms :
g.yon pas dam nyams tsit+ta bsnams :
chibs su stobs ldan seng ge 'chib :
mched 'khor sum brgya drug cus bskor :
bstan pa'i bka' srung mthu stobs can :
'khor dang bcas la phyag 'tshal bstod :
dam rdzas mchod pa 'di bzhes la :
dkon mchog gsum gyi bstan pa srungs :
gdug pa'i dgra bgegs dbyings su sgrol :
bcol pa'i phrin las sgrub par mdzod :
ces dang /
gter bdag dang /
gzhi bdag spyi gtor phul nas /
tshogs byin rlabs nas lhag ma gtong ba'i bar song nas /
'bul gtor rnams dpal 'bar btsugs /
lha chen gyi rtsa sngags la gtor sngags btags pa gsum gyi mthar /
hrIH
lha yi sde dpon tshogs kyi bdag
/legs ldan dbang phyug lha chen po //
yum chen u ma de wI dang //
'gugs 'ching rmongs dang myos byed sogs //
ma mo mkha' 'gro pho nya dang //
sprul pa yang sprul 'khor dang bcas //
zag med 'dod yon bdud rtsi yi //
dam rdzas mchod gtor 'di bzhes la //
deng 'dir bcol pa'i phrin las mdzod //
sngar bcol las kyi gtang rag mdzod //
phyi bcol las kyi gsos su bzhes //
sangs rgyas bstan pa khyod kyis srungs //
dkon mchog dbu 'phang khyod kyis bstod //
srid zhi'i phun tshogs dbang bsdus nas //
sgrub pa po yi stongs grogs mdzod //
bcol pa'i phrin las sgrub par mdzod //
ces chos skyong spyi dang bye brag gi gtor ma rnams sgrub khang gi yang thog la sogs par 'bul lo //
gtang rag gi mchod bstod nas bkra shis bar gtor bsngo ltar bya'o //
de ltar thugs rje chen po bde gshegs kun 'dus kyi cho ga dang 'brel bar srung ma spyi dang bye brag gi mchod gtor 'bul ba'i ngag 'don gyi rim pa 'di ni o rgyan smin grol gling pa'i phyag bzhes ji lta ba bzhin dkyus su bris pa'o //
dge zhing bkra shis //

//
