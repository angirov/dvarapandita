oM swasti /
'jig rten 'das kyang 'jig rten du //
srin mo'i tshul gyis bstan skyong ma //
srog sgrub lha mor gus btud nas //
sgrub thabs cho ga mdo tsam bshad //
'dir mkha' 'gro snying thig gi bka' srung lha mo srog sgrub ma'i mchod gtor bya bar 'dod pas /
gtsang ma'i stegs la gtor ma gru gsum gtso 'khor bzhi pa sha khrag gis brgyan pa dang /
sman phud rak+ta nyer spyod lnga sogs mchod rdzas rnams tshogs par byas la /
yi dam gang rung gi bdag bskyed sngon du 'gro bas mchod gtor rnams byin gyis brlab /
swa b+hA was sbyang /
stong pa'i ngang las rang gi mdun du dur khrod chen po'i dbus 'jigs pa'i mun nag 'khrigs shing me rlung 'tshubs mar 'khyil pa'i klong du /
b+h+yo las bshan pa srog sgrub nag mo rngam zhing khros pa /
zhal gcig phyag gnyis spyan gsum ma /
g.yas chu gri rnon po phyar zhing g.yon dgra bo'i glo snying za ba /
mi lpags kyi gos dang thod rus sbrul gyis brgyan cing srid pa'i rlung nag zhon pa /
g.yas na ce spyang gdong ma /
g.yon na wa gdong ma /
mdun na 'ug gdong ma ste /
gsum ka'ang pho nya mo'i gzugs can mtshon cha thogs pa /
gzhan yang sha za ma mo 'bum sde'i tshogs bsam gyis mi khyab pas bskor ba'o //
de'i spyi bor oM/
mgrin par AH
snying gar hU~M/
hU~M las 'od zer 'phros pas srog sgrub ma mo 'khor dang bcas pa A kar+ShA ya dza dzaH
dzaHhU~M baM hoH
zhes pa'am /
spro na /
b+h+yoH
dpal ldan shan pa mi bsrun nam mkha'i mdog
/sha za khrag 'thung las kyi yum chen rnams //
mi 'gyur bde ba chen po'i sa las bzhengs //
bskal pa rlung nag 'tshubs ma'i dkyil 'khor nas //
las dang ye shes tshogs kyi rje mo rnams //
lho sprin 'thibs tshul sku mdog sna tshogs ston //
nam mkha'i 'brug ltar sgra skad sna tshogs sgrog
/glog ltar 'khyug cing gang la 'ang thogs pa med //
dus bzhir nyul zhing bstan pa'i dam rdzas srung //
dpal gyi ma tshogs 'khor dang bcas pa rnams //
ma lus spyan 'dren gnas 'dir gshegs su gsol //
zhes pa'ang brjod /
rak+mo sa ma ya tiSh+Tha lhan /
zhes bzhugs su gsol /
a ti pU hoH
pra tIts+tsha hoH
zhes phyag bya /
A+o~M badzra ar+g+haM nas shab+da pra tIts+tsha swA hA'i bar gyis phyi mchod dang /
ma hA pany+tsa a mr-ita khA hi /
ma hA rak+ta khA hi /
zhes sman raka 'bul /
oM khyi kha le nag mo sa pa ri bA ra i daM ba liM ta kha kha khA hi khA hi /
zhes pa bdun gyis gtor ma 'bul ba'am /
srog sngags yongs rdzogs nges na de'i mthar gtor sngags btags pas sngar bzhin 'bul /
bstod pa ni /
b+h+yoH
shan pa nag mo mi lpags g.yang gzhi gsol //
phyag na chu gri dgra bo'i glo snying bsnams //
las byed mkha' 'gro bye ba'i tshogs kyis bskor //
nam gru nag mo 'jigs pa'i tshogs la bstod //
ces pa tsam mam /
spro na /
b+h+yoH
mkha' 'gro nag mo mi bsrun ma //
sha za khrag mig srin mo'i gdong //
'jigs pa'i gzugs can mkha' 'gro'i gtso //
sku mdog nag mo char sprin mdog
/phyag na gsod pa'i mtshon cha bsnams //
chibs su srid pa'i rlung la bcibs //
ral pa mtshon cha sha ra ra //
gcer bu mi lpags stod la dkris //
mi yi glo snying zhal du ni //
dmar mo khrag 'dzag rgyun du gsol //
zhal nas khrag 'dzag kyu ru ru //
spyan gsum khro gnyer mche ba gtsigs //
sma ra mtshon cha me ltar 'bar //
shangs nas 'tshub ma mtshon char 'gyed //
ba spu mtshon cha me ltar 'bar //
mi mgo rlon pa'i do shal can //
gsod byed ma mo chen mo la //
dgra bo'i sha khrag gtor ma 'bul //
g.yas na gsod byed sha za mo //
dmar mo sha za ce spyang gdong //
ro la zhon nas sha la za //
rkan rdeb dgra bo'i mig 'bras 'brul //
lcags sder mtshon chas dgra snying 'byin //
dmar mo khrag 'dzag zhal du gsol //
g.yon na nag mo wa yi gdong //
ba spu mtshon cha spu gri'i so //
reg pa tsam gyis mgo lus 'breg
/phyag na zhags pa gri gug thogs //
lus chings srog rtsa dmar po chod //
sha za khrag 'thung keng rus mur //
mdun na srog gcod sha za stong //
nag mo 'ug gdong gnam lcags sder /
khrag gi ral pa mtshon cha'i sder //
mtshon sder dgra yi snying la 'debs //
gnam lcags mchu yis srog rtsa gcod //
skad cig stong gsum nyul byed ma //
rkan rdeb srid gsum snying khrag 'brul //
stong gsum za zhing srid gsum 'thung //
sha za khrag 'thung 'bum gyis bskor //
sha za dpon g.yog 'khor dang bcas //
'dir byon nag mo las mkhan ma //
dgra bo'i sha khrag gtor ma 'bul //
dgra bo sgrol ba'i dus la babs //
rgyal ba'i bka' las ma 'da' bar //
dam nyams sha zo khrag la 'thungs //
bcol pa'i phrin las myur du sgrubs //
zhes bstod bskul yang bya zhing /
mthar /
srog sgrub ma mo 'khor dang bcas pa yis //
gsang chen bstan pa dar zhing rgyas pa dang //
bdag cag 'gal rkyen kun zhi mthun pa'i rkyen //
ma tshang med 'byor bsam don lhun grub mdzod //
ces gsol zhing gtor ma stob pa dang bzod gsol gshegs bsdu rnams bya'o ///
/
@#//
gter srung ldang lha mchod par 'dod pas /
bshos bu dkar zlum mtheb kyu bdun gyis bskor ba dkar gsum sogs gtsang phud kyis bran /
bsang sbyang /
ye shes kyi bdud rtsi 'dod yon gyi phung por bsam la /
oM AHhU~M lan gsum gyi byin gyis brlab /
snying ga'i 'od kyis gter srung ldang lha 'khor bcas mdun du spyan drangs par bsam la /
oM ba ri ba ri ging+ka ra dzaHdzaH
zhes pas spyan drangs /
ar+g+haM sogs kyis mchod /
'bod sngags la a kA ro btags pa gsum gyis gtor ma phul /
hU~M/
lha yi dge bsnyen drag rtsal can //
sku la dar dkar ral ka gsol //
chibs su ngang dkar sgab sngon 'chibs //
g.yas pas dar dkar ru mtshon phyar //
g.yon pa'i dgra snying zhal du gsol //
btsan rgod bya ra stong gis bskor /
khyod kyi thugs dam dus la bab //
bcol ba'i phrin las sgrub par mdzod //
ces bstod cing phrin las gsol nas /
gats+tshas rang gnas su gshegs pa rnams bya'o //
ldang lha'i gter gzhung du dmar gyi mchod pa bsham par bshad pa ni drag las la mngags pa'i dbang du byas shing /
rgyun gyi phrin las la gtsang gtor du byas na skabs su babs par yang tig gi mthong snang 'od dra las shes so //
ces pa'ang 'gyur med rdo rjes so ///
/
