@#//
rdzogs pa chen po yang ti nag po gser gyi 'bru gcig pa'i don gyi phrin las khrigs su bsdebs pa thos grol ye shes sgra dbyangs zhes bya ba bzhugs so //
na mo gu ru sa man+ta b+ha drA ya /
rang byung ye grol gzhi rdzogs 'od kyi sku //
thugs rje'i zer thag lu gu rgyud du 'phro //
'khor 'das kun gyi thog ma'i mgon po mchog
/pad+ma kun tu 'chang la phyag bgyi 'o //
zhag bdun tsam gyis mngon 'tshang rgya ba'i gnad //
shin tu rnal 'byor ye shes rtser phyin pa //
yang ti'i phrin las rdo rje'i rang sgra ni //
rnal 'byor lam gyi khrigs su bsdeb par bya //
de'ang rdzogs pa chen po ye shes zang thal gyi dgongs pa bcud du smin pa'i gang zag dbang po rab tu gyur pa rnams /
bsham bkod gyer mo sogs spros bcas kyi blo las 'das pa'i rang snang ris med chen po'i dbyings su la bzla bas mtshan ma rdzas kyi dkyil 'khor dang phrin las cho ga'i khrigs rim la rag ma las pas de dag cher ma bstan kyang /
dbang po 'bring dang tha ma'i snang ngor theg pa 'og ma dang sgo bstun te rdzogs chen skor gsum gyi gzhung phal mo cher kun bzang don gyi phrin las tsam zhig gsungs pa ltar /
'dir yang don phrin rtsa ba legs par bstan pa de nyid /
deng sang dbang bskur dang sgrub mchod re tsam don du gnyer ba la /
sngon 'gro'i chos bdun /
dngos gzhi'i chos brgyad /
rjes kyi las khrigs bco lnga'i sgo nas lag tu blang bder 'chad pa la /
thog mar sngon 'gro'i chos bdun gyi dang po bsham ni /
maN+Dal pad+ma 'dab ma brgyad pa'am /
yang na maN+Dal la 'bru'i tshom bu dgu bkod pa'i khar gtor ma rin chen 'bar ba rgyan ldan rkang gsum la brten te bkod /
mdun du sman raka gtor gsum /
chu gnyis nyer spyod /
tshogs kyi yo byad dang chad brtan kyang spros pa che na bsham /
rnal 'byor pa nang gi de kho na nyid la gzhol bas ni /
de dag ting nge 'dzin tsam la brten kyang rung /
dbang bskur gyi skabs su de'i yo byad dbang gzhung ltar 'tshogs par bya dgos so //
gnyis pa brgyud pa'i gsol 'debs lha rje blo gros bzang pos mdzad pa ltar ram /
de las bsdu bar 'dod na /
oM AHhU~M/
ka dag khyab brdal chen po'i klong yangs su //
rgyal ba dgongs brgyud chos zad blo 'das la //
rgyu rkyen dmigs gtad bral bar gsol ba 'debs //
rtsol med blo las 'das par byin gyis rlobs //
lhun grub rdo rje rig gdangs 'od kyi klong //
rig 'dzin brda brgyud thig le'i tshom bu la //
rang snang rnam dag ngang nas gsol ba 'debs //
'khrul pa gzhi thog grol bar byin gyis rlobs //
'khor 'das mnyam nyid ye rdzogs zhing khams su //
gang zag snyan brgyud sgyu 'phrul drwa ba la //
snang srid gzhir bzhengs chen por gsol ba 'debs //
yin lugs gtan la pheb par byin gyis rlobs //
ye shes 'od lnga gsal 'grib bral ba na //
las 'phro gter brgyud rdo rje'i rtsal 'chang la //
mngon sum gong 'phel nyid du gsol ba 'debs //
tshad phebs zad sar 'khyol bar byin gyis rlobs //
rang byung lhun rdzogs gang 'dul sprul pa'i zhing //
chos bdag brgyud 'dzin 'gro ba 'dul mdzad la //
mnyam yangs rang grol ngang du gsol ba 'debs //
'gro don nam mkha' mnyam par byin gyis rlobs //
'bral med snying dbus dwangs ma'i thig le na //
rtsa ba'i bla ma gdod ma'i mgon po la //
bcos min gdung shugs drags pos gsol ba 'debs //
thugs yid gcig tu 'dres par byin gyis rlobs //
zhes pa tsam bya /
gsum pa bgegs bskrad pa ni /
bzang ngan bde sdug tu 'dzin pa'i kun rtog gi gegs rnams 'od gsal gnyug ma'i ngang du sbyangs la /
oM AHhU~M:
lha yang sems la 'dre yang sems :
rang bzhin gcig pa'i gtor ma longs :
dngos por ma grub gdod nas dag :
chos nyid ngang las bgegs ma 'da':
oM AHhU~M badzra sarba kro d+ha s+pho Ta ya pra tA ya u tsa tA ya hU~M phaT:
bzhi pa lta ba gyad kyi mtshams gcod dang srung 'khor sgom pa ni /
hU~M:
snang srid lha skur lhun grub pa'i :
zhi khro yongs rdzogs mtshams bcad do :
sems can sangs rgyas lhun grub pa'i :
chos nyid mngon sum mtshams bcad do :
'khor ba myang 'das lhun grub pa'i :
rang rig rtog pas mtshams bcad do :
dug lnga rang sar grol ba yi :
ye shes rnam lngas mtshams bcad do :
re dogs spang blang bral ba yi :
thig le nyag gcig mtshams bcad do :
oM AHhU~M:
raM raM raM raM raM:
hU~M:
rdo rje'i me ni dkar gsal 'bar :
rat+na'i me ni ser gsal 'bar :
pad+ma'i me ni dmar gsal 'bar :
karma'i me ni ljang gsal 'bar :
bud+d+ha'i me ni mthing gsal 'bar :
ye shes me 'od phyogs bcur 'phro :
gsang ba'i me mtshams bgegs ma 'da':
raM raM raM raM raM:
lnga pa skyabs su 'gro ba ni /
skyabs yul zhi khro'i lha tshogs mdun gyi nam mkhar dmigs la /
nam mkha'i gnas su nam mkha' gang ba yi :
bla ma yi dam mkha' 'gro'i tshogs rnams dang :
sangs rgyas chos dang 'phags pa'i dge 'dun la :
bdag dang 'gro kun gus pas skyabs su mchi :
lan gsum /
drug pa sems bskyed ni /
smon 'jug zung du 'jug pa'i blos /
bdag ni deng nas byang chub ma thob bar :
rig 'dzin rgyal sras rnams kyi rjes zhugs nas :
gsang ba zab mo'i snying po mngon byas te :
'gro rnams kun bzang 'od lnga'i sar 'god bya :
lan gsum /
bdun pa mchod rdzas byin brlab ni /
raM yaM khaM/
oM AHhU~M/
rig pa'i rang rtsal me rlung chus //
'dzin rtog sbyangs nas 'od du zhu //
dkar dmar mthing gsum 'khor 'das khyab //
'od lnga'i rang bzhin 'dod yon dang //
dug gsum rnam dag sman raka gtor //
dbyings su ye rdzogs khyab pa che hoH
zhes snang srid thams cad gdod nas lhun grub chen po'i mchod pa'i phyag rgyar blta zhing /
oM AHhU~M:
badzra ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai bid+yA:
shab+da pra tIts+tsha ye swA hA:
zhes pas phyi mchod dang /
oM AHhU~M ma hA sarba pany+tsa a mr-ita hU~M hrIHTha :
lan gsum /
oM AHhU~M ma hA rak+ta dz+wa la maN+Dal hU~M hrIHTha :
lan gsum /
oM AHhU~M ma hA ba liM ta te dz+wa ba liM ta ba la ba te gu h+ya sa ma ye swA hA:
lan gsum gyis nang mchod brlab bo //
gnyis pa dngos gzhi la rnam grangs brgyad yod pa las /
dang po ye gzhi'i klong nas tha mal gyi zhen pa sku gsum gyi zhing khams rnam dag tu rtsal sbyong ba ni /
rdo rje gsum gyi rang rtsal las klong lnga'i rol pa bcud du smin pa'i 'degs byed kyi steng du brda rtags lhun rdzogs kyi gzhal med khang chen gdan gsum dang bcas pa'i dbus su /
gzhi snang lhun grub kyi lha yi 'khor lo nam mkha' la gza' skar shar ba ltar gsal 'debs shing /
oM AHhU~M:
yaM khaM suM keM raM b+h+rU~M hU~M:
paM pad+ma maN+Da la :
ma sUr+Ya maN+Da la :
a tsan+d+ra maN+Da la hU~M phaT:
hU~M:
dmigs med nam mkha' 'gyu ba rlung :
chos nyid stong sgron rgya mtsho sa :
dbyings chen rnam dag keng rus ri :
ye shes lnga yi me 'od 'bar :
lu gu rgyud kyi gzhal yas khang :
'khor ba'i skyon bral pad+ma'i steng :
dbyings rig gnyis med nyi zla'i gdan :
dug lnga rang byung rang grol lha :
dus gsum bde gshegs sku gsung thugs :
yon tan phrin las zhi khro'i sku :
ma bskyed lhun gyis rdzogs pa 'o :
skabs 'dir las dang po pa'i gang zag gis dbang bskur skabs sogs tshig gi spros pa med par lhun grub rang byung gi lha rang gsal 'debs mi nus pa'am /
blo kha mi tshims na kar gling zhi khro'i las byang 'bring ba ltar /
hU~M:
bdag nyid tha mal rang sems 'di :
rtog med skad cig dran rdzogs su :
zhes pa nas /
snang la rang bzhin med par bsgom :
zhes pa'i bar gyis zhi khro'i lha rnams gsal 'debs bgyis kyang rung bar mngon la /
zhib par byed na 'di nyid kyi spros bcas dbang gi skabs su zhi khro'i phyag mtshan sogs cung zad 'dra min 'byung bas de dang mthun pa'i mngon rtogs mdor bsdus yod na legs par snang ngo //
gnyis pa spyan 'dren pa ni /
yang dag don la dam tshig dang ye shes su 'dzin pa'i gnyis snang dang spyan 'dren gyi gnas yul gud du bcad pa med kyang /
'gro 'dul sprul pa'i rol gar chu las nya 'phar ba ltar rig pa lhan skyes kyi ye shes 'od gsal chen po'i rnam rol du sad par bya ba'i phyir rtog med spros bral chen po'i ngar gdangs dang ldan pas spos rol dbyangs dang bcas /
oM AHhU~M:
'gyur med chos dbyings pho brang nas :
skye med bla ma gshegs su gsol :
longs spyod rdzogs sku'i pho brang nas :
yi dam lha tshogs gshegs su gsol :
sprul pa sku yi pho brang nas :
thugs rje can rnams gshegs su gsol :
skye med chos dbyings pho brang nas :
ma gcig khros ma gshegs su gsol :
dur khrod chen po'i gnas brgyad nas :
ma dang mkha' 'gro gshegs su gsol :
legs nyes stangs 'dzin gzhal yas nas :
chos skyong srung ma gshegs su gsol :
snang srid rnam dag gzhal yas nas :
'khor 'das rang grol gshegs su gsol :
chos dbyings ye shes ngang nyid las :
dus gsum sangs rgyas sku yi lha :
rnam snang yab yum gtso 'khor bcas :
khrag 'thung sprul par bcas te gshegs :
sor rtog ye shes ngang nyid las :
dus gsum sangs rgyas gsung gi lha :
snang mtha' yab yum gtso 'khor bcas :
khrag 'thung sprul par bcas te gshegs :
me long ye shes ngang nyid las :
dus gsum sangs rgyas thugs kyi lha :
mi bskyod yab yum gtso 'khor bcas :
khrag 'thung sprul par bcas te gshegs :
mnyam nyid ye shes ngang nyid las :
dus gsum sangs rgyas yon tan lha :
rin 'byung yab yum gtso 'khor bcas :
khrag 'thung sprul par bcas te gshegs :
bya grub ye shes ngang nyid las :
dus gsum sangs rgyas phrin las lha :
don grub yab yum gtso 'khor bcas :
khrag 'thung sprul par bcas te gshegs :
dzaHhU~M baM ho :
gsum pa bzhugs su gsol ba ni /
hU~M:
sna tshogs rang grol gzhal yas 'dir :
ro dang nyi zla pad+ma'i steng :
bla ma yi dam mkha' 'gro'i tshogs :
dgyes shing brtan par bzhugs su gsol :
mthing gsal thig le'i gzhal yas su :
mi 'jigs seng ge'i khri steng du :
dri med nyi zla pad+ma la :
sku yi zhi khro bzhugs su gsol :
dmar gsal thig le'i gzhal yas su :
mdzes byed rma bya'i khri steng du :
dri med nyi zla pad+ma la :
gsung gi zhi khro bzhugs su gsol :
dkar gsal thig le'i gzhal yas su :
stobs chen glang chen khri steng du :
dri med nyi zla pad+ma la :
thugs kyi zhi khro bzhugs su gsol :
ser gsal thig le'i gzhal yas su :
mgyogs byed rta mchog khri steng du :
dri med nyi zla pad+ma la :
yon tan zhi khro bzhugs su gsol :
ljang gsal thig le'i gzhal yas su :
rtsol byed shang shang khri steng du :
dri med nyi zla pad+ma la :
phrin las zhi khro bzhugs su gsol :
oM AHhU~M sa ma ya tiSh+Tha lhan :
bzhi pa phyag 'tshal ba ni /
hU~M:
ma bcos spros bral bla ma chos kyi sku :
bde chen bla ma longs spyod rdzogs pa'i sku :
sna tshogs rang grol bla ma sprul pa'i sku :
sku gsum rdo rje 'chang la phyag 'tshal lo :
dus gsum sangs rgyas zhi khro yi :
sku ni 'khril ldem sgeg bzhad ldan :
gsal stong dbyer med phyi nang med :
zhi khro'i sku la phyag 'tshal lo :
dus gsum sangs rgyas zhi khro yi :
gsung ni 'ur chem sing bag ldan :
grags stong dbyer med skye 'gag bral :
zhi khro'i gsung la phyag 'tshal lo :
dus gsum sangs rgyas zhi khro yi :
thugs ni thig le nyag gcig zlum :
rig stong dbyer med mtha' dang bral :
zhi khro'i thugs la phyag 'tshal lo :
dus gsum sangs rgyas zhi khro yi :
yon tan gzhal zhing dpag tu med :
bde stong dbyer med kun la khyab :
zhi khro'i yon tan la phyag 'tshal :
dus gsum sangs rgyas zhi khro yi :
phrin las ji bzhin lhun grub cing :
snang stong dbyer med sna tshogs ston :
zhi khro'i phrin las la phyag 'tshal :
oM AHhU~M:
a ti pU ho :
pra tIts+tsha ho :
lnga pa chos nyid rol pa chen po'i klong nas 'phrul dga'i mchod pa 'bul ba ni /
hU~M:
snod bcud snang grags gzugs phung kun :
zhi khro sku yi lha tshogs la :
snang zhing shes par mchod pa 'bul :
'ja' tshon lta bur bzhes su gsol :
sa chu me rlung chos nyid sgra :
zhi khro gsung gi lha tshogs la :
thos shing go bar mchod pa 'bul :
'brug sgra lta bur bzhes su gsol :
dran zhing rig pa lu gu rgyud :
zhi khro thugs kyi lha tshogs la :
rtogs shing go bar mchod pa 'bul :
nyi zla lta bur bzhes su gsol :
reg cing bde ba'i tshor ba kun :
zhi khro yon tan lha tshogs la :
myong zhing stong par mchod pa 'bul :
bdud rtsi lta bur bzhes su gsol :
zhi dang rgyas dang dbang dang drag :
zhi khro phrin las lha tshogs la :
lhun gyis grub pa'i mchod pa 'bul :
nor bu lta bur bzhes su gsol :
oM AHhU~M:
rig pa'i me tog tshul khrims spos :
ye shes mar me chos nyid dri :
bde chen zhal zas rang byung sgra :
zhi khro ye shes lha la 'bul :
oM AHhU~M:
ar+g+haM la sogs kyis mchod /
hU~M:
dug lnga rang byung su ra sman :
nyon mongs tshogs 'joms rak+ta dang :
chos nyid rol pa'i gtor ma rnams :
zhi khro lhun grub lha la 'bul :
skye med shes rab chos nyid mkha':
'gyur med rdo rje 'gag med thabs :
bde chen zung 'jug gnyis med rol :
zhi khro gsang ba'i lha la 'bul :
'khor 'das ma lus rang gi sems :
ngo bo ma grub gdod nas dag :
dbyings dang ye shes dbyer med pa :
zhi khro rig pa'i lha la 'bul :
oM AHhU~M ma hA sarba pany+tsa a mr-ita rak+ta ba liM ta b+ho d+hi tsit+ta pU tsa ho :
drug pa grags stong skye med kyi rnam rol chen pos bstod cing gzi byin bskyed pa ni /
hU~M:
sangs rgyas bzhi bcu rtsa gnyis dang :
khrag 'thung 'bar ba lnga bcu brgyad :
zhi dang khro bos 'gro ba 'dul :
zhi khro sku yi lha la bstod :
sa chu me rlung 'byung ba'i sgra :
A li kA li'i rol pa yis :
oM AHhU~M gis 'gro ba 'dul :
zhi khro gsung gi lha la bstod :
kun bzang dgongs pa mkha' la gsal :
nyag gcig zlum po mtha' dang bral :
dngos su snang bas 'gro ba 'dul :
zhi khro thugs kyi lha la bstod :
phyi nang snod bcud yongs la khyab :
bcud kyi bcud mchog bdud rtsi rgyas :
rgyas shing smin pas 'gro ba 'dul :
zhi khro yon tan lha la bstod :
skye med shes rab 'gag med thabs :
rang rig rang gsal 'gro 'dul zhing :
zhi rgyas dbang drag thugs rjes sgrol :
zhi khro phrin las lha la bstod :
bdun pa bshags pa bya ba ni /
oM AHhU~M:
sems can sangs rgyas dngos nyid la :
zhe sdang dbang gis srog bcad dang :
ma byin len dang gnod pa byas :
zhi khro sku yi lha la bshags :
sgra rnams sngags kyi rang bzhin la :
'dod chags zhe sdang dbang gyur pas :
ngag 'khyal tshig rtsub phra ma byas :
zhi khro gsung gi lha la bshags :
dran rtog chos nyid yin pa la :
ma rig gti mug dbang gyur pas :
gnod sems brnab sems log par bltas :
zhi khro thugs kyi lha la bshags :
'dod yon rang byung rang shar la :
nga rgyal dbang gis 'thab cing rtsod :
dga' mgu nyes tshig byas pa rnams :
zhi khro yon tan lha la bshags :
re dogs spang blang bral ba la :
phrag dog dbang gis 'thab rtsod byas :
mnar med dmyal ba'i rgyu bsags pa :
zhi khro phrin las lha la bshags :
brgyad pa dzapa? dgongs ni /
nang rgyud thun mong du grags pa'i bsnyen sgrub yan lag bzhi'i khog dbub las 'das pa'i rang byung lhun grub rtsol med grags stong chos nyid kyi bzlas pa dang /
lam gyi gtso bo khregs chod dang ar gtad mun pa'i rnal 'byor kho na yin phyir /
bya rtsol 'dzin zhen las 'das pa'i 'khor 'das mnyam rdzogs kyi a ti lhun grub snang stong zab mo'i bskyed rim gzhi snang gi rol rtsal ma 'gags pa rig pa tshad phebs kyi 'char gzhir bkod la zhi ba'i dzapa? bzlas ni /
oM AHhU~M:
phyi snod 'jig rten gzhal yas khang :
nang bcud yi dam lha yi tshogs :
'khor ba sdug bsngal chos nyid rol :
a la la ste bzhes su gsol :
oM AHhU~M:
oM dang AHdang hU~M dang gsum :
dus gsum sangs rgyas sku gsung thugs :
b+ho d+hi tsit+ta byang chub sems :
ma hA su kha bde ba che :
dz+nyA na d+hA tu ye shes dbyings :
a ni skye ba med pa 'o :
zhi ba lhun grub ye shes lha :
bzhi bcu rtsa gnyis snying po 'o :
oM AHhU~M b+ho d+hi tsit+ta ma hA su kha dz+nyA na d+hA tu a :
zhes ci nus bzla'o //
de nas khrag 'thung gi sgrub pa ni /
oM ni sku lnga ye shes lnga :
ru lu gnas lugs chos kyi dbyings :
ru lu snang lugs chos dbyings sku :
hU~M ni 'gag med thig le nyid :
b+h+yo ni skye med mkha' la 'khyil :
hU~M ni skye 'gag gnyis su med :
khrag 'thung khro bo rin chen rtsal :
drug cu tham pa'i snying po 'o :
oM ru lu ru lu hU~M b+h+yo hU~M:
zhes bar med du bzla'o //
de yang ji skad du /
grol ba'i thig le'i lam 'bras zhi khro'i man ngag tu /
chos nyid stong pa'i rang sgra yang :
dus rnams rtag tu rgyun mi gcad :
chos sku zhi khro rab 'byams ni :
dbyings kyi stong cha zhi bar bzhugs :
rig pa'i gsal cha khro bor bzhugs :
ye shes rtsa rlung thig le rnams :
yig 'bru sngags kyi tshul du bzhugs :
zhi khro dam pa rigs brgya sogs :
bzhugs kyang ma bsgom ma sprad na :
las kyi rtsa rlung thig les bsgribs :
dbul po'i khyim gyi gter bzhin bzhugs :
zhes dang /
gdod nas ye rdzogs chen po'i sku :
sems can kun la rang chas su :
lhun gyis grub pa'i tshul du gnas :
bltar yod gzung du med par bzhugs :
zhes dang /
de ltar rang gnas chen po la :
'dzin med ngang nas gtad med blta :
ma yengs rtse gcig gnas pa tsam :
cir snang rang rig chos sku ru :
shes na bar do rnams su grol :
zhes gsungs pa ltar /
kun btags blos byas kyi bskyed rim dang ma 'dres par lhun grub rang gnas chen po'i dgongs pa gsal gdab cing gzer gsum gyi gnad dang ldan pas lam snang gi 'dzin pa chos nyid zad pa'i sa la bskyal bar bya'o //
gsum pa rjes kyi rim pa bco lnga las /
dang po tshogs mchod byin rlabs ni /
dngos su 'byor na tshogs rdzas ci ltar 'byor pa bshams shing /
ma 'byor pa'am spros pa chung na phung po tshogs su sbar ba'am /
tshogs drug gi snang ba mtha' dag lhun rdzogs tshogs chen gyi 'khor lo 'od gsal dbyings kyi rgyan du gdod nas shar ba'i dgongs pa dang ldan pas /
oM AHhU~M:
'dod chags zhe sdang gti mug gsum :
bag chags tshogs kyi dri ma yin :
rang stong rang gsal rang grol gyis :
dug gsum chos kyi dbyings su sbyang :
raM yaM khaM:
oM AHhU~M:
byin gyis rlob pa'i yi ge gsum :
spros kyang rang sems skye ba med :
bsdus kyang 'khor 'das rgya yan klong :
sku gsum ngang du bdud rtsir 'khyil :
oM AHhU~M:
gnyis pa phud dang po spros bral chos sku'i lha la mchod pa ni /
oM AHhU~M:
zhal zas 'byor ldan dam pa 'di :
brtags shing brtags shing byung tshor stong :
dpag med dmigs med 'dzin pa med :
chos sku skye med dbyings su 'bul :
'gag med thabs kyi tshogs rdzogs nas :
dmigs med mchog gi dngos grub stsol :
ga Na tsakra pU dza ho :
gsum pa tshogs bar pas lhun grub longs sku'i lha la mchod pa ni /
oM AHhU~M:
snang srid ye sangs rgyas pa la :
rang snang duHkhas so sor gzung :
a 'thas dngos po bden par zhen :
rigs drug mu ru 'khyams pa kun :
lhun grub longs skur bskang zhing bshags :
sku gsum mngon gyur tshangs par stsol :
badzra sa ma ya A:
bzhi pa tshogs tha ma sna tshogs sprul sku'i zhal du sbyor sgrol zung 'jug chen por bstab pa ni /
oM AHhU~M:
nga dang bdag tu 'dzin pa'i sems :
mya ngan 'da' bya'i ru dra 'dir :
rig pa ye shes mtshon gyis bsnun :
bdag med chos nyid dbyings su bsgral :
rtog tshogs chos sku'i klong du rol :
ru dra sarba ha la pany+tsa pU dza ho :
skabs 'dir dbang bzhi'i dam tshig dang bstun nas rdo rje phung po'i dkyil 'khor la tshogs mchod dbul /
lnga pa lhag ma ni /
oM AHhU~M:
gzugs phung sha khrag lhag ma 'di :
skye med chos dbyings ngang du bzhes :
lus ngag yid gsum lhag ma 'di :
sku gsung thugs kyi ngang du bzhes :
nyon mongs dug lnga'i lhag ma 'di :
ye shes lnga yi ngang du bzhes :
sku gsum 'dzin med lhag ma 'di :
ka nas dag pa'i ngang du bzhes :
zhes dor /
drug pa thugs dam bskul ba ni /
lhun grub ye shes rol pa'i dkyil 'khor gyi 'khor lo rnams thugs ka dag zab zhi spros bral gyi klong las ma g.yos kyang /
'gags med ye shes kyi rol rtsal gang 'dul der snang gi 'char sgo ma 'gags pa'i phrin las dpag tu med par ston par bltas la /
oM AHhU~M:
nga ni kun bzang yab yum la :
nga ni dpal chen he ru ka :
nga ni rang byung rang grol lha :
nga ni dus gsum sangs rgyas dngos :
rnam shes gnas dag shar phyogs na :
thig le dkar gsal gzhal yas su :
badzra zhi khro phrin las mdzod :
zhe sdang 'dul ba'i dus la babs :
tshor ba gnas dag lho phyogs na :
thig le ser gsal gzhal yas su :
rat+na zhi khro phrin las mdzod :
nga rgyal 'dul ba'i dus la babs :
'du shes gnas dag nub phyogs na :
thig le dmar gsal gzhal yas su :
pad+ma zhi khro phrin las mdzod :
'dod chags 'dul ba'i dus la babs :
'du byed gnas dag byang phyogs na :
thig le ljang gsal gzhal yas su :
karma zhi khro phrin las mdzod :
phrag dog 'dul ba'i dus la babs :
chos nyid mi 'gyur dbus phyogs na :
thig le mthing gsal gzhal yas su :
sangs rgyas zhi khro phrin las mdzod :
gti mug 'dul ba'i dus la babs :
tsit+ta snying gi gzhal yas su :
bzhi bcu rtsa gnyis zhi ba'i sku :
mnyen lcug 'khril ldem 'od zer 'bar :
phung po lhag med phrin las mdzod :
klad pa dung khang gzhal yas su :
lnga bcu rtsa brgyad khro bo'i sku :
sgeg pa dpa' ba 'jigs su rung :
rang snang rtog pa'i phrin las mdzod :
snod bcud rgyan gyi gtor ma bzhes :
zhi bas chos nyid dbyings su skyol :
khro bos dgra bgegs ma lus sgrol :
'khor ba dong sprugs phrin las mdzod :
oM AHhU~M:
gsal stong dbyer med 'jam dpal sku :
grags stong dbyer med pad+ma gsung :
rig stong dbyer med yang dag thugs :
bde chen bdud rtsi yon tan lha :
snang stong phur pa phrin las mdzod :
stong nyid ma mo rbod gtong lha :
chos nyid rol pa'i gtor ma longs :
dgra bgegs skye ba med par sgrol :
oM AHhU~M:
rnam smin rig 'dzin sha khrag lus :
skye med rtogs pa'i tshe dbang dang :
bde chen phyag rgya'i rig 'dzin dang :
lhun grub rig 'dzin lu gu rgyud :
sku gsung thugs dang yon tan dang :
phrin las ma mo'i rig 'dzin rnams :
cir snang chos sku'i gtor ma longs :
'khor ba mya ngan 'das par zlogs :
oM AHhU~M:
'dod chags zhe sdang gti mug dang :
nga rgyal phrag dog 'jig rten lha :
zhe sdang khong khro dmod pa'i lha :
rang ngo shes pa'i phrin las mdzod :
sku gsung thugs dang yon tan dang :
phrin las ma lus rdzogs pa yi :
zhi khro ye shes lha tshogs rnams :
cir snang chos sku'i gtor ma longs :
ye nas skye 'gag med pa yi :
sgrub pa bka' brgyad lha tshogs rnams :
snang srid gzhir bzhengs gtor ma longs :
chags zhen med pa'i phrin las mdzod :
oM AHhU~M:
phaT phaT phaT:
gti mug 'od gsal du zlog :
mA ra ya sod :
zhe sdang rang grol du zlog :
mA ra ya sod :
'dod chags bde chen du zlog :
mA ra ya sod :
a 'thas stong par zlog :
mA ra ya sod :
mi bden pa la bden par 'dzin pa'i ltas ngan brgyad cu rtsa gcig zlog :
'khor ba la chags zhen che ba zlog :
ngan song gsum la nyam nga ba zlog :
gzung 'dzin gyi rmi ltas ngan pa zlog :
yar gyi bdud sangs rgyas la re ba zlog :
mar gyi bdud 'khor ba la lhung du dogs pa zlogs :
thams cad skye med du phya la la :
'gag med du ya la la :
gnyis med du khro lo lo thongs shig :
bdun pa snying thig gnyan po'i bka' srung rnams la gtor ma bsngo zhing chad tho bsgrag pa ni /
hU~M:
dbyings las ye shes rang shar ba :
rang rig rgyal po sgra gcan 'dzin :
khyab 'jug chen po'i thugs dam bskang :
rang snang rtsal chen rgyas par mdzod :
snang la rang bzhin med pa'i yul :
kun tu bzang mo gnam zhal ma :
e ka tsA ti'i thugs dam bskang :
dngos 'dzin dbu mar thim par mdzod :
dbyings rig gnyis med rdo rje 'dzin :
rdo rje sems dpa' dgyes mdzad pa :
sde brgyad dregs dpon thugs dam bskang :
mtha' brgyad spros pa chod par mdzod :
ma hA ba liM ta khA hi :
brgyad pa brtan ma skyong ba ni /
b+h+yoH
sna tshogs ma 'gags ma mo'i tshogs :
rten 'brel bcu gnyis yongs dag pa :
stong chen nyid kyi rang bzhin can :
brtan ma bcu gnyis 'khor dang bcas :
lugs 'byung bcu gnyis gtor ma 'bul :
lugs ldog bcu gnyis zad pa'i mthar :
rig pa'i ye shes rtogs par mdzod :
ma mA:
kha khA:
la lA:
le lA+e :
ta tA:
te tai :
ma ma sring 'gro ma sarba pU tsa khA hi :
dgu pa rta bro ni /
srid pa spyi gnon gyi dgongs pas gtor gzhong kha sbub pa'i steng du phrin las rnam pa bzhi'i rta bro brdung zhing /
hU~M:
dkar zhing gsal la dwangs pa yis :
nyon mongs ma lus zhi mdzad pa :
zhi mdzad lha la phyag 'tshal lo :
oM AHhU~M zhi ba shAn+tiM ku ru ye swA hA:
hU~M:
ser zhing gsal la dwangs pa yis :
ye shes ma lus rgyas mdzad pa :
rgyas mdzad lha la phyag 'tshal lo :
oM AHhU~M rgyas pa puSh+TiM ku ru ye swA hA:
hU~M:
dmar zhing gsal la dwangs pa yis :
sku gsum dbang du sdud mdzad pa :
dbang mdzad lha la phyag 'tshal lo :
oM AHhU~M sarba pA shaM ku ru ye swA hA:
hU~M:
ljang zhing gsal la dwangs pa yis :
'khor ba'i sdug bsngal sgrol mdzad pa :
sgrol mdzad lha la phyag 'tshal lo :
oM AHhU~M sarba mA ra ya nan :
bcu pa tshe 'gugs pa ni /
ye shes lnga ldan gyi mda' dar g.yob cing /
oM AHhU~M:
shar gyi phyogs nas 'gugs byed ma :
rdo rje mkha' 'gros tshe g.yang khug :
'gyur ba med pa'i bkra shis shog :
lho yi phyogs nas 'gugs byed ma :
rin chen mkha' 'gros tshe g.yang khug :
dgos 'dod 'byung ba'i bkra shis shog :
nub kyi phyogs nas 'gugs byed ma :
pad+ma mkha' 'gros tshe g.yang khug :
sku lnga dbang sdud bkra shis shog :
byang gi phyogs nas 'gugs byed ma :
las kyi mkha' 'gros tshe g.yang khug :
las rnams 'grub pa'i bkra shis shog :
dbus kyi phyogs nas 'gugs byed ma :
sangs rgyas mkha' 'gros tshe g.yang khug :
mngon sangs rgya ba'i bkra shis shog :
DA ki nI ha ri ni sa dz+nyA na A yuHpuN+ye sid+d+hi tshe b+h+rU~M nr-i dzaHpA shaM ku ru ye swA hA:
bcu gcig pa dngos grub blang ba ni /
e ma bde gshegs lhun grub gnas mchog nas :
bde chen rang byung ye shes ni :
cir yang mi rtog sal ler bzhugs :
rtsa ba gsum dang gnyis su med :
gzhan nas ma btsal chos sku skye ba med :
rang byung sems la rang dbang thob par shog :
oM AHhU~M sarba sid+d+hi pha la ho :
bcu gnyis pa dbang sgrub lta bu'i tshe gzugs brnyan gyi dkyil 'khor bsdu ba ni /
a :
skye ba med la 'gag pa med :
dus gsum 'pho 'gyur med pa la :
yid mig rlung gsum gsal 'od du :
'du 'bral med par thim zhing gsal :
kun kyang gnyis med badzra mu :
bcu gsum pa bsngo ba ni /
hU~M:
dmigs med cho 'phrul sgyu ma'i gar :
dge tshogs ma 'gags me long gzugs :
'dzin med chos dbyings dwangs pa'i sar :
'khor gsum dmigs gtad bral bar bsngo :
bcu bzhi pa smon lam ni /
hU~M AHoM:
skye ba med la cir yang snang :
'gags pa med pa'i ye shes kyi :
gnas med 'gro ba'i don byas nas :
dmigs med rdzogs sangs rgyas gyur cig :
lan gsum brjod /
bco lnga pa mtha' rten bkra shis ni /
oM AHhU~M:
skye med rtogs pas 'chi rgyu med :
'chi med tshe yi bkra shis shog :
bde stong rtogs pas na rgyu med :
nad med bcud 'tsho'i bkra shis shog :
rig sku mthong bas rgas rgyu med :
rgas med mchog gi bkra shis shog :
nyag gcig rtogs pas rmongs rgyu med :
sku gsum lhun grub bkra shis shog :
rang rig rtogs pas 'khrul rgyu med :
'khrul med ye sangs rgyas pa'i bkra shis shog :
ye shes rtogs pas gsal 'grib med :
zhi khro rab 'byams lha tshogs rnams kyi bkra shis shog :
ces me tog sil ma'i char dbab par bya'o //
grol tig dgongs pa rang grol gyi zhi khro la'ang sbyor dngos kyi cho ga 'di nyid sbyar zhing skyabs sems dang lha bskyed grol tig rang gzhung sbyar bas shin tu 'brel chags par 'gyur ro //
rang byung chos nyid don gyi rang sgra la //
phrin las mtshan du gsol 'di dus zhabs kyi //
rnal 'byor phal gyi blo dang 'tsham min yang //
thos pas 'khrul pa gya log phrin las mdzad //
de phyir zhabs tog tsam du gsal byas dges //
rang rig rtsal rdzogs 'od gsal khor yug 'char //
srid pa ru ldog 'khor ba gting sprugs nas //
phyam gcig gdod ma'i grol gzhir byang chub shog
/rdzogs chen yang ti nag po'i don gyi phrin las gsal 'debs 'di'ang gzhung dang gsal byed kyi legs bshad la brten /
chos 'di'i zhabs tog tu dmigs nas sngags rig 'dzin pa pad+ma gar gyi dbang phyug rtsal gyis dpal spungs yang khrod kun bzang bde chen 'od gsal gling du sbyar pa dge legs 'phel ///
/
