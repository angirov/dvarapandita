@#//
zab bdun rtsa gsum tshe'i zab pa'i cha lag
/las kyi mkha' 'gro rdo rje sder mo'i dbang chog gsal bar bkod pa g.yu'i bum bzang zhes bya ba bzhugs so //
rdzogs sangs rgyas kyis rab bsngags shing //
rig sngags gsang ba'i bdag mo che /
khro ba med kyang khros pa'i tshul //
bstan nas log 'dren 'joms des skyongs //
las kyi mkha' 'gro rdo rje sder mo'i dbang bskur ba la yod na ras bris kyi drag dkyil sgo rdzogs can bting /
med na maN+Dal dug khrag gis byugs par pad+ma sngon po 'dab bzhi'i dbus dang phyogs bzhir 'bru nag gi tshom bu gtso 'khor lnga bkod pa'i steng du bum pa so lnga'i bcud ldan mgul chings nag po kha rgyan ldan pa bzhag
/g.yas su thod pa'i bdud rtsi /
g.yon du pad+ma dmar po'i nang rdo rje phyed pa dkar po bris pa'i tsakli /
tho ba phur bu /
lcags hom du ling+ga bcug pa dang /
sman rag gtor gsum /
phyi mchod spyi ltar bsham /
phrin las spyi chings ltar skyabs sems tshogs gsag bgegs bskrad nas mchod pa byin rlabs bar bya /
de nas rgyas par spro na rtsa gsum las byang bzlas pa'i bar btang la bdag bskyed bya /
mdun bskyed rang gzhung gtang /
bsdu na bdag mdun gnyis ka las kyi mkha' 'gror bskyed chog pas rtsa gsum gtang mi dgos /
de'i tshe sngon 'gro'i spyi chings kyang rgyas pa sbyor mi dgos pas /
skyabs sems bgegs bskrad srung 'khor mchod pa byin rlabs mdor bsdus tsam gyis chog go
/gang ltar lha bskyed sogs rang gzhung ltar la spyan 'dren man chad rigs mthun gzhan nas cung rgyas pa blangs na legs /
bstod pa gzungs las 'byung ba ni /
dpal dang ldan pa'i rdo rje sder mo khyod //
mkha' mnyam bde la rol mdzad khro mo'i sku //
chags pa'i mdangs kyis khro bo'i sku la 'khril //
dpal ldan mkha' 'gro khyod la phyag 'tshal bstod //
ces so //
bzlas dmigs byas la bzlas sngags gzungs las 'byung ba ni /
oM badzra kro d+ha ma hA ba la ha na da ha pa tsa bi d+h+waM sa ya /
dzA Ti lam+bo d+hA ri u tsuSh+ma kro d+ha hU~M phaT/
ces ci nus bzla /
bum par dkyil 'khor gsal btab cing gzungs thag blangs la snying po brgya rtsa bzlas mthar stong tshigs spyi ltar 'bul /
las bum 'khyil pa'i sngags kyis byin brlab /
rig pa'i me tog dor /
de nas slob bu rnams khrus bya /
bgegs bskrad /
sems bskyed gsal btab nas /
de'ang bcom ldan 'das kyi zhal nas /
dpal rdo rje sder mo zhes bya ba zhig yod de /
de ni bde bar gshegs pa rnams kyi sras mo /
byang chub sems dpa' rnams kyi lcam mo /
khro bo rnams kyi yum /
mkha' 'gro ma rnams kyi gtso mo /
rig pa 'dzin pa rnams kyi grogs mo /
bstan pa bsrung ba'i mnga' bdag
/dkon mchog gsum gyi srung ma /
dngos grub thams cad kyi 'byung gnas /
bdud dang mu stegs thams cad sgrol bar byed pa'i mnga' bdag yin no //
zhes dang gzungs sngags kyi phan yon yang rgya cher gsungs pa 'di la sngon chad gangs can ljongs kyi gsang sngags gsar rnying gnyis ka'i khrod du dbang dang sgrub thabs yongs su grags pa mi bzhugs pa la /
'dir sprul pa'i gter chen 7mchog gyur gling pa'i zab gter gyi gsang mdzod chen po las byon pa gu ru'i thugs dam zab pa skor bdun gyi nang tshan /
rtsa gsum tshe'i zab pa'i cha lag
/mkha' 'gro rigs bzhi'i sgrub thabs las tshogs dang bcas shin tu zab par bzhugs pa'i ya gyal las kyi mkha' 'gro rdo rje sder mo'i dkyil 'khor du dbang bskur bgyi ba la /
sogs kyis mtshams sbyar nas maN+Dal 'bul /
thal mo me tog gis bkang ste gsol ba 'debs pa 'di'i rjes zlos /
dkyil 'khor bdag nyid bla ma mchog :
ma lus rgyal ba kun gyi dngos :
mkha' 'gro'i dbang phyug dkyil 'khor du :
bdag nyid gzhug par mdzad du gsol :
lan gsum /
bla ma dang bcom ldan 'das ma'i dkyil 'khor gyi lha tshogs rgyal ba sras dang bcas pa'i spyan sngar rgyud rnam par dag pa'i slad du rgyun bshags yan lag brgyad pa tshul bzhin bya ba'i 'dun pas brjod tshig dang mthun par bsgom don gsal btab ste 'di'i rjes zlos /
rdo rje slob dpon sangs rgyas dpal //
sogs lan gsum /
de nas ye shes pa dbab pa'i slad du dmigs pa 'di bzhin du mdzod /
las sngags kyis bsang /
swa b+hA bas sbyang /
stong pa'i ngang las khyed rang rnams gang du gnas pa'i go sar pad+ma nyi ma dgra bgegs kyi gdan la rang sems hU~M mthing nag las 'od zer 'phros /
dgra bgegs gdug pa can tshar bcad /
don gnyis byas /
tshur 'dus te yongs su gyur pa las khyed rang rnams las kyi mkha' 'gro rdo rje sder mo mthing nag shin tu khro zhing gtum pa'i gzugs can /
phyag g.yas ral gri 'phyar zhing g.yon pas phur bu 'dril ba /
dur khrod rol pa'i chas kyis brgyan cing ye shes kyi me 'bar ba'i klong na gar gyi rol pas 'gying ba'i gnas gsum 'bru gsum gyis mtshan pa dang /
bdag mdun gyi thugs ka nas kyang 'bar ba'i 'od zer glog gi zer thag lta bu 'phros pas /
'og min gyi dur khrod chen po sogs rgyal ba'i zhing rab 'byams nas dpal ldan khro mo rdo rje sder mo ye shes pa dpag tu med pa spyan drangs te khyed rang la thim pa'i mos pa mdzod /
snying po'i gsham du /
badzra A be sha ya a AH
btags pa brjod /
spos rol bcas byin dbab /
ye shes pa'i rgyun byang chub bar brtan par byas pa'i mos pa mdzod /
tiSh+Tha badzra /
rdo rje mgor bzhag
/slob dpon gyi thugs ka nas 'od zer 'phros /
dbang gi lha nam mkha' gang bar bzhugs pa'i rgyal ba sras dang bcas pa rnams kyis bkra shis pa'i rnam pa du ma dang ldan pas rin po che'i bum pa dkyil 'khor pa'i rang bzhin can gyis dbang bskur /
bdud rtsi'i chu rgyun spyi bo nas zhugs /
lus kyi nang gang bar mos shig
/bum pa thogs la /
oM:
bum pa drag po'i gzhal yas khang :
rdo rje sder mo'i lha tshogs bzhugs :
sku las bdud rtsi'i rgyun babs pas :
slob mar khrus byas dbang bskur ro :
sngags mthar /
oM sarba ta thA ga ta a b+hi She ka te sa ma ya shrI hU~M:
bum pa mgor bzhag
/bum chu 'thor 'thung bya /
chu'i lhag ma gyen du lud pa las don yod grub pas gtsor byas pa'i rigs lngas dbur brgyan /
dbu rgyan mgor bzhag la /
oM karma mu ku Ta a b+hi Shiny+tsa AM:
thabs shes mtshon pa'i rdo rje dril bu phyag tu gtad par mos shig
/rdor dril lag g.yas g.yon du gtad la /
oM badzra g+hAN+Te a b+hi Shiny+tsa hU~M:
rdor dril lhan cig spyi bor dkrol la /
bla ma dbang gi lha rnams kyis rdo rje'i ming gis mngon par dbang bskur ba'i mos pa mdzod /
oM badzra nAm a b+hi She ka ta /
de dag gis rig pa'i dbang lnga thob /
phung po lnga gnas gyur /
ye shes lnga mngon du byas par mos shig
/des bum pa'i dbang thob /
lus kyi sgrib pa dag
/bskyed rim sgom pa la dbang /
sprul sku thob pa'i skal pa can du byas pa'o //
bla ma las kyi dpa' bo dang yum las kyi mkha' 'gro mnyam par sbyor ba'i byang chub sems kyi rgyun thod pa'i bdud rtsi dang ro gcig pa ljags la byin pas rtsa khams thams cad khyab /
ngag byin gyis brlabs par mos shig
/thod pa'i bdud rtsi sbyin la /
A:
bla ma las kyi mkha' 'gro mar :
snyoms par zhugs pa'i byang chub sems :
slob ma'i lce la bzhag pa yis :
bde chen gsang ba'i dbang thob shog :
sngags mthar /
bo d+hi tsit+ta a b+hi Shiny+tsa hU~M:
de ltar byin pa'i byang sems sangs rgyas thams cad 'dus pa'i ngo bor mos la myangs te sngags 'di'i rjes zlos /
a ho ma hA su khaM:
des gsang ba'i dbang thob /
ngag sgrib dag
/rtsa rlung sgom pa la dbang /
longs sku thob pa'i skal pa can du byas pa'o /
khyed rang skad cig gis las kyi dpa' bor gsal ba mtshan nyid dang ldan pa'i rig ma las kyi mkha' 'gro ma pang du byin pa dang snyoms par zhugs pas dga' bzhi'i ye shes mthar thug pa skyes /
yid byin gyis brlabs par mos shig
/rdor pad tsakli gtad la /
hU~M:
slob ma las kyi dpa' bo yis :
las kyi mkha' 'gro la sbyor bas :
dga' bzhi'i ye shes rtogs nas su :
shes rab ye shes dbang thob shog :
sngags mthar /
ma hA su kha a b+hi Shiny+tsa hU~M:
sngags dang phyag rgya 'di'i rjes zlos mdzod /
'khyud rgya byas la /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM:
des shes rab ye shes kyi dbang thob /
yid sgrib dag
/thig le sgom pa la dbang /
chos sku thob pa'i skal pa can du byas pa'o //
pho nya'i lam las skyes pa'i dpe'i ye shes kyi rang ngor bltas te mnyam par bzhag pas /
don dam dpe bral lhan cig skyes pa'i ye shes rig stong nam mkha' lta bu'i dgongs pa mngon du gyur pa de nyid bskyang bar zhu /
hU~M:
thabs dang shes rab dbyer med par :
zung du 'jug pa'i ye shes ni :
rdul bral mkha' ltar rnam par dag :
mkha' ltar mnyam pa'i dbang thob shog :
sngags mthar /
d+harma d+hA tu a b+hi Shiny+tsa hU~M:
des dbang bzhi pa thob /
sgo gsum cha mnyam gyi sgrib pa dag
/rdzogs pa chen po sgom pa la dbang /
ngo bo nyid sku 'grub pa'i skal pa can du byas pa'o //
de ltar dbang bzhi yongs rdzogs thob nas khyed rang mkha' 'gro'i dbang phyug dpal rdo rje sder mo dang skal pa mnyam par gyur pa la /
phyag mtshan bsam chod ral gri 'bar ba dang tho ba phur pa g.yas g.yon du gtad nas mnga' gsol bar mos shig
/tho ba g.yas phur bu g.yon du gtad la snying po'i sngags bzla /
de nas mngon spyod las kyi sbyor ba'i rjes su gnang ba yin pas khyed rang khro mo'i nga rgyal rab tu brtan por bskyed 'tshal /
e yaM dz+wa la raM/
brub khung yangs pa'i nang du dgra bgegs dam sri dngos su gsal bar gyur /
bden stobs brjod la /
nr-i tri badzra A kar+Sha ya dzaH
dzaHhU~M baM hoH
slob dpon gyis tshig dang sngags brjod pa thams cad khyed rang gis kyang brjod bzhin du ling+ga la phyag mtshan gnyis kyis gdab pa'i las mdzod cig
/bdag gi lus ngag yid gsum la 'tshe zhing bar du gcod pa'i 'jigs pa dang gdon dang /
mdangs dang gzi brjid 'phrog pa dang /
rig sngags rbod gtong byad stems phur zor gtad khram ngan sngags kyi rigs su gyur pa dang /
nad dang yams dang /
sdang byed kyi dgra /
gnod byed kyi bgegs su gyur pa thams cad rig sngags 'dis gcad do //
phur bus gdab bo //
tho bas brdung ngo //
phyag rgyas gnan no //
na maHsa man+ta bud+d+ha nAM/
kA ya wA ka tsit+ta badzra NAM/
oM g+ha g+ha g+hA ta ya g+hA ta ya /
sarba duSh+TAM mA ra ya phaT phaT/
kI li kI la ya sarba pA paM hU~M hU~M hU~M/
badzra kI li kI la ya /
badzra d+ha rod A dz+nyA pa ya ti /
kA ya wA ka tsit+ta badzra kI li kI la ya hU~M phaT/
oM a kro d+hI ka mut+ga ra hU~M phaT/
ces dang gong gi snying po'ang bzlas la tho bas brdung /
phur bus gdab tu gzhug
/mthar shis brjod 'os shing 'thad par brjod /
des las kyi mkha' 'gro'i dbang phyug dpal rdo rje sder mo'i dbang bzhi yongs rdzogs mtha' rten mngon spyod drag po'i rjes gnang dang bcas legs par grub pa yin pas sogs mtshams sbyar la dam tshig khas blang phyin chad spyi ltar bya /
rtsa gsum phrin las btang na tshogs mchod phyin chad phrin las rjes kyi spyi chings ltar bya dgos /
'di nyid kho na yin na mchod pa kha gsos la las byang ltar mchod bstod nongs bshags /
mdun bskyed rten yod med dang bstun pa'i gshegs bstim /
bdag bskyed bsdu ldang /
dge bsngo shis brjod spyi ltar byas pas chog go
/mtshan dang rig pa sngar grags kyang //
dbang dang sgrub thabs khungs ldan dkon //
'dis kyang bstan 'gro'i bde skyid dpal //
yar zla ltar 'phel rgyas gyur cig
/ces pa'ang sprul pa'i gter chen nyid kyis bka' yis rjes su gnang zhing sras yum zung gis gsung bskul mdzad pa ltar /
pad+ma gar dbang blo gros mtha' yas kyis 'phags mchog 'jig rten dbang phyug gi pho brang chen po'i mdun rol grub pa'i bsti gnas byang chub shing gi skyed tshal gyis mdzes pa'i dben khrod kun bzang bde chen gling du bgyis pa dge legs 'phel ///
/
