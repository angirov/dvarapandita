@#//
klong gsal rdo rje'i snying po las /
rgyal mtshan rtse mo'i dpung rgyan gyi phrin las dbang bskur dang bcas pa khrigs bkod gnam lcags ral gri zhes bya ba bzhugs so //
mthu stobs rdo rje rtse brgya pas //
phas rgol lha min rab 'joms pa //
dbyings phyug khro mor gus btud nas //
phrin las nyer mkho'i dpyid du bsdeb //
phas rgol gyi dpung las rnam par rgyal zhing 'jigs pa las srung ba dang /
bkra shis dpal dang grags pa rgyas par byed pa sogs dgos pa khyad par can dang ldan pa rig sngags kyi lha mo 'di nyid sgrub pa'i thabs khrigs su bsdeb pa la gnyis /
sgrub thabs phrin las /
dbang gi cho ga'o //
dang po ni /
rtsa gzhung las /
dang po 'jug dus sems bskyed kyis :
bstan dang 'gro la sems te sgrubs :
de nas sgrub dus rim gnyis bsres :
brtson 'grus thang lhod bya mi rung :
mthar thug grub dus las sbyor kun :
bla med 'bras bu don dang ldan :
spyod pa gang brtsams mthong grol du :
mthong ba don ldan sgrib bcom mo :
zhes thog mtha' bar gsum gyi spyi sdom du bstan cing /
bar du sgrub dus bla med bskyed rdzogs zung 'brel gyi bzlas bsgom kho nar rtse gcig brtson pa las spros pa'i yan lag mang po bka' srol 'dir ma bstan kyang /
sngags gsar ma sogs dang bstun te mdun bskyed bsgrub na 'gal ba med cing nye bar mkho ba'i skabs 'ga' zhig kyang 'byung bar snang bas de ltar bshad pa la bzhi /
sbyor ba sngon 'gro
/rang don bdag bskyed /
gzhan don mdun bskyed /
gnyis ka'i yan lag go
/dang po ni /
bdag bskyed bsnyen rkyang tsam la phyi nang mchod pa spyi 'gro las bsham bya ci'ang mi dgos kyang /
mdun bskyed dang 'brel skabs maN+Dal la me tog ser po'i tshom bu gcig bkod pa'i steng du sku brnyan dang /
srung bar 'dogs rgyu'i gzungs sgril sogs yod na bzhag
/mdun du mkha' 'gro'i gtor ma rin chen 'bar ba smug rtsis byugs shing rgyan spros ral gris mtshan pa /
g.yas g.yon sman raka
/phyi mchod phreng tshar du bkod /
tshogs kyi yo byad sogs kyang 'du bya /
de nas thog mar sngon gtor gtang na gzhi gnas bdag po la dkar gtor spyi 'gre 'bul /
skyabs sems ni /
bla ma mchog gsum yi dam lhar //
gus pas skyabs mchi mkha' mnyam 'gro
/bla med byang chub 'thob bya'i phyir //
rig pa'i rgyal mo bsgom par bgyi //
lan gsum /
tshogs gsag ni /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor skor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
ces pa lta bu gang rung brjod /
mchod pa byin rlabs ni /
raM yaM khaM:
thams cad stong nyid nam mkha'i ngang :
b+h+rU~M las rin chen snod nang du :
oM las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
oM badzra puSh+pe AHhU~M:
nas /
shab+da'i bar /
oM AHhU~M sarba pany+tsa a mr-ita hU~M hrIHTha :
oM AHhU~M ma hA ba liM ta AHhU~M:
oM AHhU~M ma hA rak+ta dz+wa la AHhU~M:
gsum re brjod /
gnyis pa rang don bdag bskyed bzlas pa dang bcas pa ni /
d+h+waM:
pad zla'i steng du rang sems d+h+waM ser las :
rgyal mtshan rtse mo'i lha mo sku mdog ser :
zhal bzhi ser dkar dmar steng dud kha'i mdangs :
zhal rer spyan gsum khro zhing lto ba 'phyang :
g.yas gnyis phyag na ral gri 'khor lo dang :
zhags pa rdo rjes mtshan pa'i gtun shing g.yon :
ral brdzes thod skam dbu brgyan g.yon brkyang bzhugs :
dar dang rin chen sna tshogs mdzes pas brgyan :
thugs kar zla steng d+h+waM mthar sngags kyis bskor :
de las 'od 'phros ye shes sems dpa' drangs //
spyan 'dren pa ni :
d+h+waM:
rgyal ba thams cad ye shes las bskyed cing :
ye shes kun gyi rtse mo bcom ldan 'das :
chos dbyings shes rab pha rol phyin ma'i yum :
rgyal yum gnas 'dir myur du gshegs su gsol :
oM na mo b+ha ga ba ti d+h+wa dza a gra ke yU ra sa pa ri bA ra /
badzra sa ma ya dza dza :
bzhugs su gsol ba ni :
hrI:
dad pa mchog gi nyams dga'i rten mchog la :
thugs rje rol pa'i gzi mdangs dgyes mdzad cing :
sgrub mchog grogs su rtag tu bzhugs so 'tshal :
sa ma ya ho :
phyag 'tshal ba ni :
hrI:
ye shes rtse mo yon tan bkod pa'i gter :
mkhyen brtses rjes su skyong la gus phyag 'tshal :
na mo pu ru sha ya ho :
mchod 'bul ni :
hrI:
ye shes lha tshogs 'dod pa'i skyon bral yang :
bdag sogs 'gro kun bsod nams 'thob bya'i phyir :
chos dbyings lha yi longs spyod 'jig rten rdzas :
ji ltar rnam par dgyes pa'i mchod sprin 'bul :
oM na mo b+ha ga ba ti d+h+wa dza a gra ke yU ra sa pa ri bA ra badzra ar+g+haM pra tIts+tsha AHhU~M:
sogs /
shab+da tIts+tsha AHhU~M:
de bzhin du /
rU pa /
shab+da /
gan+d+he /
ra sa /
spar+she pUts+tsha ho :
hU~M:
lha yi bdud rtsi pany+tsa a mr-i ta :
DA ki'i brtul zhugs du ma ro gcig khrag :
'byor tshogs gtsang mar sbyar ba'i dpal gtor rnams :
bsod nams 'thob phyir ye shes lha la 'bul :
oM AHhU~M ma hA sarba pany+tsa a mr-ita ma hA rak+ta ma hA ba liM ta la khA hi :
bstod pa ni :
ye shes mngon par mtho ba'i rgyal mtshan rtser :
yon tan mtshan dpe'i dpung gis mngon par bstod :
pha rol g.yul las rgyal ba'i mthu stobs bdag :
yid bzhin lhun po khyod la phyag 'tshal bstod :
sems can smin cing grol bar mdzad pa'i phyir :
sems can khams na bzhugs shing spyod gyur kyang :
chags pas ma gos pad+ma ltar dag pa :
'dod chags dag pa'i bdag nyid khyod la 'dud :
bde chen ye shes shes rab yum gyi klong :
rig mdangs grangs med rgyal ba'i 'byung gnas kyi :
mtha' yas bde gshegs sprul pa'i phrin las ma :
kun gyi bdag nyid che la phyag 'tshal bstod :
snying po bzla ba ni /
ye shes dbyings kyi cho 'phrul gzugs kyi sku :
bsnyen sgrub smin cing grol ba'i bcud blangs nas :
dngos grub grub pa brgyad kyi phrin las mchog :
khyod dang go 'phang mnyam pa nyid thob shog :
ces bskul la /
thugs srog sngags phreng las 'od zer spro bsdus don gnyis sgrub pa sogs ting 'dzin spyi mthun byas la /
oM d+h+wa dza a gra ke yU ra hU~M hU~M phaT phaT swA hA:
zhes rang gzhung las 'byung ba'i snying po la bzlas pa'i dngos gzhi bya /
gzungs mdo ltar 'byung ba'i snying po ni /
oM na mo b+ha ga ba te d+h+wa dza a gra ke yU re pa ra se n+yaM/
bi d+h+waM sa na ka swa so sa n+ya sa ri swa la ni /
ul ka mu khaM kha kha khA hi khA hi sa ri thi se n+yaM a naM ta mu khe na a naM ta b+hu dza na pra ha ra hU~M hU~M phaT phaT swA hA/
gzungs chen ni /
tad+ya thA/
oM dza ya dza ya /
bi dza ya bi dza ya /
dza ya bA hi ni /
shang ka ri shang ka ri /
pra b+haM ka ri /
bdag dang sems can thams cad kyi /
sarba sha trUM/
dzaM b+ha ya dzaM b+ha ya /
satwaM b+ha ya satwaM b+ha ya /
mo ha ya mo ha ya /
b+ha ga ba ti /
dza ya bA hi ni /
ma tha ma tha /
pra ma tha pra ma tha /
gra sa gra sa /
ha sa ha sa /
hU~M hU~M/
la hU~M la hU~M/
laM bo d+ha ri /
tri ne tre /
tsa tur bAk+t+re /
tsa tur daM Sh+Te /
tsa tur b+hu dze /
a si mu sa la /
tsakra tri shU la /
badzra ka ba tsa d+hA ri Ni /
bdag gnod pa thams cad las srungs shig srungs shig
/oM b+ha ga ba ti /
ha na ha na /
da ha da ha /
pa tsa pa tsa /
ma tha ma tha /
pra ma tha pra ma tha /
d+hu na d+hu na /
bi d+hu na bi d+hu na /
hU~M hU~M/
phaT phaT/
b+hany+dza b+hany+dza /
pa ra se n+yaM/
bi d+h+wa na sa ya /
sarba sha trUM nA sha ya /
d+h+wa dza a gra ke yU re /
tri Ta tri Ta tri Ta /
b+h+ri Ta b+h+ri Ta /
ul kA mu khi /
ul kA d+hA ra NI/
trai lokya ma thA ni /
bi d+h+wa na sa ya pa ra se n+yan /
bdag gnod pa thams cad las srungs shig srungs shig
/tsa la tsa la /
tsi li tsi li /
tsu lu tsu lu /
kaM pa kaM pa /
ka la ka la /
ki li ki li /
ku lu ku lu /
muny+tsa many+tsa /
aT+Ta hA saM/
bi d+h+wa na sa ya pa ra se n+yan /
bdag gnod pa thams cad las srungs shig srungs shig
/trA sa ya trA sa ya /
b+h+rA ma ya b+h+rA ma ya /
bud+d+ha sa t+yen /
d+harma sa t+yen /
saM g+ha sa t+yen /
sa t+ya bA di nAM/
sa t+yen /
bud+d+ha sa t+ye mA ti kra ma /
d+harma sa t+ye mA ti kra ma /
saM g+ha sa t+ye mA ti kra ma /
sa t+ya bA di nAM/
sa t+ya mA ti kra ma /
lam b+ho d+ha ri /
lam b+ho d+ha ri /
ku Ta ku Ta /
kuT+Ta kuT+Ta kuT+Ta /
kuT+Ta pa ya kuT+Ta pa ya /
ru dra ma nA ya /
biSh+Nu ma nA ya /
tsan+d+ra sUr+Ya brah+ma ma nA ya /
trai lokya a d+hi pa ti ma nA ya /
sarba de ba a d+hi pa ti ma nA ya /
sarba yak+Sha /
rAk+Sha sa /
gan d+harba /
kuM b+haN+Da /
ma ho ra ga a d+hi pa ti ma nA ya /
bi d+h+wa na sa ya pa ra se n+yaM/
raM ga raM ga
/raM gA pa ya raM gA pa ya /
dz+wA la dz+wA la /
puSh+pa mA li ni /
run d+ha run d+ha /
ri ti ri ti /
tsi ti tsi ti /
d+h+ri ti d+h+ri ti /
b+h+r-i ku Ti mu khe pa ra se na /
ko lod sA d+ha ni ka ri /
ha la ha la /
hi li hi li /
hu lu hu lu /
he he /
ri Ni ri Ni /
ri Ni ma ti /
dzaM b+ha d+h+wa dze /
sarba bud+d+ha /
a ba lo ki te /
bdag 'jigs pa thams cad las srungs shig srungs shig
/sarba ta thA ga ta /
a ba lo ki te swA hA/
gu Na rA dza pra b+hA sot+ta me swA hA/
sUr+Ya arka bi ma le swA hA/
tsan+d+ra arka bi ma le swA hA/
sarba gra ha nak+Sha tra d+he mI ka ra Ne swA hA/
bdag 'jigs pa dang /
gnod pa dang /
nad 'go ba dang /
'khrugs pa thams cad las srungs shig srungs shig swA hA/
zhes pa'ang skabs dang bstun la bzla'o //
thun mthar /
sngags tsam gyis mchod /
sh+lo ka gcig gis bstod /
yig brgya brjod la nongs pa bshags /
nyer bsdu ni /
gsal ba'i rang mdangs d+h+waM yig ngo bo skyong :
'phro 'du'i skur gyur phrin las cir yang grub :
ma 'gags cho 'phrul don gyi rig rtsal gnyer :
rang snang nges pa don gyi lha zhal mjal :
zhes lhar snang 'od gsal du bsdu zhing thun mtshams kyi lhar langs /
gnas gsum bsrung /
bsngo smon shis brjod bya /
de lta bu'i tshul gyis rang gzhung snying po rab 'bru 'bum /
tha ma 'bum phrag gcig
/gzungs mdo'i snying po khri phrag bzlas pas nus mthu thob cing srung zlog gi las sgrub pas phan thogs par 'gyur ro //
gsum pa gzhan don mdun bskyed skabs /
bdag bskyed bzlas pa bcas grub nas /
a mr-itas bsang /
swa b+hA bas sbyang /
stong pa'i ngang las /
mdun du ye shes rang snang las grub pa'i gzhal med khang gi dbus su sna tshogs pad+ma dang zla ba rgyas pa'i steng du yi ge d+h+waM ser po las 'od zer 'phros /
sangs rgyas mchod /
sems can gyi don byas /
tshur 'dus sa bon la thim pas nam mkha' la 'ja' shar ba ltar skad cig gis /
bcom ldan 'das ma lha mo rgyal mtshan rtse mo'i dpung rgyan sku mdog gser btso sbyang gi mdangs ltar ser ba /
g.yas zhal dkar la /
g.yon zhal dmar ba /
steng zhal smug nag
/zhal re re la spyan gsum gsum mnga' ba /
khro 'dzum lang tsho dar la babs pa /
gzi brjid mtshungs pa med pa'i phyag g.yas gnyis na 'bar ba'i ral gri dang 'khor lo /
g.yon gnyis na rdo rjes mtshan pa'i zhags pa dang gtun shing phyar ba /
thod skam gyi dbu rgyan /
mgo rlon gyi do shal /
rus pa dang /
dar dang /
rin po che kha dog sna tshogs pa'i rgyan gyis brgyan pa /
stag gi pags pa'i 'og pag can /
zhabs g.yas bskum g.yon brkyang rol stabs kyis 'gying bag tu bzhugs pa /
ye shes dang las kyi ma mo mkha' 'gro chos skyong dpag tu med pa'i 'khor gyis bskor ba /
de'i spyi bor oM/
mgrin par AH
thugs kar hU~M/
gtso mo'i thugs dbus d+h+waM ser po /
de dag las 'od zer 'phros pas rang bzhin dag pa'i zhing nas ye shes lha tshogs spyan drangs /
dam tshig sems dpa' dang gnyis su med par gyur /
d+h+waM:
rgyal ba thams cad nas /
sa ma ya dza dza :'i bar ye shes pa spyan 'dren gong ltar brjod cing /
dzaHhU~M baM hoHsa bstims nas gzhung gzhan dang bstun na /
slar yang thugs ka'i sa bon las 'od 'phros //
dbang lha spyan drangs bum chus dbang bskur bas //
sku gang sgrib dag chu lhag yar lud pas //
rigs bdag rnam snang mdzad kyis dbur brgyan gyur //
ces brjod min ci bder chog
/bzhugs gsol phyag 'tshal chu gnyis nyer spyod bar sngar bzhin la /
cung zad spro na mchod pa ji tsam rgyas bzhin legs pas 'dod yon lnga /
rdzas rtags /
rgyal srid rnams spyi rgyug sh+lo ka re re tsam sbyor /
sman raka gtor 'bul /
bstod pa'i bar song nas bzlas pa bskul la /
mdun bskyed bcom ldan 'das ma'i thugs kar sa bon sngags phreng dang bcas pa las 'od zer dpag tu med pa 'phros /
rgyal ba rnams mchod cing thugs dam bskul /
sems can thams cad kyi 'jigs pa dang bar du gcod pa thams cad bsal /
phas rgol mi dang mi ma yin pa'i nus stobs rtsad nas bcom /
'od zer tshur 'dus te thim pas gzi brjid mthu stobs rab tu rgyas par gyur /
ces dmigs la bzlas pa ring thung rnams skabs dang bstun par bzla /
mjug tu gong smros ltar mchod bstod dang nongs bshags /
rten yod na de la brtan bzhugs /
med na rang la bsdu zhing bdag bskyed bsdu ldang sogs bya'o //
'di ni srung zlog gi mthu shin tu che bas nam bsgrubs kyang chog la /
bye brag tu gtsug lag khang dang rgyal po'i pho brang lta bur gser 'phru dang rgyal mtshan 'dzug skabs 'di'i mdo gzungs zangs leb bam ras la bris nas 'di lta bus bsgrubs shing nang du 'jog
/slar yang bskyed bstim brtan bzhugs bya ba ni dgos pa shin tu che bas chos spyan ldan pa rnams phyag len du mdzad pa dang /
mdo gzungs shog sgril du bris pa dang /
dar cog byed pa rnams la'ang sgrub pa 'di ltar do gal dang bstun pa'i ring thung ci rigs byas nas /
rke la 'dogs pa dang phyogs su btsugs na ji skad gsungs pa'i phan yon thob par 'gyur ba ni nges pa'o //
bzhi pa gnyis ka'i yan lag ni bdag bskyed bsnyen pa'i thun mtshams dang /
mdun bskyed bzlas pa'i mthar gtor 'bul spros na 'gal ba med pas /
gtor ma kha zas bzang dgu sman raka bran la /
raM yaM khaM/
stong pa'i ngang las a las thod pa'i snod yangs shing rgya che ba'i nang du gtor ma sha lnga bdud rtsi lnga'i ngo bo bla na med pa'i bdud rtsis mkha' dbyings thams cad khyab par gyur /
oM AHhU~M/
lan gsum /
bdag gi thugs ka nas 'od zer 'phros /
rang bzhin dag pa'i zhing nas rje btsun ma 'phags ma rgyal mtshan rtse mo'i dpung rgyan la bla ma yi dam mkha' 'gro chos skyong sangs rgyas sras dang bcas pas bskor ba spyan drangs /
pad+ma ka ma lA ya satwaM/
lha rnams kyi ljags 'od kyi sbu gus gtor ma'i bcud drangs te gsol bar gyur /
oM d+h+wa dza a gra ke yU ra sa pa ri bA ra i daM ba liM ta kha kha khA hi khA hi /
zhes lan bdun gyis gtso mo dang /
a kA ro gsum gyis 'khor rnams la 'bul /
rgyal mtshan dpung rgyan lha tshogs kyis //
mchod sbyin gtor ma 'di bzhes la //
sogs /
yid la 'dod pa kun 'grub mdzod //
gtor mgron rnams badzra muHsa gshegs su gsol ba'am /
ras bris sogs rten la su pra tiSh+Thas brtan bzhugs bya /
mdun bskyed skabs gtor mgron spyan 'dren dang gshegs bstim mi dgos so //
tshogs byed na /
tshogs rdzas bran la /
oM:
gzung 'dzin gnyis 'dzin mi gtsang raM yaM khaM:
A:
'dod yon mi zad longs spyod rgyan du phob :
hU~M:
gang shar ye shes d+hA ki tshogs la rol :
oM AHhU~M:
ga Na tsakra khA hi :
bla ma yi dam mkha' 'gro'i bden pa dang :
bzlas brjod mthu nus rgyu 'bras bden stobs kyis :
bdag 'dzin rnam rtog sod cig mA ra ya :
kha kha khA hi khA hi bzhes su gsolaH
'khrul snang lhag sdud tshogs kyi lhag mar rol :
ces mchod sbyin byas la /
skul pa ni /
hU~M:
ma rig 'gro la rig mdangs ye shes ston :
mi shes sgrib bsal shes rab snang ba skyed :
bdud sde'i dpung bcom srid las rgyal ba dang :
bar chad bgegs thul ci bsam lhun grub mdzod :
mA ra ya hU~M hU~M hU~M phaT:
zlog pa ni /
hU~M:
dbyings kyi ye shes lha mo'i bden stobs kyis :
rtag lta bdag 'dzin dgra bgegs stong par zlog :
le lo rnam g.yeng log lta chos su zlog :
mtshan 'dzin 'du 'dzi bar chad dbyings su zlogaH
swa b+hA ba zlog zlog :
ces bskul la rjes kyi mchod bstod la 'jug go
/bdag mdun gnyis ka'i skabs su /
bskyed rim chu zla 'ja' tshon ltar :
snang la rang bzhin ma grub par :
gang shar lha yi skur snang ba'i :
rang grol rol pa dbyer med 'dres :
zhes rim pa dang po'i gnad rtsa bar bzung /
gsal snang lha yang rang grol gyi :
snang stong dbyer med mtshan 'dzin bral :
gzung 'dzin mdud grol rtsol sgrub med :
'bad med g.yel ba yang med pa'i :
ma bcos don gyi lha zhal mthong :
a a a :
zhes pas rgyas gdab par bya'o //
gnyis pa dbang bskur na /
maN+Dal la sogs gong smros ltar la dbus su bum pa bcud ldan dang sku rten /
g.yas g.yon du thod pa'i bdud rtsi /
shel rdo me long rnams bzhag
/las bum yang bkod la /
bdag mdun bskyed bzlas grub pa dang /
bum pa rang byung gi gzhal yas khang du lha rnams dwangs pa'i mtsho la gza' skar shar ba ltar skad cig gis gsal bar gyur /
rang srog sngags kyi 'od zer sogs kyis gzungs thag blangs la snying po thung ba brgya phrag tsam dang ring ba nyer gcig tsam bzla /
'bru gsum gyis mchod yon phul la 'od zhu bya /
las bum du bdud rtsi 'khyil ba bskyed bzlas dang /
rig pa'i me tog dor la gnang ba nod /
slob ma la khrus /
bgegs bskrad /
srung 'khor /
sems bskyed gsal 'debs byas la /
de la 'dir skabs su babs pa 'phags ma rgyal mtshan rtse mo'i dpung rgyan zhes bya ba 'di ni lha mo 'od zer can dang yang ngo bo gcig par bshad la /
gsang sngags nang rgyud ltar na 'jam dpal gshin rje gshed po'i sbyor yum ro langs ma'i sku'i rnam 'gyur du'ang nges pa dang /
'di nyid kyi gzungs mdo bcom ldan 'das kyis lha'i dbang po brgya byin gyi ngor gsungs pa las /
'di skad du /
lha'i dbang po rgyal mtshan gyi rtse mo'i dpung rgyan zhes bya ba gzhan gyis mi thub pa'i gzungs 'dis khyod g.yul sprod pa'am /
'thab pa'am /
rtsod pa'am /
'gyed pa'am /
gang du 'gro yang rung ste /
mi 'jigs shing thams cad du rgyal bar 'gyur ro //
rgyal mtshan gyi rtse mo'am mgul du btags na mi'i rgyal po dang skyes bu dpa' bo thams cad srung bar byed do //
bud med kyi gzugs lta bur bsgyur nas mdun du 'dug ste /
mi 'jigs pa sbyin zhing srung bar byed /
dpal skyed par byed /
pha rol gyi sde spa skong bar byed /
bkra shis pa dang /
gtsang ba dang /
grags pa dang /
dpal phun sum tshogs pa kun du gnas par byed do //
zhes dngos bstan dang shugs las srung zlog zhi rgyas kyi phrin las spyi la ched du bsngags pa'i sgrub thabs dang rjes gnang gsang sngags gsar ma'i phyogs su thor bu byon kyang snga 'gyur ba'i lugs 'dzin rnams la grags chung ba la /
o rgyan sangs rgyas gnyis pa'i zhal lung mkha' 'gro'i kha rlangs ma yal ba 'di nyid sprul pa'i gter chen rig 'dzin klong gsal snying po'i zab gter rdo rje'i snying po'i chos sde las byon pa ste /
de nyid kyi smin byed kyi bka' zab mo bsgrub pa la sogs kyis mtshams sbyar nas maN+Dal 'bul /
bla ma dang lhag pa'i lha mo'i drung du mos gus drag pos gsol ba 'debs pa 'di'i rjes zlos mdzod /
e ma mgon po dgongs su gsol :
rin chen zhing gi gling mchog tu :
gdams pa rin chen lam la brten :
smin grol dal du khrid par gsol :
lan gsum /
slob dpon gyis /
legs 'ong skal ldan skal pa bzang :
gtan gyi bde ba rin chen mchog :
'jug pa nas gzung rim bzhin longs :
smin grol stobs kyis bgrod par byos :
zhes gnang ba sbyin la /
tshogs gsag pa ni /
mdun gyi nam mkhar bla ma dang 'phags ma rgyal mtshan gyi rtse mo la bla ma yi dam mkha' 'gro chos skyong srung ma sangs rgyas byang sems sras dang bcas pa khrom tshogs su bskor nas bzhugs pa'i spyan sngar /
skyabs gsol sngon du 'gro ba can gyi byang chub mchog tu sems bskyed pa sogs gsal thobs la 'di'i rjes zlos mdzod /
dkon mchog gsum la bdag skyabs mchi //
sogs lan gsum /
ye shes pa dbab pa la sgo gsum rtse gcig pas dmigs pa 'di ltar mdzod /
a mr-itas bsang /
swa b+hA bas sbyang /
chos thams cad mi dmigs te stong pa'i ngang las pad+ma dang zla ba'i steng du /
khyed rang rnams skad cig gis bcom ldan 'das ma lha mo rgyal mtshan rtse mo'i dpung rgyan sku mdog gser btso sbyang gi mdog ltar ser ba /
g.yas zhal dkar la g.yon zhal dmar ba /
steng zhal smug nag
/zhal re re la spyan gsum gsum mnga' ba /
khro 'dzum lang tsho dar la babs pa /
gzi brjid mtshungs pa med pa'i phyag g.yas gnyis na 'bar ba'i ral gri dang 'khor lo /
g.yon gnyis na rdo rjes mtshan pa'i zhags pa dang gtun shing phyar ba /
thod skam gyi dbu rgyan /
mgo rlon gyi do shal /
rus pa dang dar dang rin po che kha dog sna tshogs pa'i rgyan gyis brgyan pa /
stag gi pags pa'i 'og pag can zhabs g.yas bskum g.yon brkyang ba'i rol stabs kyis 'gying bag tu bzhugs pa snang la rang bzhin med par gsal ba'i dpral bar oM dkar po /
mgrin par AHdmar po /
thugs kar hU~M sngon po rnams kyis mtshan pa dang /
slob dpon yang rig pa'i rgyal mo dngos su gsal ba'i thugs ka nas 'od zer 'phros pas mkha' khyab kyi zhing khams rgya mtshor bzhugs pa'i sangs rgyas byang sems thams cad /
rgyal mtshan rtse mo'i dpung rgyan gyi sku gsung thugs kyi rnam par kha char bu yug 'tshubs pa ltar byon nas khyod rang rnams la sib sib thim par sgoms shig
/byas la spyan 'dren brjod spos rol dang /
oM d+h+wa dza a gra ke yU ra dz+nyA na A be sha ya a AH
zhes dbab cing /
tiSh+Tha badzra hU~M gis mgor rdo rje bzhag la brtan par bya /
de nas bum pa thogs la /
slob dpon dang dkyil 'khor gyi lha dbyer ma mchis pas ye shes lha'i phyag rgya 'od du zhu ba'i bum pa'i bdud rtsis dbang bskur bas phung khams lha'i skur smin par mos shig
/ye shes lha yi bum par thugs rje'i chus :
skal ldan phung khams lha yi thugs rjes khyab :
rten gyi phung po lha yi skur smin pa'i :
dbang mchog rin chen bskyed rim lam gyis zungs :
oM d+h+wa dza a gra ke yU ra hU~M hU~M phaT phaT swA hA:
kA ya a b+hi Shiny+tsa oM:
zhes bum pa spyi bor bzhag la bum chu sbyin /
des sku'i dbang thob /
lus kyi nad gdon sdig sgrib sbyangs /
lus lha bsgom pa la dbang /
yi dam lha'i sku 'grub pa'i skal pa can du byas pa'o //
rang byung b+han+d+ha'i snod du snying po sngags kyi bcud bskyil ba'i dbang bskur bas rlung khams sngags kyi skur smin par mos shig
/b+han+d+ha spyi bo dang lag tu gtad la /
ye shes b+han+d+har sngags kyi nus pa'i bcud :
skal ldan rtsa khams sngags kyi thugs rjes khyab :
rtsa khams rlung rig sngags kyi skur smin pa'i :
dbang mchog rin chen bzlas pa'i tshul gyis zungs :
sngags mthar /
wA ka a b+hi Shiny+tsa A:
des gsung gi dbang thob /
ngag gi nad gdon sdig sgrib sbyangs /
ngag sngags bzla ba la dbang /
yi dam lha'i gsung 'grub pa'i skal pa can du byas pa'o //
lha mo byang sems kyi ngo bor zhu ba'i bdud rtsi myang bas thig le bde ba chen po'i skur smin par mos /
bdud rtsi ngag tu blud la /
shes rab las byung ye shes bcud kyi chus :
skal ldan dbang po'i yul la thugs rjes khyab :
yas babs mas brtan dga' bzhi'i skur smin pa'i :
dbang mchog rin chen srog rtsol tshul gyis zungs :
sngags mthar /
tsit+ta a b+hi Shiny+tsa hU~M:
des thugs kyi dbang thob /
yid kyi nad gdon sdig sgrib sbyangs /
yid ting nge 'dzin bsgom pa la dbang /
yi dam lha'i thugs 'grub pa'i skal pa can du byas pa'o //
bla ma yi dam dbyer med pa'i dgongs nyams rgyud la 'phos pas rtog tshogs chos skur smin par mos /
shel rdo me long gtad la /
tshig gi lam la gdams pa bdud rtsi'i chus :
skal ldan rtog pa'i yul la thugs rjes khyab :
rang snang rang grol don gyi skur smin pa'i :
dbang mchog rin chen shar tshad rang grol zungs :
a a a phaT:
a a a phaT:
a a a phaT:
des rig pa rtsal gyi dbang thob /
bar chad thams cad dbyings su zhi /
rdzogs pa chen po bsgom pa la dbang /
grol sa mngon du byed pa'i skal pa can du byas pa'o //
dkyil 'khor gyi gtso bo las ye shes kyi sku gnyis pa 'phros nas khyed rang la thim pas lha dang gnyis su med pa'i yon tan rdzogs par mos /
sku brnyan gtad la /
ye shes mchog gi rang bzhin mkhyen brtse'i gter :
phan bde'i ye shes skyed pa'i bde chen ma'i :
ting 'dzin rol pa ye shar yon tan gyiH
dbang mchog yongs rdzogs slob mas thob gyur cig :
dbyangs gsal ye d+harma bzlas te me tog 'thor :
yi dam lha'i sku gsung thugs dang dbyer mi phyed par brtan par gyur cig
/des yon tan gyi dbang thob /
sgo gsum cha snyoms kyi nad gdon sdig sgrib sbyangs /
lha rtog dbyer med bsgom pa la dbang /
yi dam lha'i yon tan 'grub pa'i skal pa can du byas pa'o //
gtor ma rig sngags rgyal mo'i rang bzhin phyag tu gtad pas rnam bzhi'i phrin las sgrub pa'i mthu nus thob par mos shig
/gtor ma lag tu gtad la /
ye shes rtse mo mkha' dbyings ma'i :
mdzad pa yongs rdzogs phrin las kyis :
skal ldan 'di la dbang bskur bas :
rgyal ba'i mdzad pa ji bzhin shog :
gtor ma 'di nyid rgyal mtshan rtse mo'i lha mo dngos su gyur te /
slar yang khyod rang gi spyi bor byon nas rgyud byin gyis brlabs par gyur snyam du mos gus skyed cig
/brgyud pa'i gshar 'debs dang bka' bsgo spyi ltar bya /
mthar /
gtor ma'i lha 'od du zhu nas khyed rang la thim pas 'phags ma rgyal mtshan rtse mo'i dpung rgyan dang dbyer mi phyed par gyur par mos shig
/me tog 'thor la shis pa brjod /
dam tshig bsgrag gzung phyin chad spyi ltar bya'o //
slob dpon gyis gtor 'bul tshogs mchod gnyis ka'am gang rung /
gtang rag mchod bstod /
nongs bshags /
gshegs bstim gang 'os /
bdag bskyed /
bsngo smon shis brjod kyi bar gong du smros pa ltar bya'o //
rig sngags gnam lcags ral gri'i lces //
bdud bgegs mgo bo tshal par bkas //
bdag srung mi shigs rdo rje'i go
/byams pa'i zhu lubs thebs gyur cig
/tshul 'di zhal nas gsungs pa'i mdo gzungs dngos su bzhugs pas khungs dang nus pa che zhing shin tu nye bar mkho yang dus kyi dbang las sangs rgyas kyis ched du bsngags pa phal cher btang snyoms su 'dor ba mang bas 'di tsam gyis kyang phan par smon te /
rin po che'i gter mdzod kyi cha rkyen du pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bsdebs pa dge legs 'phel ///
/
