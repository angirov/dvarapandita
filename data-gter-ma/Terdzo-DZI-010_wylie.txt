@#//
dag snang mkha' 'gro'i chos skor las /
tshe sgrub rdo rje'i rgya mdud ces bya ba bzhugs so //
rdor brag rig 'dzin lnga pa skal bzang pad+ma dbang phyug dag snang /
na mo A yuHShe /
bcom ldan rigs bdag tshe dpag med //
gus btud rdo rje'i rgya mdud kyi //
chog khrigs mdo tsam bkod pa la //
bla ma mkha' 'gros bka' gnang stsol //
ces mchod par brjod nas /
lcags sprel lo zla ba dgu pa'i tshes nyer bdun nub byung ba'i za zi'i 'khrul rtog slob dpon dkar chas 'dra bas gnang ba'i tshe sgrub 'di nyams su len pa la /
gnas dben par stegs bu khebs ldan steng maN+Dal pad+ma 'dab brgyad lte ba dmar po /
phyogs bzhir dkar ser sngo ljang mtshams mdzes tshon /
rgyas pa na sgo rdzogs bris kyang rung ste /
de steng many+dzi'i khar bum pa kha rgyan mgul chings dmar po lha tsaka bcas pa /
mdun du mchod gtor dmar po pad 'dab bzhi pa /
tshe bum dmar po rgyan can /
g.yas su tshe ril /
g.yon du tshe chang /
mda' dar dmar po me long g.yu bcas /
mtha' skor mchod pa rnam lnga sman raka bcas bsham /
rang gi mdun du rdor dril dang DA ma ru las bum mgul chings dmar po'i kha rgyan /
nas ze thun ze /
bgegs gtor rnams nyer bsdog bya /
bde ba'i stan la 'dug ste brgyud gsol sngon du 'gro bas /
skyabs sems bla ma gsang 'dus ltar bya zhing sems bskyed tshig phrad bsgyur ba tshe dpag med mgon bsgrubs nas ni :
zhes sgyur /
bgegs gtor /
raM yaM khaM:
oM AHhU~M:
zhes lan gsum gyis byin gyis brlabs nas a kA ros bsngos la /
hrI:
nyon cig bgegs dang log 'dren 'byung po'i tshogs :
mchod sbyin gtor ma 'dod yon rgya mtsho 'di :
khyer nas rang gnas so sor dengs la song :
gal te mi 'gro lus ngag rdul du rlog :
hrIHpad+mAn+ta kr-ita ha ya grI ba 'byung po u tsaT+Ta ya phaT:
sum+b+ha ni sogs brjod la khro tshogs dpag med spros nas bgegs bskrad par bsam /
badzra rak+Sha rak+Sha hU~M:
zhes srung 'khor bsgom /
mchod pa byin rlabs ni /
b+h+rU~M las rin chen snod nang du :
phyi nang gsang mchod sman raka gtor :
dam rdzas kun bzang mchod pa'i sprin :
bsam mi khyab dang ldan par gyur :
oM sarba pany+tsa a mr-ita hU~M hrIHThA:
oM AHhU~M ma hA ba liM ta hU~M:
oM ma hA rak+ta hU~M:
oM ar+g+haM sogs kyis brlab :
dngos gzhi bskyed rim ni /
hrI:
de bzhin dngos med spros bral chos kyi dbyings :
ma rtogs 'gro drug 'khrul pa snying re rje :
rgyu las kun bskyed hrIHyig 'phro 'du las :
gzhal med khang rdzogs rgyan ldan pad 'dab brgyad :
dbus phyogs rin chen khri rkang pad zla'i steng :
bdag mdun dbyer med pad+ma tshe dpag med :
sku mdog dmar gsal dar dang rin chen brgyan :
zhal gcig phyag gnyis mnyam gzhag tshe bum 'dzin :
gos dkar dkar mo mda' dar tshe bum bsnams :
yab yum gnyis med 'khril sbyor dgyes par bzhugs :
pad 'dab bzhi la tshe lha rigs bzhi dang :
rta mgrin rigs bzhi mkha' 'gro ging gi tshogs :
sgo srung pho nya sde bzhi chos srung bcas :
sprin phung gtibs pa bzhin du gsal bar gyur :
spyan 'dren ni /
hrI:
'og min lhun grub bde chen gzhal yas nas :
bcom ldan tshe dpag med mgon lha tshogs rnams :
gnas mchog 'dir gshegs dbang skur byin phob la :
sku gsung thugs kyi dngos grub bstsal du gsol :
A yuHde ba sa pa ri bA ra badzra sa ma ya dzaHdza :
zhes spyan drangs /
A yuHde ba sa pa ri bA ra sa ma ya tiSh+Tha lhan :
zhes bzhugs su gsol /
a ti pU ho :
pra tIts+tsha hoHsa phyag 'tshal :
mchod pa ni /
hrI:
rang byung dbyings kyi mchod pa'i sprin :
'dzin med rang gsal ngang du 'bul :
skye 'gag gnyis med lha tshogs la :
thugs dam skong ba'i rdzas su 'bul :
A yuHde ba sa pa ri bA ra ar+g+haM sogs kyis mchod :
ma hA pany+tsa a mr-ita khA hi :
ma hA ba liM ta khA hi :
ma hA rak+ta khA hi :
bstod pa /
'jig rten 'dren pa'i gtso bo tshe dpag med :
dus min 'chi ba ma lus 'joms pa'i dpal :
mgon med sdug bsngal gyur pa rnams kyi skyabs :
sangs rgyas tshe dpag med la phyag 'tshal bstod :
rdo rje rin chen pad+ma las kyi rigs :
bdud bzhi 'joms mdzad tshe lha yab yum sku :
mtshan dpe'i rgyan rdzogs ye shes bzhi dang ldan :
bcom ldan rigs bzhi'i sku la phyag 'tshal bstod :
rta mchog rigs lnga mkha' 'gro ging gi tshogs :
tshad med bzhi ldan sgo bzhi skyong mdzad pa :
phyi nang las byed bka' nyan bsam mi khyab :
dkyil 'khor yongs rdzogs lha la phyag 'tshal bstod :
ces pas bstod /
dzapa? bzlas bya ba ni /
bdag mdun gyi thugs ka'i hrIHlas 'od 'phros :
don gnyis byas :
tshur 'dus dngos grub thob :
'jig rten khams kyi tshe bcud bsdu ba'i dmigs pa spyi ltar la :
oM AHhU~M badzra gu ru pad+ma A yur+dz+nyA na hU~M b+h+rU~M nr-i dza :
zhes mi tshig gis bar ma chod par bzla /
slar yang mchod bstod bya /
tshe 'gugs bya ba ni mda' dar g.yab cing dril bu gsil nas 'og nas 'byung ba ltar bya /
de rjes slob ma rjes su 'dzin par 'dod na /
las bum gyis khrus bya /
bgegs gtor btang /
srung 'khor bsgom /
maN+Dal bkye bsdu byas rjes thugs bskyed phog ste dbang gi spyi bshad dang skabs don bsdu ba'i tshe bdag gi bla ma sogs kyi mdzad phrin rags bsdus dang dag snang bka' babs sogs lo rgyus brjod nas tshe dbang zhu /
maN+Dal 'bul bcug
/gsol gdab ni /
kun mkhyen ye shes phung po can //
srid pa'i 'khor lo rnam sbyong ba //
de ring bshad pa'i rin chen gter //
gtso bos bdag la bka' drin stsol //
ces brjod /
dmigs skor phog ste skyabs sems gong ltar bya /
slob ma swa b+hA bas sbyang /
bskyed rim gyi dmigs pa phog
/spyan 'dren DA dril spos btul ba dang bcas byin 'beb /
tiSh+Tha badzras brtan par bya /
tshe 'gugs lcags sdong ma ltar bya /
bum dbang ni bum pa spyi bor bzhag la /
hrI:
phyi ni bum pa nang ni gzhal yas khang :
dwangs ma'i bcud bsdus tshe yi dngos grub mchog :
dus 'dir skal ldan bu la bstsal nas kyang :
'chi med rdo rje'i sku ru 'gyur bar shog :
ces rtsa sngags brjod la gnas gsum du bskur /
zan bum spyi bor bzhag la /
hrI:
snang ba mtha' yas 'gro kun bu bzhin skyong :
tshe dpag med mgon 'gro la 'chi med ster :
rta mgrin dbang chen 'gro ba'i bar chad sel :
pad+ma 'byung gnas snyigs dus 'gro ba'i skyabs :
gsol ba 'debs so 'gal rkyen bar chad sol :
byin gyis rlobs shig 'chi med dngos grub stsol :
zhes dang sngags brjod la dbang bskur /
'chi med tshe yi dpal la longs spyod cing :
rig pa'i blo dang rnam dpyod shes rab dang :
srid dang zhi ba'i dpal 'byor gang lags pa :
de dag lhun gyis grub par mdzad du gsol :
zhes brjod la tshe ril sbyin /
dpon slob mi 'bral lhan cig 'grogs :
sku tshe mi 'gyur sra zhing brtan :
ja bzang bzhes spro rgyun mi 'chad :
skyid la chos 'phel bkra shis shog :
ces tshe chang ster /
mda' dar gyis gnas gsum rgyas gdab /
me tog 'thor la /
phun sum tshogs pa mnga' ba gser gyi sogs kyi tshigs bcad dang /
'jig rten 'dren pa'i gtso bo tshe dpag med :
dus min 'chi ba ma lus 'joms pa'i dpal :
mgon med sdug bsngal gyur pa rnams kyi skyabs :
rigs lnga tshe dpag med kyi bkra shis shog :
chos dbyings rnam par dag pa'i pho brang nas :
rta mchog rigs lnga'i tshogs kyi bkra shis shog :
las byed pho nya bsam gyis mi khyab pa :
mkha' 'gro ging gi tshogs kyi bkra shis shog :
bka' yi gtor ma len par zhal bzhes pa'i :
chos skyong srung ma rnams kyi bkra shis shog :
ces bkra shis brjod /
rjes chog rnams dang /
mchod bstod /
bzod gsol /
bsngo smon /
bkra shis sogs bya'o //
dag snang mkha' 'gro dga' ba'i tshal //
kun bzang dgongs klong dbyings kyi rtsal //
rang rig ngo bor 'char ba'i dpal //
byed po rdo rje'i ming can no //
tshe sgrub rdo rje'i rgya mdud kyi le'u tshan no ///
/
!
tshe 'gugs ni /
hU~M:
bcom ldan mgon po ye shes tshe dpag med :
'byung ba lnga la dbang sgyur lha mo'i tshogs :
rnal 'byor bdag gi tshe dang g.yang spel cig :
steng 'og phyogs bcu snod kyi 'jig rten la :
bros dang 'khyams dang yar pa'i tshe khug cig :
stong phrag brgyad cu bgegs kyi tshogs rnams kyis :
brkus dang phrogs dang gzhom pa'i tshe khug cig :
'byung ba'i dgra gshed 'khrugs pa'i las sbyor gyis :
nyams dang zad dang thor pa'i tshe gsos shig :
yed kyis dngangs dang had kyis brgyal ba dang :
'ud kyis 'drogs pa'i tshe dang g.yang gsos shig :
tshe khug g.yang skyobs dngos grub bstsal du gsol :
'byung lnga 'od lnga 'bar ba'i tshe bcud stims :
'chi med tshe yi dngos grub bdag la stsol :
ces dang sngags brjod do ///
/
!
'di'i brgyud pa ni /
rig 'dzin rdo rje thogs med dam skal bzang pad+ma dbang phyug nas /
grub dbang chos kyi nyi ma /
'jam dbyangs mkhyen brtse'i dbang po /
des so ///
/
