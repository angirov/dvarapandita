@#//
sgrol ma dmar mo mi mthun kun sel gyi 'don 'grigs bklag chog tu bkod pa bzhugs so //
na mo gu ra be /
dbang byed myur mdzad 'phags ma dang //
tshe dbang mtshan can nor bu'i dpal //
rab 'dzin gu ru mchog la 'dud //
'don sgom bde phyir mngon rtogs dgod //
rang 'dod 'dzin chags nyon mongs pa'i gzhan dbang du ma gyur cing bstan pa dang gzhan la phan 'dod lhag pa'i bsam pa dang ldan pa'i rnal 'byor pas dbang mdzad sgrol ma shin tu zab pa'i bskyed bzlas nyams su len pa la /
thog mar skyabs su 'gro zhing sems bskyed pa ni /
mdun gyi nam mkhar rje btsun sgrol ma rgyal ba sras dang bcas pa mngon sum bzhin du bzhugs par dmigs la /
sangs rgyas chos dang tshogs kyi mchog bcas la //
byang chub bar du bdag ni skyabs su mchi //
bdag gis bsnyen sgrub bgyis pa 'di dag gis //
'gro la phan phyir sangs rgyas 'grub par shog
/lan gsum /
tshogs gsag pa ni /
rje btsun 'phags ma sgrol ma dang //
sogs dpal mos mdzad pa'i yan lag bdun pa byas la /
tshogs zhing mi dmigs par bzhag
/sems can thams cad bde ba dang bde ba'i rgyu sogs tshad med bzhi rgyud la 'dre nges su bsgom /
dngos gzhi la bskyed bzlas rdzogs gsum las /
dang po bskyed pa'i rnal 'byor ni /
rang nyid skad cig gis bcom ldan 'das ma sku mdog dmar mo longs spyod rdzogs pa'i cha lugs can :
dar dmar po'i stod g.yogs dang smad g.yogs 'phyang ba :
zhabs g.yas brkyang g.yon bskum pa'i stabs kyis pad+ma dmar po dang zla ba'i gdan la bzhugs pa :
phyag gnyis mchog sbyin dang mtheb srin gyi bar dag na ut+pal dmar po 'dzin pa :
'od zer dmar po 'phro zhing 'du ba'i gnas gsum du yi ge oM AHhU~M gsum gyis mtshan par gyur :
thugs ka'i hU~M las 'od 'phros pas rang bzhin gyi gnas nas 'phags ma spyan drangs :
spro na /
po ta la yi gnas mchog nas //
tAM yig dmar po las 'khrungs shing //
tAM yig 'od kyis 'gro ba sgrol //
'phags ma sgrol ma gshegs su gsol //
Ar+Ya tA re badzra sa mA dzaH
de brjod min gang ltar /
dam tshig pa la gnyis su med par thim /
dzaHhU~M baM hoH
yang 'od 'phros pas dbang gi lha rnams spyan drangs :
oM badzra puSh+pe d+hU pe A lo ke gan+d+he nai bid+yA shab+da pra tIts+tsha AHhU~M/
khyed rnams kyis bdag la mngon par dbang bskur ba bstsal du gsol /
de bzhin gshegs pa rnams kyis ye shes kyi chus dbang bskur pas sku gang dri ma dag :
chu'i lhag ma yar lud pa las 'od dpag med sprul sku'i cha lugs can gyis dbu brgyan par gyur :
gnyis pa bzlas pa'i rnal 'byor ni /
rang gi smin mtshams su nyi ma'i dkyil 'khor sen gang ba'i dbus su tAMHdmar po'i mtha' skor du yi ge bcu pa dmar sgor re yod pa las :
'od zer dmar po 'phros pas :
bdag dang mi mthun pa de la phog :
de yang rang 'dra ba'i sgrol mar gyur :
yang bdag gi smin mtshams nas 'od zer 'phros nas :
de'i snying gar phog pas :
de nyid kyi gdug sems zhi nas :
byang chub kyi sems dang ldan par gyur te :
de yi yid zla ba nya gang ba lte ba bu ga can du gyur :
bdag gi snying kha'i zla steng hU~M yig dmar po las 'od zer dmar po lcags kyu lta bu 'phros :
rang gi sna sgo g.yas nas thon :
de yi sna bug g.yas brgyud nas zla ba'i bu gar zhugs te kho yi sna sgo g.yon nas tshur drangs pas :
rang gi sna g.yon pa'i sgor zhugs nas snying kha'i zla bar thim :
bde ba'i ro byang chub sems kyis myos shing :
bdag la gus shing 'dun par gyur :
de lta bu'i dmigs pa yang yang bskyar zhing :
oM tA re tut+tA re tu re swA hA:
che ge mo /
A kar+ShA ya pA shaM ku ru ye hring dza :
r+n+ri ang+ku sha ya hU~M dza :
zhes bzla /
'di las sbyor gyi sgrub thabs khol bton tsam yin pas thog ma nas rtsa bsnyen las sngags sbrel mar bzla ba yin la /
spyir sgrol ma gang rung gi rtsa bsnyen zhig sngon du song na ches legs /
yul khams dbang du bya ba'i yul spyi khyab la dmigs na /
che ge mo'i mal du /
sarba lo ka sbyar /
dmigs bya kha shas yin na /
dmigs yul thams cad ces sam /
sarba kA ma sbyar /
dmigs bsal skye bo pho mo re re lta bu la de nyid kyi ming spel dgos so //
thun 'jog pa na /
oM Ar+Ya tA re badzra ar+g+haM pra tIts+tsha swA hA/
ar+g+haM gyi sar pA d+yaM sbyar ba dang /
oM Ar+Ya tA re badzra puSh+pe A hU~M swA hA/
de bzhin du /
d+hU pe 
A lo ke 
gan+d+he 
nai bid+yA 
shab+da AHhU~M swA hA/
bar gyis mchod pa 'bul /
phyag 'tshal nyi shu rtsa gcig pa'i bstod pa mang du 'don /
bsdu na /
phyag 'tshal rab tu dga' ba brjid pa'i :
dbu rgyan 'od kyi phreng ba spel ma :
bzhad pa rab bzhad tut+tA ra yis :
bdud dang 'jig rten dbang du mdzad ma :
ci nus su brjod pas bstod /
bcom ldan 'phags ma sgrol mas bdag gi rlung sems snang ba thams cad rang dbang du 'du bar mdzad du gsol /
khyad par yid la dmigs pa'i yul thams cad thogs pa med par dbang du 'du bar mdzad du gsol /
zhes 'dod don gsol /
yig brgya dbyangs gsal rten snying rnams lan gsum gsum brjod do //
gsum pa rdzogs pa'i rnal 'byor ni /
snang yul thams cad dam dmigs bya pha rol po de rang la thim :
rang nyid kyang mi dmigs pa stong nyid du gyur par mos la spros bral gnyug ma'i ngang du ci gnas mnyam par bzhag :
slar yang snang grags rtog tshogs lha sngags bde ba chen po'i rang bzhin du gyur /
ces mos /
dge ba 'di yis myur du bdag
/'phags ma sgrol ma 'grub gyur nas //
sogs bsngo smon dang shis brjod bya'o //
snyigs dus gdug can 'byung po yis //
skye bo'i rgyud brlams bstan pa dang //
der 'dzin rnams la 'tshe byed pas //
gnyen po gdams pa 'di nyid zab //
'doms kyang log zhugs yid can kun //
snang ba dam pa'i chos la sgyur //
dge chos sgrub la bar chad kyi //
'tshe bral 'dod rgu'i dpal rgyas shog
/ces gter gzhung nyid la gsung rgyun ltar kha gsal phran bus brgyan te pad+ma gar dbang rtsal gyis bklag chog tu bsdebs pa dge legs 'phel ///
/
