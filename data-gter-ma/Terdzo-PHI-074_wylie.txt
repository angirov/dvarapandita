@#:
dmag zlog nyi shu rtsa lnga las rgyal chen bzhi yi sgrub thabs mchod phrin grong khyer srung ba yul khams mnga' 'bangs su gtad pa'i thabs bcas bzhugs so :
\u0f88\u0f88\u0f88\u0f88\u0f88\u0f88\u0f88\u0f88
dpal phyag na rdo rje la phyag 'tshal lo :
bdag 'dra o rgyan pad+ma 'byung gnas kyis :
sangs rgyas bstan pa gnyan po bsrung ba dang :
bod yul mtha' dmag gdug pa bsrung ba'i phyir :
bstan pa'i srung ma rgyal po chen po bzhi :
mchod phrin las kyi rim pa 'di ltar bkod :
skal ldan las 'phro can dang 'phrad par shog :
sa ma ya :
rgya rgya rgya :
de la maN+Dal gru bzhi pa dri bzang gis chag chag gdab la ri rab gling bzhi gling phran lcags ri dang bcas pa bris pa'i dbus su :
pad+ma 'dab ma bzhi pa ze'u 'bru dmar ser 'dab ma lha yi kha dog dang mtshungs par bri ba'am :
yang na tshom bu bkod :
ras bris bkram :
yang na tsakli btsugs :
de'i mtha' skor du chu bzhi sngon du 'gro ba'i nyer spyod lnga me tog spos mar me dri chab zhal zas lnga /
rol mo dang bcas pa dang rin chen bdun dang bkra shis brgyad dang 'dod yon lnga la sogs pa dang :
gzhan yang spyan gzigs dkor cha sna tshogs pa bsham :
dkar gsum mngar gsum gyis sbags pa'i gtor ma 'bru sna tshogs las byas pa bzhi bshams nas phyogs skyong dang sde brgyad dang bgegs la gtor ma cha gsum gsang ba yongs rdzogs su bstan pa ltar gtang :
dam tshig pa bskyed pa ni :
rin po che zur brgyad pa pad+ma'i lte ba la gnas pa'i steng du dpal gsang ba'i bdag po bskyed :
shar du d+h+r-iM las yul 'khor srung ljang gu'am dkar po phyag gnyis kyis pi wang sgreng ba :
rgyab tu dri za la sogs pa'i 'khor dpag tu med pa dang bcas pa bskyed :
lhor biM las 'phags skyes po sngon po g.yas ral gri dang :
g.yon gdan la brten pa :
rgyab tu grul bum la sogs pa 'khor tshogs dpag tu med pas bskor ba bskyed :
nub tu biM las mig mi bzang dmar po sbrul zhags dang pu ri 'dzin pa :
rgyab tu klu la sogs pa 'khor tshogs dpag tu med pas bskor ba bskyed :
byang du baiM las lus ngan po ser po g.yas rin po ches mtshan pa'i dbyug to dang :
g.yon ne'u le 'dzin pa :
rgyab tu gnod sbyin la sogs pa 'khor tshogs dpag tu med pas bskor ba bskyed :
rgyal po bzhi 'dab ma bzhi'i steng du bskyed :
'khor rnams pad+ma'i phyi rol du ri rab kyi steng du rang rang gi rgyab tu bskyed do :
de rnams kyi gnas gsum yig 'bru gsum gyis byin gyis brlab :
bdag nyid gsang ba'i bdag po'i ting nge 'dzin gyis lcags kyu'i phyag rgya bcas la :
thugs ka nas 'od zer 'phros pa'i rtse las khro bo 'dod pa'i rgyal po lcags kyu dang zhags pa thogs pa mang po spros nas rgyal chen bzhi'i snying ga nas drangs te rang dbang med par byon par bsam la :
hU~M:
ri rab byang phyogs ro ldan yul :
lcang lo can gyi pho brang nas :
gnod sbyin gsang ba pa yi bdag :
dpal chen phyag na rdo rje yang :
'gro ba'i don phyir gnas 'dir gshegs :
shar phyogs skyong ba dri za'i bdag :
rgyal po chen po yul 'khor srung :
yul 'khor srung gi grong khyer nas :
dri za 'khor bcas gnas 'dir byon :
lho phyogs skyong ba grul bum bdag :
rgyal po chen po 'phags skyes po :
'phags par skyes pa'i grong khyer nas :
grul bum 'khor dang bcas te byon :
nub phyogs skyong ba klu yi bdag :
rgyal po chen po spyan mi bzang :
sna tshogs gzugs kyi grong khyer nas :
klu dbang 'khor dang bcas te byon :
byang phyogs skyong ba gnod sbyin bdag :
rgyal po chen po rnam thos sras :
lcang lo can gyi grong khyer nas :
gnod sbyin 'khor dang bcas te byon :
rgyal po chen po khyed bzhi yang :
da lta snyigs ma lnga yi dus :
ma dag 'byor pa chung zhing ngan :
mtshams med lnga ni kun spyod cing :
thams cad nyon mongs 'dam bying bas :
gzigs shing gshegs pa'i gnas ngan yang :
shAkya seng ge'i spyan sngar khyod :
thugs dam gang bzhes de dgongs la :
'dren pa'i bstan pa bsrung ba dang :
'jig rten la ni sman slad du :
rgyal chen 'khor bcas gshegs su gsol :
oM badzra pA Ni sa pa ri wA ra badzra sa mA dza :
oM ma hA rA dza d+h+r-iSh+Ta rASh+TA ya bi rU D+ha kA ya :
bi rU pAk+ShA ya bai shra ba NA ya sa pa ri wA ra badzra sa ma ya dza :
dzaHhU~M baM ho :
bdag dang 'gro la thugs brtse'i phyir :
nyid kyi rdzu 'phrul mthu yis ni :
ji srid mchod pa bdag 'bul na :
de srid bcom ldan bzhugs su gsol :
badzra sa ma ya tiSh+Tha lhan :
dus gsum sangs rgyas thams cad kyi :
mthu stobs gcig tu bsdus pa yi :
gsang ba'i bdag po rdo rje 'chang :
khro bo'i dbang po khyed phyag 'tshal :
zab cing rgya che gzigs pa po :
yul 'khor srung dang 'phags skyes po :
spyan mi bzang dang rnam thos sras :
rgyal chen bzhi la phyag 'tshal lo :
ji ltar sngon gyi rgyal ba la :
kun bzang mchod pa'i sprin phung gis :
bla med mchod pa ji bzhin du :
de bzhin dpal chen gsang ba'i bdag :
rgyal chen bzhi po 'khor bcas la :
dngos 'byor yid las byung ba yi :
kun bzang mchod pa'i sprin gyis mchod :
dag cing dri med yid 'ong ba :
rnam dag zag med bdud rtsi'i chu :
lha rdzas dam pa'i bsang gtor 'di :
mgon po 'khor dang bcas la 'bul :
de bzhin du tshig gong ma gnyis kyi rjes su rim pa bzhin :
dag cing dri med yid 'ong ba :
rnam dag zag med bdud rtsi'i chu :
lha rdzas dam pa'i mchod yon 'di :
mgon po 'khor dang bcas la 'bul :
dag cing dri med yid 'ong ba :
rnam dag zag med bdud rtsi'i chu :
lha rdzas dam pa'i zhabs bsil 'di :
mgon po 'khor dang bcas la 'bul :
dag cing dri med yid 'ong ba :
rnam dag zag med bdud rtsi'i chu :
lha rdzas dam pa'i zhal bsil 'di :
mgon po 'khor dang bcas la 'bul :
zhes chu bzhi dang :
chu dang thang las skyes pa yi :
lha rdzas me tog ji snyed pa :
sa dang bar snang gang ba yang :
mgon po 'khor dang bcas la 'bul :
lhan cig skyes dang sbyar pa yi :
lha rdzas dri mchog bla na med :
bdug spos dam pa 'di dag ni :
mgon po 'khor dang bcas la 'bul :
nyi zla nor bu bai DUr+Ya :
rtsi mar zhun mar gsal ba'i me :
mun pa'i tshogs 'joms sgron me 'di :
mgon po 'khor dang bcas la 'bul :
tsan+dan ga pur gur gum sogs :
dri bsung phun sum tshogs pa'i chu :
lhan skyes sbyar pa'i ngad ldangs pa :
mgon po 'khor dang bcas la 'bul :
kha dog dri dang ro ldan cing :
bza' ba mchog dang yang dag ldan :
zhal zas bdud rtsi'i rgya mtsho 'di :
mgon po 'khor dang bcas la 'bul :
bla med zab mo'i don ston cing :
shes rab mchog gi rjes 'gro'i dbyangs :
lha yi rol mo stong phrag bcu :
mgon po 'khor dang bcas la 'bul :
oM badzra pA Ni tsa tur rA dza se na ye sa pa ri wA ra pro k+Sha NaM ar+g+haM pA d+yaM An tsa me naM badzra puSh+pe d+hU pe A lo ke gan+d+he nai wid+ya shab+da pra tI dza ye swA hA:
srid pa'i gdung skyob rin chen gser gyi gdugs :
bkra shis rdzas mchog dam pa gser gyi nya :
dgos 'dod kun 'byung gter chen bum pa bzang :
chags bral 'khor 'das dbang sdud pad+ma mchog :
dge legs dgos pa kun 'byung g.yas 'khyil dung :
'gyur med rin chen las grub dpal be'u dang :
log lta'i bdud las rgyal ba'i rgyal mtshan dang :
stong gsum kun la dbang sgyur 'khor lo ste :
lha mi'i dpal ster don kun grub pa'i rdzas :
mgon po 'khor dang bcas la 'bul :
aSh+Ta mang+ga la pU dza me g+ha sa mu dra s+pha ra Na sa ma ye hU~M:
'khor lo nor bu btsun mo blon po dang :
glang po'i dbang po rta mchog dmag dpon dang :
mi dbang rin chen sna bdun 'di dag kyang :
mgon po 'khor dang bcas la 'bul :
sap+ta rat+na pU dza me g+ha sa mu dra s+pha ra Na sa ma ye hU~M:
kha dog dbyibs legs rgyan ldan yid 'ong gzugs :
zab cing rgyun chags zin dang ma zin sgra :
sna dbang tshim byed dri zhim bdug spos sprin :
ro mchog brgya ldan bla med bdud rtsi'i zas :
lus dbang tshim byed lha rdzas dar gyi gos :
dgos pa kun tshang re ba yongs rdzogs pa :
yid bde chos kyi mchod pa bla na med :
mgon po 'khor dang bcas la 'bul :
pany+tsa kA ma gu Na pU dza me g+ha sa mu dra s+pha ra Na sa ma ye hU~M:
sra brtan spobs dang bcas pa'i gser gyi khrab :
bcu drug gling can rin chen dngul gyi rmog :
thog can zhol ma spang leb bcas pa'i phub :
rab brjid sra zhing brtan pa'i go cha 'di :
mgon po 'khor dang bcas la 'bul :
ral gri shang lang gri gug chu gri dang :
spu gri rtse gsum mdung dang mdung thung dang :
mda' gzhu dgra satwa satwa re tho ba dang :
dbyug to be con beng dang gtun shing dang :
dam shing phur bu lcags kyu zhags pa dang :
lcags sgrog 'khor lo kha T+wAM ga la sogs :
mgon po 'khor dang bcas la 'bul :
bstan pa'i dgra rnams gzhom phyir bzhes su gsol :
yid bzhin nor bu dbang gi rgyal po dang :
lha klu mi yi rin chen thams cad dang :
dar zab ras chen stag gzig lpags pa dang :
snam bu la sogs lha mi'i mkho dgu dang :
'bri g.yag rta phyugs la sogs phyugs kyi khyu :
'dod dgu'i spyad byar gyur pa thams cad kyang :
mgon po 'khor dang bcas la 'bul :
gzhan yang mchod par 'os pa'i dngos po kun :
nam mkha'i mthar thug gang bar rnam sprul nas :
ngo mtshar rmad byung mchod pa'i sprin phung tshogs :
mgon po 'khor dang bcas la 'bul :
khyed cag 'byor pas phongs pa ma lags kyang :
sngon tshe rgyal ba'i spyan sngar zhal bzhes bzhin :
sangs rgyas bstan pa dam pa bsrung ba dang :
sems can yongs su bskyab pa'i slad du bzhes :
ma hA pU dza me g+ha sa mu dra s+pha ra Na sa ma ye hU~M:

ma skyes chos dbyings dag pa'i ngang nyid las :
ma 'gags rol pa 'jigs byed khro bo'i sku :
bdud 'dul mthu stobs dbang phyug gsang ba'i bdag :
bde gshegs 'dus pa'i khro mchog stobs po che :
'chol ba'i khro rgyal srid gsum bdud kyi dgra :
drag shul thabs kyis bgegs dpung thal bar mdzad :
'jigs byed 'jigs par byed pa'i drag rtsal can :
dpal chen dregs pa 'dul la phyag 'tshal bstod :
'jig rten skyong mdzad chos nyid bden pa gzigs :
tha tshig btsan pos thub pa'i bstan pa srung :
pha rol dpung gi 'jigs pa thams cad srung :
dri za'i rgyal po yul 'khor srung la bstod :
'jigs rung mi bzad srin po khros pa'i gzugs :
nag po'i rtsa lag thams cad mthar byed cing :
'jig rten skyong mdzad mthu byin rdzu 'phrul can :
grul bum rgyal po 'phags skyes po la bstod :
'dab bzang rgyal po pha rol dpung gnon pa :
'jig rten skyong mdzad grags mthu rdzu 'phrul can :
chos kyi spyan ldan 'jig rten bde bar skyong :
klu yi rgyal po spyan mi bzang la bstod :
bde gshegs bstan pa'i srung ma mthu bo che :
lha min bdud kyi dpung tshogs brlag byed cing :
lha yi mgon po 'dod dgu'i dpal ster ba :
gnod sbyin rgyal po rnam thos sras la bstod :
rang rang 'khor g.yog sprul dang yang sprul bcas :
kha ba bu yug 'tshubs 'dra stong gsum gang :
sna tshogs gzugs can mi bsrun khro gtum can :
rgyal ba'i bka' bzhin bstan dang bstan 'dzin skyong :
'jigs rung 'khor gyi tshogs la bdag bstod do :
zhes bstod :
thog med dus nas da lta'i bar :
sdig pa'i las rnams gang bgyis dang :
khyad par rgyal po chen po bzhi'i :
thugs dang 'gal ba ci bgyis pa :
gnong 'gyod sdom pa'i sems kyis bshags :
yi ge brgya pa brgya rtsa brgyad bzlas la nyams chag bshags pa bya :
de nas rgyal po chen po bzhi po so so'i thugs kar pad+ma dang zla ba'i dkyil 'khor gyi steng du dngul dang :
bai DUr+Ya dang :
pad+ma rA ga dang :
gser las grub pa'i rdo rje rtse lnga pa rim pa bzhin du bsams pa'i lte bar rang rang gi sa bon gyi mthar so so'i sngags kyis bskor bar bsam la :
bdag phyag na rdo rje'i thugs kar nyi ma'i steng du rdo rje sa bon sngags phreng dang bcas pa gsal ba las 'od 'phros pa'i rtse mo las mchod pa'i bye brag bsam gyis mi khyab pa byung nas 
rgyal po chen po bzhi po 'khor dang bcas pa la mchod cing de dag la thims pas mnyes :
rgyal po chen po bzhi yi thugs ka nas las dang mthun pa'i kha dog can gyi 'od zer 'phros pas phrin las gang yin thogs med 'grub par bsam zhing ma yengs par bzlas so :
oM d+h+r-iSh+Ta rASh+TA ya swA hA:   yul 'khor srung gi'o :
oM bi rU D+ha kA ya swA hA:   'phags skyes po'o :
oM bi rU pAk+ShA ya swA hA:   spyan mi bzang gi'o :
oM bai shra ma NA ya swA hA:   rnam sras kyi'o :
dzaHhU~M A:
de ltar 'bum phrag bzhi ru bsnyen :
de tshe rtags kyi rim pa yang :
rgyal po blon po dmag mi dang :
rta pa zhub can mon pa dang :
bla ma dge bshes sngags pa dang :
bon po gnag lug gcan gzan dang :
ma ral can la sogs pa dang :
cho 'phrul sna tshogs 'byung ba yin :
de nas bdun nam nyer gcig tu :
a ka ru dang du ru ka :
spos dkar gu gul ga pur dang :
'bras phye 'ba' la tsan+dan dkar :
sbyar ba'i spos dud rgyun mi gcad :
dmigs pa gong bzhin bzlas par 'bung :
dpag tshad brgya ni tshun chad du :
lha rnams kyis ni srung bar byed :
bsam pa thams cad 'grub par 'gyur :
longs spyod nam mkha' mdzod dang mnyam :
snyan pa'i grags pa sa steng khyab :
rtag tu rnal 'byor de nyid la :
dgra dang rgol ba 'byung mi 'gyur :
gang du sgrub pa'i yul phyogs su :
dmag 'khrugs mu ge 'byung mi 'gyur :
nad dang gdon gyis mi tshugs shing :
dngos nyams rmi lam dag tu ni :
lung ston legs nyes gsal bar smra :
bsnyen dang sgrub pa'i thun mtshams su :
gser 'od dam pa chen po'i mdo :
gtsang sbra ldan pas bsgrag par gces :
thun mtshams su gtor ma 'bul na :
byin gyis brlab pa spyi ltar byas la :
yi dam la rang sngags kyi mjug tu :
sa pa ri bA ra i daM ba liM ta gr-i h+Nan+tu sa ma ya rak+Shan+tu ma ma sarba sid+d+hi m+me pra yats+tsha swA hA:
rgyal chen bzhi la rang rang gi sngags sham du :
ma hA rA dza lo ka pA la tsa tur be sa pa ri bA ra i dam sogs btags la phul :
rin chen las grub nam mkha' khyab pa'i snod :
yi ge gsum gyi sbyor ba las byung ba'i :
ye shes bdud rtsis nam mkha'i khams bkang ste :
'dod yon drug gi mchod pa'i sprin phung 'phro :
ro mchog yon tan kun dang ldan pa yi :
zag med bde ster gtor ma'i mchod pa 'di :
dpal chen mngon rdzogs phyag na rdo rje dang :
bstan pa'i srung ma rgyal po chen po bzhi :
btsun mo sras dang blon 'khor bcas pa la :
gus pas 'bul lo 'gro ba'i don du bzhes :
ma hA ba liM ta khA hi :
gong gi mchod pa ltar mchod la :
shar phyogs na ni gnas srung po :
'jig rten skyong ba gzi brjid ldan :
shar   phyogs dag ni skyong byed pa :
rdzu 'phrul che la stobs kyang che :
mchod sbyin gtor ma 'di snoms la :
rnal 'byor bdag cag 'khor bcas dang :
che ge zhes bya'i yul 'di ru :
bar chad thams cad zhi ba dang :
dngos grub ma lus stsol ba dang :
khyad par mtha' dmag du ru ka :
zlog cing 'byung ba med par mdzod :
ces sogs 'dod gsol gang shes bya'o :
de bzhin du :
lho phyogs na ni 'phags skyes po :
zhes pa dang :
nub phyogs na ni spyan mi bzang :
dang :
byang phyogs na ni rnam thos bu :
zhes sogs 'don pa bsgyur la phrin las bcol :
de ltar bsnyen sgrub kyi bya ba zin pa dang :
!
yul khams rgyal chen bzhi'i mnga' 'bangs su gtad de mtha' dmag srung ba ni :
yul der tsha tsha chu gtor dang gsung rab thams cad bklag :
ri rgya klung rgya bsdam :
gser 'od dam pa dang grwa lnga la sogs pa bri ba dang mang du gsung bsgrag :
byang ngos kyi mtshams su tho bzhi brtsegs te rgyal chen bzhir mnga' gsol :
so so'i mdun du maN+Dal dang mchod pa gong ltar rgyas pa bshams nas las kyi gzhung bsrang :
bskyed bstim drag tu bya zhing rab tu gnas pa bya :
phrin las bcol ba ni :
rang nyid phyag na rdo rje'i spyi bor bdag 'dra pad+ma ji ltar nyid du bsgoms nas :
hU~M:
lha yi rgyal po chen po 'jig rten mgon :
sde che stobs chen pha rol dmag dpung 'joms :
gzhan gyis mi thub dpa' bo stobs dang ldan :
'od dang kha dog ldan zhing grags dang ldan :
dpal ldan rdzu 'phrul chen po bskal pa che :
mthu chen gzi ldan byin che drag shul can :
sangs rgyas zhal gzigs bden pa'i don mthong ba :
sa chen bzhugs pa'i sems dpa' 'jig rten skyong :
chos ldan chos smra chos skyong rgyal po che :
bstan dang bstan 'dzin skyong ba'i yal gam can :
dam chos 'dzin pa yongs kyi dgra bla che :
sde dang dpung dang g.yog 'khor bcas pa rnams :
kun bzang mchod sprin nam mkha' gang ba dang :
dam rdzas rgyan gyi gtor ma 'di bzhes la :
bstan pa srung zhing 'jig rten skyong ba dang :
chos smra'i re ba tshul bzhin skong ba dang :
gdug pa'i mtha' dmag zlog pa'i dus la babs :
sngon tshe bya rgod phung po'i ri zom du :
sprul sku shAkya thub pa'i spyan snga ru :
sus kyang ma bcol nyid kyis zhal 'ches pa :
gang du mdo sde 'dzin cing 'chang ba dang :
'chad dang 'don dang 'bri dang gnas pa'i yul :
dus kun lha yi mig gis blta bzhin du :
rtag par srung zhing skyong bar khas blangs shing :
snying rje med pa'i gdon rnams zlog pa dang :
mu ge ya nga gnod pa brgya stong 'bum :
pha rol dmag tshogs thams cad zlog byed cing :
phas kyi rgol ba kun las bsrung bar bya :
lha dang mi rnams rnam par blta bar bya :
de bzhin gshegs pas rjes su bka' gnang zhing :
gang du mdo sde 'chad dang nyan pa dang :
chos bzhin spyod pa'i rgyal po'i yul khams der :
khyed cag rgyal chen dpung dang g.yog tu bcas :
gnod sbyin 'bum phrag du mar bcas pa rnams :
lha yi lus mchog blta bas mi mngon par :
yul lam grong ngam grong brdal der lhags te :
yul de srung skyob yongs gzung yongs su skyobs :
chad pa spangs dang zhi ba bde legs su :
'gyur bar bya zhes bden pa'i tha tshig bcas :
dgra zla'i dpung tshogs yan lag bzhi pa'i tshogs :
yul de rnam par gzhig pa'i yid can rnams :
zlog cing brel ba sna tshogs brgya btang ste :
bgegs bgyis phyi nang kun tu 'khrug long dang :
gza' dang rnam pa sna tshogs nad gtong zhing :
gnod pa du mas nyams par bya'o zhes :
'gyur med lha yi ngag gis dam bcas shing :
chu bo dal gyis 'bab pa'i mtsho 'gram du :
thub dbang 'phags pa'i tshogs bcas bzhugs pa'i tshe :
khyed bzhi stong phrag du ma'i 'khor dang bcas :
so so'i phyogs nas lhags te mchod pa'i tshe :
rang rang skad du chos thos bden pa mthong :
rgyal ba yongs su mya ngan 'da' ba'i tshe :
kwa ye lha yi dbang po zhes bos nas :
de bzhin gshegs pa myur du mya ngan 'da':
de 'og nga yi bstan pa khyod kyis srungs :
bstan pa nub tu nye ba'i dus kyi tshe :
'jig rten chos min spyod cing yams nad dang :
mu ge lo nyes chom rkun 'khrug pa dar :
ma rungs rmu rgod sdig to can rnams kyis :
gtsug lag khang dang mchod rten sku gzugs 'jig :
dge 'dun gsod cing dge slong bslab pa g.yel :
de tshe gcig tu bsdongs la srungs shig ces :
ston pas bka' bstsal khyod kyis zhal gyis bzhes :
sngon gyi tha tshig thugs dam dran gyis la :
bde gshegs bstan pa srung ba'i dus la bab :
chos ldan yul khams srung ba'i dus la bab :
dmag dang dgra dpung zlog pa'i dus la bab :
mtha' yi dmag dpung zlog pa'i dus la bab :
mu ge yams nad zlog pa'i dus la bab :
lo nyes gnod pa srung ba'i dus la bab :
rtag tu 'jig rten bde skyid ldan par mdzod :
sngon tshe 'dren pa 'od srungs bstan pa la :
shAka thub mnyes par byed par smon lam btab :
de phyir bde gshegs thub pa'i bstan pa 'di :
nam zhig gnas par gyur pa de srid du :
nam yang g.yel ba med par bsrung ba dang :
bstan pa gnas pa'i yul phyogs 'di nyid kyang :
rtag tu bsrung zhing skyob pa'i dus la bab :
khyod sngon slob dpon pad+ma 'byung gnas kyis :
byang phyogs bod yul kha ba can ljongs 'dir :
gsang sngags dkyil 'khor du mar dbang bskur nas :
bod khams skyong ba'i srung mar bka' bsgos shing :
ma 'ongs bskal pa dus kyi tha ma la :
gdug pa can gyi mtha' dmag srungs shig ces :
bka' bsgos dam bcas thugs dam rjes dgongs la :
yul phyogs 'di nyid khyod kyi 'bangs su gtad :
rtag tu bsrung zhing bde legs 'phel ba dang :
mtha' dmag ngan pa'i gnod pa mi 'byung zhing :
dus kun bde skyid phun sum tshogs par mdzod :
bslu ba med pa bden gsung lha yi tshig :
rtag pa'i ngag gis sngon chad dam bcas pa :
dus 'dir bsnyel ba med par dran mdzod la :
srung zhing skyob cing yongs su skyong ba dang :
zhi bde phun sum tshogs par mdzad du gsol :
lho phyogs dzam+bu'i gling gi yul 'di ru :
mi rnams chos bzhin spyod pa nyid kyi tshe :
khyed cag gzi byin mthu stobs rab rgyas te :
dpal dang gzi brjid rnam par 'phel 'gyur na :
bdag cag chos bzhin spyod pa'i yul phyogs 'di :
skyob pa'i dus las gzhan du ma yin pas :
g.yel ba med par kun tu srung skyob mdzod :
ston pa bde bar gshegs pa'i bka' ma bcag :
rdo rje thod phreng rtsal gyi dam ma dral :
sgrub pa'i rig 'dzin bdag gi ngag ma bcag :
rgyu sbyor mchod pa'i 'bras bu chud ma gsan :
rang rang zhal bzhes dam bca' ma g.yel bar :
bcol pa'i phrin las dus 'dir grub par mdzod :

na mo :
deng mchod pa'i sprin phung dpag tu med pa 'di dang :
mchod sbyin gyi gtor ma rgyan bzang po bdud rtsi'i rgya mtsho chen po rgyas pa mchog dang ldan pa 'di nyid rgyal po chen po bzhi 'khor dang bcas pa rnams la 'bul lo gsol lo bsngo 'o :
yul phyogs dang sa phyogs 'di dang 'di na gnas pa'i mi dang nor dang phyugs su bcas pa thams cad rgyal po chen po khyed bzhi'i mnga' 'bangs dang bran g.yog tu dus gtan du gtad pa lags pas :
sngon gyi thugs dam la mnos te 'di nyid du brtan par bzhugs nas :
phyi yi dgra bgegs thams cad dang :
khyad par du mtha' dmag du ruSh+ka'i rigs nang du mi gtang zhing phyir zlog pa dang bar chod thams cad zhi zhing phyi mtshams legs par bsrung ba dang :
gong du gsol ba'i phrin las thams cad thogs pa med par 'grub par mdzad du gsol :
oM su pra tiSh+Tha badzrA ya swA hA:
zhes me tog gi char dbab :
bkra shis brjod do :
bsnyen sgrub kyi thun 'jog khar bris sku yod na de nyid la brtan par bzhugs su gsol :
med na rang rang gi gnas su gshegs :
oM:
khyed kyis sems can don kun mdzad :
rjes su mthun pa'i dngos grub stsol :
rang rang gnas su gshegs nas kyang :
slar yang 'byon par mdzad du gsol :
badzra mu :
zhes pas ye shes pa gshegs :
dam tshig pa bdag la bsdu ba'am mi dmigs par bya'o :
e ma :
bdag 'dra rnal 'byor o rgyan thod phreng gis :
rgyal chen sgrub thabs mchod pa'i cho ga 'di :
ma 'ongs bod yul bstan pa bsrung phyir brtsams :
spel ba'i gnas med rin chen sa yi gter :
skal ldan las 'phro can dang 'phrad par shog :
sa ma ya :
rgya rgya rgya :
gter rgya :
sbas rgya :
gsang rgya :
zhig gling 'od gsal sgyu ma'i gter ma yang dag pa'o ///
/
