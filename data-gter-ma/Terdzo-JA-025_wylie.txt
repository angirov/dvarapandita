thugs sgrub yang snying 'dus pa las /
gsang khrid rim pa lnga'i nang nas bog 'don gcod khrid kyi zin bris bzhugs pa'i dbu'o //
bdud bzhi 'dul mdzad dpal chen he ru ka
/karma thod phreng rtsal la phyag 'tshal nas //
bdag dang bdag 'dra gzhan la'ang phan pa'i phyir //
zab chos thugs sgrub yang snying 'dus pa yi //
bogs 'don gcod khrid lhan thabs 'dir bkod bya //
chos bdag gter srung DA kis bka' gnang zhing //
brtse ba'i thugs rjes byin rlabs dngos grub stsol //
de la rnal 'byor pa thugs sgrub kyi dbang rgyas bsdus gang rung thob cing /
sku gsum sgrub pa gsum ka'am re re /
yang na kun dril yid bzhin nor bu'i bsnyen pa them pa /
gsang khrid rim lnga'am /
thugs sgrub kyi bskyed rdzogs la nges shes thob pa'i rnal 'byor pas /
rang gi rtog pa bogs 'don pa'am /
gdul bya gzhan la phan pa'i phyir du gnyan thog bcad par bya ste /
dang po gang du 'gro bsam pa'i gnas de gsang ba gal che ste /
nga 'di na 'gro rgyu yin mi smra
/gal te rings kyang zil gnon 'phang ma tshar bar du gsang bar bya'o //
zil gnon ni /
phaTaH
rang nyid rnal 'byor ma mthing nag 'jigs su rung ba'i thugs ka nas gnam lcags kyi rdo rje ri bo tsam gcig 'phros nas /
mda' 'phangs pa ltar song /
gnyan sa de la phog pas sa gzhi thams cad rtsam gzhong bsigs pa ltar gyur /
ri nyil mtsho dkrugs shing thams cad bcag lam bsnogs brag dang pha wang thams cad chag nas rdul du brlag
/de nas rdo rje de yongs su gyur pa ltar khros ma mthing nag dgur gyur te /
phyogs mtshams brgyad dbus dang dgu nas bsrungs pas lha 'dre thams cad gar yang 'gro dbang med par bsgom /
yang sa cha rgyus med pa la zil gnon 'phen pa ni /
rang phag mo mthing nag gi thugs ka nas /
gnam lcags kyi rdo rje rtse dgu pa 'phros pas sa cha de rtsam gzhong bsigs pa ltar gyur /
phaTaH
de yongs su gyur pa las dpa' bo DA kir gyur /
de rgyab mi nag lag sbrel gyi gur /
de rgyab mun nag gi gur khang du gyur nas /
lha 'dre thams cad gar yang 'gro dbang med par bsgom /
de nas khyim nas sgor 'gro tshe /
phaTaH
rang gi spyi bor bla ma dang karma thod phreng rtsal bsgoms la /
lus gdon gnas gdon gyis gtsor byas /
sems can thams cad sangs rgyas kyi sa la 'god par bya /
de'i phyir gnyan sa ri khrod du 'gro snyam du sems bskyed la /
lus longs spyod kha rje dbang thang dang bcas pa karma thod phreng rtsal la phul bar bsgom /
gsol 'debs kyang bya /
de nas lus 'di ro'i tshul /
rig pa 'di ro khur mi /
gnyan sa de dur khrod /
lha 'dre rnams bya dang gcan gzan gyi tshul du dmigs la gnyan sa'i sa mgo ma mthong bar du 'gro
/sa mgo mthong nas /
phaTaH
rang nyid rje btsun ma dmar mo gcig tu gyur /
mi rkang gi gling bu tshag tshag 'bud pas lha 'dre thams cad 'dar chom chom byed cing /
lam de'i lha 'dre thams cad rang dbang med par 'dus nas rang la bskor nas 'gro bar bsgom /
ma yengs par 'gro
/lam du chu gcig shing gcig brag zur pha wang rtags can 'dug na /
phaTaH
brjod cing /
gnyan sar ma phyin bar du 'gro
/de ni lam gyi dbang sdud dang so pa gzir ba gnyis ka yin no //
de nas gnyan sa der phyin nas /
da ci'i zil gnon dus kyi khros ma dbus ma de rang la bstim /
phaTaH
phyogs mtshams kyi mkha' 'gro nag mo brgyad des sngar ltar bsrungs pas gnas de'i lha 'dre dang lam nas khrid pa'i lha 'dre thams cad gar yang 'gro dbang med par bsgoms la /
phaTaH
brjod cing rkang dung 'bud do /
!
/de nas gnyan mig gsal ba ni /
chu mig mgo gcig pa'i mgo
/gnyis pa'i bar /
mgo gsum pa yan gyi 'dus mdo //
dgu yan grangs med kyi dkyil skam pa sa cha gdugs rgyal mtshan rin po che mchod rten 'dra ba'i rtse /
pad+ma dpal be'u dung phug pa 'dra ba'i dkyil /
gsas mkhar mang po dang sman yam gyi dkyil /
lung gsum dang sgang gsum gyi 'dus mdo /
khang pa 'dre can lha khang dkor khang gi sgo them /
khang ral gyi mdzod sgo
/mkhar gyi zhol ra /
chu bo'i khug so dang chu 'dus sna /
mtsho'i dkyil sna /
sgang po'i sna /
thang chen lam rgya gram tshong 'dus rnams kyi dkyil /
bya dang mi dang sbal pa gyen du rgyug 'dra'i snying kha /
glang chen gyi gtsug
/seng ge'i g.yu ral /
dud 'gro'i rwa bar /
nags 'thug po'i srab sa /
srab pa'i 'thug sa /
mdor na gnas de'i gnad che zhing phar zhen pas /
dper na mi'i snying lta bu la rang 'dug go
/dud 'gro'i rwa rtse gcan gzan mche ba lta bu la 'dug mi rung ngo //
de yang gnyan sa chen po yin na /
gcod dpon rang gang gnyan sar bsdad /
de mchan gnyan sa gcig na nad pa bzhag
/de mchan gnyan sa gcig la thab ka bca'o //
nad pa dang gcod dpon thag nye ba gal che'o //
gnyan sa chung na gnyan sar nad pa bzhag
/de mchan gnyan sar gcod pa /
de mchan thab ka bca'o //
yang gnyan sa'i sa mig ma rnyed pa'am /
na bun gyis btums nas ma rnyed na /
phaTaH
rang nyid phag mo mthing nag sku la mi lpags gsol bar bsam /
d+ha dril 'khrol zhing phaTaHsgra dang bcas pas gar stabs 'chams shing sa cha der bskor ba byas la /
sbrid zing nge ba'am /
skyi sha za ba'am /
skrag dzab pa'am /
'jigs 'ub 'ub pa'am /
bag dro ba nyams dga' ya le ba /
de 'dra gar byung sa der bsdad /
de nas gur ram khra ther cog pu'am /
g.yab der phub la /
gur de rdo rje phag mo sku mdog dkar mo /
chon thag 'ja' tshon gyi dra ba /
chon phur rnams rigs bzhi mkha' 'gror bsgom /
phur pa rnams shar nas rim par /
ha badzra DA ki nI hU~M:
ri rat+na DA ki nI hU~M:
ni pad+ma DA ki nI hU~M:
sa karma DA ki nI hU~M:
zhes dang gur la /
oM b+hud+d+ha DA ki nI hU~M:
de ltar byin gyis brlabs nas mi 'gong pa dam tshig go
/de nas de'i nang du nyal sa bde mo gcig bcas /
sa de'i shing lo sna tshogs bting /
phaTaH
nyal zhabs der lcags khang gru gsum kha rub la gting zab pa /
rgya che la rngams 'thug pa gcig tu gyur /
stan mchan khung du bcug la /
phaTaH
rang rje btsun ma dmar mo phyag g.yas g.yang gzhi g.yab cing /
g.yon rkang gling tshag tshag 'bud pa gcig tu bsgom /
cog bu'i phyogs bzhir rkang dung 'bud /
rang gi thugs ka nas 'od zer dmar po lcags kyu lta bur 'phros pas lha 'dre thams cad rang dbang med par bkug par bsgom /
phaTaHbrjod /
lha 'dre 'dus rab gnyan 'bod byed /
nad pa yod na /
nad pa 'di'i dang po nad kyi sna 'dren pa /
bar du nad kyi tshang bca' ba /
tha ma nad la mi phan par byed pa /
tshe la rku ba srog la 'jab pa thams cad tshur 'dus shig
/ces 'bod pa bya /
lha 'dre thams cad rang gi drung du 'khod /
phyi nas mkha' 'gro brgyad pos bsrungs pas 'gro dbang med par bsam /
gnas gdon lus gdon gnyis zhabs lcags khang du tshud par bsgoms la 'gug gzhug lan gsum byed /
gnyan sar jag rkun 'ong dogs na /
phaTaH
lcags khang kha lcags srog gi drwa bas bkab pa'i dra mig tu r+n+ri mgo mthur bstan grangs med las byung ba'i jag rkun thams cad mgo mthur du rkang pa drwa ba la thogs par bsgoms la 'gug gzhug skabs su bya'o //
de nas stan de mi lpags kyi g.yang gzhir gyur pas lcags khang de'i kha bkab par bsams la stan bting /
de nas rkang dung bus la /
nad pa yod na lha 'dre thams cad la 'bod pa chen po byas la /
!
'au lha 'dre khyed rnams nyon cig
/mi 'di'i lus la nad byung nas 'ong ba yin pas /
mi 'di da lta nyid la skad cig nyid du mnar med pa'i dmyal bar bskyur nas gtan du thar dus med pa gcig gyis /
lus 'di da lta nyid du zo la lhag ma til 'bru tsam yang med pa gcig da lta skad cig nyid du gyis /
nad rigs bzhi brgya rtsa bzhi /
bgegs rigs stong phrag brgyad cu /
byis pa'i gdon chen bco lnga /
glo bur nyi khri chig stong ye 'drog sum brgya drug cu thams cad da lta skad cig nyid la thongs /
na mi thub shi mi thub dbugs phyi nang du rgyu mi thub pa gcig da lta nyid la ma byed pa na ra kan /
da lta nyid du de mi byed na nad 'di dang gdon 'di long /
lus dang lus gdon phrol /
gal te de gnyis gcig mi byed na /
nga gnas 'dir ci srid 'khor ba ma stong gi bar du 'dug
/mdze sha dme sha nal sha'i thang mar brdal /
mdze khrag dme khrag yug sa ma'i mngal khrag dug khrag gi rgya mtsho bskyil /
dkar thab dmar thab sngo thab sna tshogs btang /
rdzas rgod kyi du bas yul khams bkang /
brag bshigs shing gcod mtsho dang chu mig dkrug
/ri bsnyil gsas mkhar brdzogs /
gnam sa kha zhabs bzlog
/nam mkha' 'di ma zhig gi bar du khyod lha 'dre rnams dang 'bral ba med par skad cig kyang g.yo 'gul mi byed do //
zhes brjod /
de bsam yang bsam /
de bas da lta nyid du phrin las sgrubs shig
/phaTaH
/ces lan gsum brjod /
nad pa med na lha 'dre la 'bod pa byas la /
khyod rnams nyon cig
/khyod rnams la bdag gis dam pa'i chos bshad /
byang chub tu sems bskyed nas sangs rgyas kyi sa la 'god pa'i phyir 'ong ba yin pas /
bdag gi phrin las sgrubs shig
/char 'bod yin na /
sems can thams cad mu ge'i 'jigs pa las skyob pa'i don du char 'beb pa'i phyir du 'ong ba yin pas /
'dzam gling khyab pa'i char chen po phob /
gal te de tsam med na yul che ge rnams su char chen po phob /
de ltar mi byed na /
zhes sogs gong ltar brjod /
de nas stan thog tu 'dug pa dang mnyam du /
rang nyid khros ma mthing nag 'jigs su rung ba tho ba dang lcags kyu bsnams par bsgom /
hU~M lan bdun brjod pas sku las khro mo rang 'dra ba grangs med pa 'phros pas /
phyi rol thams cad khro mo'i gur du gyur nas lha 'dre gar yang 'gro dbang med par gyur pas /
zil gyis non nas rang la thal mo sbyar nas bka' nyan par bsgom /
phaTaH
mdun gyi nam mkhar skyabs yul dkon mchog gsum dang thugs sgrub kyi lha tshogs thams cad nam mkha' la sprin phung ltar bzhugs par bsgom /
phaTaH
rang nyid tha mal par gyur te lha 'dre rnams kyang rang gi ram bu bkyag nas skyabs 'gro sems bskyed mnyam du byed par bsgoms la /
kye ma kye ma mi rtag 'khor ba'i chos :
zhes sogs brjod cing lha 'dre la snying rje bskyed cing /
na mo 'das dang ma byon da lta dus gsum gyi :
zhes sogs gzhung ltar skyabs sems /
rdor sems sgom bzlas /
maN+Dal bla ma'i rnal 'byor rnams bya /
de nas gnyan mig tu thab kha bcas la /
'o ci srid sangs ma rgyas /
byang ma chub /
byams pa mgon po ma byon bar du /
lha 'dre khyed rnams dang 'bral ba med par gnas 'di na pho brang btab pa yin no //
brjod /
thab gsur shor dogs na thab 'phrag yang byed thabs /
dang po nas snod gcig tu 'o ma chang ja sogs blugs la de'i nang du me gcig bcug la /
gcig gis thab thal zhes 'bod do //
gal te thab gsur shor na /
gcod pa slob dpon thams cad khros ma dmar mor bsgoms la /
kun gyi thab 'dul brjod cing phaTaHmang du brjod pas thugs ka nas gser gyi rdo rje dang lcags kyi rdo rje gnyis res mos su 'phros nas /
kho'i gnas khang bshigs nas kho la rgyab bsdigs byas pas gar yang 'gro dbang med par bsgom /
yang na thab 'dul dmigs pa ni /
rang gi sha khrag nyil gyis song ba lha 'dre thab bdag thams cad kyis zos 'thung tshim zhing dgyes /
thab bdag de'i nad dang thab kyi rlangs pa thams cad la thim par bsam /
thab kyi nad dang thab rlangs thams cad bdag la thim par gyur /
phaTaH
ces brjod de /
dmigs med du bzhag
/'di tsho'i dmigs pa kun gyis bzung ba gal che'o //
de min thab gsur shor na shu thor 'ong bas ja hub nam 'phur shor yang dmigs pa bya dgos /
de rnams sngon 'gro yin no //
\u0f80atsha /
sa mA ya /
dngos gzhi la /
dkar bgegs ni mi byed /
de min mchod gtor yang bsdus pa gcig bsham /
lha 'dre de rnams sangs rgyas kyi sa la 'god pa'i ched du bskyed rdzogs nyams su len par bya snyam du sems bskyed la /
rang gis rgyun khyer gyi thugs sgrub mang nyung gang rung ngam /
nyung ba tsam byas /
de yang mtshams gcod ni mi byed /
thun mtshams yin pas thun re ma rdzogs bar srung 'khor lcags khang gi kha der bsgom chog
/gtor bsngos sogs tshang bar byas /
thun bsdus mi dmigs par byas /
de ni snga phyi nam byed kyang thun la mi brtsi /
de min pa'i thun ri bos gser zhu gyon dus /
nyin phyed dang po /
grib chen 'dus dus /
srod skar ma shar dus mtshan phyed dang dus drug la thun bzung /
thun drug ka la dang po /
phaTaH
rang nyid rje btsun mar gsal ba'i thugs kha nas 'od zer dmar po lcags kyu lta bur 'phros /
gnod byed thams cad dang snang srid kyi lha 'dre khyad par du gnas gdon dang lus gdon thams cad rang dbang med par bkug la /
thams cad khrom tshogs pa ltar rang gi mtha' skor du dpung nge bkod /
gnod byed rnams 'og gi lcags khang du tshud par dmigs /
kye ma 'di thams cad 'khor ba mtha' med du 'khyams shing da rung yang ngan song du yang nas yang du 'khor ba 'di snying re rje /
zhes zhe thag pa nas bsgoms la /
kye ma kye ma mi rtag 'khor ba'i chos /
zhes rgyang 'bod byed /
mdun gyi nam mkhar rtsa ba gsum gyi lha tshogs dmigs la /
lha 'dre dang rigs drug thams cad kyis ram bu byed par bsams la /
skyabs 'gro sems bskyed gzhung ltar byed /
rdor sems maN+Dal bla ma'i rnal 'byor byas la /
bla ma sprul sku'i gsol 'debs sogs dang thugs sgrub gsol 'debs sogs byas /
de yang rang dang nad pa'i nad gdon zhi ba'i phyir skyabs 'gro sogs byas na mi rung bas /
lha 'dre 'khor ba'i sdug bsngal las skyob pa'i phyir skyabs 'gro
/lha 'dre byang chub thob pa'i phyir du sems bskyed /
lha 'dre tshogs rdzogs phyir maN+Dal /
lha 'dre'i rgyud byin gyi brlab phyir bla ma'i rnal 'byor dang gsol 'debs byed pa yin /
byed lugs 'dra ste bsam lugs mi 'dra'o //
de yang skyabs yul rnams mkha' la mi bsdu bar bzhag
/de zil gnon yang yin /
maN+Dal de la 'bul /
rdor sems dus lha 'dre thams cad dang sems can thams cad kyi spyi bor rdor sems bsgoms la bdud rtsi'i rgyun gyis bkru bar byed /
rdor sems thams cad rang gi rdor sems la bstims nas rang la bstim pa sogs bya /
bla ma'i rnal 'byor dus kyang bla ma'i gnas gsum nas 'od zer dkar dmar mthing gsum 'phros /
lha 'dre'i gnas gsum la thim pas rgyud smin cing grol bar bsgom /
de nas rang la byang sems kyi dbang bskur sogs gzhung ltar byas /
de nas rang nyid skad cig thugs rje chen por bsgoms la /
gnod byed lha 'dres gtso byas sems can thams cad pha ma drin chen kho na yin /
'di thams cad bde ba thams cad dang ldan /
bde ba'i rgyu dge ba'i rtsa ba phun sum tshogs pa dang ldan na ci ma rung /
zhe thag pa nas bsgoms la /
dbugs phar btang ba dang mnyam du rang gi dge ba dang bde ba thams cad gdon dang gzhi bdag gis gtsos pa'i sems can thams cad la gcig kyang ma lus par sib kyis thim pas /
khong rnams gnas skabs su bde skyid phun sum tshogs nas /
myur du sangs rgya ba'i skal pa can du gyur par bsgoms la /
bdag gi bde dge ma lus sems can thams cad kyis thob par gyur cig
/ces brjod /
lha 'dre dang gnod byed kyis gtso byas sems can thams cad sngar yang 'khor ba mthar med du 'khyams /
da rung yang gnod sems dang gdug rtsub kyis ngan song mtha' med du 'khyam dgos pa snying re rje /
'di rnams 'khor ba'i sdug bsngal thams cad dang bral /
sdug bsngal gyi rgyu sdig pa mi dge ba'i bsam sbyor dang bral na ci ma rung /
zhe thag pa nas bsgom /
rlung tshur rngub pa dang bstun /
lha 'dre gzhi bdag gnod byed kyis gtsos byas sems can thams cad sdug bsngal sdig sgrib thams cad gcig ma lus tshur sib kyis rang gi thugs ka'i hrIHyig la thim pas /
me lce la shing bsnan pa ltar sgrib pa dang sdug bsngal thams cad sang gis bsregs nas /
rang dang hrIHyig sngar bas bkrag mdangs rgyas par bsgom /
lha 'dre sems can thams cad zag med kyi bde ba dam pa dang ma bral na dga' ba la snyam pa dang /
lha 'dre sems can thams cad pha ma yin par mnyam pas thams cad khyad med pa'i btang snyoms bsgom /
rgyas par spro na lus sbyin mang nyung gang rigs gcig kha sab rung la /
ma byas kyang rang gzhung 'dis chog pas /
nyams len rtsa ba chos spyod lam rim nas gsungs pa'i ku su lu pa'i tshogs gsog dang /
gsang khrid gzhung gi thod zhal ma'i dmigs pa 'di gnyis yin pas /
thun re la dmigs pa brgya rtsa'am /
lo grangs sam nyer gcig gam /
zin dka' na tshar bdun re tsam byed /
de yang nam mkha' go 'byed dus bsre ba gal che ste /
rang gi lus kyi nang du rtsa dbu ma gsang gnas nas spyi gtsug bar du sba lcag tsam zang thal du yod par bsgoms la /
lte 'og sor bzhi na rang gi rnam shes bla tshe'i ngo bo thig le dkar dmar mdangs can /
bya ma sar gyi sgo nga 'am /
rgya sran rlon pa tsam gcig bsgom /
de nas nad pa dang 'khor dang rta khal rnams kyi rnam shes thig le sbar pa /
gsang gnas nas lte 'og rang gi thig le la bstim /
de nas phaTaHces thig le spyi bo nas rgyang ste thon nas /
spyi bo'i nam mkha' la rdo rje phag mo gzhung ltar gsal ba'i thugs kar bstim /
rnal 'byor ma yang rtsa ba gsum gyi lha tshogs la thim /
de yang 'ja' yal ba ltar dmigs med du dar gcig bzhag la dbyings rig bsre /
slar yang rang sems rje btsun ma chu la nya ldang ba ltar byon /
'khor dang rta khal nad pa'i ro rnams rang gi ro la bstim /
de ni ro bsre'o /
!
/de nas bdag gi lus tshogs mchod dmigs pa ni khrid gzhung ltar yin la /
phaTaH
dkar 'gyed ni ro de bdud rtsi 'o ma'i rkyal pa lta bu dkar gsum mngar gsum bkra shis rdzas rtags rgyal srid la sogs par gyur nas dkon mchog mchod /
phaTaH
bsten rdzas bsgrub rdzas su gyur nas chos skyong bskang /
phaTaH
rang gi tsit+ta 'dod pa'i bza' gtung longs spyod du gyur nas rigs drug tshim /
phaTaH
lan chags bu lon byang /
phaT:
'bru sman rin chen dar zab go khrab tu gyur nas gzhi bdag mnyes /
phaTaH
bdud rtsi klu sman sna tshogs su gyur nas klu nad sel bar bsgom /
phaTaH
dbang chung ba rnams rang rang gi longs spyod ci 'dod pa'i lhag ma thob par dmigs /
!
dmar 'gyed ni /
phaTaH
rang nyid rje btsun mas gri gug gis lpags pa bshus nas bting nas stong gsum khyab /
de'i steng du bam ro la gri gug tshad tsam gyis sha ri khrag mtsho btsos bsregs rlon gsum ci 'dod par gyur pa la /
lha 'dre sha khrag la dga' ba thams cad kyis lhag med du zos pas dga' mgu yi rang bar bsgom /
de nas thun mtshams thams cad du nad pa'i don yin na nad so so'i dmigs pa gzhan nas 'byung bas rgyas btab pa'am /
rang gzhung gegs sel nas byung ba'i dmigs pa gnad du bsnun /
bogs 'don yin na /
byams snying rje sgyu lus bskyed rim stong nyid gang la bogs 'don pa de'i dmigs pa gzhung na yod ltar 'bad /
de ltar byas pas slong rtags ma byung na /
rang nyid rje btsun ma nag mo 'jigs su rung bar bskyed la brtul zhugs bya ste /
mtsho yin na phyag g.yas gser gyi rdo rjes mtsho de dang klu'i pho brang thams cad dkrug par bsgom /
na ba la phyag na 'jor bsnams pas kho'i gnas khang dang bcas pa rmings nas rlog par bsgom /
brag la phyag g.yas gnam lcags gyi rdo rje kho'i gnas khang la brgyab pas shig shig byed par bsgom /
shing la phyag na gser gyi zor ba bsnams pas kho'i ba spu sma ra ag tshom co tho thams cad breg par bsgom /
ri la rdo rje brgyab pas thal phung la gyad brgyab pa ltar bsgom /
de rnams dngos su gzhung nas byed pa ltar gsungs kyang /
dngos su byed na shan pa lag dmar dang 'dra bar gsungs pas /
yid kyis byed rgyu yin no //
thab btad gsungs pa yang dngos su mi rung bas /
dmigs pa dkar thab dmar thab chen po gnyan sa der btang rgyu 'ur ri nyil ba tsam du bsgom mo //
gzhung ltar phur pa thogs la stangs stabs 'cham mo //
de yang mgar ba dang sol khang mgar byed pa rmi ba nyams la lcags rdung ba'i sgra dang /
sa 'og nas sgra grags pa rkang pa sbrid chil chil byed na steng 'og gi thog yod la /
tshwa tshwa dang zer sgra tsir sgra grags na da lta nyid du 'ong /
thog srung steng gi nam mkhar gser gyi 'khor lo'i lte bar shAkya thub pa /
rtsibs stong la sangs rgyas stong /
rang nyid rje btsun ma rigs lngas dbu brgyan pa'i thugs kar nyi zla kha sbyor nang du nad pa rta khal bsrung bya thams cad btsud /
rang gyi phyogs mtshams mkha' 'gro ma'i rwa gur /
rkang zhabs su g.yu'i grod pa chen po gcig bsgom la thog srung yin /
rang gi thugs ka nas gser gyi rdo rje 'phros thog ser bdag po dang bcas pa mtha'i rgya mtsho'i phar 'grams su rgyang btang bar bsgoms la phaTaHdrag tu brjod sdigs mdzub bya'o //
de nas dge sbyor thun du bcad pas slong tshad ni dngos su yang rang la ma nyes kha yog dang 'bar sha skur 'debs byed pa /
bkyig brdung gsod grab byed pa /
slob dpon mched grogs sngar mthun pa rnams bye ba 'gras pa /
'brug glog thog ser rlung thog rbab 'ong ba /
'bod pa 'gram lcag rdeg pa /
skrags zing ba spu long ba lus bsngangs shing rngul ba 'ong /
rmi lam du yang cho 'phrul sna tshogs brjod kyis mi lang ngo /
nang slong nad sna tshogs dang glo bur du skrags sngangs 'byung ngo //
gsang slong the tshom 'khu 'khrig dang nyon mongs kyi rnam rtog sna tshogs sngar bas che ba 'byung ngo /
khyad par du gzugs mdzes par sprul nas bslu ba dang /
mi sdug par sprul nas ma sdod zer ba dang /
'chi dus 'debs pa dang /
lha dang bla mar sprul nas chos dang 'gal ba'i lung ston pa rnams slong tshad do //
de nas nyams len ngang la bsdad pas /
chod tshad dam tshar tshad ni /
nad pa yod na /
ru ba skyas pa tshong pa'i sgar bkyag pa /
dmag 'ur bros zhog dang /
skye shing chag pa /
chu mig skam pa /
bcing thag bcad pa /
bud med ngu ba dang /
bud med shi ba bsregs pa /
dud 'gro btag pa grol ba /
zas nor mi la shor ba /
gos phud pa /
gcer bur bud pa /
grong zhig pa /
khong khrag shad pa /
khrus byed pa /
ngo shes pa'i sems can shi ba dang bsregs pa dang /
sha nye shi ba dang /
nor shor ba chu skam pa /
shing skam pa ri me shor ba /
sro shig 'bu srin sems can bud pa /
gos rul phud pa /
skyug sbyangs dri chen dri chu 'dor ba /
lud snyigs phyag pa /
lha khang 'gyel pa /
khrag rnag chu ser 'dzag pa /
na tsha sngar bas chung zhing lus yang za ma 'dod pa rnams nad chog rtags so /
!
/nad pa med na 'thab pa du ma byas pa /
pho brang bstan pa /
glo snying sogs srog 'phrog pa /
tshur gtad pa /
me tog dkar ser thu ba dang /
cho 'phrul zhi ba sogs bzang rtags spyi dang mthun zhing /
phyag 'tshal zhing rdzas khyad par can ster na tshar tshad yin no //
de yang dngos su 'bul ba sogs snyad snyod med par byung na chod rtags /
zas nor snyad snyod med par byung na ma chod pa'o //
rmi rtags bzang yang yid mi bde na ma chod /
rmi ltas tshar tshad brda' ci byung bas yid bde na chod rtags so //
dad pa dag snang skye ba /
ting 'dzin gsal ba /
rtogs pa la bogs byung na chod rtags so //
de yang ngo shes pa rnams lus gdon /
ngo mi shes pa rmi ba gnas gdon /
dang po ngo shes pa rgyab nas ngo mi shes par 'gyur na /
gnas gdon lus gdon du brdzus pa yin /
dang po ngo mi shes pa de nas shes par 'gyur na /
lus gdon gnas gdon du brdzus pa yin /
sngar nas rgyun du rmi ba'i gdon rmi rnams lus gdon /
ngo mi ston zhing 'gyur ldog che na gnas gdon yin no //
de yang dang po lus gdon cho 'phrul byung de nas gnas gdon cho 'phrul byung na gnyan sa zhan pa yin no //
sngon du gnyan sa'i cho 'phrul rjes nas lus gdon gyi rtags byung na gnyan sa 'bring yin /
gnyan sa'i cho 'phrul rtag par byung lus gdon 'ong rgyu ma rnyed na gnyan sa chen po yin no //
cho 'phrul 'dra ba'i tshar tshad ni /
tshur la mtshon brgyab pa'i rwa cos brdung ba mche bas rmas pa /
rang bshas pa /
nye du gang dmar shi ba /
rang gi khang pa 'gyel pa /
me la shor ba /
zog rtsis gang che bor ba /
dgra la shor ba /
dug zos pa /
rang gis rang zos pa /
khyung sbrul nya yis rang mid pa /
rang lus rdul bzhin gtor ba /
rang gi snying rang gis zos pa /
gzhan gyi glo snying rang la byin pa rnams cho 'phrul 'dra yang tshar tshad /
tshar tshad 'dra ba'i cho 'phrul ni /
bud med rigs mi 'dra ba mang pos bkur sti byed pa dang /
gshin po mang pos bkur sti bsu skyel byed pa dang /
zhwa nag po dang sngon po gyon pa /
gdan sngon po dang nag po bting ba /
gos sngon khrab gos nag bal nag
/sbang ma tshwa g.yer sha khrag rlon pa dang sha btsos pa rnams phul ba dang /
sgog pa dang sngo tshang zos pa /
gro ma dang ram pa mon bu mar nag lcags spyad bu ram nag 'dur byed pa /
me tog gsar pa'i gling du phyin pa rnams mgo g.yogs yin pas da rung 'dug go
/sems can rang rgyud pa dang cho 'phrul gnyis kyi dbye ba ni /
rang gi nyal sa sogs su sbrul dang sbal pa sogs sems can gda' na /
phaTaH
rang nyid rje btsun ma mthing nag gi thugs ka nas mda' rgod sgro ma nyer gcig gnam lcags kyi mde'u tshwa tshwa khol ba 'phros /
sems can de'i snying dkar nag mtshams su brgyab pas thal ba bun ne song bar bsgoms la /
phaTaHshar drag po nyer gcig bya'o //
nges sems can de cher song ngam chung du song ngam steng du mchong byung na cho 'phrul yin pas /
phaTaH
sems can de 'jigs su rung ba gcig tu gyur pa'i kha'i nang du rang 'dzul bas khos zos par bsgoms la /
rang gi khog smad brjes la kho'i thog tu 'dug la phug par bya'o //
yang gong du dmigs pa dang phaTaHshar byas pas sems can de bros nas thal na sems can rang ga yin gar 'gror btang la rjes su the tshom mi byed pa gal che'o //
sems can rang gi steng du bsdad na bsad pas sdig che'o //
cho 'phrul gyi sems can la rnam rtog gis 'jigs par byas na rang la nad sogs bar chad 'ong bas snyems thag chod par bya'o //
nub mo lha 'dre dang jag rkun ma 'byed na /
phaTaH
rang nyid kho'i kha nang du zhugs pas khos rang lus zos bar bsgoms la /
phaTaH
drag tu brjod pas lha 'dre yin na med nas 'gro
/de nas stong nyid ngang la bzhag par bya'o //
gal te gnyan sa 'am dus gzhan du mi'i dgra byung nas chas ka shor na /
byams snying rje bsgoms nas bsngo ba byas te gnod lan du phan byas na gcod pa rab yin no //
de ma thub na rjes sa bzung la gnyan sa de'am gzhan du tshar tshad ma byung bar du mtha' gtad byed /
tshar tshad byung nas mnan pa sogs zhal las shes so //
gcod kyi gegs sel ba ni /
gnyan sar slong cho 'phrul byung nas bros pa dang slong gis nad sogs byung ba dang /
slong gis nad pa thu ba la skrags nas khyim du khrid nas gto dge rim 'gro byas na /
gcod log pa yin pas rang la yang mi dge ba du ma 'byung /
nad pa myur du 'chi bas slar gnyan sa de nyid du song la tshar tshad ma byung bar du bsdad /
khyad par du rang nyid mkha' 'gro kham nag gzi brjid dang ldan par bsgom /
phyag g.yas gnam dang g.yon sa bzung nas gnam sa cha lang ltar brdab pas /
lha 'dre rnams bcar zhing skrags nas skad ngan tser tser khas blangs dam bcas par bsgom zhing tshar tshad ma byung bar du gzir bar bya'o //
yun ring du bsdad kyang rtags ci yang med na gcod rdugs pa yin pas mtha' gtad gang rung gcig bya'o //
yang rmi lam du bu lon sod steng bdas pa dang /
kham chu dum steng zlog zer ba dang gyen la 'gro ba de thur la 'gro chis byed /
gos phud nas gyon chis /
khral sod rgyab ded pa /
spyad pa khyer rgyab gtad pa /
sems can grol ba btag chis /
gos nag bskon chis /
mi rnams ngo 'dzum nag pa /
zhing rmo chis byed pa rnams bsdad yun ring nas gcod 'byams pa'i rtags yin pas myur du spo'o //
gal te ma spos na nad pa la nad sna tshogs ni 'ong ngo //
gnyan sa nas nyin skor la song zhag po thog na gcod bug pa yin pas gnyan sa der rang nyid yod par bsgoms la nyams len bya ste /
gcod bug na dmigs pa'i rgyang zhags gces //
zhes gsungs so //
gnyan sa ma chod par 'gro dgos byung na /
gcod ral pa yin pas /
rang nyid rje btsun mar bskyed la 'od zer lcags kyu lta bus lha 'dre thams cad bsdus te /
rang gi mal zhabs rde'u gcig la hU~M bris pa la bstim /
sor mdzub DA ki sde lngas gnas po de tser gyis bzung bar bsgoms la snod lcags kyi par bur bsgoms pa'i nang du bcug
/kha sbrul nag gis bcings la lus la 'chang zhing zhabs su bcug la /
rang gar 'dug kyang gnyan sa de yin par bsgoms la nyams len bya /
gcod pa mang po'i nang na gcig 'gro na /
dpon des 'gro mi byas thal nas /
rang nyid rje btsun ma'i thugs ka nas gnam lcags kyi rdo rje dpag med 'phros pas /
rdo rje'i gur du gyur pa'i nang du gcod sgar tshud par bsgom /
gcod rab rdo rje'i gor zhes pa'i don no //
yang 'dug sa de gnyan mig ma non nas de'i gnyan sa gzhan du gda' na gcod 'khyams pa yin pas /
sa de'i gnyan mig gar gda' nas sa rdo shing gsum blangs la rang gi zhabs su bcug go
/de nas tshar tshad byung yang zhag gcig bsdad la mgo skor dang rjes bsnyeg e 'dug brtag
/de nas phyir nang lus sbyin tshar gcig byas /
nam mkha'i skyabs yul gshegs pa'am rang la bsdu /
b+hud+d+ha DA ki nI hU~M/
zhes sogs brjod cing phur pa rnams phyungs la /
zil gnon gyi mkha' 'gro ma rnams rang gi thugs kar bsdu /
stan bkyag rdo rje la yod na skud pa bkrol /
lcags khang nang gi gnas gdon lus gdon rnams rgya grog tshang rlog pa ltar yar bud par bsgom /
de nas dkar nag shan 'byed /
lha 'dre ral khrid ni mdun du rde'u gcig bzhag la rang khros mar bsgom /
bden stobs brjod la /
lha 'dre khyed rnams kyi nang nas bdag gi bka' la mi nyan gsung mi sdod phrin las mi bsgrub dngos grub mi ster /
mgo skor rjes bsnyag phyi 'brang byed pa'i lha 'dre gang yin pa thams cad rde'u 'di la khug cig
/oM badzra aM ku sha dzaH
ces rdor dril bzung ba'i dmigs pa ltar khyer /
de nas kha char bab nas 'gro dka' na /
mal stan thams cad bsreg cing /
rang gzhan kun rje btsun ma dmar mo bsgom /
kun gyis tsher lcag bra mas go kha bshad cing /
nged rnams gnas spo ba yin pas /
gnas su ma sleb bar kha char ma gtang zhig
/brjod /
gnas de'i lha klu sa bdag bra ma'i lcag tshan gyis bshad pas kha char mi btang bar khas blangs /
dbang po sgo lnga nas me 'u ru ru 'bar nas lha klu snang srid tshig la khad du bsgom zhing /
phaTaH
brgya brjod cing nam mkha' dwangs shing nyi ma tsha bar bsgom /
de nas khal ma yang bkal la /
phaTaH
sngar gyi lcags khang rin po che'i sa gzhi'i dbus na rang dang lha 'dre slob dpon dang mi'i tshul du bsgoms la skyabs sems dang /
rang nyid thugs rje chen po kha sar pA Nir bsgoms la yig drug brgya bzlas /
thugs ka'i hrIHdang yig 'bru las bdud rtsi 'dod yon phun sum tshogs pa spros /
lha 'dre'i sdig sgrib sdug bsngal snad pa smas 'gram gnas khang zhig ral longs spyod shor god bkrag mdangs nyams pa thams cad sos /
sngar bas kyang dar zhing rgyas nas lha 'dre gzhan rnams zil gyis non par bsgom /
phaTaH
rang nyid mkha' 'gro ma dkar mo dang mdun du yum chen mo ser mo bsgoms pa'i bar du lha 'dre thams cad 'khod pa la /
rang mdun bskyed thugs kar AHdkar ser las bdud rtsi bab pas lha 'dre thams cad sngar ltar sos shing gzi brjid rgyas par bsgoms la /
ga te bzlas /
phaTaH
lha 'dre thams cad rab tu dga' nas byis pa dkar po mdzes shing yid du 'ong ba'i ro gcig 'chi med tshe'i dngos grub tu phul /
phaTaH
rang nyid rje btsun ma'i gri gug gis blangs thod par bcug gri gug brgyab pas dmar ltems se song ba /
raM yaM khaMH
thugs kha nas me chu rlung gsum 'phros bsregs sbyangs bkrus /
oM AHhU~M/
dwangs ma zag med kyi bdud rtsir gyur pa rang gis 'thung bas gzi brjid phun sum tshogs te tshe'i dngos grub thob par bsgom /
sngar gyi rdo rje la khrid pa yong na yig brgya bzlas shing rdo la phu bya /
rdo thugs rje chen por byin gyis brlabs la /
sngar gyi gnyan sa la rang gi rgyab bsten la 'phang /
lha 'dre gnas su song bar bsgom /
yig brgya dang kaM ka ni brjod cing mal sa thab ka bshigs /
'grub na rdo la yig drug brkos la rab gnas bya /
lha 'dre'i phyag dang mchod pa'i gnas su byin gyis brlabs la bzhag
/phaTaH
rang gi sha khrag gi gnyan sa de ltem me gang ba la lha 'dres bgo bsha' byed par bsgoms la /
'o nga yi gnas po gnas bdag chen po 'di la /
khyod snang srid kyi lha 'dre thams cad kyis gnod 'tshe ma byed /
gal te byas na ye shes lha'i dmag 'dren /
gnam lcags rdo rje'i sgyogs rgyab /
yungs kar gyi thun brab /
'khor lo'i rtsibs la bskyon /
de bas lus sha khrag gi sbyin pa 'dis tshim par gyis la /
spyi'i lha 'di thams cad kyis gnas bdag 'di la gnod pa ma byed par /
dga' mgu byang chub kyi sems dang ldan nas so so rang rang gnas su byer cig
/gyes shig song zhig
/brjod /
de nas rang 'gro dus /
phaTaH
rang nyid keng rus kyi mkha' 'gro ma sha khrag rkang dang chu rgyus med pa /
ngang sing nge ba /
rkang dang lhu tshigs nas me 'bar zhing du ba 'thul ba zhal nas /
ha ha hi hi hu hu he he ho ho haM ha :
gad rgyangs bcu gnyis sgrog cing nam mkha' la je mtho 'gro bar bsgom /
phyi ltas mi byed /
gnyan sa dang gnas khang gnyis ka mi mthong sar tho brtsig khroM bris la kha phar bstan /
khroM khroM khroM khyung nag me gshog can gsum lag sbrel nas kha phyir gyu nas yod par bsgom /
phaTaH
rang dang gnas khang 'od kyi snam bus 'brel pa la /
rang nyid gser gyi rdo rje rtse lnga pa gcig 'od kyi lam nas khyim du phyin par bsgoms la 'ong ngo //
gcod mgo gzab pa gtsang rgyal yur chud yin zhes gsungs pas /
dang po gnyan sa gang du gcod pa de chod nges byas pas de phyin chad lam du 'gro
/gcod 'phro gzab pa rnal 'byor dam tshig yin gsungs pas /
gnyan sa gang du bcad nas khyim du 'ong ba'i sa de chod nges byas pas bkra shis so //
de yang o rgyan pad+ma'i gter gcod las /
'dus byas kyi zas nor dpag med dngos su btang ba bas /
zhen 'dzin dang bral ba'i dmigs pas lus sbyin par btang zhing dge sbyor thun res bsod nams che'o //
phal pa'i gnas su lo gcig bsgoms pa las /
gnyan sa ri khrod du zhag gcig nyams len byed pa 'gyur che /
chos spyi'i nyams len rgyun dang zla ba gcig byas pa bas /
bdud gcod pa'i gdam pa thun gcig nyams su blangs pas lam rtags myur /
lar cho 'phrul dang /
bar chad ci byung yang /
bdag la bsrung du gsol brgya tham pa bas /
sod cig zo zhig
/khyer cig ces pa'i tshig gis dga' ba yin /
lha srung brgya la ra mda' bzlog pa bas /
lha 'dre stong la za rgyu bcol bas dga' ba yin /
lus srung brgya btag pa bas /
na dga' shi skyid lan gcig dga' ba yin /
zhes gsungs so //
zhes pa 'di ni gsang khrid rim lnga yi //
bogs 'don gcod kyi khrid kyi lhan thabs su //
pad+ma'i gter gcod la sogs gcod gzhung dang //
shes rab bla ma la sogs kaHthog gi
/tshig nyung don 'dus go bde gsal bar bkod //
'di bris nyes pa chos bdag DA ki dang //
gter srung dam can rnams la rab tu bshags //
'di bris dge bas nyams len rtogs pa'i bogs //
yar ngo'i zla ba bzhin du rab 'phel nas //
pad+ma 'byung gnas tshe 'dir 'grub gyur cig
/de skad smras gang rA ga'i ming can des //
dben pa'i khang bur phan pa'i bsam pas bkod //
b+ha wan+tu /
sa ma ya /[ \u0f80]atsha ///
/
