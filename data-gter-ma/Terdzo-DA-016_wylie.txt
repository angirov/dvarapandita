@#//
gsang thig skor bdun gyi bka' srung ma mo sngags kyi srung ma'i rjes gnang gi mtshams sbyor rdo rje'i phreng ba bzhugs //
na mo gu ru badzra kro d+hI man+t+ra rak+Sha b+h+yaH
'jam mgon chos kyi rgyal po 'chi med bstan gnyis g.yung drung gling pa'i zab gter gsang thig skor bdun gyi bka' srung sngags srung ma mo'i rjes gnang bya bar 'dod pas /
gang du bya ba'i gnas su ma mo'i sku'am rten bkram pa'i mdun stegs la gru gsum mthing nag steng many+dzi la /
ma mo'i gtor ma gru gsum dmar po rgyan spros can gyi rtser sku rten dar gdugs dang bcas pa'i /
mdun du mchod gtor la sman raka nyer spyod kyis bskor ba bshams /
slob dpon bdag gi rnal 'byor sngon du 'gro bas rigs mthun gyi gzhung ltar phyi nang gi mchod pa byin gyis brlabs te /
hU~M:
mkha' dbyings bde chen sogs mdun bskyed bzlas pa'i bar dang /
bskang rdzas byin rlabs dang bcas te /
bskang bshags dang /
yig brgya bzlas la /
phrin bcol bsdus tsam bya /
las bum bdud rtsi 'khyil pa'i lha sngags kyis byin brlabs byas te /
slob ma'i bya ba khrus dang /
bgegs bskrad /
srung 'khor rjes /
mtshams sbyor gyi khyad par /
'dir gsang sngags rdo rje theg pa'i bstan pa spyi dang bye brag gsang chen a ti yo ga'i bstan srung kun gyi gtso mo /
nges pa'i don la bcom ldan 'das kun tu bzang mo nyid gdul bya gdug pa 'dul ba dang /
rang gi bstan pa srung ba'i phyir ye shes ma mo bstan srung dbang mo'i skur bzhengs te e ka dzA Ti zhes snang srid ma mo mkha' 'gro'i tshogs rjer gyur pa ste /
mtshan du ral gcig ma'am sngags srung khro mo raka gdong mar grags pa 'di nyid /
gtso bo khros ma gsang ba'i rgyud dang /
gzhan yang a ti dang /
ma hA yo ga'i rgyud du ma nas bstan cing /
de la yi dam ltar sgrub pa dang /
chos skyong ltar sgrub tshul ji snyed cig yod pa las 'dir chos skyong ltar sgrub pa yin /
de la ma mo rang rkyang ltar sgrub pa dang /
dreg pa gzhan gyi 'khor can du sgrub pa gnyis las /
snga ma ste /
de la'ang bka' gter dag snang gi chos sde las byon pa'i bka' babs kyi rim pa du ma mod pa las /
skabs su babs pa 'di ni gangs ri'i ljongs su 'od gsal rdzogs pa chen po sde gsum gyi bstan pa'i shing rta drangs te 'ja' lus rdo rje'i lam srol btod pa'i paN grub chen po gsum du grags pa'i bye brag
/sprul pa'i lo tsA ba chen po bai ro tsa na dngos byon 'jam mgon chos kyi rgyal po 'jig rten mig gcig 'chi med bstan gnyis g.yung drung gling pa zhes 'dzam gling chos kyi shing rta chen mo mdo sngags bstan   pa'i bdag pos lung bstan pa'i rgyal bstan yongs rdzogs la mnga' dbang bsgyur ba'i bdag nyid chen po gang la /
bka' babs mdzod chen rnams kyi yang bcud gsang ba zab gter gyi chos mdzod chen po'i cha shas gsang thig skor bdun du grags pa las /
byin rlabs dang phrin las kyi rtsa ba bla ma dang mkha' 'gro'i zab lam /
dbang dang bskyed rdzogs kha tshang don 'dril byin rlabs kyi tshan ka mchog dang ldan pa'i bka'i srung ma ma mo sngags kyi srung ma'i srog gtad bgyi ba la thog mar maN+Dal phul /
gsol ba gdab pa'i phyir rjes zlos mdzod /
he ru ka dpal sogs lan gsum /
rgyud yongs su dag pa'i phyir rgyun bshags 'di'i rjes zlos mdzod /
rdo rje slob dpon sogs lan gsum /
rdo rje theg pa'i dkyil 'khor gnyan por 'jug cing dbang gi smin par bya ba dang /
khyad par rdo rje'i chos skyong ba'i srung ma'i srog dbang zhu ba la tha tshig gnyan po'i dam las mi 'da' ba dgos pa'i khe nyen shes pas dam tshig khas blang ba 'di'i rjes zlos mdzod /
ho :
bla ma yi dam mkha' 'gro dgongs :
sogs lan gsum /
dam bca' las mi 'da' ba gnad la bor ba'i phyir mna' chu 'di nyid byin par mos /
dam chu byin la /
badzra sa ma ya hU~M:
de nas khyed rnams gnyan po stobs kyi lha sgom zhing ye shes pa dbab pa'i phyir dmigs pa 'di ltar sgoms shig
a mr-itas bsang /
swa b+hA bas sbyang /
stong pa'i ngang las slob ma rnams paM las pad+ma dang raM las nyi ma'i gdan la rang sems hrIHlas pad+ma hrIHsa mtshan pa yongs su gyur pa las /
khro bo'i rgyal po rta mgrin sku mdog dmar po zhal gcig phyag gnyis /
spyan gsum bsgrad cing zhal gdangs mche ba gtsigs pa /
dbu skra sma ra smin ma 'bar ba /
dbu gtsug na rta mgo ljang khu rta skad 'tsher ba /
phyag g.yas kyis thod dbyug nam mkhar 'phyar ba /
g.yon sdigs mdzub thugs kar gtod pa /
mi mgo skam po lngas dbu rgyan dang /
rlon pa lnga bcu'i do shal can /
dur khrod kyi chas brgyad kyis spras pa /
zhabs brkyang bskum du dgra bgegs kyi gdan la bzhengs stabs su 'gying zhing /
ye shes kyi me dpung 'bar ba'i klong na bzhugs pa'i gnas gsum du rdo rje'i yig 'bru gsum gyis mtshan pa dang /
slob dpon gyi thugs ka nas 'phros pa'i 'od zer gyis chos dbyings rang byung gi dur khrod chen po nas bsgom pa lta bu'i ye shes pa lha sngags phyag mtshan gyi rnam pa rgyun mi 'chad pa char bab pa ltar byung nas thim par bsam la /
spos rol DA dril dang bcas te /
oM badzra kro d+hA h+ya gr-I wa hU~M phaT/
dz+nyA na A be sha ya a A/
zhes mang du brjod pas byin dbab /
tiSh+Tha badzras brtan par bya /
de nas srog gtad dngos la /
stong pa'i ngang las mdun gyi nam mkhar dur khrod chen po'i dbus su bskal pa'i me rlung 'bar zhing 'tshubs pa'i dbus su gru gsum mthing nag nam mkha' dang mnyam pa'i lte bar khrag gi rba klong 'khrugs pa'i dbus su pad nyi dgra bgegs kyi gdan la gtor ma nyid dpal ye shes kyi ma mo sngags kyi srung ma sku mdog ston ka'i nam mkha' shin tu dwangs pa'i mdog can zhal gcig phyag gnyis khro      gtum mi bzad pa'i gzugs can /
spyan gcig tshems gcig ral pa gcig nu ma gcig dang ldan pa /
zhabs brkyang bskum gyis 'gying zhing sku la sbrul dang rus pa rin po che'i rgyan can /
ba spu'i khung bu las me lce dang /
g.yu spyang khra thabs su 'gyed pa /
'ja' sprin gyis stod g.yogs shing stag lpags kyi sham thabs bklubs pa /
'khor du ye shes las dang 'jig rten gyi ma mo mkha' 'gro shugs 'gro grangs med pas bskor ba /
thams cad kyang sku gzi brjid mtshungs pa med pa'i dgyes nyams dang ldan pa /
gsung hU~M dang b+h+yo'i sngags sgra sgrog pa /
thugs bde gsal gyi ngang nas bstan pa skyong ba'i phrin las la dgyes bzhin mngon sum bzhin du gsal ba'i gnas gsum gyi yig 'bru'i 'od zer dang /
slob dpon dpal he ru kar gsal ba'i thugs ka'i 'od zer gyis /
ye shes kyi ma mo 'khor dang bcas pa skad cig gis byon par bsam la spos rol mo dbyangs dang bcas pas bskul te /
b+h+yo :
ma skyes kun bzang dbyings nyid las :
sogs nas /
bstod pa'i bar gtang la /
gtor ma lhar gsal ba dpral bar bzhag ste /
slob dpon la mos gus dung ba byas pas de'i thugs ka nas 'od zer byung /
mdun bskyed ma mo'i thugs rgyud bskul te de'i dpral ba nas 'od zer dkar po byung ba slob ma'i dpral bar thim par mos shig
hU~M:
dur khrod 'bar ba'i sogs nas /
sku yi mthu rtsal nus pa'i srog :
dam ldan bu la gtad par bya :
sdong grogs phrin las ma g.yel zhig :
dam tshig 'das na rang gshed phob :
mkha' 'gro'i dbang bskur srog yin te :
srog gi rtsa ba 'da' dka'i dam :
tshul bzhin 'dzin pa'i skal ldan la :
lus dang grib bzhin 'grogs pa dang :
'dod don phrin las myur 'grub mdzod :
ma ma e ka dzA Ti ru lu ru lu hU~M b+h+yo hU~M phaT:
kA ya sa ma ya badzra rak+Shan+tu oM:
de ltar bgyis pas ye shes ma mo'i sku dang slob ma'i lus dbyer med du gyur te ye shes kyi ma mo'i sku yi mthu dbang thob par mos pa sku'i rjes gnang ngo //
yang gtor ma mgrin par bzhag ste /
yang slob dpon gyi thugs ka'i 'od zer gyis bskul te mdun gyi ma mo 'khor dang bcas pa'i thugs rgyud bskul bas mgrin pa nas 'od zer dmar po byung /
slob ma'i mgrin par thim par mos shig
hU~M:
dur khrod 'bar ba'i sogs nas /
gsung gi mthu rtsal nus pa'i srog :
sogs nas /
ma ma e ka dzA Ti ru lu ru lu hU~M b+h+yo hU~M phaT:
wA ka sa ma ya badzra rak+Shan+tu A:
de ltar bgyis pas ye shes ma mo'i gsung dang slob ma'i ngag dbyer med du gyur te ye shes ma mo'i gsung gi mthu dbang thob par mos pa gsung gi rjes gnang ngo //
yang gtor ma snying gar bzhag ste /
slob dpon gyi thugs ka'i 'od zer gyis bskul te mdun gyi ma mo 'khor dang bcas pa'i thugs rgyud bskul bas thugs ka nas 'od zer sngon po byung /
slob ma'i snying gar thim par mos shig
/hU~M:
dur khrod 'bar ba'i sogs /
thugs kyi mthu rtsal nus pa'i srog :
sogs nas /
ma ma e ka dzA Ti ru lu ru lu hU~M b+h+yo hU~M phaT:
tsit+ta sa ma ya badzra rak+Shan+tu hU~M:
de dag ni cung zad rgyas pa'i dbang du byas kyi bsdu na gtor ma gnas gsum du bzhag ste brjod tshig gcig gis chog par byas kyang gter gzhung dngos bstan yin pas chog go
/gang ltar mthar /
dpal ldan ye shes kyi ma mo 'khor dang bcas pa rnams kyis chos sku 'od snang mtha' yas /
longs sku thugs rje chen po zhi khro /
sprul sku pad+ma 'byung gnas /
mkha' 'gro ye shes mtsho rgyal /
chos rgyal khri srong lde'u btsan /
lo chen bai ro tsA na /
'chi med bstan gnyis g.yung drung gling pa nas /
bdag cag gi dpal mgon bla ma'i bar du byon pa'i rtsa ba dang brgyud par bcas pa'i dpal ldan bla ma dam pa rnams kyi bka' dang dam tshig las ma 'da' bar rdo rje'i slob ma 'di'i srung ma mdzad nas mchog thun mong gi dngos grub ma lus pa sgrub pa'i sdong grogs dang /
phyi nang gsang ba gsum gyi bar chad mi mthun pa'i phyogs thams cad srung zhing zlog pa dang /
dgra bgegs log 'dren thams cad tshar gcod pa dang /
mi 'gyur ba'i tshe dang /
mi zad pa'i longs spyod /
rab tu rgyas pa'i dbang thang /
thub par dka' ba'i mthu stobs stsol ba dang /
mdor na bsam pa'i don thams cad yid bzhin du 'grub par mdzad du gsol /
zhes bka' bsgos mthar /
gtor ma lhar gsal ba b+h+yo yig mthing ga'i rnam par 'od du zhu nas slob ma'i snying gar thim pas ye shes kyi ma mo'i srog dang slob ma'i sems gcig tu 'dres par bsam la lta ba'i gdeng bskyed de mnyam par bzhag go
/de ltar zab gnyan byin rlabs dang ldan pas bka' dog par bya ba gces so //
spyir gsang thig skor bdun dang rtsa gsum dgongs 'dus bcas yab rje rig 'dzin bla ma 'gyur med tshe dbang rgya mtsho nyid zab gter gyi bdag po yin zhes /
lo chen bai ro'i rnam 'phrul kun gzigs blo gros mtha' yas pas rdo rje'i lung gis bsngags shing dbang khrid lung bcas dgyes pas bstsal te rtsa gsum dgongs 'dus kyi gter gzhug skyong dgos par bka' yis gzengs bstod pas /
rje bla ma khyab bdag 'jam dbyangs chos kyi blo gros rin po ches yab rje'i drung nas gsan par nges kyang /
phyis 'jam mgon dngos las mkhan chen thub bstan rgyal mtshan 'od zer /
de las gter ston dri med pad+ma gling pa /
de sras 'jam mgon rnam 'phrul pad+ma thugs rje'i dbang phyug las bskyar te gsan skabs bdag la'ang bka' drin thob pa dang /
skyes chen mang po'i gter mdzod gsan yig rnams la'ang 'di nyid mi 'dug cing /
rgyal dbang mkha' khyab rdo rje'i dbang chings su'ang ma tshud pas /
zab chos kyi zhabs tog tu mtshams sbyor bcas spel na legs par mchog gling pad+ma'i e waM chos sgar gyi byang 'dren pad+ma bkra shis kyis bskul ba bzhin 'gyur med bstan pa'i rgyal mtshan gyis bris pa 'jam mgon bla ma'i bstan pa la bya ba byas par gyur cig //
/
