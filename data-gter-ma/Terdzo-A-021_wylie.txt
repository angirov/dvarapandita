@#//
rdor sems thugs kyi thig le las /
bdud rtsi sman gyi byin 'beb dngos grub chu 'dzin bzhugs so //
hU~M/
byin chen ngo mtshar bsam mi khyab //
brdal ba chen po thig le'i dbyings //
kun bzang rigs lnga rdo rje sems //
rgyal ba dgongs pa'i brgyud pa yis //
sgrub mchog rnams la dbang skur cig
/snang srid bdud rtsir byin gyis rlobs //
chos kyi dbyings kyi bcud sdus la //
rtogs grol dus mnyam mchog stsol cig
/byin chen ngo mtshar lhun gyis grub //
bkod pa chen po thig le'i dbyings //
rigs gsum sems dpa' rnal 'byor pa //
rig 'dzin brda yi brgyud pa yis //
sgrub mchog rnams la dbang skur cig
/snang srid bdud rtsir byin gyis rlobs //
gangs chen mtsho yi bcud sdus la //
tshor grol dus mnyam mchog stsol cig
/byin chen ngo mtshar khyad par 'phags //
rang byung chen po thig le'i dbyings //
lha klu mi yi tshom bu 'bum //
gang zag snyan khungs brgyud pa yis //
sgrub mchog rnams la dbang skur cig
/snang srid bdud rtsir byin gyis rlobs //
zhing khams rab 'byams bcud sdus la //
myang grol dus mnyam mchog stsol cig
/byin chen ngo mtshar rmad du byung //
bde chen pad+ma drwa ba'i klong //
sangs rgyas kun 'dus thod phreng rtsal //
sku gsum sku lnga mtshan brgyad kyis //
sgrub mchog rnams la dbang skur cig
/snang srid bdud rtsir byin gyis rlobs //
'khor 'das kun gyi bcud sdus la //
'brel tshad don ldan mchog stsol cig
/hU~M/
gdung shugs drags pos bdag skul gyis //
thugs dam chen po'i dus la bab //
dga' rab 'jam dpal shrI sing //
rdzogs chen brgyud pa'i bla ma rnams //
'od gsal dbyings nas sku bzhengs la //
bdud rtsi'i dkyil 'khor byin gyis rlobs //
sgeg rdor sangs rgyas gsang ba sogs //
sgyu 'phrul brgyud pa'i bla ma rnams //
snying po'i dbyings nas sku bzhengs la //
bdud rtsi'i dkyil 'khor byin gyis rlobs //
bde ba gsal mdzad yang dbang gter /
dgongs 'dus brgyud pa'i bla ma rnams //
rim dgu'i dbyings nas sku bzhengs la //
bdud rtsi'i dkyil 'khor byin gyis rlobs //
rig 'dzin brgyad dang bka' bab dgu
/sgrub chen brgyud pa'i bla ma rnams //
klong dgu'i dbyings nas sku bzhengs la //
bdud rtsi'i dkyil 'khor byin gyis rlobs //
zhing sngags lhan cig skyes grub sogs //
gsang sngags ma rgyud bla ma rnams //
bde chen dbyings nas sku bzhengs la //
bdud rtsi'i dkyil 'khor byin gyis rlobs //
rje 'bangs nyer lnga gnubs so zur //
gsang sngags 'dus brgyud bla ma rnams //
zag med dbyings nas sku bzhengs la //
bdud rtsi'i dkyil 'khor byin gyis rlobs //
gter ston rig 'dzin chos kyi bdag
/zab gter brgyud pa'i bla ma rnams //
'gro 'dul dbyings nas sku bzhengs la //
bdud rtsi'i dkyil 'khor byin gyis rlobs //
gdod ma'i mgon po rdo rje 'chang //
drin can rtsa brgyud bla ma rnams //
byin rlabs dbyings nas sku bzhengs la //
bdud rtsi'i dkyil 'khor byin gyis rlobs //
hU~M/
bla med snying dgongs dkyil 'khor nas //
sangs rgyas sems dpa' khrag 'thung sogs //
a ti zhi khro'i lha tshogs kyis //
bdud rtsi sman la byin phob cig
/sangs rgyas dgongs pa kun 'dus klong //
dpal chen mngon rdzogs rgyal po sogs //
'dus pa mdo yi lha tshogs kyis //
bdud rtsi sman la byin phob cig
/gsang ba thugs kyi thig le nas //
rdor sems badzra he ru ka
/sgyu 'phrul zhi khro'i lha tshogs kyis //
bdud rtsi sman la byin phob cig
/ye shes klong dgu'i dkyil 'khor nas //
sku gsung thugs yon phrin las sogs //
sgrub chen bka' brgyad lha tshogs kyis //
bdud rtsi sman la byin phob cig
/tshom bu dgu yi 'od klong nas //
pad+ma badzra yab yum sogs //
bla ma dgongs 'dus lha tshogs kyis //
bdud rtsi sman la byin phob cig
/dbang chen rol pa'i dkyil 'khor nas //
spyan ras gzigs dbang rta mchog rgyal //
yi dam dgongs 'dus lha tshogs kyis //
bdud rtsi sman la byin phob cig
/zla gam dbang gi pho brang nas //
dbyings phyug rdo rje rnal 'byor ma //
mkha' 'gro dgongs 'dus lha tshogs kyis //
bdud rtsi sman la byin phob cig
/rtsub 'gyur 'bar ba'i dur khrod nas //
ye shes ma mgon lcam dral sogs //
chos skyong dgongs 'dus lha tshogs kyis //
bdud rtsi sman la byin phob cig
/hU~M/
gzhan yang thugs dam bskul ba ni //
zhing chen dar gyi g.yab mo 'dor //
bsur chen spos kyi dud pa gtibs //
bshug glu rol mo'i brdas bskul na //
ma g.yel ma g.yel rig 'dzin tshogs //
ma g.yel ma g.yel yi dam lha //
ma 'khu ma ldog mkha' 'gro'i tshogs //
ma 'da' ma 'da' dam can rnams //
ke'u ri puk+ka sI la sogs //
sman srung ma mo chen mo brgyad //
dur khrod brgyad nas da tshur byon //
bdud rtsi sman la bcud sdus shig
/rtsi sman nags na gnas pa sogs //
sman gyi lha mo chen mo brgyad //
'byung ba'i klong nas da tshur byon //
bdud rtsi sman la bcud sdus shig
/rgyun shes bu dang 'drog skyong sogs //
sman gyi drang srong rig 'dzin rnams //
grub pa'i gnas nas da tshur byon //
bdud rtsi sman la bcud sdus shig
/tshangs dang brgya byin 'jog po sogs //
sman gyi bdag po lha klu rnams //
dgyes pa'i gnas nas da tshur byon //
bdud rtsi sman la bcud sdus shig
/dkar mo ma bdun la sogs pa //
dus tshod bcu gnyis rgyu ba'i lha //
dngos grub klong nas da tshur byon //
bdud rtsi sman la bcud sdus shig
/rgyal ba'i zhal mthong bstan pa srung //
dkar phyogs skyong ba'i lha klu rnams //
rang rang gnas nas da tshur byon //
bdud rtsi sman la bcud sdus shig
/rtsa gsum chos skyong gzhi bdag tshogs //
rnal 'byor gdung bas deng bskul lo //
'od dang du ba sgra snyan dri //
lha mo'i gzugs su snang ba sogs //
rtags dang mtshan ma myur du ston //
dngos grub ya mtshan chen po stsol //
bar chad 'byung po rdul du rlogs //
glags lta'i nyu le tshar thag chod //
dug lnga ye shes lnga ru sgyur //
snang srid bdud rtsir byin gyis rlobs /
khams gsum 'dod yon lngar dag pa //
grub pa'i rdzas mchog a mr-i ta //
dngos grub rnam gnyis 'byung ba'i gnas //
'khor 'das bcud kyi mchog sgrubs mdzod //
bdag cag khyod kyi gdung 'dzin cing //
gsang ba'i dkyil 'khor zhal dbye na //
thugs dam gang mchis dngos grub tshogs //
'gro ba'i don phyir bstsal du gsol //
zhes gter gsar sgyu 'phrul gyi cha lag tu dmigs kyang spyi la 'gre chog pa'i dbang du byas te /
gangs ri'i khrod kyi o rgyan he ru ka'i 'du khang yar lung shel gyi brag tu bod 'bangs spyi'i bde thabs su rgyal dbang karma pa dang /
gzhung sa rin po che rtse shod lhan rgyas kyi bka' ltar 'dus pa sum cus /
sgyu 'phrul rdor sems thugs kyi thig le'i sgo nas thog mar bdud rtsi sman gyi sgrub chen bgyis pa'i tshe shugs 'byung gi re khAr mngon par 'du bgyis pa po ni pad+ma gar dbang blo gros mtha' yas te gzhan la phan par gyur cig /

//
