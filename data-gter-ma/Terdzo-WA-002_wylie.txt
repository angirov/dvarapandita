@#//
tshe sgrub rgyal ba 'dus pa'i smin byed dbang gi lag len dkyus gcig tu bsdebs pa 'chi med thig le zhes bya ba bzhugs so //
na mo gu ru A yur+dz+nyA na ye /
smon lam mtha' yas sku tshe dpag tu med //
phrin las mkha' mnyam ma lus 'gro ba'i mgon //
gzi brjid rgyal po pad+ma gu ru'i zhabs //
snying dbus rtag par bkod la byin gyis rlobs //
gang gi sgrub thabs bye ba'i phul //
nyams len sgo 'byed smin byed bcud //
don du gnyer ba'i skal ldan la //
gdung sel bdud rtsi'i thig le sbyin //
tshe sgrub rgyal ba 'dus pa'i dbang bskur yongs rdzogs gzhung so so nas 'byung ba gab sprad de dkyus gcig lag tu len pa'i tshul bshad pa la gnyis /
sbyor ba dang /
dbang dngos so //
dang po la bzhi /
sa chog
/bum pa /
lha /
slob ma sta gon no //
dang po ni rgyas par sgrub khog ltar bya dgos kyang sgrub gnas rnying par mdor bsdus kyis chog pas /
dkar gtor /
gser skyems bshams la bdag gi rnal 'byor ni /
hrI:
bla ma tshe dpag med pa dang :
grub brnyes rig pa 'dzin rnams la :
bdag cag gus pas skyabs su mchi :
bdag gis sems can kun don du :
rig 'dzin tshe mchog brnyes pa yi :
grub pa thob par sems bskyed do :
'gyur med rdo rje g.yung drung sku :
tshe bdag rnams la phyag 'tshal lo :
'jig rten 'das dang ma 'das pa'i :
bcud rnams ma lus mchod par 'bul :
srog gcod la sogs mi dge'i las :
nyams chag sdig sgrib mthol lo bshags :
rdo rje tshe mchog sgrub la sogs :
tshogs gnyis rnams la yi rang ngo :
bdag sogs sems can thams cad kyi :
tshe yi bar gcod bsal bar bskul :
ji srid 'khor ba ma stongs bar :
mya ngan mi 'da' brtan par bzhugs :
'gro kun tshogs gnyis yongs rdzogs shing :
sangs rgyas go 'phang thob par shog :
ces lan gsum gyis skyabs sems tshogs gsag bya /
stong nyid skad cig dran rdzogs su :
bdag nyid mgon po tshe dpag med :
mdog dmar longs spyod rdzogs pa'i tshul :
rin chen sna tshogs rgyan gyis spras :
'ja' dang 'od kyi gur na bzhugs :
'od zer nyi ma 'bum las brjid :
blta bas chog mi shes par gsal :
de thugs zla ba'i dkyil 'khor gyi :
lte bar hrIHdmar 'od 'phro gcig :
hrIHdkyil nr-i ljang snum la 'dril :
spu shad rtse mos bris 'dra bsam :
thugs srog hrIHyi mtha' skor du :
rtsa sngags g.yas skor 'khod par bsam :
hrIHlas 'od zer 'phros pa las :
rang 'dra'i ye shes sems dpa' ni :
mdun gyi nam mkhar spyan drangs gyur :
'gyur med rdo rje sogs gong bzhin yan lag bdun pa 'bul /
dzaHhU~M baM ho :
dam tshig ye shes gnyis med gyur :
thu+ugs ka'i sngags 'khor 'od zer spro bsdu'i dmigs pa spyi ltar byas la /
oM ma ma dz+nyA na a mA ra Ni dzI ban+ti hU~M b+h+rU~M dzaHdza :
zhes bzlas la 'od gsal du bsdu ldangabya /
mchod gtor raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
b+hU mi pa ti sa pa ri bA ra badzra sa mA dzaHsa spyan drang /
b+hU mi pa ti sa pa ri bA ra a kA ro sogs gsum gyis gtor ma bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes lan gsum gsol bas gnang ba byin nas rang gnas su gshegs par mos /
gnyis pa ni /
bum pa bcud ldan mgul chings dmar po kha rgyan can gnyis dang /
mchod pa bshams la /
raM yaM khaM:
thams cad stong nyid nam mkha' mdzod :
b+h+rU~M las rin chen snod yangs par :
oM las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
oM badzra ar+g+haM nas /
shab+da AHhU~M:
oM AHhU~M lan gsum /
swa b+hA ba sogs /
stong pa'i ngang las rin po che sna tshogs las grub pa'i bum pa mtshan nyid dang ldan pa bcud phun sum tshogs pas gang ba'i dbus su ma chags pad+ma'i gdan la ye shes sems dpa':
lhor rat+na :
shar du rdo rje :
nub tu bud+d+ha :
byang du karma :
bar mtshams kun lha mo bcu drug sgo ma bzhi rnams phyogs mtshams dang mthun pa :
lha tshogs rnams kyi spyi bor oM:
mgrin par A:
thugs kar hU~M las 'od zer 'phros pas ye shes sems dpa' la sangs rgyas dang byang chub sems dpa'i tshogs kyis bskor ba badzra sa mA dza :
ma lus sems can kun gyi mgon gyur cing //
bdud sde dpung bcas mi bzad 'joms mdzad sogs kyis ye shes pa spyan drang /
oM badzra ar+g+haM sogs kyis mchod /
dzaHhU~M baM hoH
bum pa'i lha dang gnyis su med par gyur /
bdag dang bum lha'i thugs kar nyi zla'i ga'u kha sbyor gyi dbus su pad+ma rA ga'i rdo rje tshon gang ba'i lte bar hrIHsa mtshan pa'i mthar rtsa ba'i sngags phreng rnams mar me'i phreng ba ltar g.yas skor du 'khor ba las :
sngags phreng rnams gzungs thag la brgyud :
dam tshig sems dpa'i snying kha'i sngags phreng la phog 'od zer 'phros pas :
rig 'dzin sangs rgyas byang sems thams cad kyi byin rlabs :
sman dang ri rab rtsi shing nags tshal :
snang srid mi dang mi ma yin khams gsum sems can nyi zla :
ye shes kyi me chu rlung 'byung ba lnga'i rang bzhin rnams oM AHhU~M gi rang bzhin du tshur 'dus :
lha rnams kyi bum par 'chi med kyi bdud rtsir 'khyil zhing rang gi thugs srog sngags phreng la thim par gyur :
gzungs thag blangs la bdag bskyed skabs kyi bzlas pa de nyid ci 'grub bzla /
mthar mchod tshig gang rung ngam sngags tsam gyis mchod /
sor rtog ye shes rdo rje'i sku :
rigs bdag rdo rjer phyag 'tshal bstod :
me long ye shes rdo rje'i sku :
mi bskyod rdo rjer phyag 'tshal bstod :
mnyam nyid ye shes rdo rje'i sku :
rin chen rdo rjer phyag 'tshal bstod :
bya grub ye shes rdo rje'i sku :
don grub rdo rjer phyag 'tshal bstod :
chos dbyings ye shes rdo rje'i sku :
bud+d+ha rdo rjer phyag 'tshal bstod :
oM AHhU~M:
dung chu phul bas /
lha rnams 'od du zhu nas rdo rje bdud rtsi'i chu rgyun du gyur /
las bum du rta mgrin bskyed bzlas spyi 'gro bya /
gsum pa ni /
maN+Dal la dri'i thig le dang 'bru'i tshom bu dbus su gcig
/de rgyab bzhi re yod pa'i rim pa bzhi bkod la mchod gtor bsham /
sngar ltar byin brlab /
bsang sbyang /
stong pa'i ngang las maN+Dal 'byung ba rim brtsegs ri rab dang bcas pa'i steng du rin po che'i gzhal yas khang mtshan nyid yongs su rdzogs pa'i lte bar /
pad+ma nyi zla'i gdan la bcom ldan 'das tshe dpag med sku mdog dmar po longs spyod rdzogs pa'i chas can /
phyag mnyam gzhag tshe bum 'dzin cing zhabs rdo rje'i skyil krung du bzhugs pa /
de rgyab tshe bdag rgyal ba rigs bzhi /
de rgyab gsang ba'i yum chen rnam bzhi /
de rgyab bcud sdud lha mo rigs bzhi /
sgo bzhir sgo srung 'jigs byed rnam bzhi /
phyi rol 'khor yug tu lha dang drang srong rig 'dzin la sogs mgron thabs kyi lha dpag tu med pas bskor ba /
thams cad kyi gnas gsum 'bru gsum gyis mtshan pa las 'od zer 'phros /
bde ba can gyi zhing khams nas bcom ldan 'das mgon po tshe dpag tu med pa la sangs rgyas dang byang chub sems dpa'i tshogs dpag tu med pas bskor ba mdun gyi nam mkha'i gnas su badzra sa ma ya dzaH
ma lus sems can kun gyi mgon gyur cing :
zhes sogs dang /
nub phyogs bde chen dag pa'i zhing khams nas :
mgon po tshe yi lha tshogs thams cad ni :
nam mkha'i mtha' dang mnyam pa'i sku mnga' ba :
tshe yi dngos grub stsol phyir gshegs su gsol :
A yur+dz+nyA na sa pa ri bA ra badzra sa mA dza :
dzaHhU~M baM ho :
pad+ma ka ma lA ya satwaM:
sa ma ya tiSh+Tha lhan :
las byang ltar mchod bstod bya /
mi lcogs na /
sngags tsam gyis mchod /
bum bskyed ltar bstod /
spos btul la /
kye :
dgongs shig 'chi med rtsa gsum lha yi tshogs :
ma lus thams cad bdag la dgongs su gsol :
bla ma yi dam mkha' 'gro mchod pa dang :
skal ldan slob bu rjes su 'jug pa'i phyir :
bdag cag rig 'dzin rdo rje 'dzin pa yis :
nangs par 'chi med tshe lha'i dkyil 'khor 'bri :
thugs rjes dgongs la byin gyis brlab tu gsol :
zhes gsol ba gdab la dkyil 'khor yol bas bsgrib bo //
bzhi pa ni /
slob ma rnams las bum chus khrus bya /
me tog bkye bsdu dang sems bskyed gsal btab la /
de'ang sngon gyi thugs bskyed smon lam tshad med pa'i khyad par las bcom ldan 'das 'chi med mgon po tshe dang ye shes dpag tu med pa nyid /
nam mkha' dang mnyam pa'i skye dgu yongs la tshe dang ye shes kyi dngos grub stsol ba'i thugs rje byin rlabs rgyal ba kun las kyang mchog tu gyur pa yin zhing /
de nyid kyi sgrub thabs bka' srol yul khams rnams su mtha' yas pa byon pa las khyad par du 'phags pa tshe dpag med dngos dpal bde ba chen po pad+mA ka ra las byon pa'i gdams skor te /
slob dpon chen po nas 'phags yul du man+dA ra ba sogs dang /
bod du skal ldan rje 'bangs rnams la bstsal pa'i gdams ngag rgyas 'bring bsdus pa bka' gter gyi rgyun las byon pa ji snyed cig mchis pa las /
'di zab mo gter gyi phyogs su byon pa yin zhing /
gter ston sprul pa'i skyes mchog pad+ma bka'i thang yig las lung bstan pa'i ngo mtshar gling pa bcu gcig gi ya gyal o rgyan zhig po gling pa'am /
gar gyi dbang phyug ye shes rol pa rtsal zhes grags pa 'khrul snang gzhi thog tu zhig pa'i brtul zhugs mchog gi spyod pas 'brel tshad gdod ma'i sa la sgrol bar mdzad pa /
slob ma yang mthong ba'i chos la 'ja' lus su gshegs pa bdun dang /
sog zlog pa blo gros rgyal mtshan /
kaHthog pa pad+ma rgyal mtshan sogs bstan 'gro'i dpal mgon yongs su grags pa mang du byon pa /
rig 'dzin 'ja' tshon snying po'i gter lung sogs las bsngags brjod rgya cher 'byung zhing /
stag sham bsam gtan gling pa'i lung las kyang /
mjing yon sprul pa nam mkha'i rnal 'byor pa //
zhig po gling pa snang rtse'i gtsug lag 'dzin //
zhes dang /
rgyal sras sprul pa gar gyi ming 'dzin pa //
zab gter bdag po stod lung phyogs su 'byung //
zhes sogs tshad thub kyi gter lung rnams dang skyes bu dam pa du mas rtsod bral du bsngags pa /
lha sras dam 'dzin gyi skye mtha' gter chen sangs rgyas gling pa'i yang srid de nyid kyis khyung tshang brag gi gsang phug nas spyan drangs pa tshe sgrub rgyal ba 'dus pa'i chos skor las rtsa ba'i dbang bskur bsgrub par bgyi ba la /
sta gon dngos gzhi gnyis su yod pa'i thog mar sngon 'gro sta gon gyi rim pa zhu ba'i yon du dmigs te maN+Dal 'bul bar zhu /zhes maN+Dal 'bul du gzhug
/phyag snyim pa me tog gis bkang ba'i thal mo sbyor la 'di'i rjes zlos /
kye :
'chi med tshe yi lha tshogs dang :
bla ma rje btsun bcas pa yis :
bdag la byin gyis brlab tu gsol :
dga' chen khyod bdag ston pa ste :
slob dpon khyod ni dgongs su gsol :
byang chub chen po'i tshul ston pa :
mgon po chen po bdag 'tshal lo :
de nyid dam tshig rim pa dang :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong khyer du :
'chi med rdo rje'i sa thob phyir :
mgon pos 'jug cing gnang du gsol :
ces zhu zhing /
bla mas /
kye ma khyed cag las 'phro can :
'das ma 'ongs da lta'i sangs rgyas kyi :
rgyal ba ma lus thams cad kyang :
rtsa gsum cho ga 'di mkhyen pas :
mngon rdzogs sangs rgyas rab thob cing :
bla ma yi dam nyid kyis kyang :
bdud kyi dpung yang 'di yis bcom :
khyed kyang bla med mchog thob phyir :
'di yi rjes su kun zhugs mdzod :
ces gnang ba sbyin /
mdun gyi nam mkhar tshe dpag med rgyal ba 'dus pa'i dkyil 'khor la rtsa gsum rab 'byams rgya mtshos bskor te sprin gtibs pa bzhin bzhugs pa'i spyan sngar gsag sbyong yan lag bdun pa tshul bzhin bgyi ba'i ting nge 'dzin la yid gzhol te 'di'i rjes zlos /
dkon mchog gsum la bdag skyabs mchi :
dkon mchog gsum la mchod pa 'bul :
sdig pa thams cad so sor bshags :
'gro ba'i dge la rjes yi rang :
sangs rgyas byang chub yid kyis bzung :
sangs rgyas chos dang tshogs mchog la :
byang chub bar du skyabs su mchi :
rang gzhan don gnyis rab bsgrub phyir :
byang chub sems ni bskyed par bgyi :
byang chub mchog gi sems ni bskyed bgyis nas :
sems can thams cad bdag gis mgron du gnyer :
byang chub spyod mchog yid 'ong spyad par bgyi :
'gro la phan phyir sangs rgyas 'grub par shog :
lan gsum /
byin rlabs rtsa ba bla ma dam pa la :
'di bzung bla med byang chub bar :
gus pa yis ni skyabs su mchi :
lan gsum /
phyi so so thar pa'i sdom pa blangs nas bzung snyam pas 'di'i rjes zlos /
bla ma mchog gi spyan snga ru :
lus ngag yid kyis 'gro ba la :
gnod pa spang zhing dge tshogs bsgrub :
dge tshul dge slong byang chub sems :
so so thar pa'i sdom pa la :
bdag ni rgyun du gnas shing bsrung :
lan gsum /
nang byang chub sems kyi bslab pa la thog mar smon pa byang chub mchog tu sems bskyed pa 'di'i rjes zlos /
bla ma dkyil 'khor lha tshogs dgongs :
'di bzung bla med byang chub bar :
'gro drug sems can thams cad la :
pha ma'i 'du shes nyer bzhag ste :
ma bsgral bsgral dang ma grol dgrol :
dbugs ma phyung rnams dbugs dbyung phyir :
smon pa byang chub sems bskyed do :
lan gsum /
byang chub kyi spyod pa la 'jug pa'i tshul khrims rnams yang dag par blang bar bgyi'o snyam pas 'di'i rjes zlos /
sngon gyi bde gshegs rgyal ba rnams :
sgo gsum sdom la gnas pa ltar :
'di bzung 'khor ba ma stongs bar :
bla med 'jug pa'i byang chub sems :
bdag cag rnams kyis bskyed par bgyi :
phar phyin drug slob sdom gsum bzung :
bdag gis sdom bzung ma grol sgrol :
dbugs dbyung mya ngan 'das la 'god :
lan gsum /
gsang ba rig 'dzin sngags kyi dam tshig rigs lngas bsdus pa rnams bzung dgos pas thog mar dam tshig bsgrag pa 'di la snyan gtod 'tshal /
dkon mchog gsum bzung mi gtang bsgrub :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rdo rje rigs kyi dam tshig yin :
rin chen rigs kyi dam tshig tu :
sbyin pa rnam bzhi rtag tu sbyin :
rin chen rigs kyi sdom pa yin :
pad+ma rigs kyi dam tshig tu :
theg pa gsum dang chos rnams bshad :
pad+ma rigs kyi dam tshig yin :
las kyi rigs kyi dam tshig tu :
'gro ba'i don la brtson par bya :
las kyi rigs kyi sdom pa yin :
ji skad bsgrags pas mtshon dam tshig mtha' dag yang dag par blangs nas bsrung bar bgyi'o snyam pas 'di'i rjes zlos /
dkon mchog gsum la gus shing 'gro la brtse :
rtsa ba yan lag rnams kyi dam tshig bsrung :
lus dang srog la babs par gyur na yang :
rtsa ba yan lag dam tshig 'da' mi bya :
lan gsum /
de nas khyed rang rnams tshe dpag med rgyal ba 'dus pa dmar po mnyam gzhag tshe bum 'dzin pa longs spyod rdzogs pa'i cha lugs can /
zhabs skyil krung pad zla'i gdan la bzhugs pa'i gnas gsum du oM AHhU~M dkar dmar mthing gas mtshan par mos shig
/dri'i thig le gnas gsum du bkod /
bdud rtsi lce la bzhag ste 'bru gsum dang yi ge brgya pa brjod /
gnas gsum gyi 'bru gsum las 'od zer 'phros pas sku gsung thugs rdo rje'i rang bzhin gyi ye shes pa dpag tu med pa spyan drangs te thim par mos shig
/rtsa sngags brjod /
rol mo bsgrag
/su pra tiSh+Tha dang me tog 'thor la brtan par bya /
so shing rwa ba bcas 'du byas la /
dngos grub kyi ltas brtag pa'i slad du so shing me tog gis brgyan pa thal mo'i bar du zungs la 'di'i rjes zlos dang bcas te tshom bu'i dkyil 'khor du dor ba zhu /
rgyal ba 'dus pa'i lha tshogs kyis :
bzang ngan pra rtags bstan du gsol :
hA sa hA/
de ltar dor bas so shing rtse mo dbus su bstan na mchog gi dngos grub thob /
shar du zhi ba /
lhor rgyas pa /
nub tu dbang /
byang du drag po /
mtshams su las phran tshegs 'grub par gsungs so //
phyir mi ldog pa'i don du zab mo'i chos bshad pa 'di la gsan 'tshal /
kye ma skal ldan rigs kyi bu rnams nyon :
rtsa gsum dkyil 'khor 'di 'dra mthong ba ni :
u dum+ba ra'i me tog ci bzhin du :
brgya lam dag na res 'ga' tsam zhig 'byung :
de bas gsang sngags spyod pa shin tu dkon :
de phyir khyod ni skal ldan rigs kyi bu :
ma nor tshul bzhin bsgrub pas bsod nams che :
srung skud lnga bsgril mdud pa gsum ldan las sngags kyis btab pa pho'i dpung pa g.yas mo'i g.yon du bcings la srung skud rdo rje'i mdud pa dang ldan pa dpung par bcings pas sgo gsum la bar du gcod pa thams cad srung bar mos shig
/rta mgrin gyi sngags mthar /
rak+Sha ku ru hU~M:
zhes btags pa brjod /
mdud pa'i steng las chus mnan /
rgya gram gyi rgyas btab la /
oM badzra rak+Sha rak+Sha hU~M:
ku sha 'bru gsum brjod pas byin brlabs /
rmi lam gyi ltas mi 'khrugs shing bzang ngan gyi mtshan ma gsal bar ston pa'i slad du ku sha'i chun po chung ba sngas dang che ba stan gyi don du zungs shig
/'bru gsum brjod bzhin ku sha che chung lag tu gtad /
dge bsngo byas la slob ma gyes /
'degs pa'i rgya dang /
oM badzra sa ma ya dza :
zhes brjod pas sta gon lha rnams mdun gyi nam mkha' 'od kyi drwa ba'i klong du spyan drangs shing bzhugs par mos la tshom bu sogs bsdu /
yig brgya brjod do //
gnyis pa dbang dngos la /
dkyil 'khor gyi gzhir ras bris sam tshom bu lha grangs bkod pa'i dbus su many+dzi la sngar sta gon byas pa'i bum pa bzhag
/de'i steng ngam mdun gang bder tshe gtor 'brang rgyas dang lha tsaka tshang ba /
rgyab tu ban+d+ha mtshan ldan chang dang chos sman mngar gsum sbyar bas bkang ba'i khar me long la sin+d+hu ra brdal bar chos 'byung nyis brtsegs dbus su pad+ma 'dab bzhi'i lte bar hriHma /
'dab bzhir ha ri ni sa /
rgyab tu dbyangs gsal bris pa bzhag la dar dmar gyis bkab pa'i steng du shel rdo bkod /
sman rag gtor gsum /
phyi mchod /
bka' srung gtor 'bul /
las bum /
rig tsaka sogs mkho ba'i yo byad rnams dang /
sngon gtor /
tshogs kyi yo byad /
chad brtan sogs tshang bar byas la /
las byang gi brgyud 'debs nas brtsam ste gzhung bsrang /
byin 'beb skabs sta gon gyi lha dkyil 'khor la bstim /
bzlas pa ci 'grub /
bum bzlas /
stong tshigs /
tshe 'gugs mthar bum lha 'od zhu dang /
bka' srung gtor 'bul /
tshogs bsgral bstab kyi bar du btang zhing rig pa'i me tog dor /
slob ma gzhug par gnang ba nod do //
de nas slob ma rnams la khrus bya /
bgegs gtor gtang zhing bka' bsgo mtshams gcod rnams las byang ltar la /
sems bskyed gsal btab /
sprul pa'i gter chen zhig po gling pa gar gyi dbang phyug ye shes rol pa rtsal gyis khyung tshang nor bu'i brag gi gu ru'i gsang phug gong ma shel gyi brag phug nas dam rdzas a mr-ita'i phabs rgyun sogs dang lhan cig spyan drangs pa'i tshe sgrub rgyal ba 'dus pa'i dngos gzhi'i dbang bskur bsgrub pa la sogs kyi mtshams sbyar nas maN+Dal 'bul du gzhug
/mtshams sbyor spyi mthun byas la 'bru gsum gyis mig dar me tog sbyin /
gsol ba 'debs pa 'di'i rjes zlos /
kye ho :
mgon po tshe yi dbang dang ldan :
dkyil 'khor kun tu yang dag 'jug :
las dang skal ba ldan pa'i bur :
dam pa mchog nyid bdag la stsol :
lan gsum /
bla ma dkyil 'khor gyi lha tshogs rgyal ba sras dang bcas pa la 'di nas byang chub snying po'i bar du skyabs su mchi'o snyam pas 'di'i rjes zlos /
ye shes lnga yi rang bzhin lha :
sangs rgyas byang chub sems dpa' dang :
zhi ba chags bral dam pa'i chos :
tshogs mchog phyir mi ldog pa la :
dus rnams kun tu skyabs su mchi :
lan gsum /
sems can thams cad kyi don du 'chi med rdo rje tshe dpag med pa'i go 'phang thob par bya /
de'i slad du tshe'i dbang bskur zab mo zhus la lam nyams su blang bar bya snyam pas 'di'i rjes zlos /
rig 'dzin tshe yi lha tshogs bdag la dgongs :
bdag gis 'gro rnams ma lus bsgral nas ni :
bla med byang chub mchog la 'god bya'i phyir :
'chi med rig 'dzin lha tshogs bsgrub par bgyi :
lan gsum /
dbang gi gzhi 'god cing ye shes pa dbab pa la sgo gsum gyi gnad gcun te dmigs pa 'di bzhin du mdzod /
las sngags kyis bsang /
swa b+hA bas sbyang /
stong pa'i ngang las gnas khang pad+mo bde chen bkod pa'i gzhal yas khang du rma byas btegs pa'i khri pad+ma zla ba'i gdan la khyed rang gi sems nyid hrIHdmar po /
de las 'od zer 'phro 'dus yongs su gyur pa las /
khyed rang skad cig gis tshe dpag med rgyal ba 'dus pa pad+ma rA ga'i lhun po ltar dmar gsal gzi brjid 'bar ba /
zhi zhing 'dzum pa'i nyams can dar dang rin po ches brgyan pa /
phyag mnyam gzhag 'chi med tshe'i bum pa bsnams shing zhabs rdo rje'i skyil mo krung gis bzhugs pa /
phyi rol du tshe bdag rgyal ba rigs bzhi /
lha mo brgyad /
sgo ma bzhi sogs 'khor tshogs sprul pa yang sprul bsam gyis mi khyab pa nyi ma dang 'od zer gyi tshul bzhin gsal ba'i dpral bar oM/
mgrin par AH
thugs kar hU~M las 'od zer 'phros pas nub phyogs bde ba can gyi zhing khams nas bsgoms pa dang 'dra ba'i ye shes pa la sangs rgyas dang byang chub sems dpa' rig 'dzin lha dang drang srong gi tshogs kyis bskor ba spyan drangs /
khyed rang la gnyis med du thim par mos shig
/spro na las byang ltar spyan 'dren brjod /
bsdu na mi dgos /
rtsa sngags mthar /
A be sha ya a AH
dzaHhU~M baM hoH
btags pa drag tu brjod /
spos rol bcas byin dbab /
de ltar dbab pa'i ye shes pa'i rgyun byang chub ma thob bar brtan par gyur cig
/su pra tiSh+Tha sogs brjod /
rgya gram mgor bzhag
/slob dpon gyi thugs ka nas 'od zer 'phros /
mdun bskyed kyi thugs rgyud bskul /
de las 'od zer dang pho nya mgyogs ma'i tshogs bsam gyis mi khyab pa spros /
khyed rang rnams kyi bla tshe 'thor nyams yar ba la sogs pa dang /
brtan g.yo snod bcud kyi dwangs ma /
rgyal ba sras dang bcas pa'i byin rlabs ye shes ma lus pa 'od dang thig le'i rnam par bsdus te lus srog la sib sib thim par mos shig
/mda' dar g.yab las byang ltar tshe 'gugs gyer /
sgrub mchog bdag la zhes pa /
'di la zhes bsgyur ba sogs bya /
'grim dkyil bkod la /
sngar byin pa'i me tog de nyid tshe rabs las kyis 'brel ba gang yin pa'i rigs kyi lha la phog par shog cig snyam du 'di'i rjes zlos dang bcas te 'dor ba zhu /
tshe dpag med mgon pho brang du :
'brel ba'i me tog 'di dor bas :
sngon nas las 'phros gang 'brel ba'i :
yi dam lha dang phrad par shog :
oM puSh+pe gr-ih+Na sid+d+hi ho :
zhes 'dor du gzhug
/me tog dkyil 'khor dbus su babs na rnam snang rdo rje :
shar du mi bskyod rdo rje :
lhor rat+na rdo rje :
nub tu pad+ma rdo rje :
byang du karma rdo rje'i rigs yin zhing gsang ba'i mtshan yang de ltar yin pas ma brjed par zungs shig
/me tog slar spyi bor bkod /
ma rig pa'i sgrib g.yogs dang mig dar lhan cig bsal bar mos shig
/ji ltar mig mkhan rgyal po yis :
rab rib ling tog bsal ba ltar :
de bzhin rigs kyi bu khyod kyi :
ye shes snang ba da phye yis :
dkyil 'khor bzang po 'di la ltos :
mtshams med lnga yi sdig kyang byang :
tsak+ShuHmaN+Da la pra be sha ya phaT:
ye shes kyi dkyil 'khor chen po rten dang brten par bcas pa mngon sum bzhin du mthong bar gyur pa'i mos pa mdzod /
des 'jug pa'i chos rnams song /
dngos gzhi'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
mgon po tshe yi lha tshogs dgongs :
'chi med rdo rje'i sku bsgrub phyir :
bdag la dbang mchog bstsal du gsol :
lan gsum /
slob dpon gyi thugs ka nas 'od zer 'phros pas dbang gi lha nam mkha' gang ba spyan drangs /
oM sarba badzra sa mA dza :
oM badzra ar+g+haM sogs /
'jig rten 'dren pa'i sogs sh+loka gcig
/de bzhin gshegs pa thams cad kyis slob ma la mngon par dbang bskur ba bstsal du gsol /
zhes gsol ba btab pas de rnams kyis bkra shis pa'i rnam pa du ma dang ldan pas 'chi med tshe'i bum pa bdud rtsi'i chu rgyun gyis gang bas spyi bo nas dbang bskur ba'i mos pa mdzod /
rnam bum thogs la /
ji ltar bltams pa tsam gyis ni :
lha rnams kyis ni khrus gsol ltar :
lha yi chu ni dag pa yis :
de bzhin bdag gis dbang bskur ro :
oM sarba ta thA ga ta a b+hi She ka te sa ma ya shrI ye hU~M:
bum pa spyi bor bzhag cing bum chu 'thor bas lus kyi sgrib pa dag
/rdo rje'i mtshan dpe thob par mos pa sku'i dbang /
mgrin par bzhag nas bum chu blud pas ngag sgrib dag
/gzhom med nA da'i sgra dbyangs ldan par mos pa gsung /
snying gar bzhag nas dbyings dang rig pa zung 'jug gi don ngo sprad pas yid sgrib dag
/rig stong chos sku'i rang zhal mjal ba thugs kyi dbang yin no //
zhes brda sprad pa dang mthun pa'i lag len kyang bya'o //
dkyil 'khor lha tshogs so so'i sku las ye shes kyi sku gnyis pa re 'phros nas khyed rang la thim pas khyed rang yang 'chi med tshe lha gtso 'khor dang gnyis su med par gyur par mos shig
/tsakli re re bzhin spyi bor bzhag la /
hrI:
ye shes lnga yi ngo bo nyid :
tshe yi bdag po sku mdog dmar :
mnyam gzhag tshe yi bum pa 'dzin :
'gyur ba med pa rdo rje'i sku :
tshe dpag med pas dbang bskur ro :
oM ma ma dz+nyA na a mA ra Ni dzI ban+ti hU~M b+h+rU~M dzaHdzaHa b+hi Shiny+tsa hU~M:
hU~M:
zhe sdang rang bzhin rnam dag pa :
me long ye shes ngo bo nyid :
mnyam gzhag tshe yi bum pa 'dzin :
mi bskyod rdo rje'i dbang bskur ro :
oM ma ma A yuHbadzra ak+Sho b+h+ya a b+hi Shiny+tsa hU~M:
nga rgyal rang bzhin rnam dag pa :
mnyam nyid ye shes ngo bo nyid :
mnyam gzhag tshe yi bum pa 'dzin :
rin chen rdo rje'i dbang bskur ro :
oM ma ma A yuHrat+na trAM a b+hi Shiny+tsa hU~M:
'dod chags rang bzhin rnam dag pa :
sor rtog ye shes ngo bo nyid :
mnyam gzhag tshe yi bum pa 'dzin :
pad+ma rdo rje'i dbang bskur ro :
oM ma ma A yuHhrIHa mi d+he wa a b+hi Shiny+tsa hU~M:
phrag dog rang bzhin rnam dag pa :
bya grub ye shes ngo bo nyid :
mnyam gzhag tshe yi bum pa 'dzin :
don grub rdo rje'i dbang bskur ro :
oM ma ma A yuHkarma a b+hi Shiny+tsa hU~M:
rnam shes phung po rnam dag pa :
nam mkha'i khams la dbang sgyur ma :
mnyam gzhag tshe yi bum pa 'dzin :
dbyings phyug ma yi dbang bskur ro :
oM ma ma a b+hi Shiny+tsa hU~M:
tshor ba'i phung po rnam dag pa :
sa yi khams la dbang sgyur ma :
mnyam gzhag tshe yi bum pa 'dzin :
sangs rgyas spyan ma'i dbang bskur ro :
oM ma ma a b+hi Shiny+tsa hU~M:
'du shes phung po rnam dag pa :
me yi khams la dbang sgyur ma :
mnyam gzhag tshe yi bum pa 'dzin :
gos dkar mo yi dbang bskur ro :
oM ma ma a b+hi Shiny+tsa hU~M:
'du byed phung po rnam dag pa :
rlung gi khams la dbang sgyur ma :
mnyam gzhag tshe yi bum pa 'dzin :
yum chen sgrol ma'i dbang bskur ro :
oM ma ma a b+hi Shiny+tsa hU~M:
ye shes kun gyi tshe bdag mo :
sgeg cing 'dzum pa'i ngang tshul can :
stong khams yongs la dbang sgyur ma :
rin chen tshe yi bum pa 'dzin :
'byung ba lnga yi bcud sdud ma :
lha mo sngon mo'i dbang bskur ro :
oM ma ma a b+hi Shiny+tsa hU~M:
ye shes kun gyi tshe bdag mo :
sgeg cing 'dzum pa'i ngang tshul can :
stong khams yongs la dbang sgyur ma :
rin chen tshe yi bum pa 'dzin :
'byung ba lnga yi bcud sdud ma :
lha mo ser mo'i dbang bskur ro :
oM ma ma a b+hi Shiny+tsa hU~M:
ye shes kun gyi tshe bdag mo :
sgeg cing 'dzum pa'i ngang tshul can :
stong khams yongs la dbang sgyur ma :
rin chen tshe yi bum pa 'dzin :
'byung ba lnga yi bcud sdud ma :
lha mo dmar mo'i dbang bskur ro :
oM ma ma a b+hi Shiny+tsa hU~M:
ye shes kun gyi tshe bdag mo :
sgeg cing 'dzum pa'i ngang tshul can :
stong khams yongs la dbang sgyur ma :
rin chen tshe yi bum pa 'dzin :
'byung ba lnga yi bcud sdud ma :
lha mo ljang mo'i dbang bskur ro :
oM ma ma a b+hi Shiny+tsa hU~M:
shar phyogs zhi ba'i las mdzad ma :
dkar mo lcags kyu bum pa 'dzin :
shar gyi sgo ma'i dbang bskur ro :
oM ma ma aM ku sha dzaHa b+hi Shiny+tsa hU~M:
lho phyogs rgyas pa'i las mdzad ma :
ser mo zhags pa bum pa 'dzin :
lho yi sgo ma'i dbang bskur ro :
oM ma ma pA sha a b+hi Shiny+tsa hU~M:
nub phyogs dbang gi las mdzad ma :
dmar mo lcags sgrog bum pa 'dzin :
nub kyi sgo ma'i dbang bskur ro :
oM ma ma s+pho Ta a b+hi Shiny+tsa hU~M:
byang phyogs drag po'i las mdzad ma :
ljang mo dril bu bum pa 'dzin :
byang gi sgo ma'i dbang bskur ro :
oM ma ma dz+nyA na g+hAN+De a b+hi Shiny+tsa hU~M:
tshe gtor thogs la /
gtor snod pad+mo bde chen bkod pa'i pho brang du gtor ma tshe dpag med rgyal ba 'dus pa'i lha tshogs 'khor dang sprul pa bsam gyis mi khyab pa byin thibs se /
'od lam mer bzhugs pa spyi bor spyan drangs pas 'chi med rdo rje'i dbang chen rtsal rdzogs su thob par mos shig
/hU~M:
ye shes lnga yi ngo bo nyid :
bcom ldan rdo rje tshe dpag med :
thugs dam dus las ma g.yel bar :
skal ldan rigs kyi bu 'di la :
tshe yi dbang bskur dngos grub stsol :
oM ma ma dz+nyA na a mA ra Ni dzI ban+ti hU~M b+h+rU~M dzaHdza :
ba liM ta a b+hi Shiny+tsa hU~M:
zhes bskur la gtor ma'i cha shas dang bdud rtsi dngos grub tu sbyin :
de dag gis bum pa'i dbang thob /
lus kyi sgrib pa dag nas gzi brjid dang ldan /
bskyed pa'i rim pa'i rnal 'byor bsgom pa la dbang /
zhi ba'i las 'grub /
'bras bu sprul pa'i sku 'grub pa'i skal pa can du byas pa'o //
gsang ba'i dbang bskur zhu ba'i yon du maN+Dal phul /
mig dar 'bru gsum gyis sbyin /
gsol ba 'debs pa 'di'i rjes zlos /
kye ho :
bla ma rin po che :
bde stong ye shes brnyes pa'i yum :
gsang ba bla med gter mnga' ba'i :
mtshan ldan yid 'ong lha mo 'di :
bde stong ye shes bskyed bya'i phyir :
dbang phyug chen po khyed la 'bul :
smra bsam brjod med bde ba'i ngang :
yang dag bde chen bstsal du gsol :
ces zhu /
bla mas /
'od gsal chen po 'char ba'i mchog :
chags dang zhen pa las grol ba'i :
ting 'dzin ye shes brtan par bya :
oM A ral+li mu dra ho :
thun mong ma yin pa'i ye shes pa dbab pa yin pas dmigs pa 'di bzhin du mdzod /
khyed rang rdo rje phag mor gsal :
snying gar tshe dpag med pa'i sku :
dkar dmar mdangs ldan yab yum bsam :
thabs shes snyoms 'jug bar mtshams nas :
'od zer phyogs bcur 'phros pa las :
rgyal ba yab yum thams cad kyi :
sbyor mtshams thig le dkar dmar ni :
tshur 'dus lha la thim par sgoms :
bla mas snyan pa'i dbyangs bcas /
hU~M:
khyod lus bde ba'i rnal 'byor ma :
snying gar tshe bdag yab yum gnyis :
dri med shel 'dra'i sbyor mtshams nas :
phyogs bcu'i tshe bcud kun bsdus nas :
bu khyod bde ba'i nyams rgyas sgoms :
ma hA su kha dz+nyA na d+hA tu A:
zhes rol mo dkrol la byin dbab /
'bru gsum gyis gdong g.yogs bkrol /
bum dbang dus su bstan pa ni :
spros bcas dpe yi dkyil 'khor te :
'di ni de las khyad 'phags pa :
rang lus rgyal ba'i dkyil 'khor yin :
ye nas rang lus dkyil 'khor du :
gnas pa ngo yang shes par gyis :
phung po khams dang skye mched rnams :
sangs rgyas rigs lnga yab yum dang :
rang nyid rgyal ba tshe dpag med :
lha yi ngo bor bzhugs pa 'o :
zhes ngo sprad /
slob dpon tshe dpag med du gsal ba'i gsang gnas hU~M las rdo rje rtse lnga rig stong sangs rgyas kyi ngo bo /
yum rdo rje phag mor gsal ba'i b+ha ga paM las pad+ma 'dab brgyad bde stong rgyal ba'i bzhugs gnas /
snyoms par zhugs pa'i bde ba'i rol mos phung khams skye mched gdan gsum lha'i 'khor lo pa rnams mnyes shing chags pa chen pos 'od du zhu ba'i byang chub sems kyi rgyun yum gyi mkhar babs pa de nyid thod pa'i bdud rtsi dang bsres te khyed rang rnams la byin par mos shig
/thod pa'i bdud rtsi khar lan gsum sbyin la /
kye kye rgyal ba kun gyis ni :
byang chub sras po dam par ni :
ji ltar dbang bskur de bzhin du :
gsang ba'i byang sems dbang bskur ni :
skal ldan khyod kyis thob par shog :
oM gu ru A yuHsid+d+hi bo d+hi tsit+ta ma hA su kha a mr-ita pany+tsa a b+hi Shiny+tsa hU~M:
byang chub kyi sems mgrin pa'i 'khor lo nas brgyud /
ye shes rtsa mchog dbu ma'i nang thams cad gang /
nyon mongs pa'i rtog tshogs dbyings su nub /
bde stong zung 'jug gi ye shes rgyas par mos la de'i ngo bor mnyam par zhog cig
/des gsang ba'i dbang thob /
ngag gi sgrib pa dag nas nus pa dang ldan /
mtshan bcas kyi rdzogs rim bsgom pa la dbang /
rgyas pa'i las 'grub /
'bras bu longs sku 'grub pa'i skal pa can du byas pa'o //
shes rab ye shes kyi dbang bskur zhu ba'i yon du maN+Dal phul /
'bru gsum gyis gdong bcing /
gsol ba 'debs pa 'di'i rjes zlos /
kye kye bla ma bcom ldan rdo rje che :
rnal 'byor bdag la dgongs su gsol :
rnal 'byor dbang phyug kun gyi mchog :
shes rab ye shes dbang mchog ni :
skal ldan bdag la bstsal du gsol :
dam tshig sbyin pa ni /
kye ma gsang ba shes rab ye shes kyi :
dam tshig bsrung bya sems la 'char :
bud med mi spang dang du blang :
bde chen don la gnas par bya :
yon tan thams cad 'di las 'byung :
'di spangs bde ba'i dngos grub med :
nyams na tshe 'phos dmyal bar skye :
ji skad bsgos pa'i dam tshig gnyan po ma nyams par bsrung snyam pas 'di'i rjes zlos /
'chi ba srog la bab gyur kyang :
dam tshig bka' las 'da' mi bya :
thun mong ma yin pa'i ye shes pa sogs gong ltar dmigs pa phog
/bla mas dbyangs bcas /
tshe yi bdag po yab yum ni :
rgyal ba rgya mtsho'i tshogs dang bcas :
yungs 'bru tsam du gsal ba la :
bde bas mi bzod gar byed de :
snying dang ba spu'i bu ga kun :
gang bar sgoms shig rigs kyi bu :
zhes brjod la rol mo bsgrag
/'bru gsum gyis gdong bsal /
yum gyi mkha' rgyal ba thams cad 'byung ba dang bzhugs pa'i gnas gsang mchog bde ba chen po rang byung gi gzhal yas khang du ngo shes par gyis shig
/mtshan nyid dang ldan pa'i phyag rgya mdun du 'dug ste bde ba skul bar mos shig
/rig tsaka thogs la /
nga yi mkha' la mos pa sus bsten pa :
yon tan bde stong dngos grub thob :
oM ha ri ni sa DA ki nI any+dza li ho :
phyag rgya'i srin lag g.yon nas bzung ste khyed rang la gtad par mos shig
/hU~M:
ye shes bde ba'i gnas sbyin ma :
dga' ba'i gzugs mdzes lha mo ni :
'di khyer rtag tu gus pas mchod :
oM ma hA su kha ho :
lag tu gtad la /
de ltar gtad pa'i rig ma dang khyed rang gnyis 'du shes gsum dang ldan pa'i rnal 'byor gyis snyoms par 'jug pas /
lugs 'byung dang lugs zlog gi dga' ba bcu drug gi mthar lhan cig skyes pa'i bde chen gyi ye shes rgyud la skyes par mos la /
bde stong dbyer med kyi rang ngor ltos la rang bab tu skyongs mdzod /
kye ma las ldan rigs kyi bu :
khyed nyid tshe dpag med du bsgom :
yum ni ye shes mkha' 'gror skyed :
gnyis ka'i phung khams skye mched rnams :
dpa' bo mkha' 'gror gsal btab nas :
yab yum gnyis ka'i mkha' gsang ni :
rdo rje pad+mar byin gyis rlobs :
'o bya lus sems bde ba skyed :
de nas sems bzung dal bus bsrub :
byang sems 'chor ba snyam byed na :
stong par rgyas btab yal dus bsrub :
yang yang bskyar nas bde stong ni :
dbyer med don la blta bar gces :
gnyis shor gnyis mnyam dus de ru :
lhan skyes ye shes ngo yis zungs :
zhes dang spro zhing nus na lam 'bras zab rgya can ltar man ngag gi gnad rnams bkrol la bshad /
des shes rab ye shes kyi dbang thob /
yid kyi sgrib pa dag nas mthu stobs dang ldan /
gzhan lus pho nya'i rnal 'byor bsgom pa la dbang /
dbang gi las 'grub /
'bras bu chos kyi sku 'grub pa'i skal pa can du byas pa'o //
bzhi pa rig pa'i rtsal dbang zhu ba'i yon du maN+Dal phul /
gsol ba 'debs pa 'di'i rjes zlos /
kye kye bla ma rdo rje 'dzin pa che :
smra bsam brjod med la gnas pa'i :
de yi rtogs pa bdag rgyud la :
dbang chen khyed kyis 'pho bar mdzod :
lan gsum /
me long shel rdo slob bu'i snying gar bzhag la /
phyogs bcu'i rgyal ba thams cad byon :
slob bu'i rgyud la dbang bskur gyur :
ces dmigs la /
kye ma rigs kyi bu khyod kyi :
snying khar tshe yi bdag po ni :
dri med shel 'dra'i thugs ka ru :
skye med yi ge a gcig bsgom :
de la sems nyid gcer gyis ltos :
a ni skye med chos kyi sku :
smra bsam brjod med zang thal ngang :
de bzhin khyod sems chos kyi sku :
ngo bo stong la rang bzhin gsal :
thugs rje 'gag med lhun gyis grub :
chags mkhan bdag med stong pa nyid :
gdod nas ma bcos lhun gyis grub :
rtag chad gnyis kyi mtha' las 'das :
mu bzhis ma gos dri ma bral :
khyod nyid rig pa'i ngo bor ltos :
skye 'gag gnyis dang bral ba na :
rdo rje tshe yi ngo bo yin :
skye 'chi med ces de la bya :
shel 'di rgyu rkyen gang ma grub :
phyi nang med par zang thal le :
rig pa nyid kyang de dang mtshungs :
don de phyi rol dpe tsam yin :
rang byung ye shes ngo bo yin :
rang byung rig pa'i rtsal dbang yin :
dang po stong gsal bde chen skyongs :
ma yengs 'dzin med rang gsal du :
ma yengs gsal bsgom gnyug ma'i don :
brtson 'grus ldan pas yang dag skyongs :
tshe gcig thar pa'i lam mchog thob :
ces dang spro na khrid yig ltar ngo sprod rgyas par gdab /
des dbang bzhi pa thob /
sgo gsum gyi sgrib pa dag nas rig rtsal ngar dang ldan /
rdzogs pa chen po'i rnal 'byor bsgom pa la dbang /
drag po'i las 'grub /
'bras bu sku lnga yongs rdzogs 'grub pa'i skal pa can du byas pa'o //
zhes rtogs pa bskyed /
shis brjod gang 'os bya /
de rnams kyi sgo nas tshe sgrub rgyal ba 'dus pa'i dbang bskur zab mo yongs su rdzogs pa grub pa yin pas sogs kyis mtshams sbyar la dam tshig khas blang /
gtang rag maN+Dal sogs dbang gi rjes kyi bya ba dang /
tshogs la rol zhing lhag ma gtang ba nas shis brjod kyi bar dkyil 'khor rjes chog tshang ba las byang gi dkyus su bstan pa ltar bya'o //
zab gnyan mthu byin mngon sum tshad grub kyang //
phyogs bslad dbang gis phrin las bag nyal rgyun //
pad snal lta bu 'di mthus stobs rgyas te //
gang+gA'i klung bzhin skye dgu'i gsos gyur cig
/gter kha 'di'i zab chos bdud rtsi'i rgyun bzang cha tshang bskal pa dge ba'i snod du thob pas zhabs tog gi sgor 'gyur ba'i lhag bsam gyis kun nas bslangs te /
pad+ma gar dbang blo gros mtha' yas kyis shrI de bI ko Ti tsa 'dra rin chen brag gi sgrub gnas su bgyis pa dge legs 'phel //

//
