@#//
rdo rje'i snying po las /
'phags ma gdugs dkar mo gtso rkyang gi sgrub phrin dbang bskur dang bcas pa rab brtan rdo rje'i go cha zhes bya ba bzhugs so //
gtsug tor nor bu'i dpyid du 'khyil ba'i lha //
gzhan gyis mi thub grub gnyis mdzod de dang //
de ston bla ma'i zhabs la phyag byas te //
yid kyi gdung sel mchog gcig 'dir dbye 'o //
zhal nas gsungs pa'i gzungs mdo kun las kyang byin rlabs kyi gzi byin ma 'gribs pa'i rig sngags rgyal mo 'di'i sgrub thabs sangs rgyas pad+ma'i zhal lung shin tu snying por bsdus pas zab cing khyer bde ba 'di la gsum /
bdag bskyed bsnyen pa /
mdun bskyed sgrub mchod /
byin rlabs rjes gnang gi cho ga'o //
dang po ni /
yod na rten bkram pa'i mdun du chu gnyis nyer spyod /
'bul gtor dkar zlum bza' bca' gtsang mas bskor ba bshams la /
sngon 'gro skyabs sems ni /
bla ma mchog gsum yi dam lhar //
gus pas skyabs mchi mkha' mnyam 'gro
/bla med byang chub 'thob bya'i phyir //
rig pa'i rgyal mo bsgom par bgyi //
lan gsum /
tshogs gsag ni /
rang nyid skad cig gis gtsug tor gdugs dkar mor gsal ba'i thugs ka'i sa bon A+o~M las 'od zer 'phros /
rang bzhin gyi gnas nas gtsug tor gdugs dkar mo la sangs rgyas dang byang chub sems dpa'i tshogs thams cad kyis bskor ba mdun gyi nam mkhar spyan drangs par bsam la /
A+o~M na mo gu ru b+h+yaH
na ma a+sh+d+hu+A+i Sha si tA ta pa tre b+h+yaH
zhes phyag bya /
A+o~M uSh+NI Sha si tA ta pa tre ar+g+haM pra tIts+tsha hU~M swA hA/
nas /
shab+da pra tIts+tsha hU~M swA hAs mchod /
dkon mchog gsum la skyabs su mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces lan gsum byas rjes /
tshogs zhing rnams badzra muHsa rang gnas su gshegs par mos /
sems can thams cad bde ba dang sogs tshad med bzhi bsgom /
mchod brlab ni /
a mr-itas bsang /
swa b+hA bas sbyang /
thams cad stong nyid nam mkha'i ngang //
b+h+rU~M las rin chen snod nang du //
A+o~M las phyi nang mchod pa'i tshogs //
so so'i lha mo'i rol par bcas //
rab 'byams nam mkha' gang bar gyur //
A+o~M badzra puSh+pe AHhU~M/
nas /
shab+da'i bar brjod /
dngos gzhi bskyed bzlas gnyis las /
dang po ni /
A+o~M swa b+hA bas bsang /
shUn+ya tAs sbyang /
pad zla'i steng du A+o~M dkar las byung ba'i //
'phags ma gtsug tor lha mo sku mdog dkar :
g.yas sngo g.yon dmar zhal gsum phyag drug ma :
zhal rer spyan ni gsum gsum lta stangs gzigs :
'khor lo mda' dang lcags kyu g.yas na 'dzin :
rdo rje gzhu dang zhags pa g.yon na bsnams :
dbu yi steng du gdugs dkar brtsegs mar 'khor :
dar dang rin chen rgyan mdzes sems skyil bzhugs :
A+o~M uSh+NI Sha si tA ta pa tre :
tad+ya thA:
A+o~M a na le a na le :
bi Sha de bi Sha de :
bai ra bai ra :
badzra d+hA ri Ni :
b+han+d+ha b+han+d+ha ni :
hU~M hU~M phaT swA hA:
(gter gzhung la sngags 'di ltar 'dug   A+o~M si tA ta pa tre :
a pa ra dzi ta sarba gra ha a nu trA sa trA sa ya :
ha na ha na :
drUM drUM hU~M hU~M phaT phaT swA hA:   mchan /)
zhes sngags brjod pas dam tshig pa'i gsal snang brtan par bya /
ye shes pa spyan 'dren pa ni /
A+o~M:
bdag sogs ma rig las dang rkyen dbang gis :
rnam par 'tshe ba skyob mdzad lha mi'i mgon :
de bzhin gshegs pa'i dbu las byung ba yi :
'phags ma 'gro ba'i don du gshegs su gsol :
badzra sa ma ya dza :
dzaHhU~M baM hoH
dbang bskur rgyas gdab ni /
slar yang thugs srog 'od 'phros phyogs bcu yi //
dbang lha spyan drangs gsol btab dbang bskur bas //
dri ma kun sbyangs chu lhag gyen phyur las //
bcom ldan rnam snang mdzad kyis dbu brgyan gyur //
bzhugs gsol ni /
A+o~M:
rgyal ba'i dbu las byon pa'i bcom ldan ma :
mkhyen dang ye shes brtse ba'i bdag nyid can :
skyong bar 'os pa dad pa'i 'bras bu'i yul :
de la thugs rje rol pa'i gzi mdangs phob :
sa ma ya tiSh+Tha lhan :
mchod 'bul ni /
A+o~M:
dad pa'i blo yis mngon par sprul pa yi :
rgyal yum gang la dgyes shing gzigs pa yi :
'dod 'byung nor bu'i mchod sprin 'bul lags na :
'gro kun bsod nams lo 'bras rgyas par shog :
A+o~M sarba ta thA ga ta uSh+NI Sha si tA ta pa tre badzra ar+g+haM nas /
shab+da rU pa shab+da g+han+d+he ra sa s+phar+she AHhU~M:
bstod pa ni /
A+o~M:
'phags ma gtsug tor lha mo bcom ldan ma :
rgyal ba'i dbu las sprul pa'i ya mtshan can :
rnam par 'tshe dang rig sngags kun zlog ma :
dus gsum rgyal ba'i 'byung gnas khyod phyag 'tshal :
rgyal ba kun gyi mtshan mchog gtsug tor nas //
legs par 'khrungs pa'i rmad byung lha mo ni //
gzhan gyis mi thub gtsug tor gdugs dkar zhes //
yongs su grags pa de la phyag 'tshal bstod //
gnyis pa bzlas pa ni /
thugs kar zla ba'i steng du A+o~M yig gi mtha' skor du bzla bya'i sngags kyis bskor bar mos shing /
sngags phreng las 'od zer 'phros pas nad gdon bar chad thams cad sbyangs /
bcom ldan 'das ma'i sku gsung thugs kyi dngos grub thams cad bde blag tu thob par bsam la yid gzhan du ma yengs par /
A+o~M a+sh+d+hu+A+i Sha si tA ta pa tre :
tad+ya thA:
A+o~M a na le a na le :
bi Sha de bi Sha de :
bai ra bai ra :
badzra d+hA ri Ni :
b+han+d+ha b+han+d+ha ni :
hU~M hU~M phaT swA hA:
ci nus bzla /
(gter gzhung la sngags 'di ltar 'dug   A+o~M si tA ta pa tre :
a pa ra dzi ta sarba gra ha a nu trA sa trA sa ya :
ha na ha na :
drUM drUM hU~M hU~M phaT phaT swA hA:   mchan /)
'bum phrag grub na 'khor lo srung zlog sogs sgrub pa la las rung du 'gyur ro //
thun mthar gzungs ring thung gzhan rnams kyang bzla grub na legs /
thun bsdu ba na /
A+o~M/
bdag dang dam tshig ye shes gnyis med lha //
nam yang mi gtang yun du brtan par bgyi'o //
A+o~M yig ye shes lnga yi don la blta //
stong gsal brjod bral rig sku mngon sum mthong //
tiSh+Tha badzra sa ma ya hU~M/
zhes lhar snang 'od gsal du bsdu zhing gnas lugs kyi rang ngor mnyam par gzhag
/slar yang sgyu ma lta bu'i skur gsal ba'i //
gnas gsum 'bru gsum go chas gtams par gyur //
ces thun mtshams kyi lhar ldangs la dge ba bsngo /
gtor 'bul spro na /
a mr-itas bsang /
swa b+hA bas sbyang /
stong pa'i ngang las gtor snod yangs shing rgya che ba rin po che las grub pa'i nang du A+o~M AHhU~M zhu ba las byung ba'i gtor ma 'dod dgu'i rgya mtsho chen po kha dog dri ro nus pa phun sum tshogs par gyur /
A+o~M AHhU~M/
lan gsum gyis brlab /
rang gi thugs ka nas 'od zer 'phros /
bcom ldan 'das ma gtsug tor gdugs dkar mo sangs rgyas dang byang chub sems dpa'i 'khor dang bcas pa badzra sa mA dzaH
pad+ma ka ma lA ya satwaM/
lha rnams kyi ljags rdo rje'i sbu gus gtor ma'i bcud drangs te gsol bar gyur /
A+o~M uSh+NI Sha si tA ta pa tre sa pa ri bA ra i daM ba liM ta kha kha khA hi khA hi /
bdun gyis gtso mo /
a kA ro gsum gyis 'khor rnams la 'bul /
ar+g+haM sogs kyis mchod /
A+o~M:
'phags ma gtsug tor lha mo bcom ldan ma :
rgyal ba'i dbu las sprul pa'i ya mtshan can :
rnam par 'tshe dang rig sngags kun zlog ma :
dus gsum rgyal ba'i 'byung gnas khyod phyag 'tshal :
zhes sh+lau ka gcig gis bstod /
'phags ma gdugs dkar 'khor bcas kyis //
mchod sbyin gtor ma 'di bzhes la //
sogs kyis phrin las gsol /
ma 'byor pa dang sogs kyis nongs bshags /
rten yod na bstim /
med na gshegs la shis brjod bya'o ///
/gnyis pa bdun bskyed sgrub mchod ni /
maN+Dal la me tog dkar po'i tshom bu gcig bkod pa'i khar bum pa mgul chings dkar po nyer lnga'i bcud ldan kha rgyan bcas bsham /
'khor lo sgrub na de'i tshab 'khor lo bzhag
/dbang dang 'brel skabs shel phreng /
shel rdo /
me long /
dbang gtor /
rdzas rtags /
mdun ngos gtsang gtor /
phyi mchod rnams bshams la /
bdag bskyed bzlas pa'i bar song nas /
mchod pa byin brlab gong smros ltar bya /
mdun rten bsang sbyang /
stong pa'i ngang las mdun dkyil sangs rgyas zhing //
thar pa chen po'i gzhal med khang gi dbus //
pad zla'i steng du A+o~M dkar las byung ba'i :
'phags ma gtsug tor lha mo sku mdog dkar :
g.yas sngo g.yon dmar zhal gsum phyag drug ma :
zhal rer spyan ni gsum gsum lta stangs gzigs :
'khor lo mda' dang lcags kyu g.yas na 'dzin :
rdo rje gzhu dang zhags pa g.yon na bsnams :
dbu yi steng du gdugs dkar brtsegs mar 'khor :
dar dang rin chen rgyan mdzes sems skyil bzhugs :
gnas gsum 'bru gsum thugs ka'i sa bon las //
'od 'phros ye shes 'khor lo spyan drangs gyur //
ces dang /
ye shes pa spyan 'dren pa ni /
A+o~M:
bdag sogs ma rig las dang rkyen dbang gis :
rnam par 'tshe ba skyob mdzad lha mi'i mgon :
de bzhin gshegs pa'i dbu las byung ba yi :
'phags ma 'gro ba'i don du gshegs su gsol :
badzra sa ma ya dza :
dzaHhU~M baM hoH
dbang bskur rgyas gdab ni /
slar yang thugs srog 'od 'phros phyogs bcu yi //
dbang lha spyan drangs gsol btab dbang bskur bas //
dri ma kun sbyangs chu lhag gyen phyur las //
bcom ldan rnam snang mdzad kyis dbu brgyan gyur //
bzhugs gsol ni /
A+o~M:
rgyal ba'i dbu las byon pa'i bcom ldan ma :
mkhyen dang ye shes brtse ba'i bdag nyid can :
skyong bar 'os pa dad pa'i 'bras bu'i yul :
de la thugs rje rol pa'i gzi mdangs phob :
sa ma ya tiSh+Tha lhan :
zhes bzhugs su gsol nas /
mchod bstod cung zad rgyas par spro na /
chu gnyis nyer spyod ni /
yan lag brgyad ldan dri ma med pa'i chab //
bkra shis sna tshogs 'o ma'i char rgyun gyis //
rgyal ba'i mdun du mchod yon 'di 'bul bas //
'gro kun zhi zhing phun sum tshogs gyur cig
/A+o~M sarba ta thA ga ta uSh+NI Sha si tA ta pa tre ar+g+haM pU dza me g+ha sa mu dra s+pha ra Na sa ma ye hU~M/
spos dang tsan+dan la sogs sbyar pa yi //
las kun grub byed chu gtsang rnyog bral 'dis //
'phags ma'i sku la zhabs bsil gus 'bul bas //
'gro kun glo bur dri ma dag gyur cig
/A+o~M sarba ta thA ga ta uSh+NI Sha si tA ta pa tre pra wa ra sat+ka ra pU dza me g+ha sa mu dra s+pha ra Na sa ma ye hU~M/
chu skyes thang skyes yid las byung ba yi //
byang chub yan lag me tog mdzes pa 'di //
bsam gtan rang bzhin 'phags ma'i dbu la 'bul //
'gro kun mtshan dang dpe byad yongs rdzogs shog
/sngags thog mtha' sngar ltar la /
pra wa ra sat+ka ra'i gnas su /
puSh+pe bcug pa sogs 'gre /
lhan cig skyes sbyar yongs su gyur pa yi //
rab tu tshims ldan dgyes pa'i bdug spos 'di //
shes rab rang bzhin 'phags ma'i shangs la 'bul //
'gro kun tshul khrims rnam par dag gyur cig
/d+hU pe\u0f8e
dmar gsal dag la gtsang zhing mdzes pa yi //
mi snang gsal byed ye shes sgron me 'di //
smon lam rang bzhin 'phags ma'i spyan la 'bul //
'gro kun spyan lnga yongs su dag gyur cig
/A lo ke\u0f8e
tsan+dan ga pur a ga ru la sogs //
dri lnga rnam bzhi bsung zhim byug pa 'di //
thabs kyi rang bzhin 'phags ma'i thugs la 'bul //
'gro kun zag med phung po lnga thob shog
/gan+d+he\u0f8e
kha dog dri dang ro bcud ldan pa'i zas //
lha yi bdud rtsi ro brgyar byin brlabs te //
stobs kyi rang bzhin 'phags ma'i ljags la 'bul //
'gro kun sred med bu yi stobs thob shog
/nai bid+ya\u0f8e
pi waM gling bu cang te'u kar ko Ta //
dril bu sil snyan cha lang rol mo rnams //
glu gar dbyangs kyi mchod pa ji snyed pa //
tshangs pa'i dbyangs bzhin 'phags ma'i snyan la 'bul //
'gro kun dam pa'i chos sgras tshims par shog
/shab+da\u0f8e
'dod yon ni /
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
mos blos bcom ldan 'das ma la 'bul na //
bzhes nas bla med grub mchog bstsal du gsol //
A+o~M pany+tsa kA ma gu Na pra tIts+tsha swA hA/
rgyal srid ni /
'khor lo nor bu btsun mo blon po dang //
glang po rta mchog dmag dpon rin po che //
mi dbang 'byor pa'i khyad par ji snyed kun //
bcom ldan gtsug tor lha mor 'bul bar bgyi //
A+o~M sap+ta ma hA rat+na pra tIts+tsha swA hA/
rtags brgyad ni /
bkra shis gser nya pad+ma dung dpal be'u //
bum bzang gdugs dang rgyal mtshan 'khor lo ste //
rnam par rgyal ba'i bkra shis rtags brgyad kyang //
bcom ldan gtsug tor lha mor 'bul bar bgyi //
A+o~M aSh+Ta mang+ga laM tsih+Na pra tIts+tsha swA hA/
rdzas brgyad ni /
bkra shis zho dang gi waM sin+d+hu ra //
rtswa mchog dUrba me long yungs dkar dang //
chos kyi dung bcas shis pa'i rdzas brgyad kyang //
bcom ldan gtsug tor lha mor 'bul bar bgyi //
A+o~M aSh+Ta mang+ga laM dra bya pra tIts+tsha swA hA/
bstod pa ni /
A+o~M:
'phags ma gtsug tor lha mo bcom ldan ma :
rgyal ba'i dbu las sprul pa'i ya mtshan can :
rnam par 'tshe dang rig sngags kun zlog ma :
dus gsum rgyal ba'i 'byung gnas khyod phyag 'tshal :
rgyal ba kun gyi mtshan mchog gtsug tor nas //
legs par 'khrungs pa'i rmad byung lha mo ni //
gzhan gyis mi thub gtsug tor gdugs dkar zhes //
yongs su grags pa de la phyag 'tshal bstod //
zhes sh+lau ka gnyis dang /
'gro ba rgyud lnga 'khor ba'i dkyil 'khor du :
sdug bsngal 'khrul 'khor gyis gzir 'gror gzigs nas :
thugs rjes sdug bsngal 'khrul 'khor 'joms mdzad ma :
thugs rje'i bdag nyid khyed la phyag 'tshal bstod :
sems can smin cing grol bar mdzad pa'i phyir :
sems can khams na bzhugs shing spyod gyur kyang :
chags pas ma gos pad+ma ltar dag pa :
'dod chags dag pa'i bdag nyid khyod la 'dud :
sems can bkren pa chos kyis phongs gyur pa :
ma rig 'thibs po'i nang du song ba rnams :
'phags pa'i nor bdun dag gis tshims mdzad ma :
ye shes sgron me khyod la phyag 'tshal bstod :
sems can 'khor ba'i rgya mtshor nub pa rnams :
thugs rje thabs dang shes rab grur bcug ste :
zhi ba rin chen gling du skyel mdzad ma :
kun gyi ded dpon de la kun nas 'dud :
sems can las kyi chu bor nub gyur rnams :
dam chos bdud rtsi'i zam pas sgrol mdzad cing :
'phags lam yan lag brgyad la sbyor mdzad ma :
gsung gi mnga' bdag khyed la phyag 'tshal bstod :
ces sbyar /
bzlas pa ni /
bcom ldan 'das ma'i thugs kar zla ba'i steng du A+o~M yig gi mtha' skor du bzla bya'i sngags kyis bskor ba las 'od zer 'phros /
'phags pa mchod cing byin rlabs bsdus /
bdag gzhan sems can thams cad kyi sdig sgrib nad gdon bar du gcod pa thams cad sbyangs par gyur /
ces dmigs la sngags ci nus bzla /
nus shing lcogs na mchog grub kyi gzungs mdo nyid kyang bklag go //
/bum bskyed ni /
bsang sbyang /
stong pa'i ngang las bum pa gnas pa'i gdan :
de steng b+h+rU~M yig mu tig ltar dkar ba :
de nyid 'od du zhu ba las byung ba'i :
rin chen lnga ldan bum pa zlum zhing 'khyil :
lto ba yangs shing mchu 'phyang pad stegs gdan :
kha khyer mgul chings dpag bsam sdong pos brgyan :
dung zhal rdo rje'i gzungs thag ye shes ldan :
bum nang mtshan rdzogs lha yi gzhal yas khang :
dbus su a dkar 'od du zhu ba las :
rnam pa bdud rtsi'i rgya mtsho dwangs pa la :
ngo bo ye shes lnga yi bcud dang ldan :
de steng gtsug tor lha mo sku mdog dkar :
g.yas sngo g.yon dmar sogs nas bzhugs gsol bar mdun bskyed skabs su smros pa ltar byas la /
mchod bstod bdag bskyed ltar mdor bsdus bya /
rang srog sngags kyi 'od zer sogs kyis gzungs thag blangs la bzlas pa bya /
mthar mchod bstod mdor bsdus dang /
A+o~M AHhU~M gis mchod yon phul la /
bum lha 'od du zhu ba chu dang gnyis med du gyur par bsam mo //
rjes kyi rim pa ni /
gtor 'bul bdag bskyed ltar bya ba la lha spyan 'dren mi dgos /
mchod pa kha gso /
byin brlabs la bdag bskyed skabs ltar mchod bstod dang /
nongs bshags /
gshegs bstim /
bsdu ldang sogs kyang der bshad pa ltar bya'o ///
/gsum pa rjes gnang bya ba ni /
bdag mdun bum pa sgrub pa zin nas /
las bum du 'khyil pa'i bskyed bzlas bya /
slob ma la khrus /
bgegs bskrad /
srung 'khor /
sems bskyed gsal gdab rnams byas la /
de la skabs su babs pa /
bcom ldan 'das kyi mtshan bzang mthar thug dbu'i gtsug tor las sprul pa'i rig sngags kyi rgyal mo gdugs dkar mo 'di'i phyag rgya dang rig pa'i tshogs gang gis 'chang ba tsam gyis /
de la me chu dug mtshon byad phur rbod gtong cis kyang mi tshugs shing dus ma yin pa'i 'chi ba mi 'byung ba dang /
sangs rgyas byang sems gang+gA'i klung gi bye ma snyed dang /
rdo rje'i rigs dang grub pa'i lha mo rnams thugs dgyes pas rtag tu srung skyob mdzad pa dang /
gdon bgegs log 'dren rnams kyang dga' bas byams par 'gyur zhing /
ngan 'gro'i skye gnas dang log par ltung ba rnams su nam du'ang mi skye ba dang /
sngon gyi las sgrib thams cad zad cing mtshams med pa lnga byas pa'ang yongs su byang bar 'gyur ba dang /
tshe dang bsod nams rigs rgyud mthu stobs sogs legs pa'i yon tan ji 'dod thams cad yid bzhin du 'thob par 'gyur ba dang /
'chi 'phos nas bde ba can du skye ba sogs phan yon mtha' yas pa dang ldan pa 'di'i gzungs mdo rtsa ba'i khungs bya rgyud gshegs rigs kyi gtsug tor yin yang /
grub pa brnyes pa'i slob dpon rnams kyis bya spyod nas bla med kyi bar du bkral pa'i bka' srol rgyas bsdus ci rigs pa mchis pa las /
'dir sangs rgyas gnyis pa pad+mAka ra'i zhal lung rgyud sde gong 'og gang gi lugs su sbyor yang 'gal ba med pa 'di ni /
rig 'dzin grub thob rgya mtsho'i spyi phud dpal kaHthog pa chen po hU~M nag nam mkha'i rdo rjes khe mi 'gyur rdo rje'i sgrom nas spyan drangs pa'i klong gsal rdor snying gi chos sde las byon pa ste /
de'i lugs kyi rjes gnang zab mo bsgrub pa la sogs kyis mtshams sbyar nas maN+Dal 'bul du gzhug
/snyim pa me tog gis bkang ba'i thal mo sbyor la gsol 'debs 'di'i rjes zlos /
e ma 'dren pa bka' drin can :
rgyal ba'i yon tan thugs mdzod nas :
bcom ldan 'phags ma gdugs dkar mo'i :
rjes su gnang ba bstsal du gsol :
gsum /
lan du /
tshur shog dad ldan skal pa bzang :
bcom ldan 'phags ma gdugs dkar mo'i :
bla na med pa'i dkyil 'khor 'dir :
sgrub pa'i 'bras bu 'byin par byos :
zhes gnang ba sbyin /
rgyud dag par bya ba'i slad du /
mdun gyi nam mkhar bla ma dang dkyil 'khor gyi gtso mo 'phags ma gtsug tor gdugs dkar mo la sangs rgyas sras dang bcas pas khrom tshogs su bskor nas bzhugs pa'i spyan sngar /
byang chub ma thob kyi bar du snying nas skyabs su 'gro zhing sdig pa bshags pa dang /
dge la yi rang zhing byang chub kyi sems bskyed pa sogs kyi tshig don gsal thobs la 'di'i rjes zlos /
dkon mchog gsum la bdag skyabs mchi //
sogs lan gsum /
ye shes pa dbab pa la dmigs pa 'di ltar du mdzod /
bsang sbyang /
chos thams cad stong nyid spros bral gyi ngang las /
sa phyogs dag pa'i zhing gi bkod pa dang ldan pa'i dbus su khyed rang rnams gang du gnas pa'i go sar pad+ma dang zla ba'i gdan la rang sems A+o~M dkar po yongs su gyur pa las /
khyed rang rnams 'phags ma gtsug tor lha mo sku mdog dkar mo zhal gsum phyag drug
/zhal g.yas sngo g.yon dmar ba /
zhal re re la spyan gsum gsum gyi lta stangs can /
phyag g.yas gsum 'khor lo mda' lcags kyu /
g.yon gsum rdo rje gzhu zhags pa bsnams pa /
dbu'i steng du gdugs dkar po brtsegs mar 'khor ba /
dar dang rin po che'i rgyan thams cad kyis brgyan cing zhabs sems ma'i skyil mo krung gis bzhugs par gsal ba'i spyi bor A+o~M dkar po /
mgrin par AHdmar po /
thugs kar hU~M sngon pos mtshan pa dang /
slob dpon gyi thugs ka nas kyang 'od zer bsam gyis mi khyab pa 'phros pas /
mkha' khyab kyi zhing khams rgya mtshor bzhugs pa'i sangs rgyas byang sems thams cad kyi thugs rgyud bskul /
de dag thams cad 'phags ma gtsug tor dkar mo'i sku gsung thugs kyi rnam par kha char bu yug 'tshubs pa ltar byon nas khyed rang rnams la sib sib thim par sgoms shig
/spos rol bcas spyan 'dren gong ltar dang /
A+o~M:
sangs rgyas thams cad yum las bskyed pa yi :
rgyal ba'i dbu las sprul pa'i bcom ldan ma :
ye shes dbyings kyi gtso mo 'khor dang bcas :
rnal 'byor byin gyis brlab phyir gshegs su gsol :
A+o~M uSh+NI Sha si tA ta pa tre A be sha ya a A:
zhes dbab /
tiSh+Tha badzra hU~M mgo bor rdo rje bzhag la brtan par bya /
de nas dngos gzhi sku gsung thugs kyi rjes gnang mtha' rten dang bcas pa rnams su yod pa las /
dang po sku'i rjes gnang gi slad du /
slob dpon dang dkyil 'khor lha mo dbyer ma mchis pas rin po che'i bum pa ye shes bdud rtsi'i chu rgyun gyis gang bas spyi bo nas gtor blug gi cho ga bstsal bar mos shig
/bum dbang bskur la /
A+o~M:
brten pa lha yi ye shes thugs rje'i chus :
rten gyi phung por ye shes sa bon thebs :
bcom ldan sku yi 'bras bu'i snying po 'dis :
skal ldan lus kyi zhing sa smin par gyis :
A+o~M uSh+NI Sha si tA ta pa tre kA ya a b+hi Shiny+tsa A+o~M:
bum chu 'thor ba tsam bya /
bum pa'i chu rgyun spyi bo nas zhugs /
lus thams cad gang /
sgrib pa dag
/chu'i lhag ma spyi bor 'khyil ba las rigs kyi bdag po rnam par snang mdzad kyis dbur brgyan pa'i mos pa mdzod /
des sku'i rjes su gnang ba thob /
lus kyi nad gdon sdig sgrib sbyangs /
lus lha bsgom pa la dbang /
yi dam lha'i sku dang gnyis med du 'grub pa'i skal pa can du byas so //
gnyis pa gsung gi rjes su gnang ba la dmigs pa 'di ltar mdzod /
slob dpon dang mdun bskyed kyi thugs kar pad zlar sa bon sngags phreng dang bcas pa /
khyed rang gi snying gar pad zla la A+o~M dkar po gsal thobs /
slob dpon la mos gus byas pas /
slob dpon gyi thugs ka'i sa bon las 'od zer 'phros pas mdun bskyed kyi thugs rgyud bskul /
thugs ka'i sngags phreng las sngags phreng gnyis pa zhig mched /
zhal nas thon khyod rang gi zhal du zhugs /
snying ga'i sa bon gyi mthar 'khod pa'i mos pa mdzod la 'di'i rjes zlos /
phreng ba gtad la snying po'i rjes zlos lan gsum byar gzhug
/rig sngags kyi nus pa rgyud la brtan par byas pa'i mos pa mdzod /
bum chu sbyin la /
A+o~M:
gsung mchog gsang sngags ye shes thugs rje'i chus :
lha yi sa bon sngags kyi ngar bskyed de :
ngag gi nus pa longs skur grol ba'i rgyun :
skal ldan rtsa khams zhing sa smin par gyis :
A+o~M uSh+NI Sha si tA ta pa tre wA ka a b+hi Shiny+tsa A:
des gsung gi rjes su gnang ba thob /
ngag gi nad gdon sdig sgrib sbyangs /
ngag sngags bzla ba la dbang /
yi dam lha'i gsung dang dbyer med du 'gyur ba'i skal pa can du byas pa yin no //
gsum pa thugs kyi rjes su gnang ba'i slad du /
slob dpon la mos gus byas pas /
slob dpon gyi thugs ka'i 'od zer gyis mdun bskyed dang phyogs bcu'i sangs rgyas byang sems thams cad kyi thugs ka nas thugs gnyis su med pa'i ye shes phyag mtshan gyi rnam par spyan drangs /
snying ga'i sa bon la thim par mos mdzod /
me long dang shel rdo snying gar bzhag la /
A+o~M:
bskyed pa'i ye shes bzlas pas nus bskyed de :
bsnyen dang bsgrub par brtson pa po rnams kyis :
grol ba mchog gi 'bras bu smin pa'i rgyu :
skal ldan dbang po'i yid la smin par gyis :
A+o~M uSh+NI Sha si tA ta pa tre tsit+ta a b+hi Shiny+tsa hU~M:
lha bskyed bzlas sogs 'khor 'das kyi snang cha 'gag med ji ltar shar yang ngo bo stong pa 'dzin med brjod bral gyi ngang la mnyam par zhog mdzod /
des thugs kyi rjes su gnang ba thob /
yid kyi nad gdon sdig sgrib dag
/yid chos nyid kyi don bsgom pa la dbang /
yi dam lha'i thugs dang dbyer med du 'gyur ba'i skal pa can du byas so //
bzhi pa mtha' rten sbyin pa la /
gtor ma 'di nyid 'phags ma gtsug tor lha mo sangs rgyas byang sems khro bo khro mo'i tshogs dang bcas pa spyi bor byon nas byin gyis brlabs par mos shig
/gtor ma mgor bzhag
/brgyud pa'i gshar 'debs dang bka' bsgo bya /
gzungs sngags kyi mthar /
rak+Sha rak+Sha btags pas bsrung /
gtor ma'i lha 'od du zhu nas khyed rang rnams la thim pas sku gsung thugs kyi byin rlabs yongs su rdzogs pa thob par mos shig
/de nas rdzas rtags sh+lau ka re re tsam gyis sbyin /
ye d+har dang shis pa brjod la me tog 'thor /
dam tshig khas blang /
maN+Dal sogs rjes spyi ltar dang /
slob dpon gyis dkyil 'khor lha la gtor 'bul mchod bstod nas shis brjod kyi bar yang gong du smros pa bzhin byas la mthar dbyung ngo //
rig sngags rgyal mor rtse gcig gus pa'i mthus //
bden par gsungs pa'i yon tan kun thob ste //
'jigs chen chad pas nyen rnams byin rlabs kyi //
gdugs dkar grib mar ngal 'tsho ster nus shog
/ces pa 'di'ang khyed bde nyer mkho byin rlabs kyi tshan kha dang bcas pa'i slad du /
'chi med bstan gnyis g.yung drung gling pas rdzong shod bde gshegs 'dus pa'i pho brang du bsdebs pa dge legs 'phel ///
/
