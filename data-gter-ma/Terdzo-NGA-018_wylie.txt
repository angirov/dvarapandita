@#//
rtsa gsum dril sgrub kyi phrin las snying gi nor bu bzhugs so //
byin rlabs char 'bebs dngos grub gter //
'dod rgu'i mchog stsol rtsa gsum lhar //
gus pas btud nas dril sgrub kyi //
phrin las snying gi nor bu sbyin //
'di la bzhi /
sbyor ba /
dngos gzhi /
thun mtshams gsag sbyong /
rjes kyi bya ba'o //
dang po ni /
gnas dben zhing yid dang rjes su mthun par /
'byor na rtsa ba gsum gyi snang brnyan bris 'bur gang rigs bkram pa'i spyan sngar /
sman gtor rak+ta nyer spyod dang /
tshogs kyi yo byad sogs rgyas par bsham /
de tsam ma 'byor yang ka pA la'am rin po che'i snod du bza' btung gi zas sna gtsang ma'i phud dang /
nyer spyod sogs mchod pa ji ltar rigs pa gtsang zhing bkod pas mdzes par bstar /
rang gi mdun du rdor dril /
thod rnga /
nang mchod sogs kyang 'du bya /
stan bde ba la lus drang por bsrang /
rlung ro dgu phrugs su bsal /
nges 'byung byang sems mos gus rnams sgo du ma nas yid la byas te /
cho ga dngos la /
skyabs sems bgegs bskrad srung 'khor bsgom //
mchod pa byin gyis brlab pa 'o //
zhes lnga las dang po ni /
rang gi snying ga nas 'od zer 'phros pas phyogs bcu dus bzhi'i rab 'byams rtsa ba gsum gyi lha tshogs thams cad mdun gyi nam mkhar badzra sa mA dzaHsa skyabs yul mkha' khyab tu sad pa'i spyan sngar /
na mo /
bdag sogs 'gro kun deng nas byang chub bar //
rtsa gsum lha tshogs rnams la skyabs su mchi //
gnyis pa ni /
gzhan don rdzogs pa'i sangs rgyas thob bya'i phyir //
zab mo'i rnal 'byor bsgom par sems bskyed do //
zhes sbrel te lan gsum gyi mthar /
dzaHhU~M baM hoHsa skyabs yul rnams rang la thim par bsam /
gsum pa ni /
rang nyid skad cig gis bla ma drag po'i skur gyur par bsam /
bgegs gtor dngos su bshams pa yod na /
raM yaM khaM gis bsang sbyang /
oM AHhU~M hoHsa brlab /
oM sarba b+hU ta A kar+Sha ya dzaHsa mgron dgug
/oM sarba big+h+nAn ba liM ta khA his bsngo /
hU~M/
chos nyid gdod nas skye ba med pa la //
glo bur ltar snang 'khrul pa'i gdon bgegs kun //
rig pa ye shes dpal gyi bka' byung bas //
dag mnyam rol pa chos sku'i dbyings su dengs //
sum+b+ha sogs drag sngags brjod pas bskrad /
bzhi pa ni /
hU~M/
kun brtags mtshan mas mi phyed rdo rje'i gur /
dag pa'i gzhan dbang lha sngags phyag mtshan dang //
yongs grub ye shes mchog gis byin brlabs pas //
gnyis snang 'khrul pa'i bgegs tshogs mtshams bcad do //
oM badzra dz+nyA na rak+Sha hU~M b+hU~M/
lnga pa ni /
raM yaM khaM/
bdag nyid lhar gsal thugs ka'i sa bon las //
raM yaM khaM 'phros mchod rdzas dngos 'dzin sbyangs //
oM AHhU~M gis zag med bde ba che'i //
'dod yon rol mo cir yang 'char bar gyur //
oM AHhU~M lan gsum gyis brlab /
gnyis pa dngos gzhi la /
lha bskyed spyan drangs bzhugs su gsol //
mchod cing bzlas pas thugs dam bskul //
zhes lnga las dang po ni /
hU~M/
de bzhin nyid dbyings stong pa chen po las //
snying rje sgyu ma kun snang rig pa'i gdangs //
phyag rgya gcig pa rgyu yi yi ge hrIH
/'od zer lnga ldan mkha' las 'ja' ltar shar //
snod bcud kun sbyangs 'od gsal gnyug ma'i ngang //
rin chen gzhal med mtshan nyid yongs rdzogs dbus //
pad nyi zla steng hrIHyig yongs gyur las //
bdag nyid bla ma kun 'dus pad+ma 'byung //
dkar dmar mdangs ldan zhi khro'i nyams kyis mdzes //
sku la gsang phod chos gos ber phyam dang //
dbu la rab mdzes she 'u'i snyan zhus brjid //
phyag g.yas sdigs mdzub dang bcas rdo rje 'phyar //
rtse las bla ma drag po he ru ka
/mdog dmar me lce'i phreng ba rab tu 'khrug
/gnam lcags rdo rje sdig pa'i phyag mtshan can /
khro bo'i chas rdzogs sprul pa'i sprin phung 'phro //
g.yon pas mnyam gzhag mtshan ldan ka pA lar //
'chi med mchog stsol tshe bum bcud kyis gtams //
lnga ldan 'od zer lha mo mgyogs ma'i tshogs //
spro zhing sdud pas srid zhi'i tshe bcud 'gugs //
gru mor gsang ba'i yum mchog man+dA ra //
sbas tshul kha T+wAM 'khyud pa'i brda thabs kyis //
dga' bzhi'i ye shes rtsol ba med par 'dren //
lhan skyes phyag rgya chen po'i gzi byin 'bar //
thabs shes zhabs zung rgyal po rol stabs kyis //
'ja' zer thig le 'od phung 'khyil pa'i klong //
snang srid zil gnon 'khor 'das yongs kyi bdag
/rtsa gsum rgya mtsho'i spyi dpal chen por bzhugs //
spyi bor rigs bdag mgon po 'od dpag med //
sprul sku'i cha lugs mnyam gzhag phyag rgya'i steng //
bai DUr lhung bzed bdud rtsis gang ba bsnams //
rdo rje'i skyil krung pad zla'i gdan la rol //
thugs kar rab tu rgyas pa'i pad nyi'i dbus //
yi dam yongs 'dus dbang chen rta mchog dpal //
dmar smug gri thod gar dgu'i nyams kyis brjid //
dur khrod chas rdzogs me phung 'bar ba'i dbus //
bdud bzhi'i gdan la g.yon brkyang stabs kyis 'gying //
sbyor yum 'bum phrag mkha' 'gro 'dus pa'i gtso //
phag mo mthing nag gri thod 'dzin pas 'khyud //
rin chen rus brgyan bde ba'i lang tsho rgyas //
yab yum spyi bor rta gdong phag zhal bzhad //
sku las rtsa gsum rgya mtsho'i sprin phung 'phro //
chos srung nor lha gter bdag bran bzhin 'du //
snang srid gzhir bzhengs phyag rgya'i gnas gsum du //
rdo rje gsum dngos oM AHhU~M gis mtshan //
de las 'od 'phros ye shes sems dpa'i tshogs //
nam mkha' gang ba badzra sa mA dzaH
gnyis pa ni /
hU~M hrIH
pad+ma 'od dang dbang drag 'bar ba'i zhing //
gnas yul dur khrod sprul pa'i dkyil 'khor nas //
rtsa gsum chos srung rgya mtsho'i tshogs rnams kun //
thugs rje smon lam dbang gis gshegs su gsol //
oM AHhU~M badzra gu ru pad+ma d+he wa d+hA ki nI sa pa ri wA ra badzra sa ma ya dza dzaH
dzaHhU~M baM hoH
gsum pa ni /
hU~M hrIH
phyi snod dag pa rab 'byams gzhal med dbus //
nang bcud phung khams lha skur yongs rdzogs pa'i //
dam tshig rten la ye shes sems dpa'i tshogs //
gnyis med brtan bzhugs dbang dang dngos grub stsol //
sarba sa ma ya tiSh+Than+tu /
bzhi pa la gsum las /
phyag gis 'dud pa ni /
na mo /
skye med dbyings las ye shes rang shar ba //
byin rlabs dngos grub phrin las kun gyi gter //
bla ma yi dam mkha' 'gro'i tshogs rnams la //
mi phyed gus pa'i brda yis phyag 'tshal lo //
a ti pU hoH
pra tIts+tsha hoH
mchod pa 'bul ba ni /
oM AHhU~M//
dngos 'byor yid kyis rnam par sprul pa yi //
nyer spyod 'dod yon sman raka gtor ma'i tshogs //
yul dang dbang po mnyam sbyor bde ba ches //
rtsa gsum lha tshogs rtag tu mnyes gyur cig
/oM AHhU~M badzra gu ru pad+ma d+he wa d+hA ki nI sa pa ri wA ra ar+g+haM sogs nas /
shab+da pany+tsa kA ma gu Na a mr-ita rak+ta ba liM ta ma hA su kha d+harma d+hA tu pU dza hoH
bstod pa bya ba ni /
hU~M hrIH
byin rlabs sprin phung rig 'dzin bla ma dang //
dngos grub char 'bebs yi dam zhi khro'i lha //
phyi nang mkha' 'gro rdo rje'i srung mar bcas //
gus pas bstod do mchog thun dngos grub stsol //
lnga pa ni /
rta mgrin thugs kar pad+ma zla ba'i steng //
ye shes sems dpa' 'phags mchog spyan ras gzigs //
dkar gsal zhi 'dzum mchog sbyin pad dkar bsnams //
dar dang rin chen rgyan rdzogs phyed skyil bzhugs //
de yi thugs dbus nyi zla'i ga 'u'i klong //
hrIHmthar sngags phreng 'khor las 'od zer 'phros //
'phags pa mchod cing 'gro kun sgrib gnyis sbyangs //
tshur 'dus bdag thim dngos grub rnam gnyis thob //
snang srid lha sngags ye shes 'khor lor gyur //
oM AHhU~M badzra gu ru pad+ma d+he wa d+hA ki nI sarba sid+d+hi pha la hU~M/
zhes chu bo'i rgyun bzhin du bzla /
so so'i bzlas pa bya bar spro na /
spyi bo'i rigs bdag
/snying ga'i ye shes sems dpa'/
bla ma zhi drag
/yi dam dang /
mkha' 'gro rnams rim pa bzhin du sems bzung zhing 'od zer spro bsdu'i dmigs pa dang sbyar /
oM a mA ra Ni dzI ban+ti ye swA hA/
oM ma Ni pad+me hU~M hrIH
oM AHhU~M badzra gu ru pad+ma sid+d+hi hU~M:
oM AHhU~M artsig nirtsig na mo b+ha ga wa te hU~M hU~M phaT/
AHhU~M hU~M phaT/
oM hrIHbadzra kro d+ha ha ya grI ba hU~M phaT/
ra tsa hri ya sarba sid+d+hi hU~M/
oM baM badzra b+ha ra hI kro d+hi kA li hU~M phaT/
ha ri ni sa sarba sid+d+hi hU~M/
zhes so sor bzla zhing /
chos skyong srung ma la bka' bsgo ba'i tshul gyis las sgrub par bsams la shA sa na'ang ci rigs pa bzla /
tshe sgrub byed na phyag g.yon tshe dpag med yab yum gyi ngo bo bum thod las lha mo mgyogs ma'i spro bsdus tshe bcud bsdu bstim gyi dmigs pa dang bcas pas /
oM AHhU~M badzra gu ru pad+ma sid+d+hi A yu She hU~M nr-i dzaH
zhes bzla /
mchog sgrub gtso bor byed na /
lus gnad bsrang /
rtsa gsum 'khor lo lnga sogs spyi ltar gsal gdab /
rlung ro bsal /
gru mo g.yon gyi kha T+wAM ga man+dA ra'i ngo bo las 'od dmar ser bde ba chen po'i rnam par byung /
rang gi sna bug nas zhugs /
lte ba'i gtum mo la reg pas 'bar ba'i mes spyi bo'i haM zhu ba'i bde ba la sems gtad cing rlung bum pa can bzung /
rig pa 'dzin med du 'jog
/thun las ldang ba na /
dbyang gsal rten snying bzlas pas sngags kyi lhag chad kha bskang zhing byin rlabs brtan par bya /
gong ltar mchod cing bstod /
yi ge brgya pa brjod do //
gsum pa la /
bsang gsur gtor ma tshogs mchod dang //
thugs dam bskang zhing nyams chag bshags //
zhes lnga las dang po ni /
rin chen 'bru sman dar zab sogs phye phur la sbyar ba bzang shing gi me la bsreg
/chab gtsang bran /
raM yaM khaM gis bsang sbyang /
stong nyid dbyings las 'bar ba'i ye shes me //
'ja' zer thig le'i dud sprin rab tu 'khrugs //
'dod yon rgya mtsho'i char 'bebs bde ba che //
bsang gsur nam mkha' mdzod kyi 'khor lor shar //
oM AHhU~M dang /
na mas+sarba ta thA ga te b+h+yo bi shwa sogs lan gsum gyis brlab /
badzra s+pha ra Na khaM gis rgyas par spel /
hrIH
'od gsal dbyings las ye shes rang shar ba'i //
rtsa gsum chos srung nor lha gter gyi bdag
/yul lha gzhi bdag bgegs rigs snying rje'i mgron //
'gag med sgyu ma'i rol pas gnas 'dir gshegs //
badzra sa mA dzaH
dza hU~M baM hoH
oM AHhU~M/
dbyings phyug spyan ma'i rang bzhin thab kyi dbus //
dam tshig sgrol mas bskul ba'i ye shes me //
gos dkar yum gyi ngo bor rnam dag par //
rin chen 'bru sman bza' btung 'byor rgu'i tshogs //
legs sbyar mA ma ki yi bdud rtsis bran //
ting 'dzin sngags dang phyag rgyas byin brlabs pas //
'dod yon rgya mtsho'i rol mor 'char ba'i phul //
zag med bsang gsur bdud rtsi'i sprin phung 'dis //
rigs kun khyab bdag rtsa brgyud bla ma bsang mchod mchan //
sgo gsum rdo rje gsum du byin gyis rlobs //
skyabs gnas bslu med dkon mchog rnam gsum bsang //
lam lnga sa bcu'i spang rtogs ye shes skyed //
rab 'byams yi dam zhi khro'i lha tshogs bsang //
mchog dang thun mong dngos grub char ltar phob //
gnas gsum dpa' bo mkha' 'gro'i tshogs rnams bsang //
zhi rgyas dbang drag phrin las myur du spel //
ye shes las dang 'jig rten srung ma bsang //
'gal rkyen kun sol mthun rkyen yid bzhin sgrubs //
gnod sbyin nor lha gter bdag tshogs kun bsang //
dbul ba'i gdung sol 'dod rgu'i 'byor pa spel //
dkar phyogs skyong ba'i yul lha gzhi bdag bsang //
gzhi byes kun tu srung skyobs dge legs skyed //
bgegs rig lan chags snying rje'i mgron kun bsang la sbyin mchan //
phan bde'i dpal gyis rtag tu tshim gyur cig
/hrIH
de ltar mchod sbyin mgron rnams thams cad la //
'dod yon rgya mtsho'i mchod pa phul ba'i mthus //
rnal 'byor bdag cag 'khor dang bcas rnams kyi //
lus ngag yid gsum nad gdon sdig sgrib dang //
nyams grib mi gtsang gdung ba zhi bar mdzod //
phung khams skye mched bkrag mdangs gzi brjid spel //
'khor 'das phywa g.yang legs tshogs dbang du sdus //
dgra dang 'gyed na rgyal ba'i ru mtshon phyor //
char chu dus babs lo phyugs tshong mgron legs //
mi nad phyugs nad dus 'khrugs rgyun chad cing //
snod bcud rdzogs ldan gsar pa'i dga' ston gyis //
phan bde'i dge mtshan 'phel ba'i bkra shis stsol //
zhes mchod cing phrin las gsol bar bya'o //
spyir bsang gsur gzhi mthun pa yin yang /
gsur mchod kho na dmigs kyis bsal bar spro na /
dngos gzhi'i bsang zhes pa'i tshab tu /
mchod dang /
mgron 'og ma la sbyin zhes kha bsgyur bas kyang 'grub bo //
gnyis pa ni /
sha chang gi dam rdzas gtso bor gyur pa'i gtor ma bdud rtsis bran /
raM yaM khaM gis bsang sbyang /
stong pa'i ngang las rlung me thod sgyed steng //
b+han+d+ha'i snod du sha lnga bdud rtsi lnga //
bskol zhing 'od zhu zag med bdud rtsi'i bcud //
'dod yon rgya mtsho'i sprin phung 'phro bar gyur //
oM AHhU~M hoHsa brlab /
hU~M hrIH
rab 'byams sku gsum rgyal ba'i zhing khams nas //
bla ma yi dam mkha' 'gro chos skyong dang //
gnod sbyin nor lha gter dang gzhi yi bdag
/thams cad thugs rje'i dbang gis 'dir gshegs shig
/oM AHhU~M badzra gu ru pad+ma d+he ba d+hA ki nI sarba d+harma pA la ba su de ba ni d+hi pa ti b+hU mi pa ti sa pa ri wA ra badzra sa mA dzaH
zhes pas spyan drang /
dzaHhU~M baM hoH
sa ma ya tiSh+Than+tu /
zhes bzhugs su gsol /
a ti pU hoH
pra tIts+tsha hoH
zhes phyag 'tshal zhing lan gnang bar bsams la mchod pa 'bul ba ni /
hU~M/
dngos su 'byor dang ting 'dzin las byung ba'i //
nyer spyod 'dod yon sman rag gtor tshogs sogs //
nam mkha' rab 'byams gang ba'i mchod pa'i sprin //
'bul lo bzhes nas mchog thun dngos grub stsol //
oM AHhU~M badzra gu ru pad+ma d+he wa d+hA ki nI shrI d+harma pA la ba su de ba ni d+hi pa ti b+hU mi pa ti sa pa ri wA ra ar+g+haM nas 
shab+da pra tIts+tsha swA hA/
ma hA pany+tsa a mr-ita khA hi /
ma hA rak+ta khA hi /
zhes spyir mchod /
bye brag tu gtor ma 'bul ba ni /
lha rnams kyi ljags rdo rje'i sbu gu'i 'od zer gyis gtor ma'i bcud drangs te gsol bar gyur par bsams la /
rdo rje thal mo kha gyen du phye zhing se gol gtogs pa dang bcas /
oM AHhU~M badzra gu ru pad+ma d+he wa d+hA ki nI sarba d+harma pA la ba su de ba ni d+hi pa ti b+hU mi pa ti sa pa ri wA ra i daM ba liM ta kha kha khA hi khA hi /
zhes lan gsum mam bdun gyis phul /
spro na chos srung so so'i snying po'am mtshan sngags kyi mthar gtor sngags btags pas phul kyang legs /
bstod cing phrin las gsol ba ni /
hU~M hrIH
byin rlabs sprin phung rig 'dzin bla ma dang //
dngos grub char 'bebs yi dam zhi khro'i lha //
phrin las rmad byung dpa' bo mkha' 'gro la //
gus pas bstod do mchog thun dngos grub stsol //
hU~M//
bde chen thabs mchog dpa' bo legs ldan nag
/phyag bzhi phyag drug zhal bzhi dbang phyug che //
dpal mgon sde lnga khyab 'jug chen po sogs //
mgon po pho rgyud gtso la phyag 'tshal bstod //
shes rab dbyings kyi phyag rgya ral gcig ma //
rang byung rgyal mo dur khrod ma mo dang //
tshe ring mched lnga g.yu sgron brtan ma sogs //
snang srid ma mo'i tshogs la phyag 'tshal bstod //
gnyis med ye shes ma ning stobs po che //
sde dpon sum cu dregs chen bco brgyad dang //
gnod sbyin nor lha gter dang gzhi yi bdag
/dkar phyogs skyong ba kun la phyag 'tshal bstod //
so so'i thugs dang mthun pa'i gtor ma dang //
mkho rgu'i 'dod yon rgya mtsho 'di bzhes la //
rtsa brgyud bla mas bka' bsgos dam bzhag ltar //
rnal 'byor bdag cag 'khor dang bcas rnams la //
zhi ba'i mchog stsol rgyas pa'i gzi mdangs skyed //
dbang gis zil non drag pos dgra bgegs thul //
bstan 'dzin zhabs brtan bshad sgrub bstan pa dar //
'gro kun bde skyid 'phel ba'i phrin las mdzod //
zhang byung du gser skyems 'bul bar 'dod na /
rin po che'i snod du 'bru bcud kyi phud gtsang ma blugs /
raM yaM khaM gis bsang sbyang /
gser skyems zag pa med pa ye shes kyi bdud rtsi'i rgya mtsho chen por gyur /
oM AHhU~M lan gsum gyis brlabs la /
dgongs pa brda dang snyan nas brgyud pa yi //
rig 'dzin rtsal 'chang rtsa brgyud bla ma dang //
skyabs gnas bslu med dkon mchog rnam pa gsum //
gsol lo mchod do byin rlabs char chen phob //
'od gsal dbyings las zung 'jug ye shes sku //
rgyud sde bzhi drug theg rim dgu rnams kyi //
rab 'byams yi dam zhi khro'i lha tshogs rnams //
gsol lo mchod do dngos grub rnam gnyis stsol //
ye shes las dang 'jig rten tshul bzung ba'i //
dpa' bo mkha' 'gro rgyud gsum dregs pa'i sde //
gnod sbyin nor lha gter dang gzhi yi bdag
/gsol lo mchod do phrin las rnam bzhi sgrubs //
gser skyems gtsang ma phud kyi mchod pa 'dis //
dkon mchog sri zhu yon tan mgron rnams kun //
zag med bde chen mchog gis rab mnyes nas //
dngos grub g.yang du 'khyil ba'i bkra shis stsol //
zhes mchod cing phrin las gsol /
bsang gsur dang /
gtor bsngo 'di dag khol 'don du bya ba'i tshe skyabs sems sngon du 'gro bas /
rang nyid skad cig gis lhag pa'i lhar gsal ba'i nga rgyal dang bcas dngos gzhi la 'jug
/rjes su nongs bshags /
gshegs gsol /
bsngo smon /
bkra shis sogs ji ltar rigs pa byas pas grub bo //
gsum pa ni /
ma da na dang ba la sogs tshogs kyi yo byad rnams la bsang chu bran /
raM yaM khaM/
ye shes rig pa'i rang rtsal me rlung chus //
tshogs rdzas dngos 'dzin dri ma bsregs gtor bkrus //
b+han+d+ha'i snod du zag med bdud rtsi'i bcud //
'dod yon rgya mtsho'i longs spyod chen por gyur //
oM AHhU~M lan gsum gyis brlab /
hU~M hrIH
rang bzhin 'od gsal dbyings las ma g.yos kyang //
thugs rje'i dbang gis gzugs kyi skur bzhengs pa //
rtsa gsum chos srung nor lha gter bdag kun //
'dod yon tshogs la spyan 'dren gshegs su gsol //
phyi nang gsang ba bla med mchod pa 'bul //
dam tshig nyams chag nyes ltung mthol zhing bshags //
gnyis 'dzin dgra bgegs bsgral pa'i sha khrag rus //
dgyes par bzhes la mchog thun dngos grub stsol //
oM AHhU~M badzra gu ru pad+ma d+he wa d+hA ki nI shrI d+harma pA la ba su de ba ni d+hi pa ti sa pa ri wA ra sarba ga Na tsakra pU dza ho /
zhes tshogs phud rim pa gsum du spros la 'bul lo //
bzhi pa ni /
skong rdzas rnams /
na mas+sarba ta thA ga te b+h+yo bi shwa sogs nam mkha' mdzod kyi sngags rgyas brlab /
skor rdzas 'dod pa'i yon tan rnam pa thams cad pa'i rang bzhin nam mkha' mdzod kyi 'khor lo'i sprin chen por gyur par bsam /
badzra s+pha ra Na khaM gis spel /
hU~M hrIH
'od gsal stong nyid dbyings las sgyu ma'i 'phrul //
snod bcud rnam dag pad+mo brtsegs pa'i gzhir //
dgos 'byung nor bu'i gzhal med khang chen po //
yangs shing rgya che bkod pa phun tshogs dbus //
ri rab gling bzhi lha mi'i 'byor pa'i phul //
phyi nang nyer spyod 'dod pa'i yon tan lnga //
bkra shis rdzas rtags rgyal srid rin chen bdun //
bcu drug rig mas bde ba'i glu gar bsgyur //
sman raka mtshor bskyil gtor ma lhun por spungs //
so so'i bzhed rgur 'char ba'i longs spyod mchog
/ting 'dzin sngags dang phyag rgyas byin brlabs pa //
mi zad nam mkha' mdzod kyi mchod sprin 'dis //
rig 'dzin rtsa brgyud bla ma'i thugs dam bskang //
byin rlobs dbang skur rdo rje'i ye shes skyed //
yi dam zhi khro rab 'byams thugs dam bskang //
mchog dang thun mong dngos grub char ltar phob //
gnas gsum dpa' bo mkha' 'gro'i thugs dam bskang //
rnal 'byor grogs mdzod las bzhi'i phrin las spel //
rdo rje'i chos srung rgya mtsho'i thugs dam bskang //
'gal rkyen kun sol mthun rkyen yid bzhin sgrubs //
gnod sbyin nor lha gter bdag thugs dam bskang //
tshe bsod dpal 'byor snyan pa'i grags pa spel //
mdor na snang srid dag pa rab 'byams zhing //
sku dang ye shes rmad byung rdo rje'i sprin //
'dod yon mi zad rgyan gyi 'khor lo ches //
thugs dam bskangs gyur dbang dang dngos grub stsol //
ces thugs dam bskang zhing phrin las gsol /
chos srung gi skong ba dmigs bsal bgyid par spro na /
hU~M/
rngam brjid dur khrod rol pa'i gzhal yas dbus //
dgra bgegs bsgral pa'i drag po'i nyer spyod dang //
mchod rdzas rten rdzas skong rdzas sgrub pa'i rdzas //
'dod rgu'i 'byor pa zad mi shes pa 'dis //
legs ldan phyag bzhi phyag drug zhal bzhi pa //
dpal mgon sde lnga drag po khyab 'jug sogs //
pho rgyud mgon po'i tshogs kyi thugs dam bskang //
rdo rje srin po'i mthu yis bdud dpung thul //
e ka dzA Ti rang byung dpal 'bar ma //
dur khrod lha mo tshe ring mched lnga sogs //
snang srid ma mo bye ba'i thugs dam bskang //
thugs rje chags pa'i shugs kyis dgra bgegs sgrol //
dpal mgon ma ning sde dpon sum cu dang //
dregs chen bco brgyad snang srid 'byung po'i tshogs //
dkar phyogs skyong ba yongs kyi thugs dam bskang //
sangs rgyas bstan srungs bstan dgra cham la phob //
rnam sras dzam la yab yum tshogs kyi bdag
/rdo rje bdud 'dul gnod sbyin 'bum phrag dang //
rin chen gter 'chang rgya mtsho'i thugs dam bskang //
tshe srings dpal skyed 'dod rgu'i 'byor pa spel //
mdor na brgyud gsum rig 'dzin bla ma yi //
spyan sngar khas blangs chos srung nor lha'i tshogs //
thugs dam dgyes bskang rnal 'byor bdag cag gi
/re ba'i 'bras bu dus 'dir mchis par mdzod //
lnga pa ni /
thal mo sbyar te /
hoH
ye shes spyan mnga' dmigs med thugs rje'i gter //
bla ma yi dam mkha' 'gro chos skyong dang //
gnod sbyin nor lha gter 'chang 'khor bcas kun //
mkhyen brtse'i gzigs pas bdag la dgongs su gsol //
bdag cag thog med dus nas da lta'i bar //
mi shes nyon mongs bag med ma gus pas //
lus ngag yid kyis sdig pa bgyis pa dang //
bgyid du bstsal dang rjes su yi rang dang //
nges 'byung so so thar pa'i sdom pa dang //
gzhan phan byang chub sems dpa'i bslab pa dang //
thabs chen gsang ba sngags kyi dam tshig las //
nyams shing 'gal bar gyur pa ci mchis kun //
snying nas 'gyod pas bshags shing sdom bgyid na //
tshangs par mdzad nas sdig sgrib kun byang zhing //
rtsa gsum chos srung rgya mtsho rab dgyes pas //
sku gsung thugs kyi dngos grub bstsal du gsol //
zhes gsol ba btab pas /
tshogs zhing rnams kyi gnas gsum nas bdud rtsi dkar dmar mthing gsum 'od zer dang bcas pa byung /
rang gi gnas gsum du zhugs shing thim /
sgo gsum gyi sdig sgrib nyes ltung bag chags dang bcas pa byang zhing dag
/sku gsung thugs kyi byin rlabs dang dngos grub ma lus pa thob par gyur pa'i mos pas yi ge brgya pa ci nus su bzla'o //
de nas tshogs rdzas rnams nang gi sbyin sreg gi tshul du rol pa'i lhag ma bsdus la bdud rtsis bran /
pany+tsa a mr-ita hU~M ha hoHhrIHsa brlab /
hU~M/
ye shes rol pa dpal gyi lhag sdud ni //
mkha' 'gro ging dang lang+ka pho nya'i tshogs //
bde chen bdud rtsi'i longs spyod 'di bzhes la //
bar chad kun sol mthun rkyen yid bzhin sgrubs //
oM uts+tshiSh+Ta ba liM ta khA hi /
zhes phul /
phyi nang gzhan gsum rdo rje'i grong khyer du //
bde chen tshogs kyi 'du bas mnyes byas mthus //
bdag gzhan 'gro kun rtsa gsum lha tshogs dang //
dbyer med dkyil 'khor gcig tu 'grub par shog
/ces rdo rje'i rigs gcig tu smon lam gdab /
srung ma'i gtor ma bskyang bar spro na /
'bul gtor la bdud rtsis bran /
oM AHhU~M hoH
gtor ma dgra bgegs kyi sha khrag ye shes bdud rtsi'i rang bzhin 'dod yon rgya mtsho'i sprin phung 'phro bar gyur par bsams la /
hU~M/
bde chen thabs mchog mgon po he ru ka
/shes rab dbyings kyi thig le ral gcig ma //
zung 'jug dbu mar shar ba'i ma ning nag
/brgyud gsum dregs tshogs 'khor bcas 'dir gshegs shig
/dgra bgegs sha ri khrag mtsho'i gtor ma ni //
ye shes bdud rtsi'i rang bzhin 'dod yon gter //
dgyes rgur 'char ba'i rmad byung mchod pa'i sprin //
sngar mdzad legs pa'i gtang rag chen por 'bul //
da bcol las kyi gsal 'debs gnyan por bzhes //
sangs rgyas bstan srungs bstan 'dzin sku tshe srings //
dge 'dun sde skyongs 'jig rten phan bde spel //
khyad par bdag cag dpon slob yon mchod la //
byang chub bar du srung skyob mi g.yel bar //
'gal rkyen kun sol mthun rkyen char bzhin phob //
zhi rgyas dbang dang mngon spyod la sogs pa //
gang bcol phrin las myur du 'grub par mdzod //
ces brjod cing spos dang rol mos mtshon pas gtsang sar phul /
bzhi pa la /
dngos grub gsol zhing nongs pa bshags //
nyer bsdu bsngo smon shis pa brjod //
ces lnga las /
dang po ni /
hoH
rtsa gsum lha tshogs bdag la dgongs su gsol //
bdag cag khyed kyi gdung 'tshob brgyud 'dzin phyir //
rtse gcig gus pas bsnyen cing bsgrub lags na //
thun mong mchog gi dngos grub deng 'dir stsol //
sngags mthar kA ya wA ka tsit+ta sid+d+hi pha la hU~M/
zhes rgyun gyi dngos grub gsol /
gnyis pa ni /
oM AHhU~M/
dngos 'byor yid sprul mchod sprin rgya mtshos mchod //
yon tan rjes dran rdo rje'i glu yis bstod //
cho ga lhag chad 'gal 'khrul nyams chag kun //
snying nas bshags so byang zhing dag pa stsol //
oM AHhU~M badzra gu ru pad+ma d+he ba d+hA ki nI sa pa ri wA ra ar+g+haM nas /
shab+da sarba pany+tsa a mr-ita rak+ta ba liM sarba pU dza ho /
zhes dang /
yi ge brgya pa mang du brjod //
gsum pa ni /
tshogs zhing rten yod na brtan bzhugs dang /
med na gshegs su gsol /
'gag med snang char shar ba'i bskyed pa'i rim //
skye med brjod bral gnyug ma'i dbyings su thim //
slar yang zung 'jug sgyu ma'i rol pa las //
snang grags rtog tshogs lha sngags chos skur shar //
zhes brjod cing bsam /
bzhi pa ni /
dge ba 'dis mtshon dus gsum legs byas kun //
byang chub snying por yongs su bsngos pa'i mthus //
bdag dang mkha' mnyam 'gro ba ma lus kun //
rnam grol sku bzhi'i go 'phang myur thob shog
/lnga pa ni /
byin rlabs char 'bebs dngos grub rgya mtsho'i gter //
phrin las thogs med rtsa gsum lha tshogs kyis //
'gro kun srid zhi'i rgud pa zhi ba dang //
phan bde'i dge legs 'phel ba'i bkra shis stsol //
ces sogs shis pa brjod pa'i tshigs su bcad pa dang bcas me tog gi char sil mar bsnyil bas dge legs su bya'o //
byin rlabs dngos grub phrin las gter //
rtsa gsum gcig dril sgrub pa'i thabs //
snying gi nor bu'i gzi 'bar bas //
grub gnyis dge mtshan snang gyur cig
/ces pa'ang don gnyer can mang por sman pa'i bsam pas /
rtsa gsum kun 'dus mtsho skyes bla ma'i byin rlabs kyi bdud rtsis reg pa rig pa 'dzin pa rdo rje gzi brjid rtsal gyis blo gros kyi chu gter las phyungs te bris pa dge
/zab gter thog ma sangs rgyas bla ma'i chos //
pad+ma 'od gsal mdo sngags gling pa'i sder //
bka' babs rtsa gsum shog dril nyer gcig pa'i //
phrin las snying gi nor bur dril ba 'di //
gter chen mchog gyur gling pas gzhan phan phyir //
spar du bzhengs pa'i rnam dkar skya rengs kyis //
rin chen gter mdzod bstan pa'i nyin byed drangs //
bshad sgrub phrin las mkha' khyab rtag par shog
/ces pa'ang rig 'dzin che mchog rnam gnyis kyis rjes su bzung ba'i skal ldan pad+ma gar dbang blo gros mtha' yas kyis zhus shing dag nas ched du brjod pa dge legs 'phel /
skyabs gnas kun 'dus o rgyan rin po cher //
bzod med gdung shugs drag pos gsol ba 'debs //
phyi nang gsang ba'i bar chad dbyings su sol //
bsam don chos bzhin 'grub par byin gyis rlobs //
zhes pa'ang 'jam dbyangs mkhyen brtse'i dbang pos rtse gcig gus pas gang shar shugs 'byung du gsol ba btab pa dge /

//
