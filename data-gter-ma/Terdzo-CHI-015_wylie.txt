'chi med 'phags ma'i snying thig gi brgyud pa'i gsol 'debs tshe dbang bcud 'dzin zhes bya ba bzhugs so //
rang byung rtag pa'i rdo rje tshe dpag med //
'chi bdag bdud 'joms gtsug tor rnam par rgyal //
dkyil 'khor dbang phyug yid bzhin 'khor lo la //
gsol ba 'debs so tshe dbang dngos grub stsol //
'gyur med ye shes rang gzugs shrI siM ha //
'pho bral 'pho ba chen po bi ma la //
rdo rje'i sku brnyes pad+ma sam+b+ha bar //
gsol ba 'debs so tshe dbang dngos grub stsol //
chos rgyal yab sras gdams pa'i snod ldan rje //
bai ro gnubs chen mchog dbyangs nam snying 'bangs //
tshe lam gsang ba'i grogs mchog mtsho rgyal mar //
gsol ba 'debs so tshe dbang dngos grub stsol //
'od gsal klong nas sprul pa'i rdo rjer shar //
dri med ye shes 'od brgya'i gzi brjid 'phro //
'gro ba'i mun sel dpal ldan bla ma la //
gsol ba 'debs so tshe dbang dngos grub stsol //
thugs tig bka' bab gdams zab bcud 'dzin pa'i //
rtsa brgyud bla ma 'chi med dkyil 'khor lha //
dpa' bo DA ki dam can gter srung la //
gsol ba 'debs so tshe dbang dngos grub stsol //
yongs grub rdo rje'i bdud rtsis lus khams kyi //
'pho ba'i dri bkrus gnyug ma'i thig le gsos //
lhar snang lus la brten pa'i srog gi tshe //
sku yi rdo rjer 'grub par byin gyis rlobs //
thabs dang shes rab thams cad bde chen ngang //
thun mong thun min gnad kyis zag pa kun //
'gyur ba med bsdams 'pho bcas thig le'i tshe //
gsung gi rdo rjer 'grub par byin gyis rlobs //
snang ba 'khrul med 'od gsal sbubs su tshud //
rig pa dri med ka dag lhums su zhugs //
nam yang mi 'gyur rtag pa gnyug ma'i tshe //
thugs kyi rdo rjer 'grub par byin gyis rlobs //
rgyu 'bras skye 'chi'i 'jigs pa kun las grol //
'chi med rtag pa dam pa'i tshe dbang thob //
'khor ba srid du rgyun mi 'chad pa'i sku
/ye shes rdo rjer 'grub par byin gyis rlobs //
zhes pa 'di'ang de wI ko Ti tsa 'dra rin chen brag gi snying po dpal spungs yang khrod kun bzang bde chen 'od gsal gling du pad+ma gar gyi dbang phyug rtsal gyis bris pa 'chi med rdo rje'i srog 'grub pa'i rgyur gyur cig
/dge legs 'phel ///
/
