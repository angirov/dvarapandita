@#//
pad gling gter byon phyag rdor gtum po'i dbang chog khrigs su bsdebs pa bdud las rnam par rgyal ba'i rdo rje zhes bya ba bzhugs so //
bla ma dang gsang ba'i bdag po dbyer ma mchis pa la phyag 'tshal lo //
'dir rig 'dzin chen po pad+ma gling pa'i gter byon gsang bdag rdo rje gtum po'i dbang chog khrigs bsdeb tu bkod par /
dbang sgrub ni brgyud 'debs sngon 'gros /
las byang gnam lcags 'od drwa bzhin la bzlas pa'i tshe /
thugs kar nyi ma la gnas pa'i rdo rje sngon po rtse lnga pa'i lte bar hU~M mthing sngags phreng gis bskor ba las 'od 'phros don gnyis byas /
snang grags chos nyid rdo rje gsum gyi rol par byon 'od zer tshur 'dus snying ga'i hU~M la thim par gyur /
oM badzra tsaN+Da ma hA ro Sha Na hU~M phaT:
g+ha ru Da tsa le tsa le hU~M phaT:
brgya rtsa sogs dang /
bum par gzungs thag btags la /
rang srog sngags kyi sogs kyis dmigs pas /
rtsa khyung sbrel ba ci nus bzlas /
mchod bstod dngos grub bskul zhing rig me dor /
gnang ba zhu ba song rjes /
slob ma rnams gral du 'khod /
khrus dang bgegs gtor brlab bsngo /
bden brjod drag sngags dang bcas pas phyir bskrad pa spyi ltar byas nas /
oM badzra rak+Sha rak+Sha hU~M zhes brjod pas bdag nyid gsang ba'i bdag po'i thugs ka nas 'od zer sna lnga 'phro /
'od zer dkar po la brten nas rdo rje'i gur khang /
ser po la brten nas phur pa'i gur khang /
dmar po la brten nas gri gug gi gur khang /
ljang gu la brten nas ral gri'i gur khang /
mthing kha la brten nas 'khor lo'i gur khang /
de ltar mtshon cha sna lnga'i gur khang du gnas pa /
rgya che la dpangs mtho ba'i nang na skal ldan pho mo rnams tshud nas yod par sgom mdzod /
'o nam mkha' dang mnyam pa'i sems can thams cad kyi tshe thog med nas bsags pa'i sdig sgrib thams cad sbyang zhing dag pa dang /
rkyen phyi nang gi bar du gcod pa'i gdon bgegs thams cad zhi ba dang /
mthar thug phyag na rdo rje'i go 'phang tshe 'di nyid la thob pa'i phyir /
phyag na rdo rje'i dbang bskur zab mo gsan par bya snyams pa'i thugs bskyed dang ldan pas gsan par zhu /
de la dang po bla ma brgyud pa'i lo rgyus :
de las byung ba'i gdams pa :
ma smin pa smin par byed pa'i dbang :
smin pa grol bar byed pa'i gdams pa :
yid ches shing khungs btsun pa'i lo rgyus rim par bstan par bya ste :
dang po bla ma brgyud pa'i lo rgyus ni :
chos kyi dbyings rnam par dag pa'i zhing khams na :
dpal kun bzang chos kyi sku ci'i ngo bor yang ma grub pa de zhal phyag gi rnam par bzhengs te :
de nyid kyi thugs rje las 'og min gyi gnas su rdo rje 'chang chen po'i skur sprul :
gsang sngags kyi rgyud lung thams cad byin gyis brlabs pa tsam du gnang :
rdo rje 'chang gi yang sprul gsang ba'i bdag po lag na rdo rje la rdo rje 'chang chen pos tan tra sde bco brgyad brda' bstan pa tsam du gnang :
rdor sems sprul pa dga' rab rdo rje yis ma la ya gnam lcags kyi rtser :
gsang ba'i bdag po lag na rdo rje la phyag na rdo rje phyi nang gsang ba bla na med pa'i gdams pa rnams :
phyi mchod rten chen po'i rgyud :
nang 'phags pa gos sngon can gyi rgyud :
gsang ba dregs pa kun 'dul gyi rgyud :
yang gsang gtum po 'bar ba'i rgyud :
bla na med pa me lce phreng ba'i rgyud dang lnga zhus so :
de dus o rgyan pad+ma 'byung gnas :
o rgyan yul gyi nub byang gi mtshams ge sar pad+ma'i snying po las sku 'khrungs nas in+d+ra bo d+hi'i sras mdzad :
rgyal srid chos dang mthun par bskyangs :
'khor ba la skyo ba'i tshul bstan :
bsil ba tshal du byon nas bam ro'i sgrub pa mdzad :
mchog dang thun mong gi dngos grub thob :
za hor yul du byon slob dpon pra b+ha hasti dang mjal rab tu byung :
a su ra yi brag phug tu byon bka'i bsdu ba mdzad :
sde snod kyi chos rnams la sbyangs :
ma la yar byon 'jam dpal bshes gnyen la theg pa chen po'i chos rnams zhus :
me ri gsang chen rol pa'i dur khrod du byon dga' rab dang mjal :
rdzogs pa chen po a ti yo ga'i chos rnams zhus :
lhag par gsang ba'i bdag po phyag na rdo rje la rgyud lung rnams rdzogs par zhus :
dur khrod chen po gtum drag 'bar bar byon nas sgrub pa mdzad pas :
phyag na rdo rje'i lha tshogs zhal dngos su mjal :
snang srid lha srin thams cad bran du 'khul :
rdo rje gdan du byon nas bstan pa'i so nam mdzad :
bdud dang mu stegs kyi bstan pa sde drug bcom nas nang pa'i bstan pa dar bar byas :
de'i dus 'phags pa 'jam dbyangs kyi sprul pa chos rgyal khri srong lde'u btsan sku 'khrungs te :
de skus 'dul ba'i zhing la brten nas :
o rgyan bod kyi don du byon :
lha srin gdug pa can rnams dam la btags :
bsam yas dbu rtse rigs gsum gyi gtso byas gtsug lag khang brgya dang rtsa brgyad bzhengs pas :
shing med cing bzo ba rnams rdugs par gyur te :
rgyal pos o rgyan la zhus pa :
kye :
slob dpon chen po lags :
nged bod kyi sa phyogs 'dir :
ri rtse thams cad gangs ri dkar po mtshon cha gzings pa dang 'dra :
ri sked ni brag ri keng rus bkram pa dang 'dra :
sa gzhi thams cad ni bye ma'i gling du song nas shing gi rnam pa med pas :
bdag gi gtsug lag khang mi 'grub pa 'dra :
zhes zhus pas :
o rgyan gyis gsungs pa :
chos rgyal chen po lags :
thugs zhum mi dgos :
bsam yas 'di nas bcal ba'i byang shar na :
mtsho sgo nga gnyis gshags 'dra ba gcig yod :
de na klu yi rgyal po ne le thod dkar bya ba yod :
der byon nas klu bsgrub na shing gi dngos grub ster bar yod :
ces gsungs pas :
rgyal po'i zhal nas :
'o na klu sgrub pa'i man ngag cig thugs la 'dogs par zhu zhus pas :
gnyen po lha gsum gyi man ngag byin zhing go bar byas so :
rgyal pos khyed kyis dkar gsum mngar gsum khyer la klu bsgrub na shing gi dngos grub 'bul ba yod :
ces gsungs pa dang :
rgyal pos :
mtsho'i 'gram du byon nas :
gur dkar po zhig phub ste :
dkar gsum mngar gsum gyi mchod pa 'bul bzhin zhag nyi shu rtsa gcig bzhugs pa dang :
tho rengs ri rtser nyi ma shar ba'i dus :
gzhon nu lang tsho dang ldan pa zhig byung nas :
rgyal po nga bos nas ci byed pa yin zhus pa dang :
rgyal po'i zhal nas gzhon nu khyod gang yin dris pas :
nga klu yi rgyal po ne le thod dkar yin zhus pa dang :
'o na khyod ne le thod dkar yin na :
nga la shing gi dngos grub ster bar gyis shig gsungs pa dang :
ne le thod dkar na re :
rgyal po pho brang du byon cig :
ngas shing gi dngos grub 'bul bar yong ngo :
zhes zhus nas mtsho yi nang du bzhud do :
de nas rgyal po pho brang du byon nas zhag gsum song ba'i tho rengs :
brag dmar 'om bu'i tshal nas mar la :
char drag po zhig byung nas sa'i gad pa chen po zhig chad pa la brten nas :
bsam yas kyi zur nas mar la :
shing che ba dang chung ba ri nyil ba tsam zhig byung nas :
bsam yas kyi shing cha thams cad de las grub pa yin :
de nas bsam yas bzhengs tshar ba'i rjes su :
rgyal po'i dgongs pa la :
nga'i gtsug lag khang 'di lta bu 'grub pa ni klu yi drin yin :
khong gi sku gcig bzhengs dgos snyam pa'i dgongs pa shar te :
sngar bzhin dkar gsum dang mngar gsum gyi mchod pa bsnams nas :
rgyal po mtsho 'gram du byon nas klu bos so :
sngar bzhin gzhon nu lang tsho dang ldan pa de byon nas :
rgyal po ci 'dod byas pa dang :
rgyal po'i zhal nas :
nga'i gtsug lag khang 'grub pa ni khyod kyi drin yin :
khyod kyi sku gcig bzhengs par bya'o :
khyod rgya mtsho'i nang gi pho brang na ji ltar bzhugs kyi bkod pa ston cig :
ces gsungs pa dang :
gzhon nu'i zhal nas :
nga'i pho brang na gnas pa'i lus kyi bkod pa bstan na :
nga la mthong ba'i dug dang :
reg pa'i dug dang :
kha rlangs kyi dug dang :
bsam sbyor gyi dug dang rnam pa bzhi yod de :
rgyal po'i srog la phog na bar chad byed :
de bas nga 'dra ba gcig bzhengs shig byas pas :
rgyal pos nan gyis gsungs pa dang :
gzhon nus zhus pa :
'o na pho brang du log nas byon cig :
zhag gsum la nga yong gis nam sgra bi re ba byung ba dang :
lus la sman byugs :
mig la khrol ma bkab la ltos shig :
ces zhus nas mtsho nang du bzhud do :
de nas rgyal po pho brang du byon nas zhag gsum song ba'i tho rengs :
sgra bi re gcig byung ste :
rgyal pos lus la sman ma byugs :
mig la khrol ma ma bkab par gzigs pas :
bsam yas kyi steng nas sbrul nag po 'jigs su rung ba :
lus la 'ja' tshon gyi 'od 'phro ba :
kha nas rlangs pa byung bas bsam yas kyi phyogs thams cad mun 'thibs pa bzhin mthong ba dang :
rgyal po'i lus mdze nad kyis btab nas :
yan lag rnams tho lum du song :
rnag khrag gi rgyun chu babs pa ltar byung nas :
nad kyis mi bzod par gyur te :
slob dpon la zhus pa :
nga'i nad 'di sngon gyi las yin nam :
'phral kyi rkyen las byung :
ces zhus pas :
slob dpon gyis gsungs pa :
rgyal po khyod kyi nad de ni sngon gyi las ma yin :
'phral gyi rkyen las byung :
klu la grogs po bcol bas klu'i dug phog pa yin gsungs pa dang :
rgyal pos zhus pa :
nad 'di la phan pa'i thabs yod dam zhus pas :
slob dpon gyi zhal nas phan pa'i thabs yod kyi gsungs :
rgyal po dang mtsho rgyal dang :
o rgyan gsum brag dmar 'om bu'i phug ring du byon nas :
o rgyan gyis phyag na rdo rje dregs pa kun 'dul bsgrub nas :
rgyal po la dbang bskur byin gyis brlab par mdzad pas :
rgyal po'i lus kyi mdze nad phan nas :
sngar bas kyang mtshar bar gyur to :
de dus mtsho rgyal gyis slob dpon la zhus pa :
slob dpon lags gdams pa da lta spel lam ji ltar byed zhus pas :
o rgyan gyi zhal nas :
da lta dus bzang bskal pa bzang :
ma 'ongs pa'i dus su yas mas gdon gyis gnod cing :
mdze nad lkugs smyo dar bar 'gyur te :
de dus sems can rnams la phan thogs pa'i phyir :
gter du sba bar byed kyis yi ger thob cig gsungs :
de nas mtsho rgyal gyis yi ger btab nas :
slob dpon gyi phyag tu phul nas zhus pa :
gter du sba na gang du sba :
'don pa'i dus ni nam tsam yin :
de yi chos bdag gang gis byed :
ces zhus pa dang o rgyan gyis gsungs pa :
bsam yas 'di nas brtsams pa yis :
lho nub sman mdo'i brag la sbos :
'don pa'i dus ni lnga bcu'i dus :
mdze dang smyo 'bog 'byung ba'i dus su yin :
'don pa'i chos bdag ni :
da lta'i lha lcam pad+ma gsal gyi skye mtha':
bum thang phyogs su pad+ma'i ming can gcig 'byung ste :
skyes bu de yis gdan drangs nas :
'gro ba kun la phan thogs shog :
ces smon lam btab nas gter du sbas pa /
o rgyan gyis smon lam dang /
mkha' 'gro'i lung bstan la brten nas /
mnga' bdag tshangs pa lha'i me tog gi sras mo lha lcam pad+ma gsal gyi yang srid sprul pa'i gter chen rig 'dzin pad+ma gling pas /
lho brag sman mdo'i brag seng ge'i gdong pa can nas gdan drangs par mdzad pa'i gsang bdag rdo rje gtum po'i dbang chog me lce'i phreng ba nyid bskur bar byed pa la slob dpon gyi bgyi 'os rnams sngon du grub /
khyed rang rnams kyi ngo skal du gyur pa maN+Dal phul mdzod /
maN+Dal phul /
gsol ba btab pa 'di'i rjes zlos mdzod /
ho :
dus gsum bla ma gsang bdag sku :
bdag cag bde ba'i lam bgrod cing :
gdug pa can rnams 'dul ba'i phyir :
phyag na rdo rje gsang ba yi :
dbang bskur byin gyis brlab tu gsol :
lan gsum /
rgyud dag par bya ba'i phyir du tshogs kyi zhing mkha' khyab tu sad pa'i spyan sngar bdag sogs sems can thams cad byang chub ma thob kyi bar du skyabs su 'gro ba dang /
kun rdzob dang don dam pa'i bdag nyid can gyi sems bskyed par bgyi'o snyam pas 'di'i rjes zlos mdzod /
hU~M:
dpal ldan bla ma rdo rje 'chang :
sangs rgyas chos dang dge 'dun dang :
dkyil 'khor lha dang chos skyong sogs :
bdag sogs 'gro kun skyabs su mchi :
lan gsum /
hU~M:
bdag gzhan 'gro ba kun don du :
nges pa'i don du sems bskyed nas :
bla med gsang sngags 'di sgrub pas :
bdag gzhan bla med yongs 'grub shog :
lan gsum /
des skyabs sems kyi rim pa sngon du song nas /
dam la bzhag pa ni /
hU~M:
'di ni dam tshig rdo rje'i chu :
rigs kyi bu la sbyin par bya :
bsrungs na yon tan brgya rtsa thob :
ma bsrung dmyal ba'i chu yin pas :
de bas dam srungs chu 'di thungs :
i dan te shud d+hi A:
zhes dam chu sbyin /
dbang gi gzhi 'god pa'i slad du mdun gyi dbang rdzas 'di rnams sngon du slob dpon gyis dkyil 'khor gyi lhar bskyed cing bsgrubs pa nyid slar yang gsal 'debs kyi tshul du 'di ltar bsgom mdzod /
bum pa dang gtor ma 'di nyid dur khrod kyi gzhal yas khang :
thod pa skam rlon gyi rtsig pa :
lha chen brgyad kyi ka ba rngam zhing 'gying ba :
'og nas ka gdan rus sbal chu srin 'khun pa 'debs pa :
steng na gza' brgyad kyi ka zhu glog ltar 'khyug pa :
lha brgyad klu brgyad kyi gdung ma gdung 'degs byas pa :
rgyu skar nyer brgyad kyi dral phyam :
zhing chen po'i thog phub pa :
thod pa'i bad khams :
tsit+ta'i pho tog :
rgyu ma'i drwa phyed /
mi ro'i rgyal mtshan :
keM rus kyi 'phan gdugs :
rdo rje'i ya them ma them re bzhi dang bcas pa la :
gnam lcags kyi sgo mo :
rdo rje nyi zla'i g.yag shing byas pa'i pho brang :
rgya che la 'phang mtho ba :
nang na ye shes kyi me dpung dmar nag 'bar ba'i nang :
gru gsum mthing nag 'bar ba'i steng :
thabs shes nyi zla pad+ma'i gdan la :
gza' brgyad klu brgyad bsnol ba'i khar :
gsang bdag phyag na rdo rje :
sku mdog mthing nag zhal gcig phyag gnyis pa :
g.yas gnam lcags kyi rdo rje nam mkhar gdengs pa :
g.yon pa sdigs mdzub thugs kar mdzad cingasbrul zhal du gsol ba :
zhal bsgrad cing mche ba gtsigs pa :
spyan gsum dmar la 'khrug cing gyen thur g.yo ba :
sma ra kha spu me stag 'phro ba :
smin ma rab 'jigs glog ltar 'khyugs pa :
dbu skra dmar ser gyen du 'khyil ba :
ral pa'i khrod na mi bskyod pas dbu brgyan pa :
de la thod pa'i dbu rgyan dang :
rin po che'i prog zhu gsol ba :
sku stod la seng glang g.yang gzhi'i stod g.yogs shing :
sku smad la stag gi pags pa'i sham thabs :
mi mgo'i do shal sbrul gyi chun po :
klu rigs bzhis phyag zhabs brgyan pa :
dga' bo 'jog pos thod bcings pa :
'dab bzang dkar mos sku regs byas pa :
sgeg pa dpa' ba 'jigs su rung ba :
me dpung klong na dor stabs su bzhugs par sgoms :
khyed rang rnams kyang de dang 'dra ba'i gsang bdag phyag na rdo rje /
gnas lngar sprul pa'i khyung dang bcas pa snang la rang bzhin ma grub pa ye shes sgyu ma'i skur lam gyis gsal ba'i thugs kar nyi gdan la hU~M gis mtshan pa dang /
bla ma dang mdun bskyed kyi thugs ka nas 'od zer gsum char du 'phros /
'og min dang lcang lo can la sogs rang bzhin gyi gnas nas gsang ba'i bdag po phyag na rdo rje sku che ba ri rab tsam /
chung ba yungs 'bru tsam tshad med dpag tu med pa nam mkha' nas char babs pa ltar byon nas khyed rang rnams dang mdun bskyed la'ang sib sib thim par gyur snyam pa'i mos pa mdzod cig
/rtsa sngags mthar /
dz+nyA na A be sha ya a AH
zhes spos rol gyis byin rlabs dbab /
dzaHhU~M baM hoH
tiSh+Tha badzraH
ye shes pa de nyid byang chub ma thob kyi bar du brtan par gyur cig
/dngos gzhi'i dbang bskur ba la /
slob dpon gyi thugs ka nas 'od zer 'phros pas /
dbang gi lha nam mkha' gang bar spyan drangs pa dang lhan cig rnam par rgyal ba'i bum pas dbang bskur bar gyur /
hU~M:
bum pa'i rang bzhin gzhal yas khang :
gsang bdag phyag rdor lha tshogs bzhugs :
skal ldan bu la dbang bskur bas :
sku dbang lus kyis thob gyur cig :
rtsa sngags dang /
kA ya a b+hi Shiny+tsa hU~M:
zhes bdud rtsi'i chus dbang bskur pas /
sku lus kyi nang thams cad gang /
dri ma thams cad bkrus /
bde ba chen po'i ye shes nyams su myong /
chu'i lhag ma spyi bor 'khyil ba las rigs bdag rdo rje mi bskyod pas dbu brgyan par gyur /
des sku'i dbang thob /
lus kyi nad gdon sdig sgrib sbyang /
lus lha skur sgom pa la dbang /
gsang ba'i bdag po'i sku dang dbyer med du gyur par mos shig
/bla ma gsang ba'i bdag po yab yum snyoms par zhugs pa'i byang sems lce thog tu myong bar gyur /
hU~M:
thod pa ma chags rtog bral te :
lcang lo rnam dag chos kyi dbyings :
dri med rang byung dag pa'i klong :
gsang bdag phyag rdor yab yum gyi :
thabs shes zung 'jug bde ba'i bcud :
byang chub sems kyi chu yis bkang :
skal ldan bu la sbyin par bya :
ngag sgrib dag nas nus ldan phyir :
'gag med gsung gi dbang thob shog :
rtsa sngags dang /
wA ka a b+hi Shiny+tsa A:
rjes 'brel sngags kyi bzlas lung sbyin pa ni /
slob dpon gyi thugs ka nas 'od zer 'phros mdun bskyed kyi thugs rgyud bskul /
thugs ka'i sngags phreng las sngags phreng gnyis pa zhig thon /
khyed rang gsang bdag tu gsal ba'i zhal du zhugs /
snying kha'i hU~M gi mthar 'khod pa'i mos pa dang bcas 'di'i rjes zlos mdzod /
rtsa sngags khyung sbrel lan gsum /
de brtan par bya ba'i slad du phreng ba mgrin par bzhag nas dbang bskur ba ni /
gsang sngags kun kyi grangs tshad 'dzin :
bskyed rim gsal la dran 'dzin zhig :
bsnyen pa chu bo'i gzhung bzhin zlos :
bskyed rdzogs zung 'brel dbang thob shog :
d+harma d+hA tu a b+hi Shiny+tsa hU~M:
des gsung gi dbang thob /
ngag gi nad gdon sdig sgrib sbyang /
ngag snying po bzlas pa la dbang /
gsang ba'i bdag po'i gsung dang dbyer med du gyur par mos shig
/slob dpon gsang ba'i bdag po'i thugs ka nas phyag mtshan rdo rje rtse lnga pa mthing nag 'od zer 'bar ba 'phros khyed rang rnams kyi thugs kar thim par gyur /
hU~M:
mi 'gyur mi shigs bdud las rgyal :
ye shes lnga ldan rdo rje 'di :
skal ldan dag la dbang bskur bas :
thugs dbang sems kyis thob gyur cig :
rtsa sngags dang /
tsit+ta a b+hi Shiny+tsa hU~M:
des thugs kyi dbang thob /
yid kyi nad gdon sdig sgrib dag
/yid chos nyid bsgom pa la dbang /
gsang ba'i bdag po'i thugs dang dbyer med du gyur par mos shig
/dpal gyi gtor ma 'di nyid bcom ldan 'das gsang ba'i bdag po phyag na rdo rje dngos su bzhugs pa la mos gus dung ba byas pa dang /
khyed rang rnams kyi spyi bo nas dbang bskur bas nad gdon 'gal rkyen bar chad thams cad bsal /
mthun rkyen yid bzhin du bstsal nas gsang ba gsum gyi byin rlabs rgyud la zhugs par mos mdzod /
hU~M:
gtor ma'i rang bzhin gzhal yas khang :
nang na gsang bdag lha tshogs bzhugs :
skal ldan bu la dbang bskur bas :
'gyur med sku yi dbang thob shog :
oM badzra tsaN+Da a b+hi Shiny+tsa hU~M:
gsang bdag phyag na rdo rje yi :
sku yi 'khor lo rab bsgyur bas :
nad gdon sdig sgrib zhi nas kyang :
lus rdo rje lta bur byin gyis rlobs :
gsang bdag phyag na rdo rje yi :
gsung gi 'khor lo rab bsgyur bas :
ngag gi sdig sgrib dag nas kyang :
A li kA li chos kyi sgra :
tshangs dbyangs drug cu ldan gyur cig :
gsang bdag phyag na rdo rje yi :
thugs kyi 'khor lo rab bsgyur bas :
yid kyi rnam rtogs rab dag nas :
chos dbyings don dang ldan gyur cig :
gsang bdag phyag na rdo rje yi :
yon tan 'khor lo rab bsgyur bas :
shes bya'i sgrib pa dag nas kyang :
shes bya'i don la ma rmongs pa'i :
rig pa'i rtsal dbang thob gyur cig :
gsang bdag phyag na rdo rje yi :
phrin las 'khor lo rab bsgyur bas :
nyon mongs sdig sgrib dag nas kyang :
phrin las rnam bzhi 'grub par shog :
sku mi zad rgyan gyi 'khor lo :
gsung mi zad\u0f8e
thugs mi zad\u0f8e
yon tan mi zad\u0f8e
phrin las mi zad rgyan gyi 'khor lo :
'khor lo lnga gnas 'gyur ba la brten nas :
lus kyi nad :
sems kyi sdug bsngal :
bsam pa la bar du gcod pa thams cad rab tu zhi bar gyur cig :
oM badzra tsaN+Da kA ya wA kA tsit+ta gu Na karma sid+d+hi pha la a b+hi Shiny+tsa hU~M:
zhes gtor ma gnas lngar bzhag
/mthar gtor ma'i lha 'od du zhu nas khyed rang rnams la thim pas gsang bdag dngos su gyur par dbang rtags cod pan dang srung skud sbyin pas bar chad bdud bzhi'i g.yul las rgyal nas phrin las rab 'byams la dbang bsgyur bar mos shig
/hU~M:
dar tshon cod pan rnam par dag :
'phur lce ye shes lnga dang ldan :
rnam rtog ming gi mtshan ma bral :
gsang mtshan ming gi dbang thob shog :
badzra gsang bdag rtsal a b+hi Shiny+tsa hU~M:
zhes cod pan btags /
srung skud 'dogs pa ni /
hU~M:
gsang bdag phyag na rdo rje yi :
brda' rtags gser gyi lu gu rgyud :
gang la btags pa de nyid kyis :
dgra dpung bshigs la bdud dpung 'joms :
su yang 'da' bar ma byed cig :
oM badzra ma hA ro Sha Na :
'byung po u tsa ta ya hU~M phaT:
mkha' khyab kyi rgyal ba sras dang bcas pas bden tshig rdo rje'i shis pa brjod cing /
me tog gi char phab pas mnga' gsol bar mos shig
/che ba'i che mchog sogs kyi shis brjod dang /
khas len /
maN+Dal /
lus 'bul /
bsngo ba sogs gsang ba spyi'i 'gros ltar bya /
mjug tu tshogs mchod chad brtan sogs gzhung ltar ram /
bsdu na sngags mchod dang /
hU~M:
dus gsum sangs rgyas thams cad kyi :
mthu stobs gcig tu rab bsdus shing :
bar chad bgegs rnams 'joms mdzad pa'i :
khro rgyal khyed la phyag 'tshal bstod :
ces bstod cing /
bzod gsol gshegs bsdu /
bsngo smon /
bkra shis bcas bya'o //
de ltar dbang khrigs bklags chog tu bkod pa 'di'ang blun rmongs rang 'dra'i tshogs la phan pa'i blos /
kun bzang bstan pa'i nyi mar 'bod pas bris pa nongs kun bla ma lha la bshags shing dge ba'i 'bras bus 'gro kun gnyis snang 'khrul pa'i gdon bgegs las rgyal te yang dag ye shes rdo rje'i rgyal thabs la 'god par gyur cig
/'di'i gsol 'debs rang gter dregs pa kun 'dul dang /
thugs rdo rje'i dbang chos dbang gter byon phyag rdor nas blangs pa lho gter phyogs gcig pas mi 'gal ba'i dbang du byas pa lags pas da dung dpyad par mdzod cig
/sarba dza yan+tu ///
/
