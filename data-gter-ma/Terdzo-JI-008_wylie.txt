@#//
dpal ldan sras mchog ma mgon lcam dral gyi smin byed cho ga mthu dbang drag rtsal rab 'byed ces bya ba bzhugs so //
rtag par zhi las ma g.yos kyang //
shin tu gtum pa'i khro gzugs kyis //
bgegs dpung phye mar brlag mdzad pa //
nag po chen pos bdag la skyongs //
sras mchog khro chen king+ka ra //
las kyi mgon po'i tshul bstan pa //
de yi smin byed khyad par can //
thun min bka' gter bcud 'dus so //
zab bdun las kyi mgon po yab yum zhal sbyor gyi sgo nas slob ma rjes su 'dzin pa la don gsum /
sbyor ba /
dngos gzhi /
rjes kyi rim pa'o //
dang po bsham bkod ni /
dam tshig bris sku la sogs pa rten bkram pa'i mdun du stegs bu nag po'i khar gzhung mthun dkyil 'khor sgo rdzogs can nam /
bsdu na maN+Dal gru gsum mthing nag me ri dang bcas pa'i dbus su 'khor lo mthing nag rtsibs brgyad pa'i lte ba dang rtsibs rnams la thig le nag po hU~M b+h+yos mtshan pa can gyi steng du rkang gsum khar /
thod pa'am zangs lcags kyi snod du 'bru nag phye ma sha khrag dang sbyar ba'i dmar gtor zur gsum lto khra 'khor brgyad dang mtheb kyus bskor ba rgyan spros can sku tsaka dar gdugs nag pos brgyan pa bkod /
mdun sogs gang bder /
sku tsaka dang sngags byang dkar dmar mthing gsum /
phyag mtshan gri thod me long phur pa phyogs bsdus kyi tsakli /
rgyab tu mchod gtor dang sman raka
/drag mchod g.yas skor du bsham /
gnyis pa dngos gzhi la /
thog mar dbang don sgrub mchod ni /
bdag bskyed dpal he ru ka'i sgom bzlas sngon du 'gro bas /
zab mdun spyi chings ltar phyi nang mchod pa byin brlabs /
mdun rten la dmigs te sgrub phrin ltar /
mdun du dur khrod chen po'i dbus :
sogs kyis dam tshig pa bskyed /
ye shes bstim /
bzhugs phyag mchod cing bstod pa'i /
dam can srung mar bcas la phyag 'tshal bstod :
ces pa'i bar song nas /
he ru ka'i yig brgya dang gong gnon bzlas dmigs sngon du 'gro bas /
ma hA kA la yab yum gyi :
thugs kar nyi steng hU~M dang b+h+yo :
so so'i sngags kyis bskor ba la :
rang gi thugs ka'i 'od zer gyis :
mgon po yab yum thugs rgyud bskul :
ci bcol las rnams sgrub par bsam :
zhes dmigs la /
oM shrI ma hA kA la hU~M hU~M phaT:
oM yak+Sha be tA li hU~M:
zhes yab yum sbrel ma ci 'grub bzla /
mthar nyer spyod lnga /
rang sngags la sman raka gtor gsum gyi sngags khA hi btags pa lan gsum 'bul /
hU~M:
dpal mgon 'khor dang bcas pa khyed rnams kyis :sogs kyis phrin las bcol /
ting nge 'dzin gyi dbang blangs la gnang ba nod do //
dbang dngos gzhi la /
snod du rung nges pa'i slob ma gcig gam ha cang mang po ma yin pa /
las bum gyis khrus bya /
bgegs bskrad la mtshams bcad /
sems bskyed gsal btab la spyi bshad ji ltar 'os pa dang /
'dir skabs su babs pa /
dpal chen he ru ka rdo rje srin po tshogs kyi bdag po'i phrin las kyi rnam 'gyur sras mchog ma hA kA la ber nag can lcam dral sbrags sgrub kyi dbang bskur ba ste /
mgon po 'di la'ang nang gses su /
ye shes kyi mgon po legs ldan ber nag can dang /
las kyi mgon po sras mchog ber nag can dang /
'jig rten gyi mgon po dregs byed ber nag can gsum du bstan pa sogs yab rkyang dang /
lha mo rang byung rgyal mo la'ang ye shes las dang 'jig rten pa gsum du bstan pa sogs yum rkyang gi rgyud dang man ngag mtshan dang sku'i rnam 'gyur mi 'dra bar brten pa'i sgrub lugs du ma gsang sngags gsar rnying kun la khyab brdal du byung zhing /
khyad par du zab cing gnyan pa ma mgon zhal sbyor du sgrub pa'i tshul /
bstan pa snga dar gyi skabs slob dpon chen po pad+mAka ras stag nam mkha'i lha bzung la bstsal /
de nas brtsam sngags 'chang mi rabs nyer brgyad mthar grub chen rin po che karma pak+shi la ma mgon gnyis kyis phrin las khyad par du sgrub pa'i g.yar dam phul cing sgrub thabs man ngag gi bka' babs pa nas bzung /
da lta'i bar du bka' brgyud kaM tshang la byin rlabs gzi byin ma nyams par bzhugs pa dang /
snying por dril ba'i gdams zab 'di nyid lha sras rnam rol sprul pa'i gter chen mchog gyur gling pas spyan drangs pa'i /
thugs dam zab pa skor bdun gyi bka' srung gtso bo legs ldan tshogs kyi bdag po'i cha lag tu byon pa ste /
bka' gter gnyis ka'i byin rlabs chu bo'i rgyun gcig 'dres su gyur pa'i smin byed zab mo bsgrub par bgyi ba la sogs kyis mtshams sbyar maN+Dal 'bul du gzhug
/slob dpon nyid dpal he ru ka dang nag po chen po tha dad med par bzhugs pa la dad gus drag pos gsol ba 'debs pa 'di'i rjes zlos mdzod /
gdug pa ma lus 'dul mdzad pa //
nag po chen po bcom ldan 'das //
mkha' 'gro kun gyi dbang phyug gtso /
khyod kyis bdag la dbang bskur stsol //
lan gsum /
rgyud dag par bya ba'i slad du /
bla ma dpal he ru ka dang mdun bskyed ma mgon lcam dral gyi lha tshogs rtsa gsum rgyal ba sras dang bcas pa mngon sum bzhin du bzhugs pa'i spyan sngar /
bdag sogs sems can thams cad deng nas byang chub ma thob kyi bar du skyabs su 'gro ba'i 'dun pas 'di'i rjes zlos /
na mo :
bdag sogs sems can ma lus pa :
mchog gsum 'dus pa bla ma rje :
bcom ldan dpal chen he ru ka :
mkha' 'gror bcas la skyabs su mchi :
lan gsum /
ma gyur skye dgu mtha' yas pa rnams kyi don du dkyil 'khor gyi dbang phyug khyab bdag he ru ka'i go 'phang 'thob par bya /
de'i ched du lam sgrub pa'i bar gcod bsal ba dang /
mthun rkyen 'dod rgu'i dngos grub 'bad med 'grub par bya ba'i phyir dpal ma mgon lcam dral gyi dbang bskur nod cing bsnyen sgrub la 'bad par bgyi'o snyam pa'i smon 'jug dang /
'khor gsum rnam par mi rtog pa'i don dam byang chub sems gsal thob la 'di'i rjes zlos /
mkha' mnyam 'gro rnams bsgral ba'i phyir :
dpal chen go 'phang 'thob par bya :
chos kun rang bzhin yongs dag pa :
dmigs su med pa'i ting 'dzin bsgom :
lan gsum /
tshogs zhing de dag gi spyan sngar phyag 'tshal zhing mchod pa 'bul ba dang /
sdig pa bshags shing bsod nams la yi rang ba dang /
chos kyi 'khor lo bskor bar bskul cing rtag brtan du bzhugs par gsol ba 'debs pa dang /
dge rtsa byang chub chen por bsngo ba ste tshogs gsag yan lag bdun pa'i ting nge 'dzin rnams rim par gsal thobs la 'di'i rjes zlos /
bla ma dpal chen he ru ka :
mkha' 'gro chos skyong bcas pa la :
lus ngag yid gsum gus phyag 'tshal :
phyi nang gsang ba'i mchod pa 'bul :
'gal 'khrul nyams chag mthol zhing bshags :
mchog dman dge la rjes yi rang :
chos kyi 'khor lo bskor bar bskul :
mya ngan mi 'da' bzhugs gsol 'debs :
dge ba mkha' mnyam 'gro la bsngo :
thams cad sangs rgyas thob par shog :
ces lan gsum bya /
dbang gi rten nam srog gi rtsa bar gyur pa dam tshig legs par gzung dgos pas /
spyir so byang sngags gsum gyis bsdus pa'i sdom pa dang dam tshig
/bye brag bla med rdo rje theg pa nas gsungs pa'i sa ma ya 'bum sde /
khyad par dpal ma mgon lcam dral gyi rgyud dang man ngag las ji skad gsungs pa'i dam tshig gi rim pa rnams tshul bzhin bsrung snyam pas 'di'i rjes zlos /
ho :
bla ma mgon po dgongs su gsol :
'di nas byang chub snying po'i bar :
so thar byang sems gsang sngags kyi :
dam tshig sdom pa ma lus gzung :
lan gsum /
slob dpon gyis rdo rje mgor bzhag la /
gsang ba'i dam tshig las 'das na :
tshe 'dir mi rung dmyal bar ltung :
dam tshig mchog tu srung ba yis :
dngos grub thams cad des 'grub 'gyur :
ji ltar bsgos pa'i dam tshig dang sdom pa las 'da' bar mi bya'o snyam pas tha tshig gi chu nan 'thung ba dang rdo rje'i bro bor ba 'di'i rjes zlos /
nang mchod sbyin la /
i dan na ra kan :
zhes brjod du gzhug
/de nas ye shes pa dbab pa yin pas sgo gsum gyi gnad gcun la dmigs pa 'di rtse gcig tu sgoms shig
/oM ma hA shUn+ya tA sogs kyis sbyang /
stong pa'i ngang las /
b+h+rU~M las thod mkhar gru gsum drag po'i rgyan bkod 'jigs su rung ba dang ldan pa'i nang du gnam lcags kyi 'khor lo rtsibs brgyad pa'i lte bar /
pad+ma nyi ma dgra bgegs pho mo sgyel ba'i gdan la bdud rta nag po rlung gi gshog pa can zhing chen gyi stan dang sga srab kyis spras pa'i steng du rig pa'i ngo bo hU~M mthing nag yongs su gyur pa las /
khyed rang sras mchog nag po chen po mthing nag zhal gcig phyag gnyis srin po ltar khros pa'i nyams can /
spyan gsum nyi ma ltar 'khyil zhing /
zhal gdangs ljags 'dril mche ba gtsigs pa smar smin dbu skra kham nag tu 'phyo ba /
phyag g.yas gri gug phyar cing g.yon pas thod khrag rol pa /
dar nag gi ber chen brtsegs mar gsol ba'i nang ma la gser rked dang mi lpags ska rags su bcings pa'i gseb tu beng phur sgo gsum pa btsud pa /
thod sbrul dur khrod chas kyis brgyan cing zhabs gnyis sag ti'i l+h+wam yu ring gsol nas chibs la rol stabs su bzhugs pa'i pang du /
yum srid pa'i rgyal mo re ma ti mthing nag ma mo'i chas can me long dang phur pa thogs pas 'khyud cing me rlung rab tu 'khrugs pa'i klong na gsal ba'i gnas gsum du oM AHhU~M gis mtshan pa sangs rgyas thams cad kyi sku gsung thugs rdo rje'i ngo bor mos shig
/bdud rtsi'i thig le byas la 'bru gsum brjod /
slar yang bla ma dpal he ru kar gsal ba la mos gus byas pas de'i thugs ka nas 'od zer dus mtha'i glog gi zhags pa lta bu 'phros /
'og min gyi gnas /
bsil ba tshal sogs dur khrod chen po brgyad /
byang shar rlung nag dgu klong 'khyil ba sogs so so'i gnas nas dpal ma mgon lcam dral 'khor gyi tshogs dang bcas pa /
nam mkha' la char sprin gtibs pa ltar byon nas khyed rang la thim par mos shig
/gu gul sha chen dud pa dang rol mo drag tu 'khrol la /
oM shrI ma hA kA la e A ral+li hring :
dz+nyA na A be sha ya aH
zhes bzlas la dbab /
rdo rje mgor bzhag la /
tiSh+Tha badzra gyis brtan par bya /
de rnams kyis dbang gi sngon 'gro grub nas dngos gzhi la thun mong gtor ma'i dbang bskur /
khyad par byin rlabs dgu phrugs /
thun mong ma yin pa'i dngos grub sbyin pa rnams su yod pa las /
dang po'i slad du dmigs pa 'di ltar du mdzod /
dbang gtor thogs la /
gtor snod dur khrod 'bar ba'i pho brang nang du gtor ma dpal ldan mgon po lcam dral 'khor nag po yab yum bcu drug gis bskor nas bzhugs pa'i dpral bar oM dkar po /
mgrin par AHdmar po /
thugs kar hU~M sngon pos mtshan pa gsal thobs /
de la mos gus byas pas dpral ba'i oM las 'od zer dkar po 'phros /
khyed rang gi dpral bar thim pas lus kyi nad gdon sdig sgrib dag
/sku'i dbang bskur yongs rdzogs thob par mos shig
hU~M:
he ru ka yi sprul pa mchog :
ye shes mgon po yab dang yum :
sku yi gzi byin dpal du 'bar :
slob ma'i lus la byin gyis rlobs :
sku yi dngos grub bstsal du gsol :
bar chad thams cad bsal ba dang :
phrin las ma lus bsgrub tu gsol :
snying po'i mthar /
kA ya a b+hi Shiny+tsa hU~M:
zhes btags pa brjod la gtor ma mgo bor bzhag pa sogs gnas gsum 'gre /
yang mgrin pa'i AHlas 'od zer dmar po 'phros /
khyed rang gi mgrin par thim pas ngag gi nad gdon sdig sgrib dag
/gsung gi dbang bskur yongs rdzogs thob par mos shig
/hU~M:
he ru ka yi sprul pa mchog :
ye shes mgon po yab dang yum :
gsung gi gdangs skad chos kyi sgra :
slob ma'i ngag la byin gyis rlobs :
gsung gi dngos grub bstsal du gsol :
bar chad thams cad bsal ba dang :
phrin las ma lus bsgrub tu gsol :
snying po'i mthar /
wA ka a b+hi Shiny+tsa hU~M:
yang thugs ka'i hU~M las 'od zer sngon po 'phros /
khyed rang gi snying gar thim pas yid kyi nad gdon sdig sgrib dag
/thugs kyi dbang bskur yongs rdzogs thob par mos shig
/hU~M:
he ru ka yi sprul pa mchog :
ye shes mgon po yab dang yum :
thugs ni sgrol mdzad ye shes che :
slob ma'i yid la byin gyis rlobs :
thugs kyi dngos grub bstsal du gsol :
bar chad thams cad bsal ba dang :
phrin las ma lus bsgrub tu gsol :
snying po'i mthar /
tsit+ta a b+hi Shiny+tsa hU~M:
des sku gsung thugs kyi dbang dang rjes su gnang ba thob /
bsnyen sgrub mchod bstod phrin las sgrub pa la dbang bar byas pa yin no //
gnyis pa khyad par gyi byin rlabs bgyi ba la thog mar sku'i byin rlabs rnam gsum gyi slad du dmigs 'dun 'di bzhin du mdzod /
slar yang slob dpon la gus 'dud drag tu byas pas thugs ka nas 'od zer 'phros /
mdun bskyed mgon po lcam dral la phog pas thugs rgyud bskul /
lcam dral gnyis kyi dpral ba nas sku dkar po'i tshogs char babs pa ltar byon /
khyed rang gi dpral bar thim pas sku mgon dkar por lam ste gyur par mos shig
/spro na /
hU~M:
he ru ka yi sprul pa sogs nas /
bstsal du gsol :
ces dang /
bsdu na sngags kho nas kyang chog pas /
snying po'i mthar gsum ka la /
kA ya a b+hi Shiny+tsa hU~M:
btags pa brjod /
yang lcam dral gnyis kyi mgrin pa nas sku dmar po'i tshogs char babs pa ltar byon /
khyed rang gi mgrin par thim pas gsung mgon dmar por\u0f8e
sogs gong ltar /
yang lcam dral gnyis kyi thugs ka nas sku mthing ga'i tshogs char babs pa ltar byon /
khyed rang gi snying gar thim pas thugs mgon mthing gar sogs gong ltar brjod la sku tsaka gnas gsum du bzhag
/gnyis pa gsung gi byin rlabs rnam gsum sogs snga ma ltar la /
dpral ba nas sngags phreng dkar po'i tshogs rang sgra dang bcas pa byon /
khyed rang gi dpral bar nyi steng hU~M yig dkar po'i mthar 'khod par mos shig
/des 'gres te gsung dang thugs la'ang sbyar cing /
sngags gsum kar /
wA ka a b+hi sogs sbyar cing sngags byang so sor bzhag
/gsum pa thugs kyi byin rlabs rnam gsum sogs gong ltar la /
dpral ba nas phyag mtshan dang 'od zer dkar po'i tshogs gzi brjid 'bar ba byon /
khyed rang gi dpral bar thim pas sku'i gsang ba dang dbyer med du grub par mos shig
/des gsung dang thugs la'ang 'gres te tshigs gcad dang /
sngags rnams tsit+ta kho na sbyar la phyag mtshan gnas rnams su bzhag
/'di phyin chad slob ma brgyud pa 'dzin nges las byar mi rung la /
bya dgos pa'i tshe /
gsum pa thun mong ma yin pa'i dngos grub sbyin pa la dmigs pa 'di ltar du mdzod /
mdun bskyed dang gtor ma mgon po lcam dral gsal ba la thugs dam bskul bas sku'i gnas rnams dang /
na bza'i sul la sogs pa nas dngos grub rnam pa gnyis kyi rang bzhin phyag rgya sngags phreng phyag mtshan nor bu rin po che'i rnam pa char chen babs pa ltar byon nas khyed rang la sib sib thim par sgoms shig
/gtor ma thogs la /
hU~M/
chos kyi dbyings kyi dkyil 'khor nas //
ye shes mgon po 'khor dang bcas //
'dir gshegs 'di la dgongs nas kyang //
byin gyis brlab par mdzad du gsol //
nam mkha'i dbyings kyi dkyil 'khor nas //
sras mchog nag po 'jigs pa'i gzugs //
'dir gshegs 'di la dgongs nas kyang //
byin gyis brlab par mdzad du gsol //
ri rab mchog gi steng shed nas //
'jig rten mgon po gzi brjid can //
'dir gshegs 'di la\u0f8e
byin gyis brlab par\u0f8e
mthong ba tsam gyis bdud kyi dpung //
kun nas skrag par byed pa yi //
ma hA kA la khyod kyi zhal //
'di la de ring bstan du gsol //
las bzhi grub pa chen po brgyad //
skad cig yud kyis 'grub byed pa //
sngags kyi dngos grub chen po de'ang //
'di la de ring bstsal du gsol //
byams pa'i thugs kyis 'di la dgongs //
brtse ba'i spyan gyis 'di la gzigs //
lung bstan rjes su gnang ba yi //
bka' bstsal 'di la gnang du gsol //
b+h+yo //
ma gcig smin mtshams mdzod spu yi //
'od zer gyi ni dra ba las //
sku yi sprul pa grangs med 'gyed //
dpal ldan lha mo re ma dza //
phyogs bcu nam mkha'i bdud bcom nas //
sku yi dngos grub bstsal du gsol //
ma gcig ljags kyi dbang po yi //
'od zer gyi ni dra ba las //
gsung gi sprul pa grangs med 'gyed //
dpal ldan lha mo re ma dzu //
phyogs bcu nam mkha'i bdud bcom nas //
gsung gi dngos grub bstsal du gsol //
ma gcig thugs kyi dpal be'u yi //
'od zer gyi ni dra ba las //
thugs kyi sprul pa grangs med 'gyed //
dpal ldan lha mo re ma ti //
phyogs bcu nam mkha'i bdud bcom nas //
thugs kyi dngos grub bstsal du gsol //
oM badzra ma hA kA la re ma ti kA ya wA ka tsit+ta a b+hi Shiny+tsa oM AHhU~M/
spro na brgyud pa'i mtshan dang spyi 'gro'i bka' bsgo brjod /
gtor ma lhar gsal ba 'od du zhu ste bdud rtsi'i thig ler 'khyil pa khyed rang gis rol pas dpal ldan mgon po lcam dral gyi gsang gsum phrin las dang bcas pa dang dbyer med pa'i dngos grub thob par mos shig
/ces byas la gtor ma'i cha shas sbyin /
shis pa brjod /
dam tshig bsgrag gzung gtang rag sogs dang /
gsum pa rjes kyi bya ba mchod bstod nongs bshags gshegs bstim shis brjod kyi bar yang spyi ltar byas pas 'grub bo //
nag po lcam dral gsang chen dang //
dbyer med mngon spyod gnam lcags thogs //
bdud dgra dpung bcas mgor dbab nas //
chos kyi dbyings su 'joms byed shog
/ces byin rlabs thun mong dang thun mong ma yin pa bka' brgyud rgyal ba yab sras dang sprul pa'i gter chen nyid las nos te /
gzhan phan gyi lag len gsal byed du pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por bsdebs pa dge legs 'phel ///
/
