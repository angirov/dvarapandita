rig 'dzin thugs thig gi las byang nyams len snying por dril ba bzhugs so //
oM swasti /
lhun grub rig 'dzin mchog gi skur bzhengs nas //
dkyil 'khor rnam rol rdo rje thod phreng rtsal //
rgyal kun spyi gzugs de la gus btud nas //
gang gi sgrub thabs snying por dril te bshad //
'dir rig 'dzin thugs thig gi las byang snying por dril nas nyams su len pa'i tshul la gnyis te /
sbyor ba yo byad kyi gshom dang /
dngos gzhi cho ga'i rim pa'o //
dang po yo byad bsham pa ni /
dam tshig gi bris sku sogs rten bshams pa'i mdun du /
stegs bu gtsang ma la gtor ma sman rag mchod pa'i tshogs dang /
DA dril sogs nyer mkho'i yo byad rnams tshogs par bya'o //
gnyis pa cho ga las sngon 'gro la /
na mo :
phyogs dus bde gshegs rgyal ba sras bcas la :
bdag sogs mkha' mnyam 'gro ba ma lus kun :
deng nas bzung ste byang chub ma thob bar :
sgo gsum gus pas rtag tu skyabs su mchi :
ho :
deng nas bzung ste 'khor ba ma stongs bar :
rgyal ba rnams kyi phrin las dbang bsgyur te :
mtha' med 'gro kun myang 'das gzhir 'god pa'i :
sems ni byang chub dam par bskyed bgyi 'o :
zhes skyabs 'gro dang sems bskyed pa sngon du 'gro bas /
rang nyid rdo rje drag rtsal du gsal ba'i thugs ka nas 'od zer 'phros pas srung ba'i gur gyis phyogs kun khyab par bsam zhing /
hU~M:
bdag nyid 'gyur med gdod nas rdo rje'i sku :
phyogs mtshams thams cad rdo rje gri gug dang :
ral gri rgya gram 'khor lo'i ra ba gur :
khro chung mtshon cha'i tshwa tshwa skar ltar 'khrug :
bskal pa'i me chen drag 'tshubs rab 'bar ba'i :
gzhom med srung ba'i gur khang chen por gyur :
badzra rat+na pad+ma karma tsakra rak+Sha tiSh+Tha hU~M:
zhes brjod cing /
gnyis pa dngos gzhi las lha bskyed pa ni /
chos thams cad rang bzhin gyis dag pa'i stong nyid kyi ngang las rtsal snying rjer shar ba zung 'jug rgyu'i rig pa hU~M du rdzogs par bsams nas /
hU~M:
chos rnams mi dmigs stong gsal mtha' dbus bral :
ma 'gag rang rtsal kun tu ma 'dres gsal :
de yi ngang las rgyu mchog hU~M mthing gi :
'od kyis snang grags 'khor 'das stong par sbyangs :
stong gsal ngang las rang byung gzhal yas khang //
ye shes zer lnga 'khrug pa'i dkyil 'khor dbus //
pad+ma nyi steng rdo rje hU~M bcas las //
bde gshegs kun 'dus rig 'dzin thod phreng rtsal :
mthing gsal zhal gcig phyag gnyis spyan gsum pa :
lo brgyad lang tsho khro 'dzum 'gying nyams can :
stag sham dril g.yer rin chen rus rgyan dang :
sna tshogs dar gyi cod pan lhab lhub mdzes :
thabs shes dbyer med rdor dril thugs kar bsnol :
longs sku'i rgyan spras gzi brjid mtshan dpe'i sku :
zhabs gnyis rdo rje'i skyil mo krung gis bzhugs :
dbyings phyug man+dA ra nyid dmar gsal mdog :
mdzes tshul dar dpyang rin chen rus pas spras :
phyag gnyis gri thod 'dzin cing yab la 'khril :
bde stong mnyam sbyor 'ja' tshon klong na bzhugs :
nyi ma las ni 'od bzhin gtso dang 'khor //
dag pa rab 'byams dam tshig 'khor lor rdzogs //
gnas gsum 'bru gsum gsal ba'i hU~M yig las //
'od 'phros ye shes sems dpa' sa mA dzaH
zhes pas ting nge 'dzin gyi dkyil 'khor gsal btab nas ye shes pa spyan drang pa ni /
hU~M hrI:
chos dbyings spros dang bral ba'i ngang nyid las :
gzugs sku 'gro don mdzad phyir skur sprul pa :
bde gshegs rab 'byams dkyil 'khor lha tshogs rnams :
thugs rje'i dbang gis gnas 'dir gshegs su gsol :
oM AHhU~MHgu ru d+he wa DA ki nI d+harma pA la sarba e h+ye hi badzra sa mA dza :
dzaHhU~M baM ho :
zhes nam mkhar byon pa'i lha rnams dam tshig pa la dbyer med du thim par gyur par bsam zhing /
tha dad du 'dzin pa'i zhen pa sbyang phyir brda'i phyag ni /
na mo :
rab 'byams rtsa gsum dkyil 'khor lha yi tshogs :
gdod nas gnyis med 'du 'bral med pa'i klong :
rang shes 'khrul spangs ye shes chen po'i ngang :
sgo gsum gus pa chen pos phyag 'tshal lo :
a ti pU ho :
pra tits+tsha ho :
zhes phyag bya /
mchod pa ni /
thugs ka nas spros pa'i lha mo rnams kyis mchod sprin rgya mtshos mchod /
oM badzra ar+g+haM nas shab+da'i bar dang /
ma hA pany+tsa a mr-ita pU dza ho :
ma hA rak+ta pU dza ho :
ma hA ba liM ta khA hi :
zhes sman rag gtor mas kyang mchod nas /
bstod pa ni /
brjod bya'i don rang nyid la mnga' ba'i ngar 'dzin dang chos nyid kyi rang sgras /
hU~M hrI:
gdod nas rnam dag chos sku skye med gshis :
lhun grub 'gag med rang gsal longs sku'i rtsal :
sna tshogs phrin las bsam 'das sprul pa'i sku :
rang byung sku gsum don gyi lha la bstod :
ces bstod /
bzlas pa ni lha'i rnam pa gsal zhing rnam dag dran cing nga rgyal brtan pa gzhir byas nas /
hrIH
thugs kar ye shes sems dpa'i srog gi gor //
rdo rje hU~M mtshan gsang sngags phreng bas bskor //
'od kyi 'phro 'dus snang grags chos nyid kyi //
ye shes rol par 'byams su klas par gyur //
zhes pa ltar bsgoms nas /
oM badzra ma hA gu ru sarba sid+d+hi hU~M:
zhes bsnyen sngags dang /
oM AHhU~M badzra gu ru pad+ma thod phreng rtsal de wa DA ki nI sarba sid+d+hi pha la hU~M:
zhes sgrub sngags te sems rtse gcig pas bzla zhing /
res 'gog bzlas dang rdo rje'i bzlas pa'ang bya zhing /
yang ngo bo rang sems ye nas lha yin par nges pa'i rang bzhin lha skur shar ba'i gsal snang dang ldan pas bzla ba dang /
yang stong nyid la blo bzhag pa'i ngang las snying rje'i rtsal lha sku dwangs pa'i mtsho la gza' skar shar ba ltar bsgoms nas bzla ba dang /
yang de la gsal snang thon dka' na bsgom bya'i lha bris sku rnam pa 'char bde ba zhig mdun na gsal ba'i lha la dmigs nas bzlas pas kyang bogs thon cing /
mdor na sems can thams cad kyi don du bsgrub bya'i lha nyid myur du 'grub par bya'o snyams pa'i sems rtse gcig pas bzlas pas kyang chog ste /
chos thams cad bsam pa'i khyad par du gsungs pa dang /
bzla tshul de dag kyang /
'khrul 'khor lus dang rlung gi gnad dang bstun :
zhes gsungs pa'i nges pa can no //
de ltar rang gi blo rtsal gyis ji ltar nus bzhin bzlas pa'i mthar /
de ltar gsal zhing bsnyen pa'i lha tshogs rnams :
du mar snang yang rang dang lhan cig skyes :
lha dang bdag dbyer med pa brjod bral ngang :
ma bcos lhun grub ka dag klong du bzhag :
ces gsungs pas lha dang bdag gnyis su med pa skye 'gag gnas gsum dang bral ba'i spros bral de bzhin nyid kyi ngang la ci nus su bzhag nas mthar /
a :
skye 'gag gnas gsum mtha' bral don gyi lhar :
gshegs bzhugs dngos po'i mtshan mas dben mod kyi :
'on kyang rang gsal ma 'gag snang stong gzhi :
skye med thugs srog hU~M gi nA dar bsdu :
badzra mu :
lha'i gsal snang rnams me long la has btab pa bzhin hU~M gi nA da'i bar bsdus nas rtag mtha' bsal /
slar yang lha skur langs nas chad mtha' bsal te /
dbyer med gcig 'dus rdo rje'i mched lcam gyis :
rmad byung dmigs bcas dmigs med dge bgyis mthus :
khams gsum sems can bde zhing skyid pa dang :
zag bcas yul snang rdo rje'i skur byang nas :
'pho med chos kyi dbyings mchog thob par shog :
ces dge ba bsngo ba sogs thun mtshams kyi las la 'jug go
/tshes bcu la sogs pa'i dus kyi mchod pa rnams la ni las byang che chung gnyis gang 'os dang /
rgyun gyi nyams len la 'di kho nas dgos pa 'grub pa'i gnad du dril ba'o //
rig 'dzin bla ma'i thugs kyi thig le'i dpyid //
skal bzang dad pa'i bum par skyil ba na //
mchog thun dngos grub 'dod 'jo'i 'byung gnas gang //
'gyur med rdo rje'i sde yis yi ger spel //
ces zab mo'i lam 'di la mi phyed dad pas rnal 'byor la brtson pa grwa lnga don kun grub pa'i gsung ngor spel ba'o //

//
