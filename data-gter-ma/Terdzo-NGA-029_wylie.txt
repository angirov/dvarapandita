@#//
rtsa gsum 'bras bu'i don khrid las /
don bsdus nor bu'i gsang khrid rat+na gling pas mdzad pa'i dbu phyogs bzhugs so //
na mo gu ru hrIH
byin rlabs kun gyi rtsa ba bla ma dang //
dngos grub 'byung gnas yi dam lha yi tshogs //
bar chad thams cad sel ba'i mkha' 'gro ma //
rtsa ba gsum la gus pas rab btud de //
de gsum snying po gcig tu dril ba yi //
'bras bu don gyi zab khrid las //
don bsdus nor bu'i gsang khrid 'di //
bcud nas yang bcud snying po phyung //
bdag gi snying phyung 'dir bkod bya //
de la rtsa ba gsum 'bras bu don gyi khrid 'di nyams su len pa'i rim pa la gsum ste /
sngon 'gro
/dngos gzhi /
rjes kyi rim pa dang gsum mo //
dang po la lnga ste /
dal 'byor rnyed par dka' ba /
'chi ba mi rtag pa bsgom pa /
'khor ba'i sdug bsngal la bsams nas 'khor ba las blo bsgyur zhing thar pa'i yon tan mthong bas skam sha chos la za bar bya ba dang /
skyabs su 'gro bar bya bas nang pa sangs rgyas pa'i bstan pa la tshud /
mu stegs la sogs log par mi 'gro bas 'khor ba las skyob pa dang /
sems bskyed pas nyan rang la sogs theg pa dman par mi 'gro zhing /
theg pa chen po gsang sngags bla med kyi sdom par 'gro ba dang /
maN+Dal la brten nas rgyu bsod nams kyi tshogs rdzogs shing /
de la brten nas 'bras bu ye shes kyi tshogs rdzogs par 'gyur ba dang /
yig brgya'i bzlas pa la brten nas phyi lus ngag yid gsum gyi sgrib pa dag pa dang /
nang rtsa ba dang yan lag gi dam tshig gi nyams chag bskang bar bya ba dang /
gsol 'debs bla ma'i rnal 'byor gyis dbang bzhi bka' babs kyi tshul du blangs nas byin rlabs dngos grub tu thob par bya ba'o //
gnyis pa dngos gzhi la thun mong ma yin pa'i sngon 'gro la lnga ste /
dang po lus ngag yid gsum gyi sgrib pa dag cing sku gsum gyi 'bras bu thob pa 'bru gsum gyi bzlas pa dang /
gnas lugs kyi ngang nas rang babs su ngal gso ba dang /
shes pa yul la mi 'phro bar rang thog tu bsgrim pa dang /
shes pa sdug btsir du mi btang bar cha yis klod pa dang /
rig pa bying rmugs su mi btang bar rang dwangs su bzhag pa dang lnga'o //
dngos gzhi nyams su len pa la don bcu gcig ste /
dpyad sgom dang 'jog sgom la brten nas byung gnas 'gro gsum rtsad bcad pa dang /
de gsum sku gsum rang thog tu ngo sprad pa dang /
rlung rtsol bum pa can la brten nas rlung rig dwangs snyigs dbye ba dang /
bsgrim klod sor 'jog gsum la brten nas gshis lugs don gyi rang ngo blta ba dang /
nyan thos byang sems khro bo gsum gyi lta stangs kyis lhag mthong ye shes kyi ngang du spros bral du skyong ba dang /
de ltar bcu gcig gis bstan no //
gsum pa gang shar thug 'phrad kyi gzer gyis gol sa bcad pa dang /
rig pa brtul zhugs kyi 'khrul 'khor gyis rtsal sbyong ba'o //
rjes kyi chos la lnga ste /
dran pa sor 'jog gis nyams len gyi rjes skyong ba dang /
rang mtshang rang ngo rig pas gnyis snang gi gegs sel ba dang /
thug 'phrad chos nyid du shes pas sgom gyi bogs 'don pa dang /
'od gsal sbubs su 'jug pas nyin mtshan 'khor yug tu 'da' ba dang /
'bras bu spang thob med pas chos nyid bde ba chen po la la bzla ba dang lngas bstan pa'o //
e ma hoH
dam chos rtsa gsum 'bras bu'i don gyi gsang khrid /
lta ba klong yangs chen po lhun grub rdzogs pa chen po dang mthun pa /
bsgom pa ma bcos kyi rnal 'jog phyag rgya chen po dang mthun pa /
spyod pa 'dzin med klong yangs gang shar zhen bral gcod yul dang mthun pa /
mthar thug snying po don gyi man ngag 'di nyams su blang ba'i khrid kyi rim pa la /
sngon 'gro dal 'byor rnyed par dka' ba /
'chi ba mi rtag pa /
'khor ba'i duHkha la nye bar blo log pa rnams chos spyi dang mthun par nges 'byung skyo shas yong ba'i dpe dang bcas te rgyas par bla ma'i zhal las shes par bya'o //
gnyis pa skyabs 'gro thun mong dang thun mong ma yin pa /
gsang sngags khyad du bya ba'i sems bskyed dang /
tshogs kyi mthar thug maN+Dal 'bul ba /
rdo rje sems dpa'i bzlas brjod kyis lus ngag yid gsum gyi sgrib pa sbyong ba /
byin rlabs brgyud pa'i bla ma la gsol 'debs rnams chos spyod yid bzhin nor bu ltar shes par bya'o //
dngos gzhi thun mong ma yin pa'i sngon 'gro lnga las /
dang po dpon slob rten 'brel 'dzom dus su /
dben zhing bkra shis pa'i gnas su /
zla ba yar gyi ngo gza' skar tshes grangs bzang po la brtsam mo //
gnyis pa ni bde ba'i gdan la 'dug ste /
lus ngag yid gsum gyi sgribs pa dag cing 'bras bu sku gsum thob par bya ba'i phyir /
rang gi snying nang rtsa dbu rkyang ro gsum srog shing gi tshul du gnas pa la /
g.yas ro ma la A+oM/
g.yon rkyang ma la AH
dbus dbu ma la hU~M gsum gnas pa la dmigs pa gtad de 'bru gsum bzlas pas /
yig 'bru gsum las ye shes kyi me 'bar bas rang gi lus ngag yid gsum gyi sdig pa dang sgrib pa thams cad nag thul gyi tshig par bsam zhing bzla /
rjes la rkang mthil nas yaM las rlung g.yos nas lus phyi nang thams cad sangs kyis dag par sbyangs pa'i ngang la ma bcos par dar re ngal gso'o //
de ltar zhag gcig gam 'bum tsho gsum du bzla par bya'o //
de nas dang po ni lus ngag yid gsum gyi khams dang 'byung ba 'khrugs pa rnams sor gzhug pa'i phyir /
bde ba'i gdan la chos bdun dang ldan pas yid rnam rtog 'dzin pa'i blo dang bral ba'i ngang nas rang babs su rnal du dbab pa la zhag gcig gam gnyis su bya'o //
gnyis pa ni shing bu'am rde'u la dmigs rten byas te 'dzin med kyi ngang du gnas shing rang babs su bzhag pa la zhag gnyis bya'o //
gsum pa ni rang gi mdun du khru gang tsam gyi nam mkha' 'dir hU~M mthing nag tshon gang pa zhig la dmigs rten byas te /
rnam rtog yul la 'phro ru ye mi 'jug cing /
lus ngag yid gsum bsgrim bsgrims la bzhag pa re la zhag gcig la sogs bya'o //
bzhi pa ni gong bzhin du rang gi mdun du a dkar po mthe bong tsam gcig lam me yod pa la dmigs pa gtad de /
de yi 'od kyis stong gsum gang ba dang rig pa bsres te dmigs pa gtad la de'i steng du lhod de klod la bzhag
/de la zhag gcig byas te /
shes pa gsal dwangs nam mkha' lta bur klod par bya ste /
yig 'bru de rnams kyang 'dir rnam rtog tu 'dzin pa ni min gyis sems mi 'phro ba'i gtod phur tsam du bya'o //
lnga pa ni lus gnad gong bzhin du mig nam mkha' la gtad de /
dmigs pa nam mkha' ltar rgya bskyed de rig pa'i drung thon par bya'o //
de nas sems nyid rang gi ngo bo la kha nang du log la hrig ge ma yengs bar blta'o //
de la zhag gcig bya'o //
dngos gzhi'i dang po la sems kyi byung sa btsal te /
phyi snang ba'i yul la sa rdo ri brag rtsi shing nags tshal snod bcud /
mdor na srid pa'i rtse nas dma' na rag dmyal ba la sogs pa gang nas byung /
gang ltar byung /
ci ltar byung /
phyi nang snod bcud nam mkha' thams cad brtags shing dpyad de bsgom mo //
yang rang gi sems kyi ngo bo la legs par brtag
/sems las sems byung ngam ji ltar byung brtag go
/byung na gzugs dang kha dog la sogs ji ltar 'dug legs par brtags la rgyud thog tu ma 'byor bar byas te 'jog bsgom gyis legs par brtag go
/gnyis pa ni sems kyi gnas sa btsal te /
gong bzhin du phyi nang snod bcud thams cad gang la gnas brtag go
/yang rang gi lus phyi nang stod smad gang la gnas /
ji ltar gnas la sogs dpyad sgom dang 'jog sgom la sogs spel zhing brtag go
/gsum pa ni sems kyi 'gro sa la brtag ste /
phyi nang snod bcud gang du 'gro zhing ji ltar 'gro sa rnams legs par rtog la shog ces 'di la gal che bas rang ngo ji lta ba ma mthong bar la 'jur bar gnad che zhing /
dred po nyams med kha lta can gyi rig pas smra na gnad nas 'jur ba gal che ste de la zhag gsum mo //
de nas sku gsum rang thog tu ngo sprad de /
dang po byung sa med de ye gdod ma nas chos sku khyab gdal chen por gnas par ngo sprad do //
bar du gnas sa med de lhun grub rang gsal du gnas pa longs skur ngo sprad /
tha ma 'gro sa med de 'gag med kun khyab kyi ngo bo sprul skur ngo sprad do //
de nas gnas lugs nyams su len pa la rlung rig dwangs snyigs dbye ba ni rlung bum pa can bsgom ste /
bde ba'i stan la chos bdun dang ldan pas rlung ro drag po lan gsum phyir 'bud la /
rlung ro rkyang gnyis nas ring la khengs par rngub ste lte 'og tu bskyur /
'og rlung cung zad 'then la thub thang du bzung /
mi thub pa dang dal bus btang /
dmigs pa ni /
lus stong pa phru ma phus brgyangs pa ltar bsgom /
rang gi lte 'og tu a dkar po sran ma tsam la shes pa gtad /
rlung btang ba'i tshe a de sna bug g.yon nas phar phri li li thon nas nam mkha' la yal song bar bsam mo //
yang nang na tshur rngub pa'i tshe g.yon nas tshur byung ste lte 'og tu dkar phri li li ba la dmigs pa gtad /
de yang grang ba shas che na a dmar po me'i rang bzhin can du bsgom /
tsha shas che na bsil zer dang ldan pas shel lta bu la shes pa gtad /
'byung ba cha snyoms na a dkar po 'od kyi rang bzhin du bsgom mo //
de nas gnas lugs nyams su len pa la rtsa ba rdo rje'i tshig rkang gsum ste /
rdo rje a ha nam mkha'i dbyings /
bsgrim klod sor bzhag cha yang snyoms //
bslab bya dus mtshams bsngo spyod bya //
zhes 'byung bas /
lus rdo rje'i skyil krung chos bdun bya /
a dang ha'i rlung gis gnad bzung ste /
steng rlung mnan /
'og rlung bskum /
bar rlung pho bar bzung ste dres thag sum bsgril chur bcug pa lta bu ste /
lus ngag yid gsum grim bsgrim /
mi thub pa'i tshe a ha zhes rlung sgra stong pa zhig brjod la btang ngo //
klod pa ni /
de rjes lus ngag yid gsum sog phon thag pa chad pa ltar lhod kyis klod /
shig gis bshig
/rtog med kyi ngang la sa le seng nge bzhag go
/'di nyid la rlung khug pa gsum btud ces pas /
rlung 'dzin pa'i thun dang /
klod pa'i thun gnyis cha mnyam pa ste khug pa drug tu cha mnyam pa'o //
gsum pa sor bzhag pa ni /
bram zes skud pa 'khal ba'i dper bzhag ste /
skud pa'i tshad ni grims pa min /
lhod pa min /
ring ba min /
thung ba min zhing skyon bzhi dang bral ba ste /
ji srid du cha snyoms pa'o //
dpe de bzhin du sems de yang mi bsgrim mi klod /
thun yun mi ring mi thung /
ji srid du cha snyoms par /
hrig ge ye re /
phri le bar thun tshad gong bzhin gong ma gnyis dang 'og ma gcig tu cha snyoms pa'o //
de yang bsgrim klod sor 'jog gsum thun ran zhing cha snyoms pa gal che ste /
snyoms na sgom la bying rgod skyon mi 'byung ste /
ma snyoms na 'byung bas bla ma'i myong rtogs kyis grub par bya'o //
bslab bya zhes pa /
khrid ma tshar bar du ngag bcad /
long gtam spang /
man ngag gi yi ge ris mi blta /
bla ma dang mched grogs kyis kyang ngo sprod kyi tshig 'khyar mi brjod /
las dang po pa rnams la sngar khrid thob pas nyams mtshar mi bshad /
khrid pa rnams kyis kyang go yul stong 'ded /
dred po nyams med /
rmongs pa phyogs 'phul kha lta la ma dred par /
don gyi rdo rus thug pa /
rig thog tu thag chod pa /
gnas lugs kyi phu thag 'khrus par bya'o //
de ltar min na dred po nyams med du 'chor ro //
bsngo spyod bya zhes pas /
thun mtshams su dge rtsa bla na med pa'i byang chub tu bsngo bas rgyas gdab /
spyod lam za 'thung 'gro 'chag nyal 'dug thams cad du gshis gang shar stong nyid du phyam phyam /
mdangs bla ma'i mos gus su dung dung ba /
nges 'byung dang skyo shas zhen log tu bun ne ba dang ma 'bral bar bya'o //
de ltar nyams su blangs pa ji ltar gcig la sngar bas 'phro rtog rags pa'am mang du song ba 'dra ba 'byung ste /
des ni gnas pa cung zad gcig skyes pa yin te /
rig pa dwangs snyigs phyed pas 'gyu ba ngos zin pa yin zhing sngar bag la nyal gtso che bas ma bslangs pa'o //
de'i tshe zhi gnas bya ba ni rlung gis ma bskyod pa'i rgya mtsho lta bu'am /
sems rtog med 'gyu med du 'bo le ba de zhi gnas kyi gzhi'i gnas lugs yin /
de'i ngang la bzhag pas stong sang nge ba 'dir 'dzin med pa zhig nyams su myong ba de zhi gnas kyi lam mam mtshan nyid /
de nas zhi lhag 'brel zhing spyod lam gyi dus su'ang dran pa 'dzin med du phyam me ba /
rtog med du lam lam ba'am phyam phyam 'gro ba de zhi gnas kyi 'bras bu'am ngo bo yin pas /
'di la sgom chen pa phal cher gzhi gnas lugs kyi sgom lhag mthong gi ye shes dang bcas par 'dod de /
cung zad min zhing gnas pa skyon med cig skyes par rung bas /
rtags dang yon tan lam gyi khrid thabs bla ma'i myong bas bsu la /
de'i steng nas lhag mthong gi ngo sprad /
gnas pa la zhen par mi 'dzin 'gyu rtog la skyon du mi lta ba'i ngo sprod rnams bla ma'i myong ba dang /
don khrid kyi gzhung gnyis dang rgyab chos rnams su gsal bas legs par ngo sprad de skyon med kyi rtsis thebs par bya'o //
de nas gnas lugs skyon med nyams len du skyong ba ni /
dang po nyan thos kyi lta stangs bya ste /
chos bdun dang ldan pa'i lus gnad kyi mig rtse sna rtse sems rtse gsum gcig tu dril nas gsal stong du hrig ge 'jog par bya'o //
de nas byang chub sems dpa'i lta stangs ni /
lus gnad gong bzhin la /
mig thad kar bar snang la hrig ge ye re seng nge dwangs seng nge bsgom par bya'o //
de nas khro bo'i lta stangs ni /
mjing pa gyen la bstod de /
smin phrag gi nam mkha' la rig pa ngar bskyed la hu re hrig ge bsgom par bya'o //
de gsum la zhag re re'am gnyis gnyis gang yang rung bar bya'o //
de yang rjes skyong ba ni /
rig pa bying na khro bo'i lta stangs kyis rig pa ngar bskyed pas phra rags kyi rnam rtog 'gyu ba chod pa bar snang gi sprin dengs pa lta bu 'byung ngo //
'byams sam lding na /
byang chub sems dpa'i lta stangs kyis 'gyu ba rang gi gshis thog tu grol ba mtsho la kha ba babs pa lta bu /
'phro'am rgod na nyan thos kyi lta stangs kyis gang shar gyi ngo bo lta ba sngar 'dris kyi mi dang 'phrad pa lta bur shes par bya'o //
gang shar thug 'phrad chos sku'i yo lang du bla ma'i myong bas ngo sprad par bya'o //
de ltar bsgoms pas gshis kyi gnas lugs spros pa dang bral ba ston ser gyi nam mkha' dwangs pa lta bu la /
tshig smra brjod dang bral ba gsal dwangs rjen pa /
'dir rtog med bzhin du rang ngo rang gis mtshang rig pas /
'di zhes smrar ma shes pa'i rang gsal yid ches dang bcas pa'i nyams su myong rgyu zhig 'byung bas de la rang bzhin gnyug ma'i lhag mthong zhes bya'o //
de nyid gol sa rtag chad /
mchog 'dzin /
rgya chad phyogs lhung med par mnyam gzhag dang rjes thob zung du 'brel ba /
ru sbal gyi 'gros lta bus mu la 'brel ba gol med du skyong ba la mkhas par bslab bo //
de'i rjes la thug 'phrad kyi gzer gyis gol sa bcad pa ni /
sems nyid ye gdod ma nas bcings grol las 'das pas /
rang byung gi rig pa gsal stong mtha' bral gyi ngo bo nyid /
mkhas pas ba glang skyong ba lta bur dman pa'i yul la 'chor du yang mi gzhug
/'dod pa'i blos btsir yang mi btsir /
gang shar gyi ngo bo la gsal stong rjen pa'i rang mtshang rang gis rig pa tsam du gyi na la khad kyis bzhag go
/zhi gnas kyi ro la mi chags /
kha 'byams kyis rtog pa 'og 'gyus su mi gzhug
/gang shar zhen bral gsal stong rjen par /
'dzin med du bskyang ngo /
bsgom bsgom po /
bya bya po /
byed byed po /
byung byung por 'dod na rnal 'byor pa sgom gyis 'ching bas /
rtsol med du lhug par bskyang ngo //
gnas pa la ma zhen pas khong gi skyon chod /
gsal ba la mi 'dzin pas nyams kyi zhen pa dang bral /
rtogs pa dang rnam rtog kyang rtsa bral shar grol kyi mtshang rig pas ltas ngan g.yang du khug
/gang shar chos sku'i rol par skyong bas phung mkhan ngos zin pa'o //
don gnyis pa rig pa brtul zhugs kyi rtsal sbyong ba ni /
don khrid sangs rgyas lag 'chang las /
gzung 'dzin 'khrul pa'i bag chags rtsad bcad pa'i phyir :
rtsal sbyong ba bstan pa'o :
zhes pa'i don 'dir bsgom ste /
sems 'di res snang ba rang rgyud du bsgom /
res snang stong zung 'jug tu bsgom mo //
yang lus sems thogs med du nam mkha' la 'gro bar bsgom mo //
yang ri la thogs med du phar thal tshur thal du 'gro bar bsgom mo //
yang gser gyi sa gzhi la zang thal te rgya mtsho'i gting du 'gro bar bsgom /
brgya byin dang tshangs pa dang 'khor los bsgyur ba'i rgyal po la sogs pa'i 'khor longs spyod byed las thams cad la sbyang ngo //
yang mi dang dud 'gro //
yi dwags dmyal ba la sogs pa dman pa'i sdug bsngal byed spyod thams cad la sbyang ngo //
de rnams ni 'jig rten pa'i rtsal sbyang ngo //
'jig rten las 'das pa'i rtsal sbyong ni /
yi dam zhi ba dang khro bo //
rgyan can rgyan med la sogs pa dpag med la sbyang ngo //
yang mngon dga' dang bde ba can la sogs par 'gro ba dang /
de'i rigs kyi bdag po rnams la chos zhu ba dang /
pad sdong las skye ba dang /
chos kyi 'khor lo bskor ba la sogs pa dpag tu med pa la sbyang ngo //
rjes spros bral ngang la bzhag go
/de ni rig pa brtul zhugs kyi rtsal sbyong bstan pa'o   'di rnams re re zhing bsgom pa'am /
khrid zhabs dang bstun la bla mas shes par bya'o //
rjes kyi chos lnga las /
ma bcos dran pa sor bzhag gi nyams len gyis rjes skyong ba ni /
ma bcos pa gsum la bslab ste /
lus mi bcos /
bcos na tshor ba drag tu skye /
ma bcos na tshor ba bag la nyal bas mi bcos /
ngag mi bcos /
bcos na rlung 'gyu ba mang bas sems mi gnas pa'i rta byed /
ma bcos na rlung bag la nyal bas mi bcos /
yid mi bcos /
bcos na rnam rtog gi go mi khegs /
ma bcos na mtshan ma'i 'byung 'jug bag la nyal bas mi bcos /
de'i ngang nas 'gyu byed kyi rnam rtog ci byung yang /
der snang la der 'dzin gyi rtog pa med pas rang mtshang rang gis rig pas skyes grol dus mnyam /
shar grol zhen bral rang gsal rtog bral chos sku'i yo langs rab 'byams lhug par bskyang ngo //
gnyis pa nang mtshang rang ngo rig pas gegs bsal ba ni /
gong bzhin du lus gnad chos bdun gyi ngang nas shes pa gsal stong gi ngo bo rang la brtag
/snang la rang bzhin med par gsal stong rjen par 'char ro //
yang gsal stong rjen pa kho na'i steng du lhug par bskyangs pas blta bya lta byed bral /
gsal stong 'dzin med rjen pa 'gag med de'i ngang nas 'dzin med du lhan ne ma bcos pa gsal le /
de'i tshe dran rtog 'khor yug chos sku'i rol par shes pas /
gsang 'dus las /
rtog pa de nyid chos nyid yin shes na //
chos kyi dbyings nyid gzhan nas btsal du med //
ces so //
gsum pa gang shar thug phrad chos nyid du ngo shes pas bogs 'don pa ni /
rang byung gi rtog pa rang sar dag
/thams cad rang sems su shes pas ngo bo stong pa /
rang bzhin gsal ba /
snyems byed blo'i 'dzin pa dang bral bas /
nyan thos /
rang rgyal /
so so skye bo /
lar 'khor 'das gcig tu shes pas 'khor 'das gzhi rtsa chod /
de chod pas gol sa rang sar chod pa'o //
yang bying na bying mkhan kho rang la lta /
rgod na rgod mkhan kho rang la lta /
'phro na 'phro mkhan kho rang la lta /
gnas na gnas mkhan kho rang la lta /
'gyu na 'gyur mkhan kho rang la lta /
rtogs na rtogs mkhan kho rang la lta /
de rnams gang skyes sems kyi rang ngo la bltas pas thams cad rtsa ba bdag med du rang ngo rang gis shes te /
dper na drod byung mer shes /
rlan byung chur shes /
dbugs byung rlung du shes pa ltar rang ngo gcig pu'i mtshang rig pa'o //
rjes la khor yug tu skyong ba ni /
gang shar chos nyid kyi rol par ma shes na /
thun sgom dum bus rkyen mi thub par nges te /
dper na mun par sgron me btegs tshe mun pa de bsal lam bros pa brtag
/bsal lam bros pa yin na mar me shi dus mun pa 'ong mi rigs /
de bzhin du thun sgom byas dus 'gyu ba rnam rtog bsal lam bros pa brtag
/bsal lam bros pa yin na /
sgom pa las langs nas rjes thob kyi tshe dug lnga'i rnam rtog 'ong bar mi rigs te /
rgyun mi chad par 'dug pas 'khor yug tu dran pa'i rtsis zin pa /
gang shar zhen bral /
shar grol dus mnyam /
'dzin med rang dwangs /
de'i tshe 'di zhes smra ma shes pa'i ngang du /
rang la nyams gsal stong gi myong rgyu yid ches nges shes dang bcas pa'i thag chod gcig 'byung bas /
de la 'gro 'chag nyal 'dug rnam pa thams cad du tig tig med pa la swA hA/
thams cad ltor zos /
ma 'gags pa phyin du sbo /
ha ha de yang rjes med du /
rkub klod swA hA/
de'i zhal shes bri bar bya /
rnam pa thams cad tig tig med pa la swA hA/
zhes pa ni /
gnyis 'dzin rtog pa blo yi spu ris dang phral /
zhen med shar grol du skyong ba'o /
thams cad ltor zos /
zhes pa ni /
sems nyid chos sku'i yo langs su skyong ba'o /
ma 'gags par phyin du sbo zhes pa ni /
sems sdug btsir du mi 'jur spros bral rgya yan ma bcos cog bzhag tu 'jog shes pa'o /
ha ha de yang rjes med du /
zhes pa ni /
spros bral cog bzhag tu 'jog
/rang gi ngo bo yang don la rang rig gsal stong gtad med zang thal du skyong ba'o //
rkub lhod swA hA/
zhes pa ni /
gang shar 'dzin med du skyong ba'o //
sprul sku gter ston de skad ces gsungs so //
bzhi pa 'od gsal sbubs su bcug nas spros bral 'khor yug tu skyong ba ni /
nyin mo ni phyag rgya chen po yengs med du skyong zhing /
mtshan mo'i nyal khar 'od gsal zin par byin gyis rlobs /
rmi lam 'khrul pa chod par byin gyis rlobs //
gsal stong zung 'jug rtogs par byin gyis rlobs //
zhes snying nas gsol ba gdab bo //
de nas do nub ci nas kyang 'od gsal zin par bya snyam pa'i 'dun pa drag po rtse gcig tu byas la /
de nas gnyid 'thum 'gro khar /
rang gi smin phrag tu thig le dkar po 'od kyi rang bzhin sran ma tsam zhig la rig pa ma yengs par gtad la /
de'i ngang nas rtog pa gzhan gyis bar ma chod par gnyid log
/yang gnyid la thum sad bya zhing /
gong bzhin du yang bzung ngo //
de la ma zin na 'dun pa gong bzhin byas la /
rang yi dam du gsal ba'i snying gi dkyil du bla ma rdo rje sems dpa' sku mdog shel lta bu /
'od kyis 'jig rten khams thams cad khengs pa la rtse gcig tu gtad la nyal lo //
des ma zin na bla ma rdo rje sems dpa' rang gi snying gi dkyil na gsal ba /
de'i yang thugs ka nas thig le sran ma tsam pa 'od kyi rang bzhin des bdag lus kyang 'od kyis zang thal /
'jig rten gyi khams thams cad kyang 'od kyi rang bzhin du bsgom zhing /
gtso bor ni rig pa snying gi thig le la rtse gcig tu gtad la gnyid la thum sad bya zhing 'dun pa drag pos bzung ngo //
zhag ni ma zin bar la bsgom mo //
de yang 'od gsal zin pa'i gnad ni nyin snang rtog pas bar ma chod pa zhig khag che bas nyin mo snang ba bden med gtad med kyi ngang la phyag rgya chen por rtse gcig tu bzhag
/rtog pas bar ma chod pa de'i ngang nas mtshan mo 'od gsal bzung /
des rab kyis 'od gsal zin pas de'i rtsal nyin snang 'khor yug tu skyong ngo //
'bring rmi lam rmi lam du shes pa 'byung /
de la nyin snang bzhin 'dun pa drag po gtad de rtse gcig tu bskyangs pas /
tha mal sgrib pa dag pa'i rtags la sogs rmi lam bzang por 'gyur /
de la gsol ba gdab cing 'dun pa drag po brten pas 'od gsal zin par 'gyur ro //
don la nyin mo'i dge sbyor rtse gcig tu song ba'i shugs kyis mtshan mo 'od gsal zin zhing /
mtshan mo'i shugs kyis nyin snang 'byongs shing /
lar tha mal gyi rtog pas bar ma chod pa zhig 'od gsal zin pa'i gnad du 'dug snyam pa 'di gter ston rat+na'i snyems byed gegs sel yin no //
sprang po rin chen dpal bzang po //
de la spyan ce re gzigs shig
/'o de kho na /
'o de kho na /
de la rkub lhod pa gcig mdzod dang lo //
gzhu rgyud bar du grims /
mje phugs su sdus /
mdzub mo sna rtser khug
/spyan nam mkha' la ltos /
snang srid la khyur mid thongs /
de'i zhal shes bri bar bya'o //
spyan ce re ba gcig gzigs /
zhes pa ni /
rgyun du dran 'dzin bskyangs te 'khor yug 'od gsal phyag rgya chen por shar ba'i tshe /
bsgom bdag po la 'phrod /
sgom mkhan blo stor ba'i dus su byar med blo 'das kyi rnal 'byor pa yin no //
gzhu rgyud bar du grims zhes pa gnas lugs kyi don sgom pa'i tshe /
shes pa rtog pa ma yengs krim bsgrim mo //
bsgom 'dod sdug btsir du mi bsgrims gsal dwangs su klod pa'o //
mje phugs su sdus zhes pa /
tshogs drug dbang po byung tshor 'du 'dzi phyi'i yul snang rtog tshogs thams cad nang rig pa sems su thag chod pas 'dzin rtog rang sar dag pa'o //
mdzub mo sna rtse zhes pa /
'khor 'das lam gsum gyis bsdus pa'i chos thams cad sems nyid stong pa'i rang rtsal du thag chod dgos par bstan pa'o //
sbyan nam mkha' la ltos zhes pa /
sems nyid rgya chad dam phyogs lhung mtho dman phyi nang mdor na yid dpyod blo bral du rtogs pa'o //
snang srid khyur mid thongs zhes pas /
snang ba sems su rtogs /
sems stong par rtogs /
stong pa chos skur rtogs /
chos sku ngo bo stong pa /
rang bzhin gsal ba /
mtshan nyid ma 'gag shar grol /
lhun grub 'gyur med du shes par bya'o //
bla ma'i zhal nas byung ba dmus long gi mig 'byed ces bya ba gter ston chen po'i gsung lags so //
des 'od gsal sbubs 'jug gnad kyi gdams pa bstan pa'o //
spyi don lnga pa 'bras bu spang thob med par bstan pa ni /
rgya ru med pa'i sangs rgyas /
thob tu med pa'i 'bras bu /
dang po'i gzhi thog ye nas lhun gyis grub pa'i ma dang /
gnad zab mo gsang sngags kyi lam bsgom pa'i bu gnyis /
ma bu 'phrad de sku bzhi'i dbang phyug bde ba chen po la longs spyod pa'o //
o rgyan rin po che'i zab gter rtsa ba gsum 'bras bu don gyi khrid ces bya /
gzhung gnyis las yang bcud snying por dril ba don bsdus nor bu'i gsang khrid ces bya ba rgyas shing zab par bstan pa /
dus mtha'i gter ston sngags 'chang ba'i rnal 'byor pa rin chen dpal bzang gis sbyar ba 'di rdzogs so //
gter ston 'ga' zhig gis o rgyan bka' la bsre bslad med par snang bas /
de ni nas gseb tu phub ma med par mngon cing /
bdag gis gdams pa'i nang nas gdams pa rnyed nas 'di ltar bkod pas /
'gal med kyi steng du yang yon tan 'char nges so //
rjes kyi gter ston rnams kyang de ltar dgongs /
rta lo stag zla'i nyer gnyis la /
shar gangs ri dkar po'i ngos zhol /
chos rdzong dpal gyi yang dgon du sbyar bas sems can la phan pa rgya chen du gyur cig /
!
//'pho ba ye shes gsang lam ma rat+na gling pas mdzad pa'o //
bla ma yi dam mkha' 'gro gsum la phyag 'tshal lo //
'dir o rgyan pad+ma'i thugs bcud bsgoms pas sangs rgyas pa rtsa gsum 'bras bu'i don khrid /
ma bsgom par sangs rgyas pa 'pho ba ye shes gsang lam ma zhes bya ba las /
de yang 'pho ba 'di nyid shog ser las ji ltar 'byung ba ni /
tshig rnams bsdus shing dgongs pa can du 'dug pas /
phyi rabs gang zag blo dman rnams kyis go zhing ji lta ba bzhin lag len dka' bas /
bdag gis gzhung tshig dang rang gi myong bas 'dir gsal bar bkod pa la rtsa ba gsum gyis rjes su gnang bar zhu'o //
dang po ni /
gzhung las /
e ma gal te dus la babs gyur na :
rnal 'byor rnam shes 'pho bar bya :
zhes pas /
'chi ltas phyi nang gsang gsum nges par tshang ba la bya zhing /
dus min du byas na dal 'byor bsad pa'i nyes par 'gro bas /
des na gzab cing blo brtan par bya'o //
'byung ba thim nas rlung zad tshe :
zhes pas /
phyi'i dran pa 'gags tshe /
mig gis mi ngo res shes res mi shes pas /
lus bying ba snyam byed cing /
dbugs nang du bsdu dka' ba /
lus drod nyams pa /
shes pa zi long byed pa'i dus der /
rig pa gnya' mi bcag par /
bla ma dang gdams ngag yid la dran par bya'o //
bskyed rim rnal 'byor ci gsal bsgom :
zhes pas /
nad zug gi dbang du mi btang bar /
lus ma chags na grogs kyis bzung /
drang por ci gnas byas la /
rang yi dam gang mos su ci gsal yun du ci tsam lcogs par bya'o //
skyabs 'gro mos gus dung byas la :
zhes pas /
nad zug chung ngam blo skyed che na ngag tu bya zhing /
ma lcogs na /
yid kyis bla ma spyi gtsug tu bzhugs par mos pa rtse gcig tu gtad la /
skyabs 'gro yang yid kyis dung byed pa yin no /
'khor dang longs spyod gnas mal la :
gang la'ang chags zhen blos spangs te :
rtse gcig steng du ci gnas bzhag :
ces pas /
gnyen nye 'khor /
nor rdzas longs spyod /
mchod cha lha rten /
tha na khab skud tsam la yang /
zhen pa'i 'khri ba bcad de /
ga re da ni chags pas ci phan bsam pa'i blo bcad kam kam pa bya'o //
dus brgya'i tha ma yin zhes bya ba yang de tshe yin pas /
bu kun cis kyang phan re shi'o //
zhen cing chags kyang ji skad du skad cig kyang sdod du med pa'i steng du /
slar dmyal bar 'gro bas /
chags med zhen med 'khris med du go cha chen po blos chod pa gcig dgos /
de'i steng nas sngar gyi dge sbyor gsal gdab /
bla mar mos gus rtse gcig tu bya ste /
gnas lugs kyi ngang du ci gnas bzhag
/de nas spyi bo'i tshangs bug phye la 'pho bar bya'o //
da 'pho ba dngos ni /
'chi kha las la sbyar ba'i 'pho ba dang /
gong du sbyong ba gnyis bya ste /
de yang /
rang gi rnam shes tsit+ta'i dkyil :
a dkar 'od kyi rang bzhin can :
kha dog lnga ldan snum la 'dril :
tsit+ta'i lha tshogs zhe gnyis la :
'khor gsum bskor te dbu ma'i nang :
tshangs bug dag las mda' 'phangs bzhin :
rig pa rten med nam mkhar 'pho :
'pho tshe hika gi sgra dang bcas :
ma 'chi'i bar du sbyangs byas nas :
zhes pas /
'di ltar 'pho bar bya ste /
rang yi dam du gsal ba'i spyi bo nas lte ba'i bar du /
rtsa dbu ma kha dog dmar skya /
nang stong pa khang stong ngam /
rgya mthong lta bu skya ha re ba stong sang nge ba gsal ba zhig bsgom /
de'i snying khar rang gi sems nyid a dkar po sran ma tsam gcig tu bsam /
de'i mthar zhi ba'i lha tshogs zhe gnyis 'ja' tshon ltar kha dog lnga ldan du khra spung nge ba zhig bsam /
de yang ngo bo snying /
rnam pa lha tshogs /
gzugs bum sku ltar khra spung nge ba de'i dkyil nas a dkar po gcig rgyangs rtser thon nas /
snying nang zhi ba'i lha tshogs la bskor ba lan gsum sga ra ra bskor /
spyi bo tshangs pa'i bu gar yar dkar rgyangs song bar bsams la /
rlung dang sbrags te hika ces pas /
mig gyen la log cer bya /
gsus pa sgal pa la bcar ba rnams dus gcig la sbrags /
rlung thub tshad du brgyal log log
/so sgra tham tham lus 'dar khri le ba /
spyi bor rlung gi sgra thon pa tsam du 'phul ba yin no //
lus kyi 'dug stangs /
rlung gi 'phul lugs /
thal na 'beb thabs /
tshe sgrub log non bzhi po /
bla ma'i zhal las shes par bya'o //
de nas rjes kyi yon tan te /
rtags thon gding dang ldan par bya :
g.yeng bas khyer ba'i 'khor ba pa'ang :
rnam shes 'pho tshe dran pas chog :
sdig can rngon pa yin gyur kyang :
thabs kyi gseng lam yin pa'i phyir :
'di yod 'khor bar ldog pa med :
ci phyir thabs la brten pa'i gnad :
zab pa las kyang ches zab chos :
o rgyan pad+ma bdag nyid kyis :
rnal 'byor cha rkyen rdzogs pa'i phyir :
ma 'ongs don du gter du sbas :
'di ni yod pas chog pa'i chos :
nges med spyod pa'i rnal 'byor pa :
las can khyod dang 'di 'phrad shog :
sa ma ya :
rgya rgya rgya :
zhes pa'i don cung zad bkrol na /
tshe 'dir 'khor ba'i g.yeng bas khyer nas /
khrid khyad par can gdams skor rnams la ma sbyang drod ma thob pa zhig yin yang /
'di ni khyad par can gyi sa thob pa /
gsang sngags kyi khyad chos yin pa'i phyir /
gong du rtags thon pa rang gis gding thob pa zhig sbyangs nas /
phyis nas mi brjed tsam du byas pas /
nam 'chi ba'i tshe dmigs pa rtse gcig tu rtsom pa dang /
spyi bor dmigs pa rtse gcig tu gtad nas las la sbyar bas chog pa yin no //
de yang rnam shes spyi bo nas thon na /
sdig can yin yang rung dag pa'i zhing du 'gro zhing /
rnam shes thur du song na grub thob yin yang ngan song 'gro ba chos nyid yin pas /
sdig po che gseng lam las sangs rgya ba'i thabs /
kun gyi thun mong ma yin pa yod pas chog pa'i gdams pa /
dran pas chog pa'i rtsi /
snying nas snying gi nor bu /
shin tu gsang ba'i zab khyad mthar thug pa yin cing /
lung las /
thabs mang dka' ba med pa dang //
dbang po rnon po'i dbang byas pas //
sngags kyi theg pa khyad par 'phags //
zhes so //
zab pa'i mthar thug 'di /
o rgyan pad+ma'i thugs bcud /
bdag gter ston rat+na gling pa'i bka' babs /
'gro ba 'dren pa'i lcags kyu /
las dang skal par ldan pa rnams kyis nyams len du bya ba 'di /
gzhan phan lhag bsam gyi sgo nas /
bdag rin chen dpal bzang gis sbyar ba 'dis /
'gro ba dpag tu med pa'i don 'byung bar gyur cig
/dge'o //

//
