@#//
zab bdun rtsa gsum tshe'i zab pa'i cha lag
/rdo rje mkha' 'gro gdugs dkar mo'i dbang chog gsal bar bkod pa chu shel bum bzang zhes bya ba bzhugs so //
bde gshegs gtsug gi nor bu las //
rdo rje'i rigs 'khrungs gdugs dkar can //
bla ma bcom ldan 'das ma la //
gus btud zhi ba'i las 'grub mdzod //
rdo rje mkha' 'gro gdugs dkar mo'i dbang bsgrub pa la ras bris kyi dkyil 'khor sgo rdzogs yod na bting /
med na maN+Dal pad+ma 'dab bzhir tshom bu gtso 'khor lnga bkod pa'i steng du bum pa so lnga'i bcud ldan mgul chings dkar po kha rgyan ldan par bzhag
/g.yas su thod pa'i bdud rtsi /
g.yon du pad+ma dmar po'i nang rdo rje phyed pa dkar po bris pa'i tsakli /
sman rag gtor gsum /
phyi mchod spyi ltar bsham /
phrin las spyi chings ltar skyabs sems tshogs gsag bgegs bskrad nas mchod pa byin brlab bar bya /
de nas rgyas par spro na rtsa gsum las byang bzlas pa'i bar btang la bdag bskyed bya /
mdun bskyed gdugs dkar rang gzhung gtang /
bsdu na bdag mdun gnyis ka rdo rje mkha' 'gror bskyed chog pas rtsa gsum gtang mi dgos /
de'i tshe sngon 'gro'i spyi chings kyang rgyas par sbyor mi dgos pas /
skyabs sems bgegs bskrad srung 'khor mchod pa byin rlabs mdor bsdus tsam gyis chog go
/gang ltar lha bskyed nas bzlas dmigs bar grub nas snying po ci nus bzla /
bum par dkyil 'khor gsal btab cing gzungs thag blangs la snying po brgya rtsa bzlas mthar stong tshigs spyi ltar 'bul /
las bum 'khyil pa'i sngags kyis byin brlab /
rig pa'i me tog dor /
de nas slob ma rnams khrus bya /
bgegs bskrad /
sems bskyed gsal btab nas /
de'ang bya rgyud gshegs rigs gtsug tor gyi rigs las byung ba'i mdo gzungs rnams la brten te 'phags yul grub pa'i slob dpon so sos bkral pa'i /
bcom ldan 'das ma gdugs dkar mo'i dkyil 'khor du dbang bskur ba dang gtso rkyang gi rjes su gnang ba ci rigs pa bod du'ang byung zhing /
paN chen bi ma mi tra nas brgyud pa'i rig pa gtad pa dang khrus dang srung zlog gi las tshogs mdor bsdus rnying ma bka' ma'i phyogs su byon pa tsam las /
gter ma'i phyogs su lha 'di'i dbang dang sgrub thabs dkon pa la /
'dir sprul pa'i gter chen mchog gyur gling pa'i zab gter gyi gsang mdzod chen po las byon pa gu ru'i thugs dam zab pa skor bdun gyi nang tshan /
rtsa gsum tshe'i zab pa'i cha lag
/mkha' 'gro rigs bzhi'i sgrub thabs las tshogs dang bcas shin tu zab par bzhugs pa'i ya gyal /
rdo rje mkha' 'gro gdugs dkar mo'i dbang bskur bgyi ba la sogs kyis mtshams sbyar nas maN+Dal 'bul /
thal mo me tog gis bkang ste gsol ba 'debs pa 'di'i rjes zlos /
dkyil 'khor bdag nyid bla ma mchog :
ma lus rgyal ba kun gyi dngos :
mkha' 'gro'i dbang phyug dkyil 'khor du :
bdag nyid gzhug par mdzad du gsol :
lan gsum /
bla ma dang bcom ldan 'das ma'i dkyil 'khor gyi+i lha tshogs rgyal ba sras dang bcas pa'i spyan sngar /
rgyud rnam par dag pa'i slad du rgyun bshags yan lag brgyad pa tshul bzhin bya ba'i 'dun pas brjod tshig dang mthun par bsgom don gsal btab ste 'di'i rjes zlos //
rdo rje slob dpon sangs rgyas dpal //
sogs lan gsum /
de nas ye shes pa dbab pa'i slad du dmigs pa 'di bzhin du mdzod /
las sngags kyis bsang /
swa b+hA bas sbyang /
stong pa'i ngang las khyed rang rnams gang du gnas pa'i go sar pad+ma dang zla ba'i dkyil 'khor gyi gdan la rang sems oM yig dkar po /
de las 'od 'phros don gnyis byas /
tshur 'dus pa las khyed rang rnams rdo rje mkha' 'gro gdugs dkar mo ston zla'i mdangs ltar dkar zhing khro 'dzum gyi nyams dang ldan pa /
phyag g.yas pas rdo rjes mtshan pa'i dbyug to /
g.yon pas zhags pa dang bcas pa'i gdugs dkar dkur brten pa /
dar dang rin po che'i rgyan gyis brgyan cing ye shes kyi me 'od 'bar ba'i klong na bzhengs stabs kyis bzhugs pa'i gnas gsum 'bru gsum gyis mtshan pa dang /
bdag mdun gyi thugs ka nas 'od zer dpag tu med pa 'phros /
'og min gyi gnas dang dga' ldan gyi pho brang /
sangs rgyas kyi zhing rab 'byams nas gtsug tor gdugs dkar rigs lnga'i lha tshogs dpag tu med pa byon nas khyed rang la gnyis su med par thim pa'i mos pa mdzod /
snying po'i gsham du /
badzra A be sha ya a AH
btags pa brjod spos rol bcas byin dbab /
ye shes pa'i rgyun byang chub bar brtan par byas pa'i mos pa mdzod /
tiSh+Tha badzra /
rdo rje mgor bzhag
/slob dpon gyi thugs ka nas 'od zer 'phros /
dbang gi lha nam mkha' gang bar bzhugs pa'i rgyal ba sras dang bcas pa rnams kyis bkra shis pa'i rnam pa du ma dang ldan pas rin po che'i bum pa dkyil 'khor pa'i rang bzhin can gyis dbang bskur /
bdud rtsi'i chu rgyun spyi bo nas zhugs /
lus kyi nang gang bar mos shig
/bum pa thogs la /
oM:
bum pa rin chen gzhal yas khang :
nang du gdugs dkar lha tshogs bzhugs :
sku las bdud rtsi'i rgyun babs pas :
slob mar khrus byas dbang bskur ro :
sngags mthar :
ka lA sha a b+hi Shiny+tsa hU~M:
bum pa mgor bzhag
/bum chu 'thor 'thung bya /
chu'i lhag ma gyen du lud pa las mi bskyod pas gtsor byas pa'i rigs lngas dbur brgyan /
des bum pa'i dbang thob /
lus sgrib dag
/bskyed rim bsgom pa la dbang /
sprul sku thob pa'i skal pa can du byas pa 'o //
bla ma rdo rje dpa' bo dang rdo rje mkha' 'gro ma mnyam par sbyor ba'i byang chub sems kyi rgyun thod pa'i bdud rtsi dang ro gcig pa ljags la byin pas rtsa khams thams cad khyab /
ngag byin gyis brlabs par mos shig
/thod pa'i bdud rtsi sbyin la /
A:
bla ma rdo rje mkha' 'gro mar :
snyoms par zhugs pa'i byang chub sems :
slob ma'i lce la bzhag pa yis :
bde chen gsang ba'i dbang thob shog :
sngags mthar :
gu h+ya a b+hi Shiny+tsa A:
des gsang ba'i dbang thob /
ngag sgrib dag
rtsa rlung bsgom pa la dbang /
longs sku thob pa'i skal pa can du byas pa 'o /
khyed rang skad cig gis rdo rje dpa' bor gsal ba la /
mtshan nyid ldan pa'i rig ma rdo rje mkha' 'gro pang du byon pa dang snyoms par zhugs pas dga' bzhi'i ye shes mthar thug pa skyes /
yid byin gyis brlabs par mos shig
/rdor pad tsakli gtad la /
hU~M:
slob ma rdo rje dpa' bo yis :
rdo rje mkha' 'gro la sbyor bas :
dga' bzhi'i ye shes rtogs nas su :
shes rab ye shes dbang thob shog :
sngags mthar :
ma hA su kha a b+hi Shiny+tsa hU~M:
des shes rab ye shes kyi dbang thob /
yid sgrib dag
/thig le bsgom pa la dbang /
chos sku thob pa'i skal pa can du byas pa 'o //
pho nya'i lam las skyes pa'i dpe'i ye shes kyi rang ngor bltas te mnyam par bzhag pas /
don dam dpe bral lhan cig skyes pa'i ye shes rig stong nam mkha' lta bu'i dgongs pa mngon du gyur pa de nyid bskyang bar zhu /
hU~M:
thabs dang shes rab dbyer med par :
zung du 'jug pa'i ye shes ni :
rdul bral mkha' ltar rnam par dag :
mkha' ltar mnyam pa'i dbang thob shog :
sngags mthar :
d+harma d+hA tu a b+hi Shiny+tsa hU~M:
des dbang bzhi pa thob /
sgo gsum cha mnyam gyi sgrib pa dag
/rdzogs pa chen po bsgom pa la dbang /
ngo bo nyid sku 'grub pa'i skal pa can du byas pa 'o //
shis brjod bya /
des rdo rje mkha' 'gro gdugs dkar mo'i dkyil 'khor du dbang bzhi rdzogs par thob pa yin pas sogs mtshams sbyar la dam tshig khas blang phyin chad spyi ltar bya /
rtsa gsum phrin las btang na tshogs mchod phyin chad phrin las rjes kyi spyi chings ltar bya dgos /
'di nyid kho na yin na mchod pa kha gsos la las byang ltar mchod bstod nong bshags /
mdun bskyed rten yod med dang bstun pa'i gshegs bstim /
bdag bskyed bsdu ldang /
dge bsngo shis brjod spyi ltar byas pas chog go
/byad stems la sogs 'jigs kun las //
skyob mdzad gzhan gyis mi thub mas //
byang chub bar du gegs kyi 'phrang //
sgrol nas gtan bder dbugs dbyung shog
/ces pa'ang sprul pa'i gter chen nyid kyis bka' yis rjes su gnang zhing sras yum zung gis gsung bskul mdzad pa ltar /
pad+ma gar dbang blo gros mtha' yas kyis 'phags mchog 'jig rten dbang phyug gi pho brang chen po'i mdun rol grub pa'i bsti gnas byang chub shing gi skyed tshal gyis mdzes pa'i dben khrod kun bzang bde chen gling du bgyis pa dge legs 'phel ///
/
