@#//
sman rgyal g.yu thog pa chen po'i thugs tig bla ma sgrub pa'i rtsa dbang rgyas pa bklag chog tu bkod pa ye shes bdud rtsi'i bum bzang zhes bya ba bzhugs so //
na mo gu ru gu Na nA thA ya /
rgyu 'bras nad sel bai DUr+Ya yi 'od //
sman gyi bla ma gangs can gdul bya'i ngor //
grub pa sman ston chen po'i skur snang ba //
mtshungs bral g.yu thog rje la gus phyag 'tshal //
bla sgrub kun las byin rlabs stobs myur zhing //
dbang mchog kun las smin byed khyad 'phags pa //
'gro phan kun las phrin las che ba 'di //
blo gros dman pa'i don du rnam gsal bkod //
gangs can sman gyi bla ma rje g.yu thog pa chen po'i thugs tig byin rlabs bla sgrub thugs rje'i nyi 'od kyi rtsa ba'i smin byed bde chen klong yangs bsgrub pa la /
sngon du bya ba'i sbyor ba /
dngos gzhi dbang gi lag len /
rjes las kyi rim pa'o //
dang po la gnyis /
bsham bkod dang /
dkyil 'khor sgrub pa'i tshul lo //
dang po ni /
bkra shis shing gong mas byin brlabs pa'i gnas su yar ngo'i tshes brgyad lta bu'i dus bzang por grogs dang yo byad gzhung nas bshad pa ltar 'dzom zhing phun sum tshogs pa'i skabs su sman gyi rgyal po'i snang bsnyan sogs rten bsham /
gnas khang rgyan gyis spras pa'i gung du stegs gtsang ma la sin+d+hu ra dang byang sems dkar dmar dri bzang bsres pas byugs pa'i steng du rab dkyil 'khor gzhung mthun rdul tshon nam ras bris /
'bring maN+Dal la gong gi rdzas byugs pa'i steng rdul tshon gyis pad+ma 'dab bzhi phyogs tshon /
lte ba mthing ga la tshom bu'ang de mtshungs bkod pa /
tha ma 'bru'i tshom bu lnga bkod pa'i steng du khri'u'i khar bum pa rdzas ldan kha rgyan mgul chings mthing gas spras pa bkod /
de'i mdun du thod pa mtshan ldan chang la chos sman sbyar bas bkang ba'i khar me long gtsang ma la ga pur /
shing kun /
a ru ra /
bzang po drug rnams mi 'thor ba'i ra ba bcas bkod la 'bru snod du bzhag
/dkyil 'khor dbus mdun gang bder sku rten tsaka li /
g.yas phyogs su cod pan /
dbu rgyan /
rigs lnga'i phyag mtshan /
dar dang rin po che'i rgyan /
rgyab tu rgyud bzhi cha lag dang bcas pa'i glegs bam dar gyis dril ba /
gsang dbang thod pa'i nang 'o ma dang ja khu bsres pa la mngar gsum ga pur tsan+dan chos sman rnams sbyar ba /
rig ma'i tsakli /
g.yon du cha dpyad gtsags bu /
me btsa'/
skam pa /
ral gri
/kyung bu /
thur ma rnams dang /
'khor lo dkar po oM/
pad+ma dmar po AH
rdo rje sngon po hU~M yig gis mtshan pa gsum brtsegs mar bris pa'i tsakli /
mdun du shel rdo me long /
mar me /
pad+ma 'dab drug lte bar mchod rten dkar po bang rim dgu pa bris pa rnams bkod /
de rnams kyi phyi rol mdun ngos dbus su rigs 'dus gtor ma zlum po pad 'dab bzhi ldan 'khor zlum gtor dmar po bzhis bskor ba /
de'i g.yas su bla ma gtor ma zlum po stod zur can pad 'dab bzhi pa 'khor zlum gtor bzhi /
de'i yang g.yas su yi dam gtor ma stod zur gsum pa pad 'dab bzhi pa'i mtshams rnams a ru ra lo ma dang bcas pas mtshan pa /
rtse mor rta zhal dang 'khor pad 'dab med pa'i rang 'dra bzhi /
rigs 'dus g.yon du mkha' 'gro'i gtor ma stod zur gnyis pa pad 'dab bzhis mtshan pa rang 'dra'i 'khor bzhi pad 'dab med pa /
de'i yang g.yon du chos skyong gtor ma snying la zur gtod pa lta bu 'khor zur gsum brgyad kyis bskor ba bcas gzhung gtor lngar grags pa thams cad kyang smug rtsis byugs shing rgyan spros rigs mthun brang rgyan pad+ma so so'i phyag mtshan gyis mtshan pa 'dzom na sku tsaka btsug pa sogs bshad kyang dbang bskur dkyus ma tsam la nyi zla nor bu me ri lnga rgyan tsam gyis 'thus /
gzhung gtor lnga'i mdun g.yas su sman snod /
g.yon du rak+ta /
phyi mchod phreng tshar bskor bsham gang bde bya /
phyi'i g.yas phyogs su 'bru snod lta bur drang srong rnams kyi tsaka li bkod pa'i mdun du rin po che'i snod gtsang mar dkar zlum 'dab bzhi rgyan spros can mngar gsum sman sna sogs btab pa dang /
g.yon phyogs su zhang blon dam can sde dgu'i tsaka li rnams kyang bkod /
gzhan yang las bum /
mig dar /
me tog
/dung chu /
bka' gtad la mkho ba'i gri thod sgom thag sogs dang /
tshogs kyi yo byad /
sngon 'gro dkar dmar bgegs gtor bcas gsum /
chad tho /
brtan gtor /
ye shes dbab pa'i spos sbyor /
slob dpon gyi mdun du DA dril /
'bru snod /
gul yungs sogs nye bar mkho ba'i yo byad thams cad tshogs par bya'o //
gnyis pa dkyil 'khor sgrub tshul ni /
brgyud 'debs dang phyi gtor sngon du 'gro ba'i las byang la zur 'debs sbyar ba bstod pa'i bar tshang bar btang /
bdag mdun dbyer med du bsgom /
de nas dzapa? khang phyes la gtso 'khor spyi sngags dngos grub bsdu ba'i bzlas pa ci nus byas te stong tshigs 'bul /
de nas bum sgrub ni /
a mr-itas bsang /
swa b+hA bas sbyang /
bum pa mi dmigs stong pa'i ngang /
b+h+rU~M las 'od 'phros rgyal ba mchod //
'gro ba'i don byas tshur 'dus nas //
b+h+rU~M yig la thim de nyid ni //
yongs gyur ye shes gzhal med khang //
sogs las byang ltar lha bskyed nas bstod pa'i bar sman gtor gyi lhan thabs mi sbyor la gzhan tshang ma btang /
rang gi thugs ka nas 'od zer 'phros /
bum lha'i thugs rgyud bskul bas bde ba chen po'i ye shes 'bar /
sbyor mtshams nas zag pa med pa'i bdud rtsi'i rgyun babs /
bum pa'i chu dang ro gcig tu gyur /
zhes mos la spyi bsdus bzlas pa ci nus mthar mchod bstod mdor bsdus /
rigs 'dus sman gyi bla ma 'khor dang bcas pas bdag dang slob ma rnams kyi rgyud byin gyis brlab tu gsol /
zhes gsol ba btab /
oM AHhU~M/
dung chu phul bas /
lha rnams bde ba chen pos 'od du zhu nas bum pa'i chu dang dbyer med du gyur par mos la las bum 'khyil pa'i sngags brjod pas byin brlab /
de nas zhang blon dam can sde dgu'i las byang rgyas bsdus gang 'grub mngon rtogs nas bstod pa'i bar du btang /
bzlas pa ci 'grub bya /
gying thang bstan rdor sogs kyi phyag len du 'dir lha sman bsang mchod gtang ba'ang bshad /
gang ltar rig pa'i me tog dor cing gnang ba nod /
dkyil 'khor yol bas bsgrib bo //
gnyis pa dngos gzhi dbang gi lag len bshad pa la gsum /
sngon 'gro 'jug pa'i chos /
dngos gzhi dbang bskur ba /
rjes kyi bya ba'o //
dang po la'ang gsum /
sngon du 'gro ba /
phyi 'jug
/nang 'jug go
/dang po la /
khrus bya bgegs bskrad mtshams bcad cing //
srung 'khor maN+Dal 'bul ba lnga'o //
dang po ni /
las kyi rdo rjes phyi rol du yig brgya brjod la khrus bya /
gnyis pa ni /
slob dpon gyis phyi gtor nang ltar bgegs gtor byin brlab /
rang nyid rta mgrin tu gsal bas bgegs bkug cing sngags dang tshigs bcad kyis bsngo /
gsum pa ni /
las byang ltar bka' bsgo zhing yungs thun rdzas dud rol mo'i tsham rngam gyis bskrad /
bzhi pa ni /
las byang ltar tshigs bcad brjod la srung 'khor bsgom /
lnga pa lo rgyus kyis mtshams sbyar te maN+Dal 'bul du gzhug pa ni /
nam mkha'i mtha' klas pa'i mar gyur sems can thams cad rigs 'dus bla ma sman pa'i rgyal po'i go 'phang la 'god par bya /
de'i ched du lam zab mo rigs 'dus sman gyi bla ma'i dkyil 'khor du zhugs shing smin grol gyi gdams pa nyams su len par bgyi'o snyam pa byang chub mchog tu thugs bskyed pa gsal btab nas gsan 'tshal /
'dir thun mong gi chos bshad rgyas par bya bar gsungs pas spro na sngon 'gro'i chos spyi mthun bshad /
bsdu na /
de la 'o skol rnams kyis dal ba brgyad 'byor pa bcu dang ldan pa'i mi lus rin po che lha bas lhag pa rnyed kyang /
srid pa gsum po thams cad mi rtag pa'i rang bzhin glog gi gar mkhan dang 'dra bas nam 'chi nges pa med cing /
sdig pa'i 'bras bu sdug bsngal dang dge ba'i 'bras bu bde ba bslu med so sor smin pas 'chi ba'i tshe las kyi 'bras bu mngon du 'gyur ba dang /
'khor ba'i gnas ris mtho dman gang du skyes kyang sdug bsngal gyi rang bzhin kho na yin pas dal 'byor rnyed dka' bsam /
mi rtag pa rjes su dran /
las 'bras la yid ches bskyed /
'khor ba las nges par 'byung ste thar pa don du gnyer ba'i 'dun pa rtse gcig tu bskyed pa gal che /
thar pa la chung 'bring che gsum yod pa las snga ma nyan rang gnyis ni nyi tshe ba yin pas don du gnyer bya ma yin la thar pa chen po rdzogs pa'i sangs rgyas mthar thug gi go 'phang don du gnyer dgos /
de sgrub byed theg pa chen po'i lam du zhugs dgos pa yin zhing de la'ang rgya che ba phar phyin dang zab mo gsang sngags gnyis las /
'dir phar phyin las bde ba dang myur ba sogs kyis khyad par 'phags pa sngags kyi theg pa yin /
de la snga 'gyur dang phyi 'gyur gnyis las 'di ni snga 'gyur rnying ma'i khong du gtogs shing /
de la bka' gter dag snang gi bka' srol chen po gsum du mchis pa las /
'di ni bcom ldan 'das sman pa'i rgyal po nyid byang chub sems dpa' khyim pa'i gzugs can skye ba sprul pa'i skur bstan pa bod kyi drang srong g.yu thog yon tan mgon po nyid kyi zhal nas dngos su gsungs pas bka' ma dang /
dgongs pa'i klong nas rang byung du brdol bas dgongs pa'i gter zung 'jug yin la /
de'ang rje g.yu thog pa de nyid kyi rnam thar yon tan bsam gyis khyab cing brjod du med kyang mdor bsdus rje nyid kyis sum ston la gdams pa las /
kho bo phyi ltar rig pa'i gnas lnga la sbyangs pa'i mkhas pa 'gran zla dang bral ba ste /
rgya gar du mu stegs de tsam btul nas nang pa la bcug
/bod yul dbus gtsang du yang da lta 'chad pa dang rtsod pa'i tshul kho bo la 'gran par sus spobs /
nang ltar grub pa thob pa'i tshul yang rkang mgyogs la sogs thun mong gi dngos grub brgyad thob pa ni /
deng sang gangs can pa snang ba dag ma dag kun gyi snang ngor gsal ba 'di ka yin la /
gsang ba ltar na rab 'byams rgyal ba'i dkyil 'khor ma lus lus pa med pa'i sku gsung thugs mi zad pa rgyan gyi 'khor lo dang kho bo la khyad par cung zad tsam yang med pas /
mchog gi dngos grub thob bam ma thob the tshom za bar byed dam /
khyad par rgya gar du 'tsho byed gzhon nu /
gu ru pad+ma /
dpa' bo /
pha dam pa /
bir+Wa pa /
skyes bu me lha /
bod du srong btsan sgam po /
dwags po lha rje rnams kho bo yin cing /
rgya gar gyi grub chen gzhan thams cad dang kho bo rtogs pa nus mthu rdzu 'phrul mnyam pa yin la /
zhing khams 'di'i gdul bya rdzogs pa'i mthar lus kyi phung po 'di ma spangs par sman gyi bla ma mi bskyod rgyal ba'i zhing khams su 'gro ba yin /
ces sogs mtha' yas par gsungs pa'i mkhas grub chen po de nyid kyis /
brgyud 'dzin gtso bo sum ston ye shes gzungs la gcig brgyud nyams len mnog chos su bstsal pa bla sgrub sdug bsngal mun sel thugs rje'i nyi 'od ces pa 'di'ang /
tshe gcig lus gcig gis zung 'jug rdo rje'i sku sgrub pa la chos sgo thams cad las zab cing byin rlabs che ba mchog thun mong gi dngos grub thams cad dus myur ba nyid du bde blag tu thob par byed pa yin te /
rje nyid la rigs gsum mgon po phyogs bcu'i rgyal ba sras bcas kyis bskor bas lung bstan pa'i skabs su /
khyod nyid 'gro ba gang gis mthong ba dang /
thos pa dang /
dran pa dang /
reg pa dang /
khyod la dad pa dang /
sdang ba thams cad bde ba nas bde bar 'gro bar 'gyur ro /
khyed nyid bde bar gshegs pa thams cad kyi gdung 'tshob yin pa'i phyir /
gang gi spyi bo'i gtsug gam /
snying gi dbus su sgom par byed pa de dag gi rgyud la de ma thag tu phyogs bcu'i sangs rgyas thams cad kyi byin rlabs 'jug par 'gyur ro //
zhes sogs gsungs pa dang /
rje nyid kyi zhal nas /
nged rang lugs kyi bla sgrub 'di bla sgrub gzhan las byin rlabs ches myur thag chod pa zhig yin /
de yang bla ma gzhan la gsol ba mi tshe ril por btab pa las kho bo la lo ru btab pa bsod nams che /
gzhan la lo ru btab pa las kho bo la zla ba /
gzhan la zla bar btab pa las kho bo la skad cig thang cig tsam btab pa byin rlabs myur te /
'di mi bden par gda' na kho bos sems can bslus pa yin pas phyogs bcu'i rgyal ba sras dang bcas pas bdag gi mgo bo ardza ka'i dog pa bzhin du tshal par khos shig
/ces mi 'jigs pa'i rdo rje'i tha tshig gnyan pos zhal gyis bzhes pa da lta'i bar du'ang mngon sum du gyur pa'i bla sgrub khyad par can 'di la smin grol gyi gdams ngag zab cing rgya che bar bzhugs pa las /
da lam smin byed kyi dbang bskur sgrub pa skabs su babs pa yin /
de la'ang rtsa dbang rgyas pa /
don dbang mdor bsdus /
bkra shis tshe dbang sogs su mchis pa las 'dir rtsa ba'i dbang bskur rgyas pa bde chen klong yangs ltar bsgrub pa la bdag slob dpon gyis bgyi bar 'os pa thams cad sngon du grub pa lags /
da khyed rang slob ma rnams kyi ngo skal du gyur pa la thog mar dkyil 'khor du 'jug pa'i chos rnams zhu ba'i yon du dmigs te zhing khams kyi mchod sprin sprul te 'bul bar zhu /
zhes maN+Dal 'bul du gzhug go
/gnyis pa phyi 'jug la /
spro skyed rgyun bshags skyabs sems dang //
zhu gnang sdom bzung nang sems bskyed //
gsang gdams dam bzhag mna' chu 'o //
zhes bcur yod pa las dang po spro skyed ni /
thog mar gsang sngags bla med kyi lam la spro ba skyed cing theg dman gyi nyes dmigs brjod pa 'di la snyan gtod 'tshal /
kye ho nyon cig rigs kyi bu //
bskal pa grangs med du ma ru //
'bad kyang grol bar mi 'gyur zhing //
byang chub sgrub pa'i gtan gyi gegs //
theg pa dman pa'i lam yin la //
u dum+ba ra'i me tog ltar //
sangs rgyas 'jig rten byon pa yin //
shin tu ches cher rnyed dka' bas //
gsang sngags spyod pa'i tshul 'byung ba //
de bas kyang ni rnyed dka' 'o //
gang gis tshe 'dir mchog thob pa'i //
lam rnyed 'gyur bas skal pa bzang //
dbul pos rin chen gter rnyed dam //
byes su stor ba'i bu rnyed pas //
byis pa gang dag cher dga' na //
sdug bsngal kun las rnam grol zhing //
bde chen 'gyur med go 'phang mchog
/yud kyis ster la cis mi spro //
zhes gsungs te /
de'ang lam gzhan gyis bskal pa du ma'i bar du sangs rgyas mi 'thob la /
gsang sngags zab mo'i lam 'di la brten nas /
tshe 'di'am 'chi kha'am bar do sogs su sangs rgyas thob par 'gyur bas /
lam shin tu nye zhing 'dod yon lam du byed pas 'jug pa bde ba'i lam 'di lta bu yang yang byon pa ma yin gyi /
u dum+ba ra'i me tog ltar dkon yang /
da lan khyed rang rnams las dang skal par ldan pas lam 'di lta bu dang 'phrad pa las /
dbul pos gter rnyed pa lta bu /
gsang sngags bla med kyi lam zab mo 'di rnyed pa re dga'/
re legs /
re 'tshengs /
re spro snyam pa'i dga' ba sgoms shig
/gnyis pa rgyun bshags ni /
slob dpon dang mdun bskyed gnyis su med pa rigs 'dus bla ma sman pa'i rgyal po'i dkyil 'khor rtsa ba gsum gyi lha tshogs rnams sprin gtibs pa ltar bzhugs pa'i mdun du /
khyod rang rnams 'khod nas sdig pa bshags par bgyi'o snyam pa'i 'dun pa dang ldan pas 'di'i rjes zlos mdzod /
sangs rgyas kun gyi ngo bo nyid //
slob dpon bdag la dgongs su gsol //
bdag ming 'di zhes bya ba yis //
thog ma med nas da lta'i bar //
lus dang ngag dang yid gsum gyis //
sdig pa mi dge gang byas pa //
gnong zhing 'gyod pa'i sems kyis su //
snying nas khyod kyi spyan sngar bshags //
lan gsum /
gsum pa skyabs 'gro ni /
bdag sogs nam mkha' dang mnyam pa'i sems can thams cad bslu ba med pa'i skyabs gnas rtsa ba gsum gyi lha tshogs rnams la /
deng nas byang chub ma thob bar du skyabs su 'gro ba'i mos pa gyis la 'di'i rjes zlos mdzod /
phyogs dus dkon mchog gsum 'dus pa //
bla ma rdo rje 'dzin rgyal la //
bdag dang mkha' mnyam sems can kun //
byang chub bar du skyabs su mchi //
lan gsum /
bzhi pa sems skyed ni /
lha tshogs de dag gi spyan sngar dus 'di nas bzung ste ji srid byang chub snying po la mchis kyi bar du /
smon pa dang 'jug pa'i bdag nyid can gyi byang chub kyi mchog tu sems bskyed do snyam pa'i ngang nas 'di'i rjes zlos mdzod /
mtha' yas 'gro ba'i don gyi phyir //
rdo rje 'dzin pa mchog bsgrubs nas //
zhi sogs phrin las rnam bzhi yis //
'gro rnams bde la 'god par bya //
lan gsum /
lnga pa zhu gnang ni /
phyag snyim pa me tog dang bcas te gsol ba 'debs pa 'di'i rjes zlos mdzod /
rigs kyi bdag po rdo rje 'dzin //
'khor bar mnar pa bdag la gzigs //
bde chen rgyal ba'i grong mchog tu //
de ring bdag ni gzhug tu gsol //
lan gsum /
de ltar gus pa'i yid kyis gsol ba btab pas snod rung du gnang ba sbyin cing rtog pa bsdu ba 'di la gsan mdzod /
bu nyon dus gsum sangs rgyas kyis //
gsang chen bla med gsungs pa yi //
bdud rtsi mchog de ngas sbyin gyis //
snod dang ldan par da gyur to //
rnam g.yeng rtog pa'i rba rlabs rnams //
legs par bsdus nas nyan par bya //
bde gshegs rnams kyi byin rlabs ni //
yid gzhan yengs la 'jug mi 'gyur //
de'ang tshig don mi nyan pa snod kha sbub lta bu'i skyon dang /
nyan yang dran shes kyis mi skyong ba snod zhabs rdol lta bu'i skyon dang /
skyong yang ji skad du /
nga rgyal dang ni ma dad dang //
don du gnyer ba med nyid dang //
phyi rol rnam g.yeng yid bsdus dang //
skyo bas nyan pa dri ma yin //
zhes gsungs pa'i dri ma drug spangs nas rtse gcig pa'i yid byed dang ma bral ba mdzod cig
/drug pa sdom gzung ni /
skyabs gnas de rnams kyi mdun du so so thar pa'i sdom pa dang /
byang chub sems dpa'i bslab pa dang /
rig 'dzin sngags kyi dam tshig rnams nod la tshul bzhin du bsrung bar bgyi'o snyam pas 'di'i rjes zlos mdzod /
sangs rgyas kun dngos rdo rje 'dzin //
bdag la brtse bas dgongs su gsol //
bdag ming 'di zhes bgyi ba yis //
dus 'di nas ni byang chub bar //
so sor thar dang byang chub sems //
rig 'dzin gsang sngags bla med kyi //
sdom pa ma lus bdag gis bzung //
sems can 'gyur med bde la 'god //
lan gsum /
bdun pa nang sems ni /
g.yon pa'i srin lag gis dri'i thig le gnas gsum du bkod la /
oM AHhU~M/
zhes bsrung ba bya /
nang gi sems bskyed pa'i slad du dmigs pa 'di bzhin mdzod /
khyed rang rnams skad cig gis yi dam rta phag yab yum du gsal ba'i snying khar kun rdzob byang sems kyi ngo bo zla ba'i dkyil 'khor re byung bar mos shig
/snying gar dri'i thig le byas la /
oM badzra tsit+ta AH
zhes brjod /
de'i steng du don dam byang chub sems kyi ngo bo rdo rje dkar po rtse lnga pa re lam gyis byung ba'i mos pa mdzod /
rdo rje snying gar bzhag la /
bo d+hi tsit+ta hU~M/
zhes brjod /
brgyad pa gsang gdams ni /
rdo rje spyi bor bzhag la /
gsang chen dam tshig rdo rje mchog
/khyod kyi spyi bor bzhag pas ni //
rdo rje'i sku ru khyod nyid 'grub //
'gyur med ye shes mchog tu 'gyur //
gzhan du smras na de ltar min //
ye shes kyi rdo rje spyi bor thim par mos shig
/dgu pa dam bzhag ni /
kye /
bu khyod slob dpon bdag la nyon //
rigs 'dus rgyal ba'i byin thob nas //
phyi nang gsang ba khyad par gyi //
dam tshig mtha' dag bsrung nus sam //
zhes dris pa'i lan 'debs pa 'di'i rjes zlos //
lcags la gser 'gyur rtsi bzhin du //
gtso bo'i drin las de ring bdag
/bde ba che la reg pas na //
bka' las nam yang 'da' re kan //
zhes pas mna' bsgags nas /
bcu pa mna' chu ni /
nang mchod blud cing spyi bor rdo rje bzhag la /
'di ni rdo rje bdud rtsi'i chu //
'thungs nas dam tshig ma bsrung na //
mnar med dmyal bar khyod sreg cing //
bsrungs na dngos grub mchog thob 'gyur //
badzra a mr-ita sa ma ya hU~M/
gsum pa nang 'jug la /
chas 'jug nang khrid byin gyis brlab //
gdong bsal lha bstan byin 'bebs so //
zhes drug las dang po ni /
khyed rang sngon chad rigs 'dus sman gyi bla ma'i dkyil 'khor ma mthong ba'am mthong yang bskyar nas 'jug pa'i brdar /
ras yug dmar po res gdong bcings pa'i mos pa mdzod /
A khaM bI ra hU~M/
zhes gdong g.yogs dang cod pan dang me tog sbyin /
gnyis pa nang khrid ni /
spyi bor slob dpon gyi phyag bzhag ste /
oM AHhU~M badzra At+ma ko\u0f85 haM/
zhes brjod pas /
khyed rang rnams gu ru sman rgyal rig pa'i ye shes rdo rje sems dpar gyur pa slob dpon gyi phyag gi rdo rje la 'jus te dkyil 'khor gyi shar sgo nas gtso bo'i mdun du 'khod pa'i mos pa mdzod /
byas la yol ba phye /
gsum pa byin rlabs ni /
bla mas phyag spyi bor bzhag ste /
oM AHhU~M badzra ma hA gu ru sarba gu Na sid+d+hi hU~M/
zhes rgyud byin gyis brlabs par mos la /
snyim pa me tog gis bkang ba bla ma dang dkyil 'khor gyi gtso bo tha mi dad pa la 'bul ba'i mos pas 'bru 'thor la 'di'i rjes zlos /
oM pra tIts+tsha badzra hoH
bzhi pa gdong bsal ni /
mig thur thogs la /
gdod nas rang gsal ye shes mig
/ma rig ling tog gis bsgribs pa //
do nub rdo rje'i spyan du dbye //
dkyil 'khor 'di ltos don chen thob //
badzra dz+nyA na tsak+ShuHpra pe sha ya a AH
ma rig pa'i sgrib g.yogs mig dar dang lhan cig tu bsal bas dkyil 'khor gyi 'khor lo rten dang brten par bcas pa mngon sum du mthong ba'i mos pa mdzod /
lnga pa lha bstan ni /
'di na rigs 'dus bla ma sman rgyal rtsa ba gsum gyi dkyil 'khor yongs su rdzogs pa bzhugs pa yin te /
de yang nam mkha'i dkyil 'khor chos kyi 'byung gnas yangs shing rgya che ba'i nang du /
rlung gi dkyil 'khor rak+ta'i rgya mtsho zhing chen gyi sa gzhi keng rus kyi ri rab rnams brtsegs pa'i steng du /
bskal pa'i me dpung 'bar ba'i klong dkyil du ye shes kyi rang snang las grub pa'i gzhal yas khang pa gru bzhi sgo bzhi rta babs bzhi dang ldan pa /
nang ka ba brgyad kyis mtho bar btegs shing rdo rje'i gdung gis bkab pa'i steng thog rim par phub pa /
rtsig pa dang /
pha gu dang /
dra ba dang /
dra phyed dang /
mda' yab dang /
pu shu la sogs pa rgyan du mas brgyan cing tshad dang mtshan nyid thams cad yongs su rdzogs pa'i nang gi lha snam shar dkar lho ser nub dmar byang ljang dbus sngon po'i dbus su /
pad+ma'i sdong po 'dab ma bzhi'i ze'u 'brur zla ba dang nyi ma dang bdud bzhi bsnol ba'i steng du khro bo'i rgyal po rta mchog sku mdog dmar po zhal gcig phyag gnyis gri gug dang thod khrag 'dzin pas yum la 'khyud pa /
zhabs gnyis brkyang bskum 'dor stabs kyis bzhugs shing spyi gtsug rta mgo ljang zhur rta skad 'tsher ba /
gar gyi nyams dang ldan cing dpal dang dur khrod kyi chas kyis brgyan pa'i pang du yum rdo rje phag mo dmar mo gri thod 'dzin cing yab la 'khyud pa /
spyi bor phag zhal ngur sgra sgrog pa /
shar gyi 'dab ma la rdo rje mkha' 'gro sngon mo /
lhor rin chen mkha' 'gro ser mo /
nub tu pad+ma mkha' 'gro dmar mo /
byang du las kyi mkha' 'gro ljang gu ste bzhi ka'ang gcer bu rus pas brgyan cing gri thod 'dzin pa /
brkyang bskum gyi gar stabs kyis nyi zla dang ro'i gdan la bzhugs pa /
gtso 'khor thams cad kyang ye shes kyi me dpung rab tu 'bar ba'i dbus na bzhugs pa'i rta phag yab yum gyi spyi bor pad+ma'i sdong po 'dab ma bzhi pa'i lte ba dang /
'dab ma rnams la nyi zla'i dkyil 'khor brtsegs pa re re /
dbus kyi gdan gyi steng du rigs 'dus bla ma rdo rje sems dpa' rig pa'i ye shes sku mdog mthing ga g.yas rdo rje 'dzin pa yum rdo rje dbyings phyug ma dang mnyam par sbyor ba /
shar du rnam snang rig pa'i ye shes dkar po g.yas 'khor lo 'dzin pa /
yum de bzhin dbyings phyug ma dang mnyam par sbyor ba /
lhor rin 'byung rig pa'i ye shes ser po g.yas rin po che 'dzin pa /
yum rin chen dbyings phyug ma dang mnyam par sbyor ba /
nub tu snang mtha' rig pa'i ye shes dmar po g.yas pad+ma 'dzin pa /
yum pad+ma dbyings phyug ma dang mnyam par sbyor ba /
byang du don grub rig pa'i ye shes ljang gu g.yas rgya gram bsnams pa /
yum las kyi dbyings phyug ma dang mnyam par sbyor ba /
yab yum rnams zhal gcig phyag gnyis pa /
yab rnams kyi g.yas pas rang rang gi phyag mtshan skyabs sbyin gyi phyag rgyas 'dzin cing /
g.yon pas mnyam gzhag steng na bdud rtsis gang ba'i thod pa 'dzin pa /
zhabs rdo rje skyil krung gis bzhugs pa khro 'dzum 'gying ldem sgeg pa'i nyams can /
dbu skra thor cog dar dang rin po ches brgyan pa /
'khor los sgyur ba'i cha lugs can gyi pang du yum rnams gri thod 'dzin pas yab la 'khyud pa /
'od dang 'od zer rab tu 'bar ba'i klong na rol pa'i 'khor du bla ma rig 'dzin yi dam zhi khro dpa' bo mkha' 'gro sman gyi drang srong /
sman skyong srung ma rgya mtshos sprin gtibs pa ltar bskor te bzhugs pa thams cad gsal bar mjal bar mos la dad pa dang spro ba rgya chen po skyed cig
/gsang chen rgyal ba'i dkyil 'khor 'di //
lan gcig mthong ba tsam gyis kyang //
grangs med bskal pa'i sdig pa 'dag
/sngags tshul spyod na smos ci dgos //
zhes brjod /
drug pa byin 'beb ni /
rtsa sngags kyis byin gyis brlabs pa'i nas dang bdud rtsi /
gu gul sha chen yungs dkar spos dkar byi la'i brun cung zad sbyar ba'i spos rnams 'du byas la /
de nas dbang gi gzhi 'god pa ye shes pa dbab pa zhu ba'i yon du maN+Dal phul /
snyim pa me tog dang bcas pa'i thal mo sbyor la gsol ba 'debs pa 'di'i rjes zlos mdzod /
kye ho bcom ldan rdo rje 'dzin //
sangs rgyas kun gyi gsang ba'i mdzod //
rang la gnas pa'i ye shes mchog
/do nub rang sar dbab tu gsol //
zhes brjod du gzhug
/de nas khyed rang rnams lus drang por bsrang /
ngag rlung kha sbyor du bcing /
sems gzhan du ma yengs par dmigs pa 'di bzhin du mdzod cig
/gzung 'dzin gyis bsdus pa'i chos thams cad stong nyid spros bral nam mkha' lta bur gyur /
de'i ngang las pad+ma dang nyi zla'i gdan la khyed rang rnams skad cig tsam gyis rigs 'dus bla ma sman pa'i rgyal po rdor sems rig pa'i ye shes sku mdog mthing nag rdo rje dang thod pa 'dzin pa /
yum rdo rje dbyings phyug ma dang mnyam par sbyor ba'i skur gsal ba'i ngang nas bla ma la gus 'dud byas pas bla ma'i thugs ka nas 'od zer dpag tu med pa 'phros /
phyogs bcu'i sangs rgyas dang byang sems mdun bskyed dkyil 'khor gyi lha tshogs rnams la phog pas thugs rgyud bskul /
sku gsung thugs rdo rje ye shes dang byin rlabs thams cad rtsa ba gsum gyi lha tshogs kyi sku phyag rgya gsung yig 'bru thugs phyag mtshan gyi rnam pa char drag tu babs pa ltar byon pa dang /
gzhan yang sman gyi lha dang lha mo drang srong rig 'dzin chos skyong ba thams cad kyi byin rlabs dngos grub thams cad kyang 'ub kyis bsdus te kha ba bu yug 'tshubs pa bzhin byon nas khyed rang gi spyi bo'i gtsug dang /
ba spu'i bu ga nas sib sib thim pa'i mos pa mdzod cig
/'beb rdzas bdug
/dbyangs rol bcas las byang ltar byin 'beb gyer /
rtsa sngags brjod cing nas dang bdud rtsi 'thor /
rol mo drag tu bya'o //
de ltar ye shes pa phab pas byin gyis brlabs pa'i rtags su lus la gar nyams /
ngag la sngags sgra
/sems la ting nge 'dzin skye ba sogs 'byung bas /
de ma brjed par byas nas lam gyi gnas skabs su skyong bar gyis shig
/de nyid kyi rgyun byang chub ma thob kyi bar du brtan par byas pa'i mos pa mdzod /
rtsa sngags brjod la 'bru 'thor /
de dag gis 'jug pa'i chos yongs su rdzogs pa grub pa lags /
gnyis pa dngos gzhi dbang bskur ba la bzhi /
phyi nang gsang ba de kho na nyid do //
dang po phyi'i dbang bskur la /
cod pan bum pa dbu rgyan dang //
gos rgyan mchod pa sman gzhung sman //
cha dpyad phyag mtshan dgu rnams so //
dang po ni /
zhugs nas mngon par dbang bskur ba rim par bsgrub pa las thog mar phyi'i dbang bskur rnams zhu ba'i yon du maN+Dal phul /
gsol ba 'debs pa 'di'i rjes zlos mdzod /
hU~M/
rigs 'dus rgyal ba rdo rje sems //
rang rig chos sku'i bla ma la //
sgo gsum gus pas gsol ba 'debs //
sku gsung thugs kyi dngos grub zhu //
lan gsum /
cod pan dkyil 'khor gyi shar phyogs nas dbus su 'dor bar gsungs pa ltar ram /
mi bde na rnying ma spyi lugs ltar 'grims dkyil 'du byas la /
'di na bzhugs pa'i rigs 'dus sman rgyal gyi dkyil 'khor pa rnams gdul bya'i don du gtso 'khor gyi rnam par sprul pa tsam ma gtogs ngo bo la bzang ngan med pas /
rang rang gis las bsags pa'i lha zhig la 'bab par shog cig snyam pas 'di'i rjes zlos mdzad bzhin du dar gyi cod pan me tog dang bcas pa dkyil 'khor la ltos med du 'dor bar zhu /
bdag gi me tog 'di dor bas //
sngon tshe tshe rabs grangs med nas //
rjes su bzung ba'i yi dam lha //
gang yin de la phog par shog
/puSh+pe pra tIts+tsha hoH
gang la babs pa'i rigs nges par byas nas gsang mtshan gdags shing yi dam 'bogs par gsungs kyang spyi tsam du /
lha dang slob dpon dbyer med pas me tog dang bcas pa'i cod pan khyed rang rnams kyi spyi bor slar bcings te dbang dang po cod pan gyi dbang thob par mos shig
/cod pan me tog bcas slob ma'i spyi bor bzhag la /
sngon 'brel lha yis byin gyis rlobs //
bar chad bdud las rgyal ba'i rtags //
chos sgra rgyal ba'i zhing du sgrogs //
cod pan ming bcas dbang thob shog
/puSh+pe pra tIts+tsha a b+hi Shiny+tsa hU~M/
khyed rnams kyi me tog gtso bo la phog pa yin pas /
da phyin chad khyed rnams kyi ming la dpal rdo rje sems dpa' zhes bya ba yin no //
zhes gdags so //
gnyis pa bum pa ni /
rnam bum thogs la /
bum pa 'di nyid phyi rin po che las grub pa'i bum pa tshad ldan /
nang ye shes lha'i gzhal yas khang gi nang du rtsa ba gsum gyi lha tshogs 'od du zhu ba'i bdud rtsis gang ba /
khyed rang rnams kyi spyi bo nas blugs pas thog med dus nas bsags pa'i sdig sgrib nyes ltung bag chags thams cad bkrus /
rgyal ba'i thugs rje'i bdud rtsi'i chus lus gang /
snod bcud lha ru dag pa'i bum dbang thob par mos shig
/oM/
spros bral chos sku'i khor yug bum pa zlum //
nang ni ye shes lha yi bdud rtsis gang //
skal ldan bu la bum pa'i dbang bskur bas //
sgrib gnyis rab bkrus rigs lnga'i dbang rdzogs shog
/oM bud+d+ha badzra rat+na pad+ma karma mu dra a b+hi Shiny+tsa oM hU~M trAM hrIHAH
zhes brjod la bum dbang bskur /
bum chu spyi bor blugs shing ngag tu blud /
gsum pa dbu rgyan ni /
dbu rgyan thogs la /
rin po che'i prog zhu rigs lnga'i phyag mtshan snying por bcas pas dbang bskur bas /
snod kyi 'jig rten phyogs bzhi dbus lnga gnas 'gyur rdo rje la sogs pa'i khang pa lngar byas /
rigs lnga ye shes lnga'i bzhugs gnas byin rlabs kun 'byung bya ba thams cad la dbang bsgyur ba'i ye shes kyi sku dang ldan par mos shig
/hU~M/
'khor lo rin chen rdo rje pad+ma dang //
rgya gram sangs rgyas bzhugs gnas rin chen 'od //
rab mdzes rin chen prog zhu'i dbang bskur bas //
sku lnga rigs lnga ye shes lnga thob shog
/oM badzra bud+d+ha rat+na pad+ma karma mu ku ta trAM a b+hi Shiny+tsa AH
zhes mgor bcing /
bzhi pa gos rgyan ni /
dar dang rin po che'i rgyan thogs la /
stod smad gos rgyan rnams kyis dbang bskur bas mi brjed pa'i gzungs thob cing bdud dpung zil gyis gnon pa sogs tshig don dang mthun pa'i yon tan rgyud la skyes par mos shig
/hU~M/
phreng ba snyan cha mgul chu do shal dang //
dpung rgyan se mo do dang gdu bu dang //
stod smad gos rgyan mdzes pa'i dbang bskur bas //
mi brjed gzungs thob bdud dpung zil gnon pa //
mi snyan skyon bral ye shes dbyings su 'khor //
dbyings rig dang 'brel sna tshogs sprul skur 'char //
thabs shes dpung ldan gsang sngags rmad du byung //
chos kyi khrims ldan nyon mongs tsha grang skyob //
snying po'i chos 'khor bskor phyir gdu bu ste //
rtags la brten nas don mthong dbang thob shog
/sarba rat+na a b+hi Shiny+tsa hU~M/
zhes brjod cing lus la bskon tshul bya /
lnga pa mchod pa ni /
sman raka gtor gsum thod rnga bcas snod gcig tu bsdus la /
nang mchod rol mor bcas pa'i dbang byin pas lha mchod cing mkha' 'gro dam can dbang du sdud pa dang /
phrin las rnam bzhis 'gro ba 'dul ba'i dbang thob par mos shig
/hU~M/
rigs lnga yab yum sbyor ba'i bdud rtsi dang //
'khor ba dbyings su bsgral pa'i rak+ta mchog
/'dod yon lha mos brgyan pa'i gtor tshogs dang //
grags stong sgra 'byin rnga chen dbang bskur bas //
rtsa ba gsum gyi thugs dam dbyings su bskang //
dam can bka' srung dbang sdud bran du khol //
dgra bgegs log rtog bdud dpung thal bar rlog
/phrin las rnam bzhis 'gro 'dul dbang thob shog
/oM AHhU~M sarba pany+tsa a mr-ita ma hA rak+ta ba liM ta DA ma ru sarba pU dza sa ma ya a b+hi Shiny+tsa sid+d+hi A be sha ya a AH
zhes spyi bo dang lag tu sbyin /
drug pa sman gzhung ni /
rgyud cha lag dang bcas pa'i glegs bam thogs la /
rdo rje slob dpon rigs 'dus rgyal ba'i sku gu Na de nyid skad cig gis sangs rgyas sman gyi bla bai DUr+Ya 'od kyi rgyal po zhes bya ba /
sku mdog mthing ga zhal gcig phyag gnyis pa g.yas skyabs sbyin gyi phyag rgyas sman mchog a ru ra dang rdo rje bsnams pa /
g.yon mnyam gzhag gi steng du lhung bzed sman gyi bdud rtsis gang ba bsnams pa /
na bza' chos gos rnam gsum gsol ba /
mtshan dpes spras shing zhabs rdo rje'i skyil mo krung gis bzhugs par gyur pa la /
rigs gsum mgon po la sogs nang pa'i 'khor dang /
rgyun shes kyi bu la sogs drang srong gi 'khor dang /
tshangs pa dang brgya byin la sogs lha'i 'khor dang /
ma hA de ba la sogs phyi pa'i 'khor dang /
'byung ba lnga'i sman gyi lha mo dang /
rig pa 'dzin pa'i 'khor dpag tu med pas bskor ba sprin phung 'khrigs pa ltar bsgoms pa'i sman rgyal gyi spyi bo nas rnam snang rig pa'i ye shes /
thugs ka nas rdor sems rig pa'i ye shes /
lte ba nas rin 'byung rig pa'i ye shes /
gsang ba nas don grub rig pa'i ye shes bzhi rgyal ba rigs bzhi'i rnam pa can dang /
mgrin pa nas yid las skyes 'od dpag med kyi rnam par sprul /
yid las skyes kyis zhus chen mdzad /
rdor sems rig pa'i ye shes kyis rtsa ba thugs kyi rgyud dang /
rnam snang rig pa'i ye shes kyis bshad pa sku'i rgyud dang /
rin 'byung rig pa'i ye shes kyis man ngag yon tan gyi rgyud dang /
don grub rig pa'i ye shes kyis phyi ma phrin las kyi rgyud bzhi po rim pa bzhin lung phog
/rjes su gnang /
bka' gtad de /
bzhi po de dag kyang yig 'bru mthing ka dkar ser dmar ljang gi rnam pa nam mkha' nas char lta bur babs /
khyed rang rnams kyi spyi bo snying ga lte ba gsang gnas rnams su thim pas de'i tshig don rgyud la bkra lam lam skyes par mos shig
/de'i rjes su 'khor tshogs de rnams thams cad kyis kyang rang lugs kyi gso ba'i gzhung thams cad kyi lung phog
/de yang dbyangs gsal gyi yi ge dkar dmar 'od kyi rang bzhin du byas rang la thim /
mthar 'khor gzhan thams cad yid las skyes la thim /
de'ang khyed rang rnams kyi mgrin par 'od dmar por zhu nas thim pas rgyud bzhi'i don ma lus par khong du chud /
tshig 'chad pa la thogs pa med par gyur snyam pa'i nga rgyal gyis shig
/de nas rig pa'i ye shes bzhi sman rgyal la thim /
de rang gi spyi bo nas 'od du zhu ba thim pas chu la chu bzhag pa bzhin dbyer med du gyur par mos shig
/glegs bam mgor bzhag la /
'gro lnga ma rig dug lnga'i rgyu las ni //
rlung mkhris bad kan ldan 'dus nad lngas gzir //
de dag ye shes lnga dang sman sbyor lngas //
rgyu dang 'bras bu lnga lnga'i nad sel ba //
rig pa'i ye shes lnga las byung gyur pa'i //
rgyud chen sde bzhi mjug don bcas pa lnga //
bco brgyad cha lag dang bcas gso dpyad kyi //
gzhung gdams ma lus kun 'dus dbang bskur bas //
tshig don ji bzhin rtogs pa'i dbang thob shog
/oM AHhU~M a mr-ita hr-i da ya ang+ga aSh+Ta gu h+ya u pa de sha tan+t+ra sarba a b+hi Shiny+tsa hU~M/
lag tu gtad la /
gso ba rig pa'i gzhung lugs mthong ngo cog gi lung thob /
de dag gi don rtogs nas 'gro ba'i don byed pa'i mthu thob par mos shig
/deng phyin chad rgyud bzhi cha lag dang bcas pa'i bshad srol skyongs la 'gro ba'i don rgya chen po gyis shig
/bdun pa sman ni /
sman gyi ka pA la thogs la /
ka pA la me long sman dang bcas pa bdud rtsi'i rang bzhin du byin gyis brlabs pa khyed rang rnams kyi spyi bor bzhag pas snang srid bdud rtsi sman gyi rang bzhin du rtogs nas /
rgyu dang 'bras bus bsdus pa'i nad kyi zug rngu sel bar byed pa'i dbang thob par mos shig
/ka pA la ni phyi snod 'jig rten khams //
sa chu me rlung sman rnams bskyed pa'i gzhi //
bdud rtsis gang ba nang bcud sems can te //
sha khrag drod dbugs sman du ma gyur med //
me long bsil drod so sor 'char ba'i brda //
nyon mongs chags sdang gis bskyed tsha grang nad //
thabs shes ga pur shing kun sman gyis sel //
gti mug chags sdang 'dres pas tsha grang 'thab //
bskyed rdzogs zung 'jug a rus 'du ba snyom //
'gro drug ma rig don lnga snod drug nad //
phar phyin drug dang bzang po drug gis 'joms //
snang srid 'khor 'das bdud rtsi chen po'i klong //
ma lus sman gyi dbang mchog 'di bskur bas //
rgyu 'bras nad rnams kun sel dbang thob shog
/oM AHhU~M sarba pany+tsa a mr-ita a b+hi Shiny+tsa hU~M/
zhes spyi bor bzhag
/de nas /
nang mchod de lce la blugs pas /
rang lus kyi nang 'gro ba rigs drug gis gang ba bdud rtsi 'thungs pas rgyu 'bras nad rnams grol bar mos mdzod /
brgyad pa cha dpyad ni /
cha dpyad rnams gtad la /
cha dpyad rnams gtad pas rgyu nyon mongs pa dang 'bras bu des bskyed pa'i nad rnams btsan thabs su yul nas 'don pa'i mthu thob par mos shig
/hU~M/
ye shes gtsags chas dug gsum rnag khrag 'bug
/gtum mo'i me btsas gzung 'dzin zug gzer sreg
/dran pa'i skam pas rnam rtog mde 'u dbyung //
shes rab ral gris bdag 'dzin sha ro gcod //
nyams myong kyung bus nyon mongs rus skyon brdar //
bskyed rdzogs thur mas ma rig rab rib dang //
snang log rang 'khrul snying rlung sel bar byed //
snyan brgyud cha dpyad kun 'dus dbang bskur bas //
rgyu 'bras nad yul 'byin pa'i dbang thob shog
/oM AHhU~M badzra su kha ka ra a b+hi Shiny+tsa hU~M/
dgu pa phyag mtshan ni /
rigs lnga'i phyag mtshan dang gri gug lag g.yas su gtad /
bdud rtsi'i lhung bzed dang thod khrag lag g.yon du gtad la /
rigs lnga dang rta phag yab yum gyi phyag mtshan gtad pas dug lnga dang gzung 'dzin gyi 'khrul rtog bcom nas ye shes lnga dang bde ba chen po'i rang bzhin mngon du gyur pa'i mos pa mdzod /
oM/
chos dbyings sman gyi 'khor los gti mug nad rgyun gcod /
hU~M/
me long ye shes rdo rjes zhe sdang brag ri 'joms /
swA/
mnyam nyid yid bzhin nor bus nga rgyal dbul phongs sel //
AH
sor rtog pad+mo'i bcud kyis chags sred rang sar grol //
hA/
bya grub rgya gram brjid pas phrag dog rlung dmar 'joms //
stong nyid lhung bzed nang du bde chen bdud rtsis gang //
ma rungs tshar gcod rjes 'dzin gri gug thod par bcas //
dpal ldan rigs 'dus rgyal ba'i phyag mtshan dbang bskur bas //
dug lnga'i dgra bcom rigs lnga'i rten dbang mchog thob shog
/oM AHhU~M d+harma d+hA tu a b+hi Shiny+tsa hU~M/
gnyis pa nang dbang la /
lha dang nan tan ye shes dbang //
drang srong bka' srung dbang lnga 'o //
de la dang po lha dbang ni /
gnyis pa nang lha dbang rnams zhu ba'i yon du dmigs te maN+Dal phul /
gsol ba 'debs pa 'di'i rjes zlos mdzod /
hU~M/
rigs 'dus sangs rgyas kun gyi gtso //
rdo rje 'dzin pa'i bka' drin gyis //
bla med phyi dbang rdzogs par thob //
da ni bla med nang gi dbang //
bdag la bka' drin bstsal du gsol //
lan gsum /
de nas sku rten rnams re re bzhin gnas so so'am thams cad spyi bor bzhag la /
slob dpon dang mdun bskyed tha mi dad pa'i dbus kyi gtso bo rdor sems rig pa'i ye shes kyi thugs ka nas de 'dra ba re re byung ste /
khyed rang rnams kyi snying gar thim pa'i mos pa mdzod /
hU~M/
thugs sprul mi bskyod rig pa'i ye shes mthing //
mtshan dpe rgyan rdzogs rdo rje lhung bzed bsnams //
rtsa rgyud ston mdzad me long ye shes dang //
zhe sdang rgyu 'bras nad sel dbang bskur ro //
oM AHbadzra gu ru gu Na sid+d+hi a b+hi Shiny+tsa hU~M/
shar nas rnam snang rig pa'i ye shes kyi sku las de 'dra ba re byung nas khyed rang rnams kyi dpral bar thim par mos shig
/sku sprul rnam snang rig pa'i ye shes dkar //
mtshan dpe rgyan rdzogs 'khor lo lhung bzed bsnams //
bshad rgyud ston mdzad chos dbyings ye shes dang //
gti mug rgyu 'bras nad sel dbang bskur ro //
oM AHbud+d+ha gu ru gu Na sid+d+hi a b+hi Shiny+tsa hU~M/
nub nas snang mtha' rig pa'i ye shes kyi gsung las de 'dra ba re byung nas mgrin par thim par mos shig
/gsung sprul mtha' yas yid las skyes pa dmar //
mtshan dpe rgyan rdzogs pad+ma lhung bzed bsnams //
rgyud kyi zhu chen sor rtog ye shes dang //
'dod chags rgyu 'bras nad sel dbang bskur ro //
oM AHpad+ma gu ru gu Na sid+d+hi a b+hi Shiny+tsa hU~M/
lho nas rin 'byung rig pa'i ye shes kyi yon tan las de 'dra ba re byung nas lte bar thim par mos shig
/yon tan rin 'byung rig pa'i ye shes ser //
mtshan dpe rgyan rdzogs rin chen lhung bzed bsnams //
man ngag rgyud ston mnyam nyid ye shes dang //
nga rgyal rgyu 'bras nad sel dbang bskur ro //
oM AHrat+na gu ru gu Na sid+d+hi a b+hi Shiny+tsa hU~M/
byang nas don grub rig pa'i ye shes kyi phrin las las de 'dra re byung nas gsang gnas su thim par mos shig
/phrin las don grub rig pa'i ye shes ljang //
mtshan dpe rgyan rdzogs rgya gram lhung bzed bsnams //
phyi rgyud ston mdzad bya grub ye shes dang //
phrag dog rgyu 'bras nad sel dbang bskur ro //
oM AHkarma gu ru gu Na sid+d+hi a b+hi Shiny+tsa hU~M/
yang dkyil 'khor dang slob dpon tha dad med pa'i sku gsung thugs las rigs 'dus sman pa'i rgyal po rang 'dra ba gnyis pa 'phros /
khyed rang rnams kyi spyi bor thim pa'i mos pa mdzod /
rigs kyi gtsor gyur bcom ldan sman rgyal mthing //
mtshan dpe rgyan rdzogs sman mchog lhung bzed bsnams //
don gnyis mthar phyin ye shes lnga rdzogs dpal //
dug lnga rgyu 'bras nad sel dbang bskur ro //
oM AHma hA gu ru b+hai Sha dz+ye gu Na sid+d+hi a b+hi Shiny+tsa hU~M/
mdun bskyed dang slob dpon dbyer med pa las rta phag yab yum de 'dra ba byung nas khyed rang rnams kyi spyi bor thim par mos mdzod /
hrIH
ma chags pad+ma'i rigs kyi rnam rol las //
ma rungs gdug pa kun 'dul khro bo'i sku
/gnyis med rdo rje phag mo yum dang sbyor //
dbang chen rta mchog dpal gyi dbang bskur ro //
oM hrIHpad+mAn+ta kr-ita badzra kro d+ha ha ya grI ba bud+d+ha DA ki nI kA wA tsi a b+hi Shiny+tsa hU~M/
de dag gi rkyen gyis khyed rang rnams dpal khro bo'i rgyal po rta mgrin sku mdog dmar po zhal gcig phyag gnyis gri gug dang thod khrag 'dzin pa yum la 'khyud pa /
zhabs gnyis brkyang bskum 'dor stabs kyis bzhugs pa /
spyi gtsug rta mgo ljang zhur rta skad 'tsher ba /
gar gyi nyams dang ldan cing dpal dang dur khrod chas kyis brgyan pa'i pang du /
yum rdo rje phag mo dmar mo gri thod 'dzin cing yab la 'khyud pa /
spyi bor phag zhal ngur sgra sgrog pa /
ye shes kyi me 'bar ba'i dbus na bzhugs pa'i skur gyur pa'i mos pa mdzod /
phyogs bzhi'i mkha' 'gro bzhi las de 'dra ba re byung ste /
dpral ba /
mgrin pa /
lte ba /
gsang gnas rnams su thim pas phrin las bzhi grub par byas par mos /
rdo rje rin chen pad+ma las kyi rigs //
ye shes DA ki phrin las bzhi sgrub ma //
mthing ser dmar ljang gri gug thod pa 'dzin //
sde bzhi DA ki'i dbang mchog sbyin par bya /
oM AHbud+d+ha DA ki nI/
rat+na DA ki nI/
pad+ma DA ki nI/
karma DA ki nI/
ha ri ni sa a b+hi Shiny+tsa hU~M/
de dang rjes 'brel du bzlas lung mdzad pa'i phyag srol ltar na /
rjes 'brel bzlas lung gi slad du /
slob dpon la rigs 'dus sman pa'i rgyal po dngos yin snyam du gus 'dud mdzad pas /
slob dpon gyi thugs ka nas sngags kyi phreng ba mar me gcig las gnyis mched kyi tshul du byung /
zhal nas thon /
khyed rang rnams kyi zhal du zhugs /
thugs ka'i hU~M gi mthar g.yas skor du 'khod pa'i mos pa dang bcas te sngags 'di'i rjes zlos lan gsum mdzod /
oM AHhU~M badzra ma hA gu ru sarba gu Na sid+d+hi hU~M/
oM AHhU~M swA hA/
mUM lAM mAM pAM tAM/
hrIHma ha ri ni sa /
tsit+ta hrIng hrIng sa ma ya dzaHhU~M baM hoHsarba sid+d+hi hU~M AH
lan gsum /
rdo rje slob ma 'di rnams kyi rgyud la rigs 'dus sman pa'i rgyal po'i gsang sngags kyi byin rlabs ma lus pa 'jug cing brtan par gyur cig
/ces brjod la me tog 'thor /
gnyis pa nan tan ni /
rdo rje gsum gyi rgya thogs la /
lha rnams kyi spyi bo nas 'khor lo dkar po oM gyis mtshan pa /
mgrin pa nas pad+ma dmar po AHyis mtshan pa /
thugs ka nas rdo rje sngon po hU~M gis mtshan pa 'phros /
khyed rang rnams kyi gnas gsum du thim pas sku gsung thugs nan tan chen pos byin gyis brlabs par mos shig
/dkar gsal 'khor lo'i lte bar oM gyis mtshan //
'dab brgyad pad+ma dmar po AHyis mtshan //
mthing mdog rdo rje rgya gram hU~M gis mtshan //
bde gshegs sku gsung thugs srog phyag rgya yis //
skal ldan bu la nan tan dbang bskur bas //
sgo gsum tha mal 'dzin pa rang sar dag
/snang grags rigs gsum ye shes rol dbang shog
/oM AHhU~M bud+d+ha kA ya wA ka tsit+ta a b+hi Shiny+tsa hU~M/
khyed rang rnams kyi sgo gsum bde gshegs thams cad kyi sku gsung thugs kyi bdag nyid du gyur pas lcags la ngar blud pa ltar byin rlabs kyi ngar thogs pa yin no //
gsum pa ye shes ni /
man shel dwangs pa nyi zer la phyar bas 'ja' tshon sna lnga gsal bas mtshon te dbang don ngo shes par gyis shig
/shel 'od bstan cing mgor bzhag la /
hU~M/
kun gzhi sems dang nyon mongs yid rnam shes //
sgo lnga'i rnam shes gnas 'gyur bag chags spangs //
me long mnyam nyid sor rtog bya ba grub //
ye shes lnga yi dbang mchog thob gyur cig
/oM AHhU~M dz+nyA na pany+tsa a b+hi Shiny+tsa hU~M/
chos dbyings rnam dag spros bral shel lta bu las rang rtsal ma 'gag ye shes lngar 'char ba ni 'di lta bu nyid do //
ces ngo sprad /
bla ma dkyil 'khor gyi lha tshogs rnams kyis rab tu gnas shing shis pa brjod pas dbang gi ye shes brtan par byas pa'i mos pa mdzod /
rten snying dang /
thugs rje'i 'gro ba'i don mdzad lta bu'i shis pa brjod cing me tog 'thor ro //
bzhi pa drang srong ni /
drang srong gtor ma /
raM yaM khaM gis bsang /
oM AHhU~M/
lan gsum /
gtor ma zag med ye shes kyi bdud rtsi'i rgya mtsho 'dod yon sna tshogs kyi sprin phung 'phro ba /
rang rang mnyes pa'i mchod sprin du mas nam mkha' gang bar gyur /
bris sku rnams tshangs pa brgya byin rgyun shes kyi bu la sogs pa lha dang mi'i sman gyi rig 'dzin drang srong chen po sman skyong srung ma'i 'khor dang bcas pa dngos su gsal ba dang /
bdag mdun gyi thugs ka nas 'od zer 'phros /
so so'i gnas nas spyan drangs te thim par gyur /
hU~M/
tshangs pa skye dgu'i bdag dang tha skar bu //
brgya byin rgyun shes bu dang nab so skyes //
thang la 'bar dang dka' ba gnyis spyod pa //
'gro skyong me bzhin 'jug dang lus nag dang //
rgya skyegs sna dang mda' mchog lan tsha'i lag
/dpal phreng nyi ma'i snying po zla zer dang //
tsa ra ka dang ljang sngon chen po dang //
lha skyabs g.yon phyogs dang ni shing khyer dang //
ljang sngon bu dang bram ze gzhon nu sprin //
rin chen 'go de shan dang gzhon nu sred //
'drob skyong mu khyud 'dzin la sogs pa yi //
rig pa'i gnas mchog bco brgyad thugs su chud //
tshe la dbang ba'i bcud len dngos grub brnyes //
gzhan rig mngon shes byams ldan drang por srong /
khyed rnams rang rang bzhugs pa'i gnas mchog nas //
tshad med 'gro la dpag med thugs rje yis //
rdzu 'phrul lam nas gnas 'dir gshegs su gsol //
'od ljang la sogs sman gyi lha mo dang //
mngon shes pra yi dngos grub ster mdzad pa //
sman gyi rig 'dzin srung ma'i tshogs rnams kun //
sngon gyi thugs dam zhal bzhes ma 'da' bar //
rings pa'i tshul gyis spyan 'dren gshegs su gsol //
e h+ye hi sa ma ya dzaHdzaH
sna tshogs rin chen pad+ma'i gdan la bzhugs //
sgo gsum spro dga' gus pas phyag kyang 'tshal //
dngos 'byor yid sprul mchod sprin rgya mtshos mchod //
ma rig nyams chag sdig sgrib gnong 'gyod bshags //
dge la yi rang zab don chos 'khor skor //
'gro ba ji srid gnas pa de srid bzhugs //
kun kyang bla med byang chub rgyur bsngo 'o //
zhes pas mchod nas /
gtor ma bdud rtsi'i rgya mtsho mgron rnams kyi ljags 'od kyi sbu gus gsol bas thugs rgyud bde bas gang bar gyur par bsam la /
tshangs pa dang brgya byin la sogs lha'i sman pa mngon par shes pa lnga dang ldan pa'i drang srong chen po rnams kyi zhal du ba liM ta sarba pU dza khA hi /
oM AHhU~M/
zhes gsum dang /
gzhan yang sman gyi rig pa 'dzin pa'i lha tshogs rnams dang /
sman gyi bka' srung lha klu dri za grul bum mi'am ci la sogs pa dam tshig la gnas pa rnams kyi zhal du i daM ba liM gr-ih+Na khA hi /
zhes pas gtor ma phul /
ar+g+haM nas /
shab+da pra tIts+tsha swA hAs mchod /
slar yang gtor ma gsos la 'bru gsum lan gsum brjod pas byin brlab /
sku rten sman gyi drang srong 'khor dang bcas pa dngos su gsal ba'i steng gi cha la rtsa brgyud kyi bla ma /
bar gyi cha la yi dam lha tshogs /
'og phyogs su dam can chos skyong sman gyi srung ma rnams bzhugs pa khyed rang rnams kyi spyi bor spyan drangs pa la brten nas /
de dag rnams kyi sku gsung thugs yon tan phrin las dang bcas pa'i dbang thob cing byin rlabs zhugs /
don gnyis lhun gyis grub /
mchog thun mong gi dngos grub brnyes /
byang chub bar du srung zhing skyob pa'i mos pa mdzod cig
/spos dud rol dbyangs bcas sman gyi byin 'beb chen mo bya ba ni /
hU~M/
chos dbyings spros dang bral ba'i klong yangs nas //
'gro don 'dod dgu'i gar sgyur gtso dang 'khor //
rgyu dang 'bras bu'i nad sel bde gshegs gtso //
sngon med sman pa'i byin rlabs dus 'dir phob //
rigs lnga sku lnga rig pa'i ye shes lnga //
ye shes lnga ldan rgyal ba yab yum rnams //
'gro lnga dug lnga'i nad las sgrol ba'i phyir //
dus 'dir byin rlabs sman gyi bcud phob cig
/lha dang drang srong phyi nang sde bzhi'i 'khor //
rang las mi gzhan sprul pa'i lha tshogs rnams //
bdud rtsi sman gyi dngos grub ster la dbang //
gnas dus rdzas la'ang bdud rtsi'i byin phob cig
/snang ba ma 'gag skye med chos dbyings klong //
rang rtsal ma 'gag pad+ma'i rigs las 'khrungs //
bde chen gar gyi rol pas dngos grub stsol //
rta mchog yab yum dus 'dir byin phob cig
/rigs bzhi mkha' 'gro phrin las bzhi la dbang //
bdud bzhi zil gnon tshad med bzhi yi dngos //
gnas skabs bzhi yi sgrib pa sbyong mdzad bzhis //
'khor lo bzhi la dus 'dir byin phob cig
/rgyal ba'i bstan srung bka' yi bya ra ba //
legs nyes dpang mdzad dgra bgegs ma lus sgrol //
gnod sbyin chen po rdo rje bdud 'dul sogs //
chos skyong dam can tshogs kyis byin phob cig
/sngon tshe rgyal sras gu Na'i spyan snga ru /
khas blangs dam bcas srog gi snying po phul //
sman gyi bstan pa skyo+ong ba'i mthu ldan pa //
bod khams brtan ma'i tshogs kyis byin phob cig
/lha klu dri za gtsang sbra la gnas shing //
sman mo mig bsgyur sman gyi bstan pa srung //
snang gsal pra yi dngos grub ster nus rnams //
dam la ma 'da' dus 'dir byin phob cig
/e ma e ma ngo mtshar mi che 'am //
spro dga' bkra shis pho brang a la la //
bla ma'i byin rlabs char rgyun si li li //
yi dam dngos grub rgya mtsho me re re //
mkha' 'gro'i phrin las glog dmar khyugs se khyug
/khro tshogs hU~M phaT 'brug sgra 'u ru ru //
chos skyong dgra bo'i srog la rubs se rub //
rig 'dzin drang srong sprin ltar thibs se thib //
sna tshogs lha mo'i glu dbyangs kyu ru ru //
rnam mang mchod pa'i bkod pa lings se ling //
dri zhim spos kyi dud pa thu lu lu //
rab snyan lha yi rol mo khro lo lo //
sna tshogs dar gyi lhab lhub kyi li li //
bdud rtsi sman gyi char pa sha ra ra //
'dir gshegs gnas dang yo byad byin gyis rlobs //
skal ldan bu la dbang mchog bskur du gsol //
sku yi dbang skur byin rlabs lus la zhu //
lus kyi nad gdon sdig sgrib dag par mdzod //
gsung gi dbang skur byin rlabs ngag la zhu //
ngag gi nad gdon sdig sgrib dag par mdzod //
thugs kyi dbang skur byin rlabs sems la zhu //
yid kyi nad gdon sdig sgrib dag par mdzod //
sku gsung thugs dbang lus ngag yid la phob //
sgrib gsum dag nas sku gsum mngon gyur shog
/kA ya wA ka tsit+ta a d+hiSh+ThA na a d+hiSh+Thi te a b+hi Shiny+tsa hU~M/
zhes brjod cing tsaka li slob ma'i mgo la reg
/de rjes /
gtor ma de na ba med pa sman gyi bdud rtsi /
'chi ba med pa tshe yi bdud rtsi /
dgos 'dod 'byung ba ye shes kyi bdud rtsi chen por gyur pa khyed rang rnams la byin pas lus kyi nang bdud rtsis gang /
lha tshogs thams cad kyi byin rlabs dang dngos grub thob nas skal ba mnyam par gyur pa'i mos pa mdzod cig
/byas la dkar gtor gyi cha shas rol du gzhug go
/lnga pa bka' srung ni /
chos skyong gtor ma /
raM yaM khaM gis bsang sbyang /
stong pa'i ngang las thod snod dmar gyi dung chen yangs shing rgya che bar ngo bo dgra bgegs kyi sha khrag rnam pa zag med ye shes kyi bdud rtsi'i rgya mtsho 'dod yon gyi sprin phung mkha' khyab tu 'phro bar gyur /
oM AHhU~M/
gsum gyis byin brlab /
bka' srung dam can sde dgu'i srog dbang bskur ba la dmigs pa 'di bzhin du mdzod /
khyed rang rnams skad cig tsam gyis mthu stobs kyi bdag po dpal phyag na rdo rje sku mdog mthing nag zhal gcig phyag gnyis pa /
g.yas rdo rje phyar zhing g.yon sdigs mdzub mdzad pa /
drag po'i chas kyis brgyan cing zhabs g.yas bskum g.yon brkyang pas ye shes kyi me 'bar ba'i dbus na bzhugs pa /
dregs pa thams cad dbang du sdud /
zil gyis gnon /
bran du khol nus pa'i nga rgyal chen pos gnas pa'i mdun du sngar bsgrubs zin pa'i sku rten gtor ma dang bcas pa slar yang 'di bzhin du gsal thob cig
/ces mtshams sbyar la mngon rtogs phrin las che chung gang rung gi lha bskyed /
spyan 'dren /
dam bzhag
/gtor 'bul rnams byas nas /
khyed rang rnams dpal gsang ba'i bdag po dngos su gsal ba la zhang blon chen po rdo rje bdud 'dul 'khor dang bcas pa rnams sman gyi bka' srung gi ched du gtad pas /
de rnams kyis srog gi snying po phul te /
bla ma ma hA gu Nas bka' bsgos pa bzhin du rjes su 'brang ste bka' bzhin bsgrub par khas blangs pa'i mos pa mdzod cig
/tsakli re re bzhin lag tu gtad la /
hU~M/
chos kyi dbyings las 'gag med skur ston pa'i //
rdo rje bdud 'dul gnod sbyin chen po'i sku
/'jigs rung mthing nag zhal gcig phyag gnyis brjid //
nor bu gri gug thod pa dgra snying bsnams //
dar nag ber gsol mi mgo'i phreng bas brgyan //
tsan+dan bing btsugs rta nag rting dkar 'chib //
bstan pa gnyan srung bka' yi bya ra mdzad //
chos skyong yongs kyi rje bos dbang bskur ro //
oM ma hA kA la yak+Sha badzra tsit+ta hU~M phaT/
rat+na sid+d+hi hU~M a b+hi Shiny+tsa hU~M/
b+h+yo /
ma gcig dpal ldan e ka tsA Ti ma //
mthing nag rab khros spyan gsum mche bzhi gtsigs /
khro mo'i chas rdzogs phyag gnyis gri thod 'dzin //
dre 'u zhon cing mtshon dru nad rkyal btags //
snyan g.yas seng chen g.yon par sbrul nag 'phyo //
spyi bor zla tshes lte bar nyi mas brgyan //
me rlung 'tshubs pa'i dbus na dgra bgegs sgrol //
dam ldan bu bzhin skyong bas dbang bskur ro //
oM e ka tsA Ti ma ma ro ru baM hU~M b+h+yo a b+hi Shiny+tsa hU~M/
hU~M/
bstan srung khyab 'jug chen po rA hu la //
dud kha rab khros sku smad sbrul mjug 'khyil //
dbu dgu'i gtsug na bya rog mgo bos brgyan //
g.yas g.yon sbrul zhags rwa yi mda' gzhu bsnams //
mgo lus mig gang sprin zhol kun tu nyul //
sde brgyad bran khol mthu stobs rdzu 'phrul bdag
/dam ldan skyong zhing dam nyams srog rtsa gcod //
dregs pa'i gtso bo chen pos dbang bskur ro //
oM ke ta ke ta swA hA/
rA hu la sa ma ya hU~M a b+hi Shiny+tsa hU~M/
hU~M/
gnas dang yul gyi mkha' 'gro sha za'i gtso //
rab 'jigs dmar mo ce spyang mgo dgu ma /
khrag ral sprugs pas stong gsum nad kyis 'geng //
gcer bu rgyan med nu ma thur du 'phyang //
phyag bzhi dang po gri gug thod khrag gdengs //
'og gnyis dgra zor rgyu zhags mi mgo phyar //
dur bya mgo dgu zhon nas dur khrod myul //
dam nyams srog gcod gtso mos dbang bskur ro //
DA ki nI tsit+ta rak+ta sa ma ya hrIng hrIng dzaHa b+hi Shiny+tsa hU~M/
hU~M/
gnod sbyin shan dmar dam nyams srog gcod gtso //
mtshal mdog stag gdong zangs gri dgra snying gdengs //
rgyu ma za zhing snying phreng ga shal gyon //
g.yu 'brug zhon nas skad cig stong khams bskor //
rang 'dra'i sprul pa grangs med phyogs bcur 'gyed //
nyin bzhin dregs pa pho rgyud bran du khol //
mtshan bzhin mo rgyud thams cad dbang du sdud //
bka' 'das gshed ma chen pos dbang bskur ro //
yak+sha tsit+ta ma hA ru dra mA ra ya hU~M phaT a b+hi Shiny+tsa hU~M/
hU~M/
bka' srung dam can srog gi spu gri ni //
mthing nag rab khros 'jigs rung rngam pa'i zhal //
spyan dmar smin g.yo skra ser gyen du 'bar //
lcags kyu spu gri dgra bo'i glo snying bsnams //
dar nag ber gyon mi mgo'i phreng bas brgyan //
seng ge zhon nas stong khams kun tu nyul //
sprul pa yang sprul dgra srog chu bzhin 'thung //
zlog med 'gras phung nag pos dbang bskur ro //
badzra sA d+hU sa ma ya a mu ka mA ra ya hU~M phaT a b+hi Shiny+tsa hU~M/
hU~M/
srin po'i rgyal po dgra dur 'jigs byed ni //
dmar nag rab 'jigs khro gtum srin po'i zhal //
mche ba brang sleb mi ro zhal du gsol //
spyi bor spyang gdong kha gdangs nga ro sgrog
/ral gri rtse gsum rgyu zhags nam mkhar phyar //
mi lpags gos gyon ro langs mgo dgu zhon //
'khor du keng rus gar byed dgod pas bskor //
dam nyams rtsad gcod gtso bos dbang bskur ro //
rak+sha rak+ta sa ma ya dgra bo'i srog la hur thuM dzaHa b+hi Shiny+tsa hU~M/
hU~M/
shAn+ti ro zan bdud mo bya rgod mgo
/dud mdog mche gtsigs khrag ral phyogs bcur sprugs //
mi sdug nu ma brang gi ngos la 'phyang //
gcer bu mi lpags snying phreng ga shal gyon //
g.yas g.yon rgyu zhags dgra satwa dgra snying phyar //
spyang mo mgo dgu zhon nas stong gsum nyul //
skad cig re la dgra srog 'bum 'bum gcod //
rnal 'byor srung ma'i gtso mos dbang bskur ro //
dun+ting tsit+ta kA la dgra bo thuM ril mA ra ya rbad a b+hi Shiny+tsa hU~M/
hU~M/
rgyal ba'i bstan srung las mkhan dgra bo'i gshed //
srog bdag hob se ha la nag po'i mdog
/rab 'jigs khro zhal gtsug na khra mgo can //
mche gtsigs dug rlangs na bun dgra bo gsod //
phyag bzhi dang po mdung dang dug rkyal bsnams //
'og mas phur bu dam nyams mgo rlon za //
dred mo mgo dgu zhon nas stong khams nyul //
rnal 'byor grogs mdzad dgra gshed dbang bskur ro //
tri shaM rbad b+h+yo ging ka ra dgra bo'i srog la hab hab a b+hi Shiny+tsa hU~M/
de'i rjes 'brel bzlas lung sbyin pa la /
slar yang khyed rang rnams dpal gsang ba'i bdag por gsal ba'i thugs ka'i sngags phreng las sngags phreng gnyis pa bung ba'i rnam pa can badzra tsaN+Da'i sngags kyi rang sgra dir dir du sgrog pa 'phros /
mdun du zhang blon dam can sde dgu'i tshogs mngon sum du bzhugs pa'i shangs bug nas brgyud /
tsit+ta pad+ma kha bye ba lta bu'i dbus su zhugs /
thugs srog gi dwangs ma rnams 'jibs te shangs bug nas tshur byung /
khyed rang rnams kyi shangs bug nas zhugs /
thugs ka'i hU~M yig gi gdan la thim pas bka' srung dregs byed thams cad rang dbang med par dbang du 'dus pa'i nga rgyal brtan po dang bcas te sngags 'di rnams kyi rjes zlos lan gsum re mdzad par zhu /
oM ma hA kA la yak+Sha badzra tsit+ta hU~M phaT/
rat+na sid+d+hi hU~M/
zhang blon srog sngags so //
oM e ka tsA ti ma ma ro ru baM hU~M b+h+yo /
lha mo'o //
oM ke ta ke ta swA hA/
rA hu la sa ma ya hU~M/
khyab 'jug gi'o //
DA ki nI tsit+ta rak+ta sa ma ya hrIng hrIng dzaH
mkha' 'gro lce spyang mchu dmar gyi'o //
yak+sha tsit+ta ma hA ru dra mA ra ya hU~M phaT/
bshan dmar gyi'o //
badzra sA d+hU sa ma ya a mu ka mA ra ya hU~M phaT/
dam can gyi'o //
rak+sha rak+ta sa ma ya dgra bo'i srog la hur thuM dzaH
srin po'i 'o //
dun+ti tsit+ta kA la dgra bo thuM ril mA ra ya rbad /
bdud mo ro zan gyi'o //
tri shaM rbad b+h+yo ging ka ra dgra bo'i srog la hab hab /
las mkhan gyi'o //
rdo rje'i slob ma 'di rnams kyi rgyud la bka' srung dam can sde dgu'i gsang sngags kyi nus mthu thogs pa med par 'jug cing brtan par gyur cig
/ces brjod la me tog 'thor ro //
de nas bka' bsgo ba ni /
slar yang bla ma dkyil 'khor ba dang dbyer med pas bka' srung 'khor bcas la bka' drag tu bsgos shing khyed rang gsang ba'i bdag por gsal ba'i bran du gtad pas /
gus pa dang bcas pas bka' bzhin rjes su bsgrub par zhal gyis bzhes te byang chub kyi bar du 'bral med du 'grog pa'i mos pa mdzod cig
/chos skyong gi gtor ma slob ma'i lag g.yon dang /
tsakli rnams g.yas su gtad la /
hU~M hU~M/
nga ni rdo rje 'dzin pa'i rgyal /
khro bo kun gyi rje btsan te /
khams gsum srid gsum za bar nus //
bka' las 'da' ba brlag par byed //
bstan pa bsrung bar khas blangs pa'i //
chos skyong dam can thams cad dang /
khyad par bdud 'dul 'khor dang bcas //
dpal ldan e ka dzA Ti ma //
gza' bdud chen po rA hu la //
mkha' 'gro ce spyang mchu dmar ma //
gnod sbyin shan pa dmar nag dang //
dam can srog gi spu gri'i tshogs //
srin po khrag gi ral pa can //
bdud mo ro zan bya rgod mgo
/las mkhan hob se 'khor dang bcas //
rdo rje 'dzin pa'i bka' yis ni /
khyod rnams 'di yi bran du bskos //
byin pa'i zas zo bskul na rgyugs //
bcol ba'i las rnams gang yin yang //
ma 'gyangs myur du 'grub par mdzod //
sman gyi bstan pa thub par srungs //
gal te dam las 'da' byed na //
bdud du phobs la gshed ma gyis //
bka' bzhin sgrub la sdongs grogs mdzod //
dregs pa'i rtsal dbang thob gyur cig
/oM ma hA kA la sarba ru dra mA ra ya hU~M phaT a b+hi Shiny+tsa hU~M/
slar yang gtor ma gsos la sngar bzhin byin brlabs te rtsa sngags tsam gyis 'bul /
sngar bzhin rab gnas dang shis brjod bya /
rtogs pa brjod pa ni /
de dag gis phyi mtshan ma'i dkyil 'khor du bum pa'i dbang 'khor dang bcas pa thob /
lus kyi dri ma dag
/lam bskyed rim sgom pa la dbang /
'bras bu sprul sku thob pa'i sa bon rgyud la bzhag pa yin no //
zhes brjod /
gsum pa gsang ba'i dbang la /
byang sems rig ma'i rtul zhugs dang //
rig pa ye shes gsum du bshad //
dang po ni /
gsum pa gsang ba'i dbang bskur zhu ba'i yon du maN+Dal phul /
sngon chad kun rdzob byang chub sems kyi dkyil 'khor ma mthong ba'i brdar gdong g.yogs 'ching mdzod /
oM AHhU~M/
gsol ba 'debs pa 'di'i rjes zlos /
kye ho /
rdo rje 'dzin rgyal bde chen po //
brtse chen dmigs med thugs rje yis //
bdag la gsang ba'i dkyil 'khor ston //
bde chen dngos grub gsang dbang stsol //
lan gsum /
ces gsol ba gdab cing bskor ba lan gsum byas pas snod rung du gyur par mos shig
/gsang ba chen po'i dam tshig 'di nyid skal pa dman pa rnams la phyogs tsam yang bsgrag par mi bya ba sogs tshul bzhin du bsrung bar gyis shig
/'bru gsum brjod la gdong bsal /
yum gyi gsang ba b+ha ga'i dkyil 'khor bde ba chen po'i grong khyer mthong bar mos shig
/bu ltos kun bzang yum gyi mkha'//
ma lus rgyal ba'i dkyil 'khor 'di //
gang gis mthong bas sdig pa 'dzad //
dngos grub kun gyi 'byung gnas yin //
bcom ldan 'das de bzhin gshegs pa thams cad kyi sku dang gsung dang thugs rdo rje gdod nas bzhugs pa rdo rje btsun mo'i b+ha ga chos kyi dbyings thar pa chen po'i gzhal med khang rten dang brten par bcas mthong bar mos mdzod /
bla ma yab yum rta phag tu gsal ba snyoms par zhugs pa'i sbyor mtshams nas bde ba'i sgra 'od zer dang bcas pas phyogs bcu'i rgyal ba sras dang bcas pa rta phag yab yum gyi rnam par spyan drangs /
zhal nas zhugs /
thugs kar chags chen gyi mes bzhus sku yi dbyibs brgyud /
rdo rje'i lam nas yum gyi mkhar babs /
yum gyi dmar cha yang bde ba chen por zhu ba dang 'dres pa'i bdud rtsi dkar dmar de nyid khyed rang rnams rta mgrin du gsal ba'i ljags thog tu byin te dbang bskur bar mos mdzod /
oM/
phung khams skye mched gdod nas lha ru dag
/byang sems dkar dmar bde chen bla na med //
dri med bdud rtsi'i rgyun gyis dbang bskur bas //
gnyis med byang chub sems kyi dbang thob shog
/bo d+hi tsit+ta ma hA su kha a b+hi Shiny+tsa hoH
zhes bdud rtsi blud /
byang chub sems kyi rgyun lce thog nas byon /
lus kyi nang rtsa 'khor nas rim gyis brgyud de /
lus thams cad zag med kyi bde bas bde phril gyis gang /
las rlung gi rgyu ba chad /
ye shes kyi rlung 'ba' zhig tu song bar mos shig
/de'ang bla ma yab yum gyi lus kyi bum pa las byang sems kyi chu rgyun byung bas lus sems kyi dri ma mtha' dag bkrus pa ni bum dbang /
lce thog tu bzhag pas gtsang rme'i rtog pa bral zhing de nyid kun gyi spyod yul du ma gyur pas gsang dbang /
de'i ro myong bas lus sems bde bas khyab pa shes rab ye shes /
de gsum ka'i ngo bo gnyis med mngon du mthong ba dbang bzhi pa'o //
de ltar na nang lus kyi dkyil 'khor du gsang ba'i dbang bskur pa thob /
ngag gi dri ma dag
/lam tsaN+Da lI sgom pa la dbang /
'bras bu longs sku thob pa'i sa bon rgyud la bzhag pa yin no //
gnyis pa rig ma'i rtul zhugs kyi dbang ni /
rig ma'i brtul zhugs sam shes rab ye shes kyi dbang bskur zhu ba'i yon du maN+Dal phul /
phyag rgya b+ha ga'i dkyil 'khor ma mthong ba'i brdar gdong g.yogs 'ching mdzod /
oM AHhU~M/
gsol ba 'debs pa 'di'i rjes zlos /
rigs kyi bdag po rdo rje 'dzin //
'khor lo bde mchog bde ba'i mchog
/khyed kyi zhabs kyi bka' drin gyis //
gsum pa'i dbang mchog bstsal du gsol //
lan gsum /
'bru gsum brjod la gdong bsal /
mtshan nyid dang ldan cing gzugs dang lang tsho phun sum tshogs pa'i rig ma khyed rang gi mdun du byon te lus gos dang bral bar byas pa la dga' zhing gus par bltas pas /
phung khams skye mched yongs grub gdan gsum tshang ba'i dkyil 'khor bde ba chen po kun nas 'byung ba'i pho brang du gsal bar mthong ba dang /
des dri ba'i tshig 'di ltar smras par mos shig
/kye ho /
tshe 'dir mchog 'dod skal ba can //
phyogs dus rgyal ba sras bcas kun /
kho mo'i pad+ma 'di las byung //
'di ni chos dbyings yum gyi mkha'//
lus kyi dkyil 'khor bde chen yin //
cho ga bzhin du bsten spro 'am //
zhes brjod pa la shin tu spro ba'i tshig gis lan btab par mos la 'di'i rjes zlos /
tshe 'dir mchog 'dod skal ldan bdag
/phyogs dus rgyal ba sras bcas kun /
khyed kyi pad+ma las byung shes //
de phyir chos dbyings yum gyi mkha'//
lus kyi dkyil 'khor bde chen yin //
cho ga bzhin du bsten spro lags //
zhes lan btab pas rig ma de nyid dgyes te lus gcer bur byas /
gur gum la sogs pas dri zhim par bsgos pa'i pad+ma ngom bzhin du gnas pa /
bla mas khyed rang rnams la gtad de bde ba chen po'i ye shes skyed pa'i dbang bskur bas /
nyon mongs pa ye shes su 'char nas shes rab dbyings kyi yum la dbang thob par mos shig
/rig tsaka gtad la /
hU~M/
mtshan ldan bkra shis shes rab yum //
'gyur med bde ster yid 'ong ma /
khyer la mchod pa chen po gyis //
'khor lo'i gnas bzhir dbab bzung zlog
/dgram las chos nyid don rtogs byos //
kun bzang dgongs pa bla med pa //
da lta khyod la mngon sum du //
'char 'gyur 'di la the tshom med //
smin grol dbang mchog bskur thob shog
/oM sarba ta thA ga ta ma hA mu dra pany+tsa dz+nyA na ma hA su kha b+hany+dza mok+Sha hoH
de nas khyed rang rnams rta mchog he ru ka dang phyag rgya rdo rje phag mor gsal ba'i yum gyi mkha' AHlas pad+ma dmar po AHsa mtshan pa dang /
yab kyi gsang ba'i gnas hU~M las rdo rje sngon po hU~M gis mtshan pa /
lus kyi dbus na rtsa gsum 'khor lo bzhi dang bcas pa gsal bar sgoms shig
/dga' ba'i rol rtsed byas pas lte ba nas gtum mo'i me 'bar spyi bo'i haM la reg pas yab yum so so'i spyi bo nas khams dkar dmar g.yos te mgrin par babs pa dga' ba'i ye shes /
mkha' gsang snyoms par zhugs pas byang sems snying khar babs pa mchog dga'i ye shes /
lte bar bab pas dga' bral gyi ye shes /
gsang gnas su babs te yab kyi rdo rje nor bu'i rtse dang yum gyi rtsa mdzes pa'i spyi bor babs pa lhan cig skyes pa'i ye shes te /
de dag ni yas babs kyi dga' ba bzhi yin pas so sor ngos zin par gyis la de'i rang ngor mnyam par 'jog pa zhu /
de nas byang sems yab yum so so'i mkha' gsang gi rtse mor rlung 'pho ba med pa'i stobs kyis bzung ste /
slar rlung hU~M gi gdangs can gyis gyen du drangs te /
gsang gnas nas lte bar byon pas dga' ba'i ye shes mngon du byas /
zhe sdang las gyur pa'i rtog pa sum cu rtsa gsum 'gag
/lte ba nas snying gar byon /
mchog dga'i ye shes mngon du byas /
'dod chags las gyur pa'i rtog pa bzhi bcu 'gag
/snying kha nas mgrin par byon /
dga' bral gyi ye shes mngon du byas /
gti mug las gyur pa'i rtog pa bdun 'gag
/mgrin pa nas spyi bor byon /
lhan cig skyes pa'i ye shes mngon du byas /
rang bzhin brgyad cu'i rtog pa bag chags dang bcas pa 'gags nas lus thams cad khyab ste bde gsal mi rtog pa'i ting nge 'dzin skyes /
nyams myong blo las 'das pa /
sangs rgyas kyi dgongs pa dngos po'i gnas lugs phyag rgya chen po'i ye shes ni de kho na nyid yin pas ngo shes par gyis la mnyam par zhog cig
/de ni mas brtan gyi dga' ba bzhi ngo sprad pa ste /
do nub skal ldan khyed rnams la /
kun tu bzang po sman rgyal gyi dgongs pa lag bcangs su sprad pa yin /
'khor ba las btsan thabs su grol ba la spro dga' chen po mdzod cig
/des phyag rgya b+ha ga'i dkyil 'khor du shes rab ye shes kyi dbang bskur pa thob /
yid kyi dri ma dag
/pho nya'i lam sgom pa la dbang /
'bras bu chos sku thob pa'i sa bon rgyud la bzhag pa yin no //
gsum pa rig pa ye shes kyi dbang ni /
dbang bzhi pa rig pa ye shes kyi dbang bskur zhu ba'i don du rang la bdog dgu'i dbyig thams cad phul bar mos la maN+Dal phul /
gsol ba 'debs pa 'di'i rjes zlos /
kye hoH
bka' drin 'khor med bla ma la //
lus dang longs spyod mchod par 'bul //
bde chen 'gyur med gzhal yas 'dir //
yang dag snying po bdag la stsol //
lan gsum /
bla mas dbang rten rdo rje dril bu lag tu gtad /
mdun du me long la man shel gyi gzugs 'char du bcug la /
hU~M/
rang rig ye shes bde chen klong //
gsal la ma 'gag 'dzin rtog bral //
thabs dang shes rab zung du 'jug
/'dir ma 'dus pa'i chos gzhan med //
tshig tu brjod bral brda yis mtshon //
'gyur med thugs mchog dbang bskur nas //
bskur dus dus gsum dus med mchog
/slob dpon rang sems dri ma med //
blo 'das rang grol snod ldan bu //
dkyil 'khor zung 'jug phyag rgya che //
'jug tshul rang gsal rang 'jug ste //
ngo bo gang mthong mig dbye ba //
lam la goms 'jug dbang thob shog
/'di ni gsang ba'i gsang mchog pas //
bstim gnas mnyam nyid ye shes che //
'khrul dang grol ba'i bar gyi chos //
ma lus rang gi sems la rdzogs //
gsal la ma 'gag 'dzin pa spangs //
bsgribs dang ma bsgrib 'di la med //
'di la ston bya bstan byed bral //
gnas 'gyu bying rmugs 'phro rgod dang //
bde gsal mi rtog la sogs pa //
gang shar gang snang de nyid la //
bzang ngan 'dam kha ma byed par //
rang babs bzo med gshis la zhog
/gal te rtag chad mtha' bral sogs //
ched du 'bad nas gang bsgom pa //
dug sbrul gtses pa dag dang mtshungs //
thog ma med nas mtha' med par //
srid par ltung ba gang yin pa //
gshis la 'khrul nas bcos pas lan //
de phyir rang gi rig pa las //
ye shes gzhan du tshol 'dod pa //
snying la gdon chen zin pa yin //
man shel rkyen gyis bsgyur ba ltar //
sna tshogs 'char yang rang rig ni //
bde ba che las g.yos pa med //
de phyir rang rig ye shes kyi //
dbang mchog skal ldan bu la bskur //
spang blang med par thob gyur cig
/oM AHhU~M dz+nyA na pany+tsa sarba d+harma a b+hi Shiny+tsa hU~M/
de'ang gnas lugs phyag rgya chen po'i ye shes de nyid tshig tu brjod pa tsam gyis mngon du byed mi nus pas /
sngar dbang gsum pa'i skabs su las rgya las skyes pa'i ye shes de nyid dper byas te 'dir tshig gis ngo sprad pa yin te /
rang nyid lha'i skur gsal ba sprul sku
/sems rgyud bde chen gyi ye shes su shar ba longs sku
/de'i rang bzhin spros pa dang bral ba chos sku
/de rnams ldog pa tha dad kyang ngo bo sems nyid lhan cig skyes pa'i ye shes su gcig pa ngo bo nyid kyi skur nges shes bskyed de /
sems kyi mtshan nyid gsal ba ngo bo stong pa rang bzhin ma bcos pa de'i ngang du cung zad mnyam par zhog mdzod /
de ltar na don dam byang chub sems kyi dkyil 'khor du dbang bzhi pa thob /
lus ngag yid gsum gyi dri ma bag chags dang bcas pa dag
/lam rdo rje rba rlabs sgom pa la dbang /
'bras bu ngo bo nyid sku'i sa bon rgyud la bzhag pa yin no //
rab gnas shis brjod sngar bzhin bya'o //
bzhi pa de kho na nyid kyi dbang la /
lta sgom 'bras bu spyod pa dang //
thams cad kun rdzogs dbang lnga 'o //
dang po ni /
de nas de kho na nyid kyi dbang bskur zhu ba'i yon du yid bzhin gyi nor bu dang gnas lugs rtogs pa'i maN+Dal phul bar mos la zhing khams 'bul bar zhu /
gsol ba 'debs pa 'di'i rjes zlos /
e ma ho /
kun bzang rang sems bla ma la //
ka dag blo 'das man+Dal 'bul //
lta sgom spyod 'bras zab mo'i dbang //
kun rdzogs khyab gdal bskur du gsol //
lan gsum /
khyed rang rnams lus bsam gtan gyi spyod lam rnam snang gi chos bdun dang ldan pas mdun gyi bar snang la ltos la /
sems kyi ngo bo stong gsal mtha' bral gnyug ma khyab gdal chen po'i ngang du zhog cig
/hU~M/
ltos shig skal ldan snying gi bu //
bar snang yangs pa'i dkyil du ltos //
stong gsal rang mdangs mtha' dbus bral //
zhen 'dzin yul med bde ba che //
phyogs lhung mtha' spangs lta ba'i mchog
/kun byed kun grol khyab gdal ba //
dus gsum rgyal ba'i dgongs dbang bskur //
thob med tshul gyis thob gyur cig
/a ti hoH
gnyis pa sgom pa ni /
mar me gsal ba zhig btegs la /
rlung gis ma bskyod pa'i mar me rang gsal ba 'di ltar gsal la 'dzin pa med pa'i ngang du sgoms shig
/hU~M/
stong nyid mthong ba'i rnal 'byor pa //
sgoms shig sgoms shig ma sgoms shig
/rlung gis ma bskyod mar me ltar //
gsal stong 'dzin med dbang thob shog
/a ti hoH
gsum pa 'bras bu ni /
bur chang blud la /
khong du mi mid par phaT brjod cig
/byas la /
bur chang khar bzung bas ro mngar ba nyams su myong yang smra mi shes pa ltar /
dbang gi ye shes sems kyi gnas lugs bde stong du shar ba /
smra brjod dang bral bar shes par gyis shig
/e ma ltos shig skal ldan bu //
rang sems chos sku 'gyur med ltos //
smra bsam brjod med mtha' las 'das //
mkhur bkang smra 'dod ji bzhin no //
gang yang ma grub stong chen ngang //
'gyur med gding ldan 'bras bu mchog
/'di las gzhan du ma re zhig
/rang chas lhun grub dbang thob shog
/a ti hoH
de'i ngang las phaT ces brjod du bcug kyang mkhur ba bdud rtsis gang bas smra mi shes pa ltar /
'bras bu sku gsum yang tshig dang don las 'das par ngo shes par mdzod cig
/bzhi pa spyod pa ni /
slob dpon gyis gar stabs byas la /
lus kyi spyod lam ci byas pa thams cad 'gro ba'i don du 'gyur bar gyis shig
/hU~M/
nyon cig skal ldan snying gi bu //
stong nyid ye shes rol pa las //
dgag sgrub med pa'i spyod pa shar //
ci byas 'gro don dbang thob shog
/a ti hoH
zhes pa ngo sprad la rol mo bsgrag go
/lnga pa chos rnams kun rdzogs dang rdo rje slob dpon gyi dbang ni /
pad+ma 'dab drug gi steng du shel gyi mchod rten bang rim dgu pa dang rdo rje dril bu gtad de /
hU~M/
theg sgo bsam mi khyab kyang blo yi brid thabs yin //
chos rnams sems la ma rdzogs rdul tsam ga la yod //
sems nyid bden gnyis dbyer med mthar thug chos sku dngos //
kun khyab dum bur bcad pa de ring khyab gdal lo //
da ni bu khyed rgyal ba kun dang dbyer med de //
gang la gang 'dul thabs kyis 'gro rnams bde la bkod //
phyi nang gsang ba de kho na nyid dam ldan zhing //
skal ldan slob bu'i tshogs la zab mo de nyid ston //
chos kyi rgyal tshab dam par khyod nyid dbang bskur ro //
rang gzhan don gnyis lhun grub 'gyur med bde thob shog
/oM AHhU~M badzra d+ha ra sarba a b+hi Shiny+tsa hU~M/
deng phyin chad khyod sman gyi rdo rje slob dpon chen por dbang bskur te rgyal ba'i gdung 'tshob tu gyur pa yin pas rtsa ba gsum gyi dbang skur /
rgyud bzhi shod /
sman gyi lag len rnams ston la 'gro ba rnams rgyu dang 'bras bu'i nad las thar bar mdzod cig
/rab gnas shis brjod bya zhing rol mo sgrog
/gsum pa rjes kyi bya ba la /
dam tshig bslab bya skyon yon tan //
yon 'bul bka' yi gtad rgya lnga //
dang po ni /
de ltar rigs 'dus rgyal ba bla ma sman rgyal gyi dkyil 'khor du dbang gdams pa thob pa'i rnal 'byor gyis dam tshig srung ba'i rim pa ni gsum ste /
phyi nang gsang ba'o //
dang po la blo gzhag drug ni /
slob dpon la sangs rgyas kyi blo gzhag
/de'i gsung la drang srong gi gsung du blo gzhag
/gso dpyad la dam pa'i chos su blo gzhag
/mched grogs la spun gyi blo gzhag
/nad pa la bu tsha'i blo gzhag
/rnag khrag la khyi phag gi blo gzhag pa dang drug go
/gzung bya gnyis ni /
sman gyi brgyud pa 'dzin pa'i rig 'dzin rnams bka' srung du bzung la gsol mchod bya zhing re ltos bya /
cha dpyad rnams yi dam gyi phyag mtshan ltar bzung la mi 'bral bar bcang ngo //
shes bya gsum ni /
sman rnams dgos 'dod 'byung ba'i nor bu /
rig 'dzin mchod pa'i mchod rdzas /
nad rnams sel ba'i bdud rtsir shes par bya'o //
gnyis pa nang gi dam tshig ni /
rtsa ba sku gsung thugs gsum /
sku'i dam tshig rdo rje slob dpon dang mched lcam dral la skad cig kyang log lta thugs 'gal ma shor ba khong pa'i snying ltar btsa'/
gsung gi dam tshig yi dam lha'i phyag rgya bzlas pa ting 'dzin rgyun mi gcad /
thugs kyi dam tshig gsang sngags kyi lta spyod gnas dus sgrub rdzas sogs dam med la shin tu gsang /
yan lag gi dam tshig shes bya lnga /
spyad bya lnga /
mi spang ba lnga /
bsgrub bya lnga /
dang du blang bar bya ba lnga rnams ma hA yo ga spyi ltar bsrung /
thun mong spyi'i dam tshig tu rtsa ba'i bla ma spyi bor khur zhing bka' yi zur tsam yang mi gcog pa dang /
bla na med pa'i theg pa mi spang ba dang /
thun bzhi'i rnal 'byor mi yengs pa dang /
sngags dang chos spyi la the tshom spang ba dang /
mched lcam gdung sems kyis skyong ba dang /
sems can thams cad snying rjes drang ba dang /
nyon mongs pa rang khar mi gtong ba dang /
theg pa'i chos kyi kha 'dzin ches nas gzhan la mi smod pa dang /
le lo gnyid dang chang dbang spang ba dang /
lta spyod zung du 'brel bas bsnyen sgrub mthar dbyung bar bya'o //
gsang ba'i dam tshig ni /
'khor 'das kyi chos thams cad rang gi rig pa byang chub kyi sems yin la /
de yang gdod nas rang byung chos sku'i ngang du rtogs pa de las mi 'da' bar srung ngo //
gzhan yang bde ba'i dam tshig tu /
thig le srog las gces par yungs 'bru tsam yang ma nyams par srung /
gsal ba'i dam tshig tu rlung gi rnal 'byor la 'bad /
mi rtog pa'i dam tshig tu chos thams cad spros pa dang bral ba'i rang bzhin phyag rgya chen po la mnyam par gzhag
/dus dang rnam pa thams cad du 'dzin pa med pa'i dran pa ma yengs tsam rgyang so btsugs nas shes bzhin gyi mel tshes srung ba gces so //
de yang /
dam tshig rnams ni rdo rje che //
sangs rgyas kun gyi bdag nyid yin //
ces sogs rgya cher 'byung ba ltar /
dbang thob nas dam tshig ma bsrung na mnar med par 'gro zhing bsrungs na tshe gcig gis kun bzang sman pa'i rgyal po'i go 'phang 'thob par 'gyur bas ma nyams par bsrung ba dang nyams na bshags shing skong ba'i thabs la 'bad dgos so //
gnyis pa skyon ni /
de'ang thog mar gsang sngags bla med kyi chos sgo 'byed dgos pas /
dbang bskur thob dgos pa ni /
ji skad du /
snod ldan skal bzang skyes bu yis //
tshe 'dir dngos grub mchog thob phyir //
mtshan nyid ldan pa'i bla ma la //
gus pas dbang mchog rdzogs par zhu //
zhes gsungs so //
dbang ma thob pa'i skyon ni /
ji skad du /
dbang bskur ma thob sngags 'chang dang //
bsnyen sgrub las sbyor la 'jug pa //
gdon chen snying la zin pa yin //
'dod pa'i 'bras med dmyal bar sreg
/ces gsungs so //
gsum pa yon tan ni /
dbang thob pa'i yon tan ni /
bla ma mchog la mngon sum du //
dbang rdzogs thob pa'i rnal 'byor de //
rgyal ba kun gyi sras su 'gyur //
'gyur med bde chen go 'phang thob //
ces gsungs so //
bzhi pa yon 'bul ni /
dbang thob nas yon 'bul te /
ji skad du /
dbang thob bla ma sangs rgyas la //
rang lus bu dang chung ma dang //
rgyal srid longs spyod yon du 'bul //
ma phul dbang gi 'bras bu med //
ces gsungs pa yin no //
lnga pa bka' gtad ni /
de rnams kyi skyon yon khong du chud cing spang blang tshul bzhin byed pa'i slob ma dam ldan la bka' lung gdams pa'i gnyer gtad par gsungs pa ltar bsgrub pa yin pas spang blang thugs la nges pa'i sgo nas rang gzhan gyi don rgya chen po bsgrub pa'i 'dun pa rtse gcig tu mdzod cig
/ces mtshams sbyar la /
rdo rje /
dril bu /
DA ru /
gri thod /
sgom thag
/sku rten /
rgyud sde dang bskyed rdzogs kyi po ti sman dang cha dpyad rnams lag tu gtad nas 'di skad brjod /
hU~M hrIH
kun 'dus rgyal ba bla ma'i lha tshogs kyi //
sku gsung thugs dang yon tan phrin las rnams //
tshe 'dir thob nas 'gro ba kun 'dren phyir //
dbang bskur rgyud bshad man ngag gnyer gtad do //
yid bzhin nor bu dpag bsam ljon shing dang //
'dod 'jo'i ba ltar rang gzhan re skong ba'i //
rgyal ba'i bka' gsang zab mo'i gnyer gtad do //
gtad do gnyer ro bka' 'di thub par srungs //
seng ge'i 'o ma snod ngan ji bzhin du //
dam med rnams la bka' 'di shor ra re //
ngo bstod gzhog slong nor phyir shor ra re /
kha 'jam brid mkhas bslu phyir shor ra re //
kun 'dus bla ma rgyal ba sman rgyal bka'//
snying gi nor dang mig gi 'bras bu yin /
khyad par bla ma chos la log par lta //
rtog ge ba dang the tshom can la gsang //
hU~M hrIH
bla ma yi dam dpa' bo mkha' 'gro dang //
chos skyong bka' srung thams cad bsnyen cing bsgrub //
bskyed rdzogs ting 'dzin las mthar skyel ba dang //
phrin las thogs med 'grub pa'i bka' gtad do //
rtsa ba thugs kyi rgyud kyi bka' gnyer gtad //
'gro ba'i zhe sdang rgyu 'bras nad sol cig
/bshad pa sku yi rgyud kyi bka' gnyer gtad //
'gro ba'i gti mug rgyu 'bras nad sol cig
/man ngag yon tan rgyud kyi bka' gnyer gtad //
'gro ba'i nga rgyal rgyu 'bras nad sol cig
/phyi ma phrin las rgyud kyi bka' gnyer gtad //
'gro ba'i phrag dog rgyu 'bras nad sol cig
/mjug don yongs su gtad pa'i bka' gnyer gtad //
'gro ba'i 'dod chags rgyu 'bras nad sol cig
/phyi nang gsang ba'i dam tshig bka' gnyer gtad //
skal ldan ma lus bde chen lam sna drongs //
bsnyen sgrub las sbyor dam rdzas bka' gnyer gtad //
rtag tu sgrub pa'i rgyal mtshan brtan par tshugs //
sman dang cha dpyad kun gyi bka' gnyer gtad //
gang la gang phan nad pa'i don mdzod cig
/bdag gi bka' 'di khyod la gtad pa yis //
gzhung gdams phrin las kun gyi mgo thon nas //
bka' srol mi nub bstan pa dar zhing rgyas //
sems can ma lus bde la 'khod par shog
/ces brjod nas bdud rtsi byin /
rab gnas bya /
rol mo dang bcas pas bkra shis brjod par bya'o //
de nas dam tshig spyi'i zhal gdams zur du gab pa ni /
sku'i dam tshig tu sku chags par byed pa la sku rten rab gnas can gyi thang ka'am lugs sku 'bral med bcang /
skra tshab kha T+wAM dang rdo rje bcang /
gsung chags par byed pa la bskyed rdzogs kyi gdams pa rgyud bzhi cha lag dang bcas pa bcangs shing /
rab tshig don lhag chad med par blor 'jug cing /
'bring zla ba re la tshar re sgrog cing gus par byas la de'i don bsam /
tha ma yang lo re la tshar gsum gsum sgrog cing de'i don la bsam /
dril bu g.yer kha /
rkang dung /
gling bu /
thod rnga bcang ngo //
thugs kyi dam tshig tu bskyed rdzogs kyi ting nge 'dzin 'bral med du bsgom /
byin rlabs can gyi bdud rtsi'i sman ril gser mdog zur lnga pa ma nyams pa dang /
snying po gser gyis bris pa bcang /
yon tan gyi dam tshig tu bskyed rdzogs kyi gdams pa dang rgyud bzhi cha lag dang bcas pa snod ldan la 'chad cing spel /
phrin las kyi dam tshig tu nad pa drag zhan bar ma thams cad la nye ring med par phan ci thogs bya /
sman dang cha dpyad thams cad 'dzom par gsag
/bka' srung rnams la gsol mchod rgyun du bya'o //
dam tshig 'di rnams kyang rang dang grogs dang bla ma gsum kas ma khrel bar dran shes bzhin dang ldan pas /
dus rtag tu bsrung dgos pa do gal dang bka' nan chen pos bka' srung la gnyer du gtad pa'i sgo nas sman gyi bla ma g.yu thog pa nyid kyis gdams par mdzad pa lags pas /
yal bar mi 'dor bar tshul bzhin du bsrung bar bgyi snyam pa'i sgo nas 'di'i rjes zlos mdzod /
gtso bos ji ltar sogs lan gsum /
gtang rag maN+Dal rgyas pa dang /
lus longs spyod 'bul /
dge ba byang chub tu bsngo ba rnams spyi ltar byas la slob ma rnams gyes so //
gsum pa rjes las kyi rim pa ni /
las byang ltar tshogs byin rlabs tshogs zhing drang nas /
mchod bshags dang rtsa gsum skong gsol chos skyong mdangs skong rnams sbyar /
bsgral bstab byas la gsol kha btang /
tshogs la rol zhing lhag ma bsngo /
chad brtan rta bro dngos grub blang zhing mchod bstod nongs bshags bya /
ras bris sogs la brtan bzhugs dang tshom bu'i skabs mdun bskyed gshegs /
bdag bskyed bsdu ldang bsngo smon bkra shis bcas tshang bar bya'o //
gzhan phan dngos su sgrub la gso rig las //
yon tan che ba 'jig rten kun na dkon //
de la brten nas byang chub bde blag tu //
sgrub thabs snying thig 'di ni kun las rmad //
de yi smin byed rtsa ba yan lag bcas //
phyogs bsdebs bltas chog nyid du bkod pa'i dges //
lus can mtha' dag rgyu 'bras zug rngu zhi //
bla med sman pa'i rgyal po myur 'grub shog
/g.yu thog snying thig gi dbang bskur rgyas pa lhan thabs zhal gdams bcas phyogs su bsdebs shing /
bla ma'i phyag bzhes zhal rgyun gyis gsal bar byas pa 'di'ang gso rig la cung zad sbyangs pa karma ngag dbang yon tan rgya mtshos sman rgyal bstan pa'i nyin byed kyi byin gyis brlabs pa'i gdan sa chen po dpal spungs yang khrod kun bzang bde chen 'od gsal gling du bgyis pa dge legs 'phel //

//
