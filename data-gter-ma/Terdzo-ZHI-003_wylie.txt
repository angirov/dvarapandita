@#//
phywa phrin nor bu mchog rgyal lag tu blang ba'i zur 'debs kyi yi ge nor bu'i sgron me zhes bya ba bzhugs so //
na mo gu ru pad+ma bA su de bA ya /
yon tan yongs 'dus dgos 'byung gi
/nor bu'i gter du lhun grub pa //
pad+ma yid bzhin dbang gi rgyal //
skye bar dad pa'i gtsug tu mchod //
phywa yi dwangs ma g.yang gi bcud //
'dod rgur spel ba'i cho ga ni //
kun gyi phyi mo bsil ldan ljongs //
skyob byed gsang mdzod dpyid 'di 'o //
mdo sde rtog pa'i rgyud gtso bor gyur pa'i sngags kyi tshul las longs spyod spel ba'i rig pa dang phyag rgya ji snyed gsungs pa la /
bod kyi yul 'dir bon snga dar ba rnams la theg dgu'i ya gyal phywa gshen theg pa'i lugs kyi phywa sdud cing g.yang 'gugs pa'i gyer bsham rgya cher dar ba'i yul srol dang bstun /
gangs can mgon po pad+mAka ras snyigs dus kyi gdul bya rnams la thugs brtse bas rtsa gsum sgrub pa'i las kha tshar gyi tshul du g.yang chog gi rim pa
rgyas bsdus du ma gsungs pa thams cad kyi phyi mor gyur cing /
'byor pa spel ba'i mthu nus byin rlabs kyi tshan kha lhag par che ba byang gter thugs sgrub kyi chos tshan bcu drug pa rin chen khang bu'i thems med kyi chos sde phywa phrin nor bu mchog rgyal du grags pa 'di nyid lag tu len pa'i tshul la gsum /
sbyor ba yo byad kyi bsham bkod /
dngos gzhi sgrub pa'i phrin las /
rjes dngos grub sdud pa'i las rim mo //
dang po ni /
nyi ma byang bgrod kyi dkar phyogs 'grub pa'i sbyor ba dang bkra shis pa'i nyi ma sogs dge zhing shis pa'i dus su /
yid 'ong gtsang ma'i gnas la rtsa ba gsum dang rnam sras gtso 'khor gyi bris sku sogs rten bkram pa'i mdun du stegs bu phying dkar gyis g.yogs pa la /
phywa gzhi glang po che'i pags pa dngos 'byor na spu phyir bstan nas bting ba dang /
ma 'byor na ras la glang lpags bris pa'i steng du thig chen brgyad btab /
dbus su cha chen gcig zlum por bskor ba pad+ma'i lte ba /
de rgyab cha phran gcig ze'u 'bru /
de rgyab cha chen gcig 'dab brgyad /
de rgyab cha chen gcig gru bzhir bcad /
de la cha phran bzhir bgos pa ri rab /
de'i zur la reg pa'i zlum ris cha phran gcig gi tshad phyi nang gnyis su bskor ba lcags ri /
de dang ri rab bar gyi phyogs bzhir shar gling gsum zla gam bcad kha nang bstan /
lho gling gsum sog kha nang bstan /
nub gling gsum zlum po /
byang gling gsum gru bzhi /
bar mtshams su chu ris kyi rnam pa bris la /
dbus kyi pad+ma dmar po /
ri gling rgya mtsho phyogs mdog
/lcags ri sngon po bya /
'byor spros chung na gzhi gtsang mar 'bru dkar gyi tshom bu dgu bkod pas kyang rung bar bzhed /
de'i dbus su many+dzi'i khar rin po che'i snod gtsang mar 'bru sna tshogs kyi phye las grub pa'i ri rab bang rim bzhi pa'i steng du dril gzugs dang rin chen zur brgyad kyi khar bum pa nor bu mig gsum gyi tog can rtsa bar tshe ril gyis bskor ba 'bri smug gis byugs pa la /
rtse bran nor bu 'bar ba la pad+ma nyi zlas brgyan pa sogs gang mdzes dang /
ri rab kyi bang rim dang por ne'u le nor bu skyug pa dang /
bang rim rnams la rin po che 'bar ba /
bkra shis rtags brgyad /
nor bu cha bdun sogs rgyan spros gang mdzes /
mda' dar dmar po me long gis brgyan te btsugs pa bkod /
de'i shar du rin po che'i snod rgyun 'bab kyi chus bkang ba /
lhor ri bkra bzang po'i sa dang byin rlabs can gyi sa sna /
nub tu tsan+dan dmar po'am shug pa'i sdong bu can gyi mar me /
byang du rlung g.yab dkar po ste 'byung bzhi'i bcud dgug pa'i rdzas bzhi /
mtshams bzhir bcud dgug pa'i zhal
zas bzhi /
lho nub tu rin po che'i bum pa'am dkar yol lam rdza sogs kyi bum pa skyon med pa'i nang chang bzang po la bu ram sbrang dkar chos sman btab pa'i nang du /
mar gyi nor bu cha bdun la sogs pa nor bu'i rigs kha dog sna tshogs pa byas pa dang /
nas dang gro yi dbyibs can dang /
dud 'gro'i sna 'ju sogs kyi gzugs brnyan bcos pa blugs la /
dar dmar gyi mgul chings bya /
kha mar khu dang phye mar gyis gcad /
dar la rdo rje rgya gram bris pas bkag pa'i steng du zan gyi nor bu mig gsum bkod pa'i phywa bum bzhag
/mdun ngos gtsang ma'i snod du dbus su gtso bo'i dzam bshos che ba gcig la dzaM b+ha la yab yum gnyis /
rta bdag brgyad la re re /
klu rnams la thun mong du gcig
/sde dpon stobs chen bcas la gcig
/dus bzhi'i lha mo la gcig ste dzaM bshos bcu gsum gyis bskor ba'am /
bsdu na gtso bo che chung gnyis /
'khor brgyad kyis bskor bas 'thus shing /
klu ma gtogs pa gzhan rnams kha dog dmar po dkar dmar gyi rgyan dang ldan pa bkod /
phyogs bzhir rgyal chen sde bzhi la mkhar thabs dkar po bzhi /
phyogs skyong bcu la zur gsum dmar po gtso 'khor bcu /
sde brgyad kyi gtor ma rgyal gsol gyi dbyibs 'dra ba rnams skabs gang bder bzhag
/'byung bzhi'i lha la 'brang rgyas zlum po /
gru bzhi /
zla gam /
gru gsum rnams stod so so'i dbyibs la smad zlum po can kha dog dkar ser dmar ljang du bsgyur ba phyogs bzhir bkod pa'i mthar nyer spyod kyang g.yas skor du bsham /
nas dkar mos bkang ba'i bre la mda' dar kha dog sna lnga me long gis brgyan pa gzug
/dkar mo lag g.yas la mda' dar dmar po me long gis brgyan pa'i g.yab dar yang bsham /
gzhan yang 'byor bsham che na gser bre dngul bre dngul sdong sogs rin po che'i rigs dang /
go khrab /
gos dar /
shel dkar dmar /
lo phud /
ja mar /
tshwa /
nas /
shing tog
/'o zho /
sha thud sogs 'jig rten gyi dngos po'i rigs dang /
chos sde dang bla brang lta bur rdor dril bum pa glegs bam rol mo dung dkar gaN+Di chos gos rnam gsum ber sogs gang 'dzom yang bsham /
gzhan yang phye mar dang /
g.yang gzhung skabs dgos pa'i phywa glud bgegs gtor /
bsang gi yo byad sogs dang /
gu ru zhi drag lta bu'i lha gzhung gang byed dang bstun pa'i sman gtor rak+ta phyi nang gi mchod gtor tshogs kyi dam rdzas rnams nye logs ci bder bsham par bya'o /

/gnyis pa dngos gzhi sgrub phrin la gnyis /
bdag nyid nus ldan du bya ba yi dam gyi phrin las dang /
'dod pa'i phrin las sgrub pa'i phywa g.yang gi phrin las so //
dang po ni /
byang ba rnams kyi phyag srol ltar thugs sgrub drag mthing gi las gzhung 'bring po tsam gtang na 'brel chags pas shin tu legs la /
mi 'grub na rang nyid rgyun gyi yi dam gang la byed pa'i bla ma zhi drag
/rta mgrin phyag rdor lta bu la sbyor chog pas /
phyogs 'dir mtshon na dkon mchog spyi 'dus lta bu la sbyar yang rtsa gsum kun 'dus yin pas mchog tu 'gyur la /
gang ltar rtsa ba'i bzlas pa 'os bstun grub pa dang /
'khor los sgyur rgyal rgyal po'i pho brang dang :
rin chen bdun dang bkra shis brgyad dang ni :
rtsi bcud 'bru yi bcud dang shing gi bcud :
bcud rnams bsdus la bstim zhing snying po bzla :
bde gshegs rnams dang rdo rje slob dpon gyis :
tshe yi dngos grub bdud rtsir byin gyis brlab :
oM AHhU~M badzra gu ru pad+ma sid+d+hi hU~M hU~M hU~M:
nA nA kha d+he sid+d+hi hU~M hU~M hU~M:
sarba sid+d+hi d+ha naM me d+hi hrI:
A yuHsid+d+hi sa ma ya sdus sdus :
zhes pa'i dmigs gnad dang ldan pas bzlas pa ci 'grub bya /
stong tshigs /
gtor 'bul /
skong gsol /
tshogs 'khor gyi bar dkyus so so ltar bya'o /

/gnyis pa phywa g.yang gi phrin las ni /
thog mar khang khyim gyi nang kun tu bsang spos kyi dud pa sbyar la legs ldan rje'i gter byon tshe sgrub bdud rtsi 'khyil ba'i cha lag lta bu'i bsang mchod gang rigs shig nges par gtang /
de nas mdun gyi dkyil 'khor bskyed pa ni /
bdag gi thugs ka'i hU~M las b+h+rU~M yig gser gyi kha dog dang ldan pa zhig 'phros te 'od du zhu ba las byung ba'i rin po che sna tshogs las grub pa'i gzhal yas khang gru bzhi sgo bzhi rgyan rta babs mtshan nyid thams cad yongs su rdzogs pa /
pho brang sum brtsegs lhun sdug pa'i rtse mor nor bu rin po che'i tog gis spras shing gter gyi khang pa bco lngas brgyan pa /
'khor sa rim pa gsum dang ldan pa'i phyi rol gyi phyogs mtshams rnams su rin po che'i mchod sdong /
dpag bsam gyi ljon shing /
khrus kyi rdzing bu /
'dod 'jo'i ba /
bum pa bzang po brgyad brgyad spel mar gnas pa'i phyi yi khor yug rin po che'i ra bas bskor ba /
'dod yon gyi sprin phung 'khrigs shing /
lha mi'i dpal 'byor longs spyod ma tshang ba med pas kun nas bklubs shing zab cing rgya che'i bkod pas khyad par du 'phags pa'i gzi 'od 'bar ba'i pho brang gi dbus su /
hrIHlas pad+ma dmar po 'dab ma brgyad pa'i lte bar a las zla ba'i dkyil 'khor yangs shing rgya che ba /
de'i steng du bai las rgyal mtshan bai yis mtshan pa /
de las 'od zer 'phros /
'jig rten khams kyi dpal dang 'byor pa thams cad bsdus nas bai la thim /
de yongs su gyur pa las /
rgyal po chen po rnam thos sras sku mdog gser gyi ri bo ltar 'tsher zhing brjid pa /
zhal gcig phyag gnyis kyi g.yas rin po che'i rgyal mtshan phrag par gtod nas 'dzin cing /
g.yon gter gyi ne'u le nor bu skyug pa dkur brten nas 'dzin pa /
zhabs gnyis rol pa'i stabs kyis seng ge dkar mo nyal bas nyid la lta ba'i steng na bzhugs pa /
lha rdzas kyi gos dang bai DUr+Ya'i zhub khrab gsol ba /
rin po che'i ze prog dar gyi cod pan can /
gzhan yang snyan cha /
mgul chun /
gdu bu /
do shal la sogs pa rgyan cha du mas kun nas mdzes par spras pa /
phrag gong g.yas g.yon nas nyi zla'i dkyil 'khor 'char ba /
nam mkha' mdzod la mnga' brnyes shing zhal nas yid bzhin gyi nor bu rin po che'i char 'beb pa /
khams gsum dbang du sdud cing srid gsum zil gyis gnon pa /
sgrub pa po la dgyes pa'i 'dzum zhal ston pas dgos 'dod re ba yid bzhin du skong ba'i skur gyur /
de'i mdun phyogs g.yas su dzaM las dzam+b+ha la gser gyi mdog can nor bu dang ne'u le 'dzin pa /
g.yon du hrIHlas lha mo nor rgyun ma ser mo mchog sbyin dang 'bras kyi snye ma bsnams pa /
khor sa dang po'i shar du dzaM b+ha la ser po rin po che 'dzin pa /
lhor gang ba bzang po ser po bum pa 'dzin pa /
nub tu nor bu bzang po dkar po nor bu 'dzin pa /
byang du ku be ra nag po ral gri 'dzin pa /
shar lhor yang dag shes ser po gser gri 'dzin pa /
lho nub tu 'brog gnas nag po mdung dmar 'dzin pa /
nub byang du lngas rtsen ser skya khang brtsegs 'dzin pa /
byang shar du pi tsi kuN+Da lI mthing ga gri phub 'dzin pa /
g.yon thams cad ne'u le 'dzin cing rang rang gi mdog dang mtshungs pa'i rta la zhon pa'o /
khor sa bar ma la klu chen po brgyad ne'u le rin po che skyug pa 'dzin pas bskor ba /
'khor sa tha ma la sde dpon nyer brgyad dmar nag ral gri dang phub 'dzin pa cung zad khros pa'i ngang tshul can /
stobs chen sum cu rtsa gnyis ljang nag mdung dang ral gri bsnams pa /
phyi rol du g.yang gi lha mo mdzes ldan ma sras dang blon po'i tshogs la sogs gnod sbyin dang ma mo bye bas bskor ba /
thams cad kyang gzi brjid 'od du 'bar zhing dgyes 'dzum bzhad pa'i zhal can /
dngos grub nor gyi char pa sprin ltar du 'beb pa'o //
rang gi snying ga'i sa bon las 'od zer lcags kyu lta bu dpag tu med pa 'phros pas byang phyogs lcang lo can gyi gnas nas rgyal chen rnam thos sras gnod sbyin nor lha'i 'khor dang bcas pa skad cig gis spyan drangs par gyur /
badzra sa mA dzaH
spyan 'dren pa ni /
hU~M/
ri rab byang phyogs mnga' mdzad gnod sbyin rnam thos sras //
'dod yon nor la dbang sgyur rin chen char pa 'beb /
khyod kyi dngos grub chen po sgrub cing re 'dod skong ba'i phyir //
thugs rje'i dbang gis 'khor dang bcas te gshegs su gsol //
mgon po kun gshegs thugs dam can //
da lta snyigs ma lnga yi dus //
gshegs shing bzhugs pa'i gnas ngan yang //
shAkya seng ge'i spyan sngar khyed //
thugs dam zhal bzhes dgyes dgongs la //
sangs rgyas bstan pa srung ba dang //
bdag cag re ba bskang ba'i phyir //
'dir byon dgyes par bzhugs su gsol //
oM bai shra ma NA sa pa ri bA ra A kar+Sha ya dzaH
dzaHhU~M baM hoH
dam tshig pa dang gnyis su med par gyur /
phyag gis bkur ba ni /
hU~M/
gnod sbyin rgyal po rnam thos sras //
rin chen nor la dbang sgyur 'dod yon char du 'beb //
dbul ba'i sdug bsngal sel mdzad mgon po thugs rje can //
rgyal chen 'khor dang bcas la phyag 'tshal lo //
mchod rdzas la bsang chus 'thor te /
oM a mr-ite hU~M phaT kyis bsang /
oM swa b+hA bas sbyang /
stong pa'i ngang las b+h+rU~M las byung ba'i rin po che las grub pa'i snod yangs shing rgya che ba'i nang du oM AHhU~M zhu ba las byung ba'i lha rdzas las grub pa'i nye bar spyod pa rnams dang /
gzhan yang thun mong khyad par gyi mchod pa'i sprin gyi phung po dwangs shing thogs pa med pa nam mkha'i khams thams cad gang bar gyur par bsam la /
oM badzra ar+g+haM AHhU~M/
de bzhin du /
pA d+yaM nas shab+da'i bar /
oM sarba bid pU ra pU ra su ra su ra A warta ya A warta ya hoH
badzra s+pha ra na khaM/
zhes byin brlabs la /
oM/
mchod yon zhabs bsil me tog spos //
mar me dri chab zhal zas dang //
rol mo la sogs nyer spyod rnams //
mgon po 'khor dang bcas la 'bul //
gzugs mdzes sgra snyan dri zhim dang //
ro bda' reg 'jam bde ba dang //
chos yid tshim byed 'dod yon drug
/gnod sbyin 'khor dang bcas la 'bul //
mi dbang rgyal srid rin chen bdun //
nye bar 'os pa bdun dang bcas //
bkra shis rtags rdzas brgyad zung rnams //
rgyal chen 'khor dang bcas la 'bul //
phyi snod 'byung lnga las grub pa'i //
lhun po ri gling sa mtshor bcas //
mtho ris dpal 'byor gyis phyug pa //
gnas srung 'khor dang bcas la 'bul //
rin chen rdul brtsegs dpag bsam shing //
ma rmos lo tog 'dod 'jo'i ba //
gter chen bum bzang nam mkha'i mdzod //
gter bdag 'khor dang bcas la 'bul /
kha dog dri ro phun tshogs pa //
zag med bde ba skyed byed pa'i //
lha rdzas bdud rtsi'i mchod gtor 'di //
nor lha 'khor dang bcas la 'bul //
dag cing gtsang mar sbyar ba yi //
bza' bca' btung ba sna tshogs pa'i //
longs spyod tshogs kyi 'khor lo 'di //
dam can 'khor dang bcas la 'bul //
g.yul las rgyal byed mtshan ma sogs //
phyi nang gsang ba de kho nas //
thugs dam skong ba'i sgrub rdzas kun //
bstan srung 'khor dang bcas la 'bul //
dngos su 'byor dang yid sprul pa //
ting 'dzin sngags rgya'i mthus bsgrubs pa'i //
kun bzang mchod sprin mtha' yas pas //
mkha' dang phyogs mtshams kun bkang ste //
rnam mang thos sras 'khor bcas la //
bdag gis dad pas 'bul lags na //
dgyes par dgongs te bzhes nas kyang //
bsgrubs pa'i 'bras bu mchis par mdzod //
oM bai shra ma NA sa pa ri bA ra ar+g+haM sogs 
shab+da AHhU~M/
rU pa shab+da gan+d+he ra sa spar+she d+harma d+hA tu kA ma gu Na pU dzi te AHhU~M/
rat+na maN+Dal pU dza me g+ha sa mu dra s+pha ra Na sa ma ye AHhU~M/
ma hA ba liM ta dz+nyA na pany+tsa a mr-ita ga Na tsakra sarba pU dza sid+d+hi AHhU~M swA hA/
bstod pa ni /
hU~M/
mi 'jigs seng ge'i khri steng na //
bai las byung ba'i mgon po ni //
ngal bsos dge ba stobs po che //
sa brgyad dbang phyug khyod la 'dud //
btsun mo sras dang rta bdag brgyad //
nor ster ba yi klu chen brgyad //
lha srin sde brgyad 'khor bcas la //
mchod cing bstod de phyag kyang 'tshal //
dgra bgegs ma lus gzhom pa dang //
'byor pa'i longs spyod phun tshogs shog
/'dod dgu lhun gyis grub pa dang //
gzhan don yid bzhin 'grub mdzad gsol //
ces pa rnams gong ma rnams kyi phyag bzhes ltar btang la cho ga dngos la /
shing snas bsang dud sbyar /
dkar mo lag g.yas g.yab dar dmar po can de g.yab la rol mo dbyangs dang bcas /
phywa phrin gzhung gi
/phywa khu ye :
sngon gyi bskal pa dang po la :
zhes pa nas /
phywa sgo gnyan po bsdam par bya :
zhes pa'i bar gtang /
de nas bgegs gtor raM yaM khaM gis bsang /
oM AHhU~M/
gsum dang /
na maHsarba ta thA ga te b+h+yo sogs nam mkha' mdzod kyi sngags rgya lan gsum gyis brlabs la /
gtor ma 'dod pa'i yon tan lnga dang ldan pa gnod byed thams cad tshim pa zhig tu gyur /
bsngo ba ni /
hoH
bka' gsang ba las kyang ches gsang ba yang gsang bla na med pa rdo rje drag po rtsal gyi dkyil 'khor chen po 'dir khyod mi min mi ru brdzu ba :
lha min lha ru brdzu ba :
dkyil 'khor gyi bkrag la blta ba :
mar me'i 'od la blta ba :
spos kyi dri la snom pa :
sgrub mchog rnal 'byor pa bdag gi ting nge 'dzin drod nyul bar byed pa'i gnod byed gdon bgegs kyi rigs su gyur pa thams cad la :
mchod sbyin gyi gtor ma rgya chen po 'di khyed gdon bgegs rnams la ster ba yin pas gnas skabs su 'dod yon lngas tshim zhing mthar thug sangs rgyas 'thob pa'i skal pa dang ldan par gyur cig :
hU~M:
yang dag don la mi mos shing :
mi dang mi min log 'dren bgegs :
lan chags bgegs gtor 'di khyer la :
gnas 'dir khor yug tshun chad du :
skad cig tsam yang ma 'da' zhig :
gal te nga yi bka' 'das na :
bde gshegs khro bo kun 'dus nas :
lus ngag rdul phran bzhin du rlog :
oM badzra ma hA kro d+ha pad+ma kro d+hI shwa rI badzra kI li kI la ya ma hA yak+Sha kA la rU pa karma raM raM dz+wa la raM hU~M phaT:
ces dang hU~M bzhi'i drag sngags kyis bgegs bskrad yungs thun brab /
gu gul bdug
/'di'i tshab tu lha gzhung gang dang 'brel ba'i bgegs gtor mtshams gcad bcug kyang chog go
/de nas sgrub khang du sngar yod las phyi mi rnams mi gtong bar mtshams bcad cing /
phywa sgo bsdam pa ni /
phywa khu ye :
shar gyi sgo ma lcags kyu ma :
zhes sogs nas /
phywa 'gugs pa'i lha mo smug mo'i gsham gyi /
g.yang 'di yang ma nyams khu ye gsungs :
zhes pa'i bar mthar chags su gtang /
tshar grangs byed na mdun bskyed nas 'di yan ci 'grub grangs gsog
/mthar tshogs la rol zhing lhag ma gtang /
chad brtan sogs rjes kyi bya ba rnams bya'o /

/gsum pa rjes dngos grub sdud pa'i las rim ni /
de ltar sgrub zhag gsum lnga bdun sogs gang byed grub pa'i grol rgyu'i nangs mo phywa phrin gtong mi dgos pas lha gzhung tshogs mchod kyi bar sngar ltar grub pa dang /
dpon slob thams cad rgyan gos bzang po dang ldan par byas /
yon bdag yod na stan bzang po la bzhag
/phywa phrin mjug gi
/phywa khu ye :
tshangs pa'i rgyal po tshur gson dang :
phywa sgo gnyan po dbye ru gsol :
zhes sogs gyer ba dang bstun phywa sgo phye la /
rin chen sna bdun bkra shis mjug gi
/phywa dang g.yang gi bkra shis stsol :
yan tshang bar bton /
de nas dngos grub bskul ba ni /
mdun gyi nam mkhar sangs rgyas kun 'dus gu ru yid bzhin nor bu rigs kyi sku lnga rgyal ba sras dang bcas pa'i tshogs rnams dang /
gtor ma 'di nyid rgyal po chen po rnam thos sras dang /
dzam+b+ha la dang /
nor rgyun ma dang /
nor bdag gnod sbyin bye ba'i tshogs dang bcas pa mngon sum bzhin du gsal ba de dag spyi bor spyan drangs nas dngos grub bskul ba'i rkyen gyis /
lha tshogs rnams kyi sku yi cha dang zhal dang nor bu dang ne'u le dang phywa rdzas rnams las 'dod dgu'i longs spyod kyi char chen po phab nas dngos grub tu bstsal pas /
tshe dang bsod nams stobs dang gzi brjid la sogs pa rgyas par byas /
gnas khang dang lung pa thams cad zas nor longs spyod phun sum tshogs pas yongs su gang bar gyur /
ces mos la /
yi dam gyi gtor ma /
g.yang bshos ri rab ma /
phyogs bzhi'i phywa rdzas /
phywa bum /
dzaM bshos mda' dar sogs nas bza' btung gi bar gyi dngos po rnams kyis der 'khod thams cad lag stong du mi bzhag par rim par gtad la /
hU~M:
shar gyi phyogs nas dngos grub bskul ba'i lha :
zhes sogs nas /
mi la tshe yi dngos grub bstsal du gsol :
nor la g.yang gi dngos grub bstsal du gsol :
zas la bcud kyi dngos grub bstsal du gsol :
sogs brjod cing badzra gu ru'i dzapa? dbyangs bya /
mthar zhal zas dzaM bshos phye mar sogs dngos grub kyi rdzas rnams kyang tshogs kyi 'khor lo la longs spyod cing /
phywa bum snod gcig tu byo la sngon la gang byung gi pra brtag cing mthar kun la 'gyed /
dper na nor bu byung na nor /
nas byung na 'bru 'phel /
sna 'ju byung na phyugs 'phel ba sogs bshad /
ri rab sogs re zhig rang mal du bzhag
/las byang gi lhag chog bskul dang chad mdo brtan skyong rnams bya zhing /
skabs 'dir rgyal chen phyogs skyong 'byung bzhi sde brgyad gtor ma rnams kyang phyi rol du 'bul /
mdun bskyed brtan bzhugs gshegs bsdu gang yang ma bshad kyang deng sang g.yang rten mdzod du 'jog pa'i phyag srol ltar na /
slar mdun bskyed la dmigs te mchod bstod nong bshags brtan bzhugs byas la g.yang bshos ri rab sogs g.yang gi rten rnams bang mdzod du 'jog
/lha gzhung gi mjug bsdu zhing shis pa rgya cher brjod pas mtha' rgyas par bya'o //
phywa phrin 'di'i lhan thabs dang zin bris 'ga' zhig snang yang gtso bor rig 'dzin chen po pad+ma phrin las kyi zin bris dang /
byang bdag sras rig 'dzin phrin las rnam rgyal gyi zur 'debs 'di nyid byang pa rang lugs kha gtsang yin pas 'dir yang de dag gi gzhi yig rnying dang bstun pa'i sab kha phran bu tsam las de nyid sor gnas su bkod pa yin la /
zhu chen paN+Di tas mdzad pa'i g.yang skyabs 'dod rgu'i char 'beb ni gzhi phywa phrin la brten kyang phywa sgo 'byed sdom sogs kha shas las gzhung spyi ljags rtsom gsar du gnang nas gsang ba spyi chog gi 'gros dang bstun pas lugs srol tha dad par mngon /
spyir o rgyan sangs rgyas gnyis pa ni sems can gyi khams dbang mos pa mtha' dag mkhyen pas gdul bya
'dul tshul bsam gyis mi khyab pa'i phyir lugs srol phyogs gcig tu chad pa med pas rang blor gang 'tsham sbyar ba la nongs pa med kyang /
'dir ni bod du dar snga ba'i bon gzhung dang bstun pa'am gnyis ka'i chos su byas kyang 'gal ba ma mthong ste /
rnam thar gser phreng gi zhal gdams skabs su /
'jig rten bde legs lha yis byed :
g.yung drung bon kyang bden par nges :
srid pa'i mgur lha dus su mchod :
gnod byed nyes pa'i sri mgo non :
longs spyod phywa dang g.yang du khug :
bod rnams bde legs 'byung bar mdzod :
ces gdams par mdzad pa'i phyir /
khyad par rig 'dzin rgod ldem pa la bon lugs su dbon sras khyung rgod rtsal zhes yongs su grags shing lha brag gi mdzod lnga so so nas byon pa'i rdzogs chen /
bla sgrub /
yi dam /
las bye brag pa du ma zhig da lta'ang bon po rnams la shin tu dar bar snang ba'i phyir dang /
gzhung 'di'ang thun mong bon gyer gyi rnam par gnas pa mngon sum gyis grub pa'i phyir /
des na bskyed bstim sogs sngon rjes kyi spar bkab mi dgos par go zhing /
de lta bu nyid 'phral gyi las sgrub pa la shin tu rno zhing myur ba'ang yin no //
der ma zad rnal 'byor pa rtogs dgongs gding du gyur pa rnams la ni lhag par spros pa'i cho ga mi dgos te /
'khor 'das thams cad rang rig gi cho 'phrul du rtogs pas rang snang ris med kun bzang khyab brdal chen po'i ngang nas las dang dngos grub rtsol med du 'grub pa'i phyir ro //
'jig rten 'byor pa'i dbyar mtsho ni //
rab rgyas thub bstan nyag gcig mchog
/de byung bsod nams rgya mtsho'i bcud //
ye shes rin chen smin gyur cig
/ces pa'ang sngags nag bon gyer gyi las 'phro byis pa shed ma bye ba'i dus nas yongs su sad pa pad+ma gar gyi dbang phyug rtsal gyis 'grub pa'i nyi ma bzang po la tsa 'dra rin chen brag gi bsti gnas su bris pa dge legs 'phel ///
/
