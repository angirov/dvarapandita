@#:
dag snang lha mo tsaN+Da lI'i skor las :
rtsa bsnyen 'chi med bcud dril bzhugs so :
ye shes mkha' 'gro'i sku la 'dud :
'chi med rtsa ba'i bsnyen sgrub ni :
dben pa'i gnas su stegs bu'i dbus :
rdul tshon ras bris skabs sbyar gyi :
dkyil 'khor steng du lding khri'i khar :
tshe yi 'brang rgyas rgyan ldan bsham :
g.yas su tshe ril g.yon tshe chang :
rgyab tu bla g.yu me long dang :
dar snas brgyan pa'i mda' dar gzug :
mdun du mchod tshogs legs par bstar :
spros med rgyun gyi rnal 'byor la :
rtsa rlung thig le dkyil 'khor rten :
rang sems ye shes mkha' 'gro nyid :
dbang yul longs spyod thams cad kun :
mchod pa'i phyag rgyar phul bas 'grub :
sa ma ya :
de nas bsnyen sgrub nyams len la :
sngon 'gro dngos gzhi rjes gsum las :
dang po sngon 'gro'i rim pa ni :
na mo :
bdag dang khams gsum 'gro ba kun :
dad dang nges 'byung snying rje ches :
ye shes mkha' 'gro'i dkyil 'khor lhar :
rtse gcig gus pas skyabs su mchi :
ho :
smon pa tshad med rnam pa bzhis :
sems can thams cad blos bzung nas :
'jug pa bskyed rdzogs ting 'dzin gyis :
gzhan don 'chi med bsgrub par bgyi :
oM AHhU~M:
sku gsum tshe yi lha tshogs kyis :
dbyings nas ye shes byin chen phob :
phyi nang gsang ba'i mchod pa'i tshogs :
nam mkha' mdzod du byin gyis rlobs :
dz+nyA na A be sha ya a A:
sarba pU dza me g+ha sa ma ye hU~M:
gnyis pa dngos gzhi bskyed bzlas ni :
hrI:
'khor 'das chos kun stong pa'i ngang :
snang srid rdo rje'i gur khang dang :
rang byung tshe yi pho brang dbus :
rig pa ma bcos chos kyi sku :
zhal phyag rnam pa longs spyod rdzogs :
bde chen sprul pa'i mkha' 'gro ma :
dmar gsal zhi 'dzum chags pa'i nyams :
phyag g.yas tshe yi mda' dar dang :
g.yon pas bdud rtsi'i bum bzang bsnams :
gnag snum dbu skra sil bur grol :
dar dang rin chen me tog brgyan :
nu 'bur gsang ba'i pad+mo rgyas :
zhabs gnyis brkyang bskum gar stabs kyis :
pad+ma nyi zla'i gdan la rol :
spyi bor tshe dpag med mgon dang :
thugs kar yid bzhin 'khor los mtshan :
gzhan yang phung khams skye mched kun :
rtsa gsum tshe lha'i ngo bor bzhugs :
thugs ka'i hrIHlas 'od 'phros pas :
ye shes sems dpa' spyan drangs gyur :
hrI:
'og min bde chen zhing khams nas :
'chi med yum mchog tsaN+Da lI:
rtsa gsum tshe lha'i 'khor dang bcas :
gnas 'dir spyan 'dren gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
ma hA su kha pad+ma tsaN+Da lI sa pa ri bA ra badzra sa ma ya dza dzaHdzaHhU~M baM ho :
ho :
dam ye dbyer med dgyes par bzhugs :
'phrul dga'i tshul gyis brda phyag 'tshal :
phyi nang gsang mchod sman gtor rag :
mchod pa'i phyag rgya chen por bzhes :
ma hA su kha dz+nyA na DA ki nI sa pa ri bA ra ar+g+haM sogs :
ma hA pany+tsa a mr-ita rak+ta ba liM ta ga Na tsakra pU dza ho :
hrI:
kun tu bzang po rdo rje rnal 'byor ma :
sprul pa'i skur snang 'chi med tsaN+Da lI:
rtsa gsum tshe lha 'dus pa'i dkyil 'khor lhar :
gus pas bstod do tshe dbang dngos grub stsol :

ye shes sems ma'i thugs ka ru :
nyi zla kha sbyor thugs srog hrI:
sngags mtshan 'od zer snang ba yis :
rtsa gsum tshe lha rab 'byams dang :
'khor 'das dwangs bcud bsdus shing thim :
'chi med rdo rje'i srog 'grub gyur :
oM ma hA su kha pad+ma tsaN+Da lI dz+nyA na badzra A yu She swA hA:
'bum phrag gsum du bzlas pa yis :
dus min 'chi ba'i bar chad zhi :
tshe dang bsod nams ye shes rgyas :
dge ba'i rtags mtshan mthong bar 'gyur :
rjes ni mchod bstod thugs dam bskul :
hrI:
'od gsal dbyings kyi gzhal yas nas :
ye shes mkha' 'gro tsaN+Da lI:
rtsa gsum tshe lha'i 'khor dang bcas :
thugs rje thugs dam gnad nas bskul :
sprul pa yang sprul phyogs bcur spros :
bla tshe chad nyams yar pa dang :
'khor 'das tshe yi dwangs ma kun :
dkar la 'tsher ba'i yi ge oM:
dmar la dwangs pa AHyi gzugs :
mthing gsal 'bar ba'i yi ge hU~M:
'od zer bdud rtsi'i rnam par sdus :
rnal 'byor lus ngag yid la stims :
sgrub pa'i rdzas la byin chen phob :
'chi med 'ja' lus dngos grub stsol :
rtsa sngags brjod :
hrI:
srid zhi'i tshe dang ye shes bcud :
'bru gsum rnam pas dbyer med thim :
chos kyi dbyings su tshe sbas shing :
rdo rje gsum gyis rgyas gdab bo :
oM AHhU~M badzra dz+nyA na rak+Sha a :
rten gyi rdzas las dngos grub blang :
nongs pa bshags shing lhar snang bsdu :
skye med gnyug ma'i ngang du bzhag :
bkra shis smon lam rgya cher brjod :
sa ma ya :
gzhan la tshe yi dbang bskur na :
khrus bya bgegs phral srung 'khor bsgom :
maN+Dal 'bul zhing gsol gsum gdab :
mgon po tshe dpag med pa'i dgongs pa yis :
sogs kyi mthar :
bdag la dbang bskur byin gyis brlab tu gsol :
rgyud sbyang lhar bskyed ye shes dbab :
brtan par byas rjes bum dbang ni :
tshe yi 'brang rgyas spyi bor bzhag :
hrI:
'chi med pad+ma tsaN+Da lI:
rtsa gsum tshe lha rab 'byams kyi :
rdo rje'i sku yis dbang bskur ro :
'gyur med rtag pa'i sku thob shog :
kA ya a b+hi Shiny+tsa oM:
gsang dbang tshe yi bdud rtsi sbyin :
hrI:
'chi med pad+ma tsaN+Da lI:
rtsa gsum tshe lha rab 'byams kyi :
rdo rje'i gsung gis dbang bskur ro :
bde chen ye shes rgyas par shog :
wA ka a b+hi Shiny+tsa A:
sher dbang bcud len ril bu sbyin :
hrI:
'chi med pad+ma tsaN+Da lI:
rtsa gsum tshe lha rab 'byams kyi :
rdo rje'i thugs kyis dbang bskur ro :
dga' bzhi'i lhan skyes mngon gyur shog :
tsit+ta a b+hi Shiny+tsa hU~M:
bzhi pa tshe yi rgyas gdab cing :
ka dag zang thal dgongs pa bskyang :
me tog 'thor zhing bkra shis brjod :
dam tshig khas blangs la sogs pa :
rjes kyi rim pa spyi ltar bya :
sa ma ya :
'chi med sgrub thabs snying po'i bcud :
zab cing 'dril ba'i gdams pa 'di :
snod min rnams la shin tu gsang :
skal ldan bu la chig rgyas gdab :
sa ma ya :
rgya rgya rgya :
gu h+ya :
d+ha thim :
dpal bsam yas mchims phur mtsho rgyal dngos snang rig 'dzin pad+ma'i mtshan can gyi spyan sngar sngags kyi rnal 'byor pa rdo rje snying pos chig brgyud du thob pa'i skabs mngon sum gyi rtags dang cho 'phrul bsam gyis mi khyab pa byung ngo //
'di la bskyed rdzogs las tshogs dang bcas pa'i gzhung rgyas par bzhugs pa ni skal ldan gyi slob ma mang po la gnang ngo ///
/
!
'di'i brgyud pa ni /
tshe dpag med /
tsaN+Da lI/
pad 'byung yab yum /
mtsho rgyal /
de'i rnam 'phrul pad+ma chos 'byor rgya mtsho /
zhabs drung rdo rje snying po /
mtshur ston bde chen rdo rje /
rje gsang sngags bstan 'dzin /
kun mkhyen rdo rje gzi brjid /
des so ///
/
