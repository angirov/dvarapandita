@#//
bcom ldan 'das mgon po 'od dpag tu med pa'i sangs rgyas kyi zhing yongs su sbyong ba'i cho ga bde ba can du bgrod pa'i shing rta zhes bya ba bzhugs so //
bla ma'i thugs sgrub bar chad kun sel gyi cha lag
/
na mo gu ru a mi ta b+hA ya /
gang mtshan dri med nor bu'i do shal ni //
rna lung dpyang pa'i mod nas yid can kun //
byang chub spyod pa'i grong du dbugs 'byin pa //
bla ma 'od dpag med pas dge legs mdzod //
rin chen them skas la brten nas //
gzhal med khang bzang 'jug pa ltar //
sangs rgyas zhing khams yongs sbyong ba'i //
cho ga bde can shing rta dbye //
'di la gsum /
sbyor ba /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
gter gzhung rtsa ba'i rdo rje'i gsung las /
snang ba mtha' yas la bsten nas :
sangs rgyas zhing khams sbyong ba ni :
rang gi mdun du 'od dpag med :
'khor dang bcas pa'i zhing bkod dang :
ji ltar 'byor pa'i mchod pa bsham :
zhes gsungs pa ltar /
gnas dben zhing yid dang mthun par phyag dar dang brkyang nul legs par bstar /
gnas khang gi stabs bde na nub phyogs sam /
de min gung gi char dkon mchog gi rten spyi dang /
khyad par 'od dpag med pa'i zhing bkod mtshan nyid dang ldan pa dgram pa'i spyan sngar chu gnyis sngon du 'gro ba'i nyer spyod dang /
bye brag tu me tog la sogs pa'i mchod pa rnam lnga brgya rtsa sogs ji ltar 'byor pa gtsang zhing bkod mdzes su bsham /
nye logs ci bde bar gzungs bum dang /
khrus bum /
me long /
sku phyis /
gos zung /
maN+Dal /
rol mo'i bye brag sogs mkho ba'i yo byad thams cad 'du bya /
gnyis pa cho gar gtogs pa'i sbyor ba ni /
gzhung las /
skyabs song byang chub sems gnyis bskyed :
ces pa ltar gsum /
skyabs su 'gro ba /
sems bskyed pa /
zhar byung gnas yo byin gyis brlab pa'o //
dang po ni /
sgrub pa po rnams khrus byas gos gtsang ma gyon /
rten la zhal phyogs te /
grub na theg pa chen po'i gso sbyong blang /
gang ltar yang gtsang sbra'i kun spyod la gnas pas nges 'byung gi blo bcos pa dang /
snying rje chen po'i yid kyis mtshams sbyar te /
mdun gyi nam mkhar skyabs yul bla ma 'od dpag tu med pa dkon mchog rgya mtsho'i sprin phung 'phro ba mngon sum bzhin du bzhugs pa'i spyan sngar rang gzhan sems can thams cad 'dun pa rtse gcig pas skyabs su 'gro zhing sems bskyed par mos te /
na mo :
bla ma mgon po 'od dpag med :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
lan gsum la sogs pas skyabs su 'gro
/gnyis pa sems bskyed pa ni /
ho :
mar gyur sems can thams cad kun :
sangs rgyas go 'phang thob bya'i phyir :
nyes spyod kun sdom dge chos sdud :
gzhan phan byang sems rtag tu bskyed :
lan gsum gyis sems bskyed /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhis blo sbyang /
skyabs yul rnams rang la thim par bsam /
gsum pa gnas yo byin rlabs ni /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis rlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis /
deng 'dir 'khor yug gi sa gzhi 'di dag bde ba can gyi zhing gi bkod pa lta bu phun sum tshogs pa'i rgyan thams cad kyis rnam par brgyan pa mdzes shing yid du 'ong ba bsam gyis mi khyab par gyur /
thams cad du yang sa gzhi dag
/gseg ma la sogs med pa dang //
lag mthil ltar mnyam bai DUr+Ya'i //
rang bzhin 'jam por gnas gyur cig
/phun sum tshogs pa'i zhing 'di dag tu lha dang mi'i yo byad dam pa gzugs dang /
sgra dang /
dri dang /
ro dang /
reg bya la sogs pa rnam par dag cing yid du 'ong ba'i mchod pa'i sprin rgya mtsho bsam gyis mi khyab pas nam mkha'i khams thams cad gang bar gyur /
de las gzhan yang mchod pa'i tshogs //
rol mo dbyangs snyan yid 'ong ldan //
sems can sdug bsngal sel byed pa'i //
sprin rnams so sor gnas gyur cig
/ces bden pa'i stobs dang /
na mo rat+na tra yA ya /
oM na mo b+ha ga wa te /
badzra sA ra pra mar+d+ha ne /
ta thA ga tA ya /
ar+ha te samyak+saM bud+d+hA ya /
tad+ya thA/
oM badzre badzre /
ma hA badzre /
ma hA te dzo badzre /
ma hA bid+yA badzre /
ma hA bo d+hi tsit+te badzre /
ma hA bo d+hi maN+Do pa saM kra ma Na badzre sarba karma a bA ra Na bi sho d+ha na badzre swA hA/
zhes mchod pa'i sprin gyi gzungs lan gsum brjod pas byin gyis brlabs /
gnyis pa dngos gzhi la gsum /
tshogs zhing sgrub pa /
tshogs gsag pa /
smon lam gdab pa'o //
dang po ni /
sbyor ba skyabs sems byas pas bsod nams kyi tshogs dang /
'og tu 'byung ba bzhin swa b+hA ba'i sngags kyis gzung 'dzin ltar snang ba'i chos kun 'od gsal du sbyangs pas ye shes kyi tshogs bsags nas /
tshogs gnyis rang 'bras sgyu ma lta bu'i sangs rgyas kyi zhing dang bdag mdun lha'i skur ldang ba'i phyir gter gzhung rdo rje'i gsung gis 'di ltar du gsal gdab par bya ste /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM:
stong pa'i ngang las sa phyogs kun :
dag pa'i zhing khams bde ba can :
ngo mtshar bkod pa bsam yas dbus :
pad+ma zla ba'i snying po la :
rang nyid 'phags pa spyan ras gzigs :
dkar dmar mdangs ldan thal mo sbyar :
byang chub sems dpa' gzhon nu'i tshul :
sems dpa'i skyil mo krung gis bzhugs :
mdun du rma byas bteg pa yi :
rin chen mdzes khrir pad zla'i steng :
'od dpag med mgon sku mdog dmar :
mnyam gzhag bdud rtsi'i lhung bzed bsnams :
mtshan dpe'i dpal 'bar chos gos gsol :
byang chub shing chen rab rgyas pa :
yid 'phrog grib bsil la brten nas :
mtha' yas 'od zer 'phro ba'i klong :
rdo rje'i skyil mo krung gis bzhugs :
g.yas su 'phags pa spyan ras gzigs :
dkar gsal zhal gcig phyag gnyis pa :
phyag g.yas mchog sbyin g.yon pa ni :
dkon mchog gsum mtshon skyabs sbyin rgyas :
pad dkar rgyas pa'i sdong bu bsnams :
g.yon du phyag rdor mthu chen thob :
mthing mdog zhal gcig phyag gnyis pa :
phyag g.yas rdo rje g.yon pa ni :
skyabs sbyin phyag rgyas dril bu 'dzin :
mdun du 'phags tshogs 'dus pa dang :
steng 'og phyogs mtshams thams cad du :
sangs rgyas dang ni byang chub sems :
'jig rten skyong ba bsam mi khyab :
kun kyang chos kyi sgra sgrog cing :
theg mchog bdud rtsis dgyes pa can :
mngon sum bzhin du gsal bar gyur :
ces brjod cing nan tan du gsal gdab pa las /
gang zhig sangs rgyas yid byed pa //
de yi mdun na thub pa bzhugs //
zhes gsungs pa ltar spyan 'dren sogs kyi ngal ba la mi ltos pa gzhung rtsa bar ma gsungs kyang /
las dang po pa'i rigs can rnams spros pa la dga' bas bgyid par spro na /
rang gi mos 'dun rtse gcig pa dang /
mdun gyi sangs rgyas 'khor dang bcas pa'i thugs ka'i dpal be'u dang /
smin mtshams kyi mdzod spu nas ye shes kyi 'od zer bsam gyis mi khyab pa 'phros pas nub phyogs bde ba can nas mgon po 'od dpag tu med pa la sangs rgyas dang byang chub sems dpa' nyan thos dgra bcom pa chos skyong ba'i 'jig rten skyong ba'i tshogs kyis bskor ba spyan drangs par gyur /
ces brjod cing bsam la /
spos btul zhing dbyangs snyan po dang bcas 'dun pa rtse gcig pas /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
bcom ldan bskal pa grangs med du ma ru //
'gro la brtse phyir thugs rje rnam sbyangs shing //
smon lam rgya chen dgongs pa yongs rdzogs pa'i /
khyed bzhed 'gro don mdzad dus 'di lags na //
de phyir chos dbyings pho brang lhun grub nas //
rdzu 'phrul byin rlabs sna tshogs ston mdzad cing //
mtha' yas sems can tshogs rnams bsgral ba'i phyir //
yongs dag 'khor dang bcas te gshegs su gsol //
oM gu ru sarba ta thA ga ta a mi ta b+hA sa pa ri wA ra e h+ye hi /
zhes gsol bas /
bde ba can gyi zhing nas sngon gyi thugs dam las brtsam ste /
de bzhin gshegs pa 'od dpag med 'khor phyogs bcu'i sangs rgyas dang byang chub sems dpa' nyan thos kyi dge 'dun dam pa chos skyong ba'i tshogs dang bcas pa /
de bzhin gshegs pa'i rdzu 'phrul chen pos nam mkha'i lam nas mngon par gshegs te mdun gyi nam mkhar bzhugs par gyur pa la /
bcom ldan 'dir ni byon pa legs //
bdag cag bsod nams skal bar ldan //
bdag gi mchod yon bzhes nas kyang //
thugs la dgongs shing gnang bar mdzod //
ces byon legs gsol /
de nas sku khrus gsol ba'i thog mar khrus khang bskyed cing snyan brnan pa ni /
khrus kyi khang pa shin tu dri zhim pa //
shel gyi sa gzhi gsal zhing 'tsher ba bstar //
rin chen 'bar ba'i ka ba yid 'ong ldan //
mu tig 'od chags bla re bres pa der //
de bzhin gshegs pa rnams dang de sras la //
rin chen bum pa mang po spos kyi chu //
yid 'ong legs par bkang ba glu dang ni //
rol mor bcas pa du mas sku khrus gsol /
khrus gsol ba ni /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis sku khrus gsol //
oM sarba ta thA ga ta a b+hi She ka te sa ma ya shrI ye hU~M/
'di ni khrus mchog dpal dang ldan //
thugs rje'i chu ni bla na med //
byin rlabs ye shes chu yis ni //
ci 'dod dngos grub stsol bar mdzod //
oM sarba ta thA ga ta a b+hi She ka te sa ma ya shrI ye hU~M/
rgyal ba'i sku gsung thugs mchog la //
nyon mongs sgrib pa mi mnga' yang //
sems can sgo gsum sgrib sbyang phyir //
gtsang ma chab kyis khrus gsol lo //
oM sarba ta thA ga ta a b+hi She ka te sa ma ya shrI ye hU~M/
sku phyi ba ni /
de dag sku la mtshungs pa med pa'i gos //
gtsang la dri rab bgos pas sku phyi 'o //
oM hU~M trAM hrIHAHkA ya bi sho d+ha na swA hA/
na bza' dang rgyan 'bul ba ni /
de nas de la kha dog legs bsgyur pa'i //
na bza' shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag de dang de dag gis //
'phags pa kun tu bzang dang 'jam dbyangs dang //
'jig rten dbang phyug sogs la'ang brgyan par bgyi //
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyang phyir 'bul //
bzod pa dam pa'i gos kyis brgyan par shog
/dri med mtshan la sgrib bsal mi mnga' yang //
dad pas ngur smrig rgyal mtshan phul ba yis //
nam mkha'i mtha' klas gyur pa'i sems can rnams //
sangs rgyas brtul zhugs mchog la spyod par shog
/oM sarba ta thA ga ta wasatra A laM kA ra swA hA/
bzhugs su gsol ba ni /
bdag dang 'gro la thugs brtse'i phyir //
nyid kyi rdzu 'phrul mthu yis ni //
ji srid mchod pa bdag bgyid pa //
de srid bcom ldan bzhugs su gsol //
rat+na A sa na pad+ma ka ma lA ya satwaM/
zhes gdan phul bas /
nor bu'i gzhal med khang chen po'i dbus byang chub kyi shing rnam par rgyas pa'i grib bsil du rma byas bteg pa'i rin po che'i khri la mdun gyi tshogs zhing gsal gdab pa rnams dang dbyer med par sangs rgyas 'khor dang bcas te bzhugs par bsam la dang 'dod yid ches kyi dad pa shugs drag tu bskyed do //
gnyis pa tshogs gsag pa la gsum /
yan lag bdun pa 'bul ba /
bzlas pas thugs dam bskul ba /
zhing sbyong gi dmigs pa la bslab pa'o //
dang po ni /
gzhung las /
yan lag bdun dang maN+Dal 'bul :
zhes pa ltar /
thog mar phyag 'tshal ba ni /
mdun gyi tshogs zhing rnams mngon sum bzhin du bzhugs pa'i spyan sngar rang gzhan sems can thams cad sgo gsum 'jug pa gcig pas lus zhing gi rdul snyed du sprul nas phyag sogs mchod pa'i las rim la 'jug par gyur /
ces brjod cing bsam la /
'od dpag med bkod pa'i mdo las gsungs pa ltar /
langs nas nub kyi phyogs su gdong phyogs pa'am phyogs par mos pas me tog 'thor ba dang bcas phyag 'tshal te /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas 'od dpag med rdul med cing rnam par dag pa bzhugs shing 'tsho la gzhes shing chos kyang ston pa /
'khor sangs rgyas dang byang chub sems dpa' nyan thos kyi dge 'dun dam pa chos skyong ba'i tshogs dang bcas pa rnams la phyag 'tshal lo //
mchod do //
skyabs su mchi'o //
zhes lan bdun bzla /
de nas /
yid 'ong rdzing bu'i nang na gnas pa yi //
'char ka'i pad+ma kha 'bus bye 'dra ba //
lag gnyis spyi bor thal sbyar bstod dbyangs bcas //
lus dpag med par sprul nas gus phyag 'tshal //
ji snyed su dag sogs nas /
bde bar gshegs pa thams cad bdag gis bstod //
bla ma mnyam med sangs rgyas rin po che //
dus gsum bde gshegs sras bcas thams cad kyi //
sku gsung thugs kyi rang bzhin byin brlabs pa //
bka' drin chen po'i zhabs la phyag 'tshal lo //
ston pa bla med sangs rgyas rin po che //
skyob pa bla med dam chos rin po che //
'dren pa bla med dge 'dun rin po che //
skyabs gnas dkon mchog gsum la phyag 'tshal lo //
'od mdo ltar ro /   'od ni dpag med gzi brjid dpag med pa //
sku tshe dpag med dge 'dun dpag med pa //
byang chub sems dpas bskor zhing mdzes gyur pa'i //
mgon po 'od dpag med la phyag 'tshal lo //
'od ni dpag med blo ni mtha' yas mtshungs //
gzhan gyi 'od ni gang yang mi gsal te //
nyi zla nor bu'i tshogs kyi 'od rnams ni //
'jig rten kun na lham me lhan ma lags //
sems can snying po'i gzugs ni mtha' yas te //
de bzhin sangs rgyas gsung ni mtha' yas dbyangs //
tshul khrims ting 'dzin shes rab brtson 'grus kyang /
khyod 'dra 'jig rten 'di na gzhan ma mchis //
zab cing shin tu rgyas pa'i chos brnyes pa //
sangs rgyas mchog gi thugs ni rgya mtsho bzhin //
des kyang ston la khengs pa mi mnga' ste //
tha ba zhe sdang spangs nas pha mthar sgrol //
bcom ldan de bzhin gshegs pa dgra bcom pa //
yang dag rdzogs pa'i sangs rgyas sku tshe dang //
ye shes dpag med shin tu rnam nges pa //
gzi brjid rgyal po'i zhabs la phyag 'tshal lo //
phyogs bcu'i 'gro la mkhyen brtses rab dgongs nas //
phyogs bcur chos kyi 'khor lo legs bskor bas //
phyogs bcu'i 'gro rnams yongs su skyob mdzad pa'i //
phyogs bcu'i sangs rgyas rnams la phyag 'tshal lo //
'jam dbyangs phyag na rdo rje spyan ras gzigs //
sa yi snying po sgrib pa rnam par sel //
nam mkha'i snying po byams pa kun tu bzang //
nye ba'i sras chen brgyad la phyag 'tshal lo //
rlabs chen spyod pa'i tshul ni rab bzung nas //
bsdu ba rnam bzhis 'gro don mdzad gyur pa //
rab dga' la sogs sa la bzhugs pa yi //
byang chub sems dpa' rnams la phyag 'tshal lo //
rgyun zhugs phyir 'ong phyir mi 'ong la sogs //
dgra bcom rigs gyur skyes bu zung bzhi dang //
tshogs na spyod dang bse ru lta bu yi //
'phags pa rang rgyal rnams la phyag 'tshal lo //
gang gi 'phrul dang mngon par shes pa'i dpal //
nye bar dgongs nas thub pa'i bka' bzhin du //
bstan pa rin chen bang mdzod legs skyong ba'i //
rdo rje'i chos skyong rnams la phyag 'tshal lo //
gang sngon sbyin pa rgya mtsho'i dge bsags pas //
tshe dang nor dang mthu yi dpal brnyes shing //
sgrub pa po la dbyig gi char 'beb pa'i //
gnod sbyin nor skyong rnams la phyag 'tshal lo //
mkha' ltar khyab pa'i rgyal ba sras bcas la //
lus 'di zhing rdul mnyam par rab sprul nas //
bdag dang mkha' mnyam 'gro ba ma lus pa //
rtag tu gus pa'i yid kyis phyag 'tshal lo //
oM sarba ta thA ga ta kA ya wA ka tsit+ta pra Na me na ban+d+ha naM ka ro mi /
zhes phyag bya /
gnyis pa mchod pa 'bul ba la /
spyir 'bul ba ni /
me tog dam pa sogs nas /
rgyal ba kun la phyag 'tshal mchod par bgyi //
zhes dang /
mchod pa'i sprin gyi sngags kyang brjod /
bye brag tu nyer spyod sogs 'bul ba ni /
dngos su bshams pa'i mchod pa nyid rgyur byas pa las byung ba'i mchod pa'i sprin phung rgya mtsho mtha' yas pas mchod par bsam la /
bla ma rgyal ba sras bcas spyan lam du :
dngos 'byor yid kyis rnam par sprul pa yi :
yan lag brgyad ldan mchod yon mtsho ltar bskyil :
'bul lo bzhes nas mchog thun dngos grub stsol :
oM gu ru sarba ta thA ga ta a mi ta b+hA sa pa ri wA ra ar+g+haM pra tIts+tsha swA hA:
bla ma rgyal ba sras bcas spyan lam du :
dngos 'byor yid kyis rnam par sprul pa yi :
dri med zhabs bsil gang+gA'i rgyun bzhin sbreng :
'bul lo bzhes nas mchog thun dngos grub stsol :
oM gu ru sarba ta thA ga ta a mi ta b+hA sa pa ri wA ra pAd+yaM pra tIts+tsha swA hA:
bla ma rgyal ba sras bcas spyan lam du :
dngos 'byor yid kyis rnam par sprul pa yi :
lha rdzas me tog char gyis nam mkha' bkang :
'bul lo bzhes nas mchog thun dngos grub stsol :
oM gu ru sarba ta thA ga ta a mi ta b+hA sa pa ri wA ra puSh+pe pra tIts+tsha swA hA:
bla ma rgyal ba sras bcas spyan lam du :
dngos 'byor yid kyis rnam par sprul pa yi :
dri zhim spos kyi dud sprin bar snang khyab :
'bul lo bzhes nas mchog thun dngos grub stsol :
oM gu ru sarba ta thA ga ta a mi ta b+hA sa pa ri wA ra d+hU pe pra tIts+tsha swA hA:
bla ma rgyal ba sras bcas spyan lam du :
dngos 'byor yid kyis rnam par sprul pa yi :
snang gsal nyi zla'i tshogs rnams 'od rab 'bar :
'bul lo bzhes nas mchog thun dngos grub stsol :
oM gu ru sarba ta thA ga ta a mi ta b+hA sa pa ri wA ra A lo ke pra tIts+tsha swA hA:
bla ma rgyal ba sras bcas spyan lam du :
dngos 'byor yid kyis rnam par sprul pa yi :
byugs pas bde ba skyed pa bdud rtsi'i chu :
'bul lo bzhes nas mchog thun dngos grub stsol :
oM gu ru sarba ta thA ga ta a mi ta b+hA sa pa ri wA ra gan+d+hai pra tIts+tsha swA hA:
bla ma rgyal ba sras bcas spyan lam du :
dngos 'byor yid kyis rnam par sprul pa yi :
ro bcud nus pa phun tshogs zhal zas rigs :
'bul lo bzhes nas mchog thun dngos grub stsol :
oM gu ru sarba ta thA ga ta a mi ta b+hA sa pa ri wA ra nai bid+yA pra tIts+tsha swA hA:
bla ma rgyal ba sras bcas spyan lam du :
dngos 'byor yid kyis rnam par sprul pa yi :
rol mo glu dbyangs kun bzang dbyings khyab pa :
'bul lo bzhes nas mchog thun dngos grub stsol :
oM gu ru sarba ta thA ga ta a mi ta b+hA sa pa ri wA ra shap+da pra tIts+tsha swA hA:
'dod yon 'bul ba ni /
phyogs dus kun na gzugs sgra dri ro dang //
reg bya'i khyad par phun sum tshogs pa rnams //
mos blos rgyal ba sras bcas la 'bul na //
bzhes shing bla med grub mchog bstsal du gsol //
oM gu ru sarba ta thA ga ta a mi ta b+hA sa pa ri wA ra pany+tsa kA ma gu Na pra tIts+tsha swA hA/
rtags brgyad 'bul ba ni /
bsod nams brgya las grub pa'i mtshan mchog las //
rang byung bkra shis rtags kyis phyag brgyan pa //
yid 'ong lha mo brgyad kyis nam mkha'i khams //
bkang ste sras bcas rgyal ba'i dkyil 'khor mchod //
oM gu ru sarba ta thA ga ta a mi ta b+hA sa pa ri wA ra aSh+Ta mang+ga laM tsit+na pra tIts+tsha swA hA/
rdzas brgyad ni /
sangs rgyas bsod nams chen po'i gzi brjid las //
lhun grub dge legs byed pa'i rdzas mchog brgyad //
bde gshegs sras dang bcas la 'bul bar bgyi //
don gnyis mtha' ru phyin pa'i bkra shis stsol //
oM gu ru sarba ta thA ga ta a mi ta b+hA sa pa ri wA ra aSh+Ta mang+ga laM dra bya pra tIts+tsha swA hA/
rgyal srid ni /
'khor los sgyur ba'i rgyal srid yongs kyi bcud //
rnam dkar bye bas bskrun pa'i rin chen bdun //
zhing khams rgya mtsho yongs su bkang ste 'bul //
'gro kun thar pa'i rgyal srid la spyod shog
/oM gu ru sarba ta thA ga ta a mi ta b+hA sa pa ri wA ra sap+ta rat+na pra tIts+tsha swA hA/
tsA ru'i bza' ba'i zhal zas 'bul ba ni /
na mas+sarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes nam mkha' mdzod kyi sngags rgya lan gsum dang /
zhal zas ro brgya ldan cing yid 'phrog pa //
legs sbyar 'di ni rgyal ba sras bcas la //
dad pas phul bas 'gro ba 'di dag kun //
'byor ldan ting 'dzin zas la spyod par shog
/ces 'bul lo //
maN+Dal 'bul ba ni /
rin po che'i maN+Dal byi dor legs par byas la dri bzang gi rlan dang bcas pa la rin po che dang sman dang 'bru sogs kyi tshom bu 'god cing /
tshom bu so bdun ma sogs rgyas par 'bul ba'am /
oM AHhU~M:
bdag dang mtha' yas sems can gyi :
lus dang longs spyod dge tshogs kun :
gling bzhi ri rab nyi zlar bcas :
lha mi'i longs spyod bsam mi khyab :
kun bzang mchod pa'i sprin phung che :
rgyun mi chad par sprul byas te :
bla ma mgon po 'od dpag med :
dkon mchog rin chen rtsa ba gsum :
chos srung nor lha rgya mtsho la :
gus pas rtag tu 'bul bar bgyi :
bsod nams tshogs chen rab rdzogs nas :
ye shes snang ba rgyas par shog :
oM gu ru sarba ta thA ga ta a mi ta b+hA sa pa ri wA ra sarba rat+na maN+Da la pU dza me g+ha AHhU~M:
zhes dang /
bsdu na /
oM AHhU~M:
khams gsum snod bcud dpal 'byor dang :
bdag lus longs spyod dge tshogs kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Dal pU dza ho :
zhes brgya stong sogs ci nus 'bul /
spro na slar yang yid las byung ba'i mchod sprin rgya cher spros te /
rin chen sems de bzung bar bya ba'i phyir //
de bzhin gshegs pa rnams dang dam pa'i chos //
dkon mchog dri ma med dang sangs rgyas sras //
yon tan rgya mtsho rnams la legs par mchod //
me tog 'bras bu ji snyed yod pa dang //
sman gyi rnam pa gang zhig yod pa dang //
'jig rten rin chen ji snyed yod pa dang //
chu gtsang yid du 'ong ba ci yod dang //
rin chen ri bo dang ni de bzhin du //
nags tshal sa phyogs dben zhing nyams dga' dang //
ljon shing me tog rgyan spras spud pa dang //
shing gang 'bras bzang yal ga dud pa dang //
lha sogs 'jig rten na yang dri dang ni //
spos dang dpag bsam shing dang rin chen shing //
ma rmos 'khrungs pa'i lo tog rnam pa dang //
gzhan yang mchod par 'os pa'i rgyan rnams ni //
mtsho dang rdzing bu pad+mas brgyan pa dag
/ngang pa shin tu skad snyan yid 'ong ldan //
nam mkha' rab 'byams khams kyi mthas gtugs pa //
yongs su bzung ba med pa de dag kun //
blo yis blangs nas thub pa skyes kyi mchog
/sras dang bcas pa rnams la legs 'bul na //
yon gnas dam pa thugs rje che rnams kyis //
bdag la brtser dgongs bdag gi 'di dag bzhes //
bdag ni bsod nams mi ldan bkren chen te //
mchod pa'i nor gzhan bdag la cang ma mchis //
des na gzhan don dgongs pa'i mgon gyis 'di //
bdag gi don slad nyid kyi mthus bzhes shig
/rgyal dang de sras rnams la bdag gis ni //
bdag gi lus kun gtan du dbul bar bgyi //
sems dpa' mchog rnams bdag ni yongs bzhes shig
/gus pas khyed kyi 'bangs su mchi bar bgyi //
bdag ni khyed kyis yongs su bzung bas na //
srid la mi 'jigs sems can phan par bgyi //
sngon gyi sdig las yang dag 'da' bgyid cing //
sdig pa gzhan yang slan chad mi bgyid do //
stong gsum kun tu dri ngad ldang ba yi //
dri mchog rnams kyis thub dbang rnams kyi sku
/gser sbyangs btso ma byi dor byas pa ltar //
'od chags 'bar ba de dag byug par bgyi //
thub dbang mchod gnas mchog la yid 'ong ba'i //
me tog man+dA ra dang pad+ma dang //
ut+pal la sogs dri zhim thams cad dang //
phreng ba spel legs yid 'ong rnams kyis mchod //
spos mchog yid 'phrog dri ngad khyab pa yi //
bdug pa'i sprin tshogs rnams kyang de la dbul //
zhal zas bza' btung sna tshogs bcas pa yi //
lha bshos rnams kyang de la dbul bar bgyi //
gser gyi pad+mo tshar du dngar ba yi //
rin chen sgron me rnams kyang dbul bar bgyi //
sa gzhi bstar ba spos kyis byugs pa der //
me tog yid 'ong sil ma dgram par bya //
gzhal med pho brang bstod dbyangs yid 'ong ldan //
mu tig rin chen rgyan 'phyang mdzes 'bar ba //
dpag yas nam mkha'i rgyan gyur de dag kyang //
thugs rje'i rang bzhin can la dbul bar bgyi //
rin chen gdugs mdzes gser gyi yu ba can /
khor yug rgyan gyi rnam pa yid 'ong ldan //
dbyibs legs lta na sdug pa sgreng ba yang //
rtag tu thub dbang rnams la dbul bar bgyi //
de las gzhan yang mchod pa'i tshogs //
rol mo dbyangs snyan yid 'ong ldan //
sems can sdug bsngal sel byed pa'i //
sprin rnams so sor gnas gyur cig
/dam chos dkon mchog thams cad dang //
mchod rten rnams dang sku gzugs la //
rin chen me tog la sogs char //
rgyun mi 'chad par 'bab par shog
/ji ltar 'jam dbyangs la sogs pas //
rgyal ba rnams la mchod mdzad pa //
de bzhin bdag gis de bzhin gshegs //
mgon po sras dang bcas rnams mchod //
yon tan rgya mtsho rnams la bdag
/bstod dbyangs yan lag rgya mtshos bstod //
bstod dbyangs snyan sprin de dag la //
nges par kun tu 'byung gyur cig
/ces tshig don yid la dran bzhin pas phul ba'i mthar /
na maHsarba bud+d+ha bo d+hi satwa b+h+ye :
oM sarba bid pu ra pu ra su ra su ra A brta ya A brta ya swA hA/
ces brjod pas de bzhin gshegs pa thams cad kyi zhabs la phyag byas pa dang bsnyen bkur byas par 'gyur ro //
gsum pa sdig pa bshags pa la sogs pa'i yan lag lhag ma rnams ni spyod 'jug sogs kyi tshigs bcad dang spel te rgyas par bya ba'am /
bsdu na /
'dod chags zhe sdang sogs nas /
thams cad bdag gis byang chub phyir bsngo 'o //
zhes brjod /
de nas skabs 'dir 'od dpag med bkod pa'i mdo las /
kun dga' bo rigs kyi bu'am rigs kyi bu mo gang la la dag gis tshe 'di nyid la de bzhin gshegs pa 'od dpag med mthong na nga ci ma rung snyam du sems pa de /
bla na med pa yang dag par rdzogs pa'i byang chub tu sems bskyed la /
lhag pa'i bsam pa'i rgyud kyis sangs rgyas kyi zhing der skye bar bya ba'i phyir sems yang dag par btang ste /
dge ba'i rtsa ba rnams bskyed par bya zhing yongs su bsngo bar bya'o //
zhes gsungs pa ltar byang chub sems kyi g.yar dam len pa ni sangs rgyas kyi zhing yongs su sbyong ba'i rgyu'i gtso bor nges pas thal mo sbyar te 'dun pa rtse gcig pas /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas mgon po 'od dpag tu med pa la sogs pa phyogs bcu'i sangs rgyas dang byang chub sems dpa' thams cad bdag la dgongs su gsol /
zhes dgongs gsol sngon du 'gro bas /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/skye rgu rga dang 'chi las rab thar bgyi //
sbyin dang dul dang tshul khrims bzod brtson 'grus //
bsam gtan ting 'dzin de bzhin shes rab mchog
/brtul zhugs 'di dag bdag gis yang dag blang //
sems can kun skyob sangs rgyas 'gyur bar bgyi //
byang chub zhing mchog mtshungs med tshol bgyid cing //
sangs rgyas bye ba brgya stong du ma phrag
/gang+gA'i bye ma lta bur mtha' yas pa //
mgon po de kun bdag gis mchod par bgyi //
gang+gA'i rdul dang mnyam pa'i 'jig rten khams //
de bas gong du mtha' yas zhing gi khams //
de dag kun tu 'od ni rab 'byin pa //
'di 'dra'i brtson 'grus stobs ni brtsam par bgyi //
bdag gis zhing yang gtso bo dam pa mchog
/'dus byas 'dir ni brgyan pa bgyis nas su //
mtshungs pa ma mchis mya ngan 'das dbyings bde //
de yang ma mchis pas ni rnam par sbyang //
bdag ni 'chi ba'i dus byed gyur pa na //
sgrib pa thams cad dag ni phyir bsal te //
mngon sum snang ba mtha' yas de mthong nas //
bde ba can gyi zhing der rab tu 'gro
/der song nas ni smon lam 'di dag kyang //
thams cad ma lus mngon du 'gyur bar shog
/de dag ma lus bdag gis yongs su bkang //
'jig rten ji srid sems can phan par bgyi //
rgyal ba'i dkyil 'khor bzang zhing dga' ba der //
pad+mo dam pa shin tu mdzes las skyes //
snang ba mtha' yas rgyal bas mngon sum du //
lung bstan pa yang bdag gis der thob shog
/der ni bdag gis lung bstan rab thob nas //
sprul pa mang po bye ba phrag brgya yis //
blo yi stobs kyis phyogs bcu rnams su yang //
sems can rnams la phan pa mang po bgyi //
zhes byang chub kyi spyod pa spyad par dam bca'/
deng dus bdag tshe 'bras bu yod //
mi yi srid pa legs par thob //
de ring sangs rgyas rigs su skyes //
sangs rgyas sras su da gyur to //
da ni bdag gis ci nas kyang //
rigs dang mthun pa'i las brtsams te //
skyon med btsun pa'i rigs 'di la //
rnyog par mi 'gyur de ltar bya //
zhes dang /
bdag gis de ring skyob pa thams cad kyi //
spyan sngar 'gro ba bde gshegs nyid dang ni //
bar du bde la mgron du bos zin gyis //
lha dang lha min la sogs dga' bar gyis //
zhes dga' ba bsgom /
byang chub sems ni rin po che //
ma skyes pa rnams skye gyur cig
/skyes pa nyams pa med pa dang //
gong nas gong du 'phel bar shog
/byang chub sems dang mi 'bral zhing //
byang chub spyod la gzhol ba dang //
sangs rgyas rnams kyis yongs bzung zhing //
bdud kyi las rnams spong bar shog
/byang chub sems dpa' rnams kyis ni //
'gro don thugs la dgongs 'grub shog
/mgon po yis ni gang dgongs pa //
sems can rnams la de 'byor shog
/sems can thams cad bde dang ldan gyur cig
/ngan 'gro thams cad rtag tu stongs par gyur //
byang chub sems dpa' gang dag sar bzhugs pa //
de dag kun gyi smon lam 'grub par shog
/ces smon lam gdab bo //
de nas spro na 'dod pa'i don gsol ba gdab pa ni /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas mgon po 'od dpag tu med pa 'khor dang bcas pa thams cad bdag la dgongs su gsol /
khyed rnams la thugs mkhyen pa'i ye shes /
brtse ba'i thugs rje /
mdzad pa'i phrin las /
skyob pa'i nus mthu bsam gyis mi khyab pa mnga' ba lags pas /
spyir sangs rgyas kyi bstan pa dar zhing rgyas pa dang /
bstan 'dzin gyi skyes bu rnams sku tshe brtan cing thugs kyi bzhed pa'i don lhun gyis grub pa dang /
dge 'dun rnams kyi chos spyod bcu'i sgrub pa thams cad gong nas gong du 'phel zhing rgyas pa dang /
de dag gi mthu dang nus pa la brten nas /
sems can la bde skyid phun sum tshogs pa 'byung zhing /
khyad par bdag dang mtha' yas pa'i sems can thams cad sgrib gnyis byang zhing tshogs gnyis rdzogs te /
dag pa'i zhing khams bde ba can du pad+ma'i snying po la rdzus te skyes nas myur du mngon par rdzogs par 'tshang rgya bar byin gyis brlab tu gsol /
ces brjod /
gnyis pa bzlas pas thugs dam bskul ba ni /
thog mar bzlas pa'i phrin las mdzad pa'i slad du /
dkon mchog gsum gyi bden pa dang /
de bzhin gshegs pa sras dang bcas pa thams cad kyi mthu dang byin gyi rlabs dang /
chos kyi dbyings rnam par dag cing bsam gyis mi khyab pa'i stobs dang /
'phags pa sku gsung thugs kyi spyod pa ma dag pa mi mnga' ba rnams kyi thugs dam nges pa'i bden pas /
mchod pa'i tshogs sbyar ba'i gnas 'dir ston pa yang dag par rdzogs pa'i sangs rgyas mgon po 'od dpag tu med pa la sogs pa phyogs bcu dus gsum gyi de bzhin gshegs pa sras dang bcas pa thams cad gdan 'dzom pa chen po mdzad de mchod pa bzhes shing /
gzungs sngags bzlas pa tshul bzhin du 'grub par byin gyis rlob par mdzad nas /
bdag sogs 'gro ba mang po'i don dpag tu med pa mdzad par gyur cig
/de bzhin gshegs pa 'od dpag med 'khor dang bcas pa'i sku las 'od zer 'phros pas 'jig rten gyi khams thams cad khyab /
des 'phags pa thams cad sems can gyi don la bskul zhing /
ngan song gi gnas thams cad sbyangs te sems can thams cad mtho ris dang thar pa'i go 'phang la 'jug par gyur cig
/'od zer des bdag cag rnams la khyab pas 'gro don dpag med sgrub nus pa'i mthu thob ste /
de bzhin gshegs pa rnams dang sku gsung thugs mtshungs par gyur cig
/yang 'od zer de dag gcig tu 'dus pa bum pa'i gzungs chab la khyab ste reg pa tsam gyis mi mthun pa'i phyogs thams cad zhi bar byed pa /
dpal dang bde legs skyed par byed pa'i bdud rtsi'i dag byed du gyur cig
/bdag cag la sogs pa bsgrub bya'i lus dang 'khor dang yo byad thams cad la khyab ste /
nad dang gnod pa thams cad ni bsal /
lus sems kyi skyon thams cad ni bral te /
chos kyi snod du rung bar gyur cig
/bdag cag rnams kyis 'phags pa rnams mngon sum pa lta bur dmigs nas gzungs bzlas pas /
de bzhin gshegs pa sras dang bcas pa rnams kyi ting nge 'dzin gyi sgo sna tshogs dang tshig 'bru mtha' yas pa rtogs shing rnam par dag par byin gyis rlob par gyur cig
/ces bden pa'i tshig gis bsngos pas 'phags pa rnams kyis gnang ba bstsal zhing ji ltar bsngos pa bzhin mngon du byung bar bsam la /
bzlas pa'i dmigs pa ni /
gzhung las /
rang gi thugs nas 'od 'phros pas :
sangs rgyas 'khor bcas thugs rgyud bskul :
de dag thugs rje'i 'od zer gyis :
bdag dang 'gro ba'i sgrib kun sbyangs :
bde can zhing du skye ba yi :
rgyu 'bras snod dang ldan par gyur :
ces brjod cing bsam la /
oM pad+ma d+hA ri hU~M:
zhes ci nus dang /
snang mtha' rjes dran gzungs kyang bzla :
zhes gsungs pas /
tad+ya thA/
a mi te /
a mi tod+b+ha be /
a mi ta saM b+ha we /
a mi ta bi krAn+te gA mi ni /
ga ga na kIrti ka re /
sarba kle sha k+Sha yaM ka ri swA hA/
zhes pa 'di ci rigs par bzla /
khyad par gzungs bum la dmigs te /
slar yang lha tshogs rnams kyi thugs dam bskul bas sku'i cha thams cad las byung ba'i 'od zer gyis bum chu la khyab pas sangs rgyas kyi phrin las yongs su rdzogs pa'i nus pa dang ldan par gyur /
ces brjod cing bsam la /
snying po dang gzungs ci nus su bzla'o //
gsum pa zhing sbyong gi dmigs pa la bslab pa ni /
khyad par zhing gi bkod pa la :
rtse gcig yid bzung mos gus bskyed :
ces dang /
mdo las /
sems can gang dag kha cig gis de bzhin gshegs pa de rnams yang dang yang du yid la byed pa dang /
dge ba'i rtsa ba mang po dpag tu med pa bskyed pa dang /
byang chub tu sems yongs su bsngos te /
'jig rten gyi khams der skye bar smon lam 'debs pa 'di dag 'chi ba'i dus gnas pa na de bzhin gshegs pa dgra bcom pa yang dag par rdzogs pa'i sangs rgyas 'od dpag med de dge slong gi tshogs du mas bskor cing mdun gyis bltas nas bzhugs par 'gyur te /
de dag gis bcom ldan 'das 'od dpag med de mthong nas rab tu dang ba'i sems kyis shi 'phos te /
'jig rten gyi khams bde ba can de nyid du skye bar 'gyur ro //
zhes gsungs pas /
spro zhing nus na 'od dpag med kyi zhing bkod bstan pa'i mdo gsal dag snyan gsum dang ldan pas bklag cing don rtse gcig tu yid la bya /
gang ltar yang bde ba can gyi zhing gi bkod pa'i ngo mtshar /
mgon po 'od dpag tu med pa'i thugs bskyed dang smon lam /
'khor gyi sangs rgyas dang byang chub sems dpa' 'phags pa'i tshogs kyi rnam thar la dran pa nye bar bzhag pas lus kyi ba spu gzing ba dang /
mig nas mchi ma 'khrugs pa sogs mos gus nyams skye ba ni dang ba'i dad pa /
de lta bu'i zhing khams der rang dang sems can thams cad skye bar 'dod pa 'dod pa'i dad pa /
de la blo gzhan nam yang mi 'gyur bas dus gsum du bsags pa'i dge ba'i rtsa ba thams cad bde ba can du skye ba'i rgyur yongs su bsngo ba ni phyir mi ldog pa'i dad pa ste /
dang 'dod yid ches kyi dad pa shugs drag tu bskyed cing zhing gi bkod pa rten dang brten par bcas pa la rtse gcig tu sems bzung ba la bslab pa ni zhing sbyang gi dmigs pa dngos gzhi yin pas bag chags brtan po bzhag pa shin tu gal che'o //
gsum pa smon lam gdab pa ni /
gzhung las /
dge ba'i rtsa ba thams cad kun :
zhing der skye ba'i rgyu ru bsngo :
rnam dag smon lam rgya cher gdab :
zhes gsungs pas stan thog gcig tu gsag sbyong spel gsum byas pa las byung ba'i dge ba'i rtsa bas mtshon dus gsum du bsags pa'i dge ba'i rtsa ba thams cad bdag gzhan yid can mtha' dag bde ba can gyi zhing du skye ba'i rgyur yongs su bsngo bar bgyi'o snyam pas slar yang phyag mchod sogs kyis mtshams sbyar nas smon lam gdab par bya ste /
yongs su bsngo ba'i mdo las /   phyogs bcu mtha' yas pa na shes bya'i don ma lus par khyab pa'i blo mnga' ba phyogs bcu'i sangs rgyas bcom ldan 'das dang /
byang chub sems dpa' rgya mtsho snyed la phyag 'tshal lo //
sems kyi rnyog ma yid gnyis bsal nas dang por ni //
shAkya'i rgyal po thub la spyi bos phyag 'tshal lo //
bde ba can na bzhugs pa'i rgyal ba 'od dpag med //
bla ma la yang dga' dang gus pas btud par bgyi /
gang zhig phyogs kun dag na da lta byung ba yi //
'gro la byams pa'i sangs rgyas nges par bzhugs rnams dang //
'das dang phyis 'byung ba yi rgyal ba thams cad la //
bdag gi dga' ba'i yid kyis yang dag mchod par bgyi //
zhes dang /
mchod pa'i sprin gyi gzungs brjod cing rol mo dbul /
thal mo sbyar ba dang bcas te /
yon tan rgya mtsho dpag med pa //
sangs rgyas dam chos 'phags pa yi //
dge 'dun dus gsum bzhugs pa rnams //
ma lus pa la skyabs su mchi //
mi dge thams cad bshags par bgyi //
'gro ba'i dge la rjes yi rang //
chos kyi 'khor lo rab bskor bar //
rdzogs sangs rgyas la bskul ma 'tshal //
kun mkhyen spyan gyis gzigs pa yi //
bdag dge chung ngu gang mchis pa //
de ni gtan du bral ba dag
/thams cad nye bar zhi gyur cig
/rnam pa kun mchog ldan pa yi //
stong pa shes pa'i ting nge 'dzin //
byang chub bar gyi tshe rabs su //
rtag tu bde dang ldan par shog
/rnam par mi rtog lhun gyis grub //
rtag tu mnyam par bzhag gyur cing //
zla nyi nor bu rol mo ltar //
sems can don la 'jug par shog
/ji ltar rgyal ba mkhas pa rnams //
shes rab pha rol phyin thabs bsngo //
de ltar bdag gis dkar po rnams //
byang chub tu ni bsngo bar bgyi //
dkon mchog gsum la dmigs pa yi //
bdag gi lus ngag yid dge dang //
sbyin pa tshul khrims bzod brtson 'grus //
bsam gtan shes rab las byung gang //
de dag kun gyis bdag nyid ni //
tshangs par spyod pa ldan pa dang //
'jig rten mgon gyi bstan pa la //
rab byung mngon dga' dbang ldan zhing //
sangs rgyas kun gyi gsung rab kyi //
gzhung don tshig la mkhas gyur nas //
dam chos yongs su 'dzin pa dang //
lus dang srog la dga' med shog
/bdag ni 'gum pa'i dus bgyid tshe //
phyin ci ma log yid kyis su //
sangs rgyas tshe dpag med mthong nas //
'di nas bde ba can du mchi //
bdud kyi spyod yul mngon gyur tshe //
drang srong chen po tshe dpag med //
rtag tu ston pa mdzad gyur cing //
sa bcu thob nas de dag gi
/rnam par dge ba'i rim pa yis //
byang chub dam pa thob par shog
/sangs rgyas kun tu bzang po nyid thob nas //
bag chags bcas pa nyes bsags rtsa nas bton //
ye shes sgrib med snying rje ldan nas su //
'gro ba rnams la sman dang bde bar bgyi //
dge ba'i rtsa ba des sems can 'gro ba drug la brten pa gang lags pa de dag thams cad sbyin pa'i pha rol tu phyin pa la dgod par bgyi'o //
de bzhin du tshul khrims dang /
bzod pa dang /
brtson 'grus dang /
bsam gtan dang /
shes rab dang /
thabs dang /
smon lam dang /
stobs dang /
ye shes kyi pha rol tu phyin pa la dgod par bgyi'o //
de bzhin du sa rab tu dga' ba dang //
de bzhin du dri ma med pa dang /
'od byed pa dang /
'od 'phro ba can dang /
shin tu sbyang dka' ba dang /
mngon du gyur pa dang /
ring du song ba dang /
mi g.yo ba dang /
legs pa'i blo gros dang /
sa bcu chos kyi sprin la dgod par bgyi'o //
de bzhin du rdo rje lta bu'i ting nge 'dzin dang /
de bzhin du brtan par gnas pa'i thabs la mngon par brtson pa mngon du 'gro ba yongs su bsags pa'i ting nge 'dzin dang /
nges par 'byung ba'i ting nge 'dzin dang /
kun tu gsal ba'i ting nge 'dzin dang /
kun tu snang ba'i ting nge 'dzin dang /
rin chen tog gi ting nge 'dzin dang /
rin chen zla ba'i ting nge 'dzin dang /
rgyal mtshan rtse mo'i tog gi ting nge 'dzin dang /
snying rje bsags pa'i ting nge 'dzin dang /
chos thams cad kyi tshig rab tu dbye ba bstan pa shes pa la mkhas pa'i ting nge 'dzin la dgod par bgyi'o //
de bzhin du rgya mtsho'i phyag rgya mi zad par sgrub pa'i gzungs dang /
de bzhin du sems can gyi spyod pa la 'jug pa'i gzungs dang /
nyi ma'i tog snang ba mtha' yas pa'i gzungs dang /

zla ba dri ma med pa'i gzi brjid mngon par 'phags pa'i gzungs dang /
kun nas dkris pa thams cad rnam par sel ba dang /
rdo rje'i snying po bstan pas nyon mongs pa mtha' yas pa rnam par 'thor ba dang /
brjod du med pa'i don dam par yang dag par 'du ba dang /
ldem po'i tshig tu smra ba'i sgra 'jug pa dang /
nam mkha'i dkyil ltar dri ma med par sgrub pa dang /
zad mi shes pa'i phyag rgyas btab pa dang /
sangs rgyas kyi sku mtha' yas pa yongs su 'grub pa sgrub pa'i gzungs la dgod par bgyi'o //
de bzhin du pha rol tu phyin pa bcu po de dag nas gzungs kyi sgo bcu'i bar dag la bkod nas de rnams dang lhan cig 'di nas 'gum pa'i 'og tu 'jig rten gyi khams bde ba can du skye bar 'gyur zhing /
gang na bcom ldan 'das de bzhin gshegs pa 'od dpag med de dang /
bcom ldan 'das 'jig rten dbang phyug de dang /
bcom ldan 'das mthu chen thob de dang /
byang chub sems dpa' de dag dang 'khor de rnams mnyes par byed par gyur cig
/bcom ldan 'das 'khor dang bcas pa de dag mi mnyes par byed par ma gyur cig
/de bzhin gshegs pa 'od dpag med la phyag 'tshal lo //
tad+ya thA/
pad+me pad+me ni /
pad+ma lo tsa ni /
pad+ma saM b+ha be swA hA/
ci nus dang /
de bzhin gshegs pa 'od dpag med la phyag 'tshal lo //
tad+ya thA/
a mi ta /
ud+b+ha be /
a mi ta saM b+ha be /
a mi ta /
bi krAn+te /
ga ga na kIrti ka re /
sarba karma kle sha k+Sha yaM ka ri swA hA/
zhes pa'ang bzlas mthar /
'das pa'i sangs rgyas rnams dang phyogs bcu yi //
zhes sogs bzang po spyod pa'i smon lam gdab cing /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyi rlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis de de bzhin du 'grub par gyur cig
/ces bden pa'i stobs brjod /
tshar grangs gsog na /
mchod pa gsar du bsham pa'am zhal gso zhing mchod pa'i sprin gyi sngags brjod pas gzi byin bskyed la /
slar yang mdun gyi tshogs zhing rnams mngon sum bzhin du zhes sogs /
phyag 'tshal nas gzung 'di yan rgyas bsdus ji ltar rigs pa bskyar la grangs bzung ngo //
gsum pa rjes kyi cho ga la gsum /
gtang rag 'bul ba /
nyer bsdu'i rnal 'byor /
bsngo smon bkra shis kyis mtha' brgyan pa'o //
dang po ni /
mchod pa gsar du bsham pa'am zhal gsos la /
mchod pa'i sprin gyi gzungs brjod pas rgyas par spel nas /
ji snyed su dag sogs nas /
thams cad bdag gis byang chub phyir bsngo 'o //
zhes pa'i bar gyi yan lag bdun pa tshang bar bya /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas 'od dpag tu med pa la sogs pa /
phyogs bcu'i rgyal ba sras dang bcas pa gdan 'dzoms pa'i spyan sngar bdag cag la sogs pa 'gro ba mang po'i don mdzad par gsol ba'i skabs 'dir /
bdag cag dus ngan pa'i sems can spyod pa dman zhing ma dag pas ma 'tshal ba dang /
bag ma mchis pa'i dbang gis lus ngag yid gsum gyi spyod pa nyon mongs pa dang 'dres pa dang mchod pa'i dngos po chung zhing ngan pa dang gtsang sbras ma phyed pa dang /
mdo dang rgyud las byung ba'i cho ga bzhin du ma lcogs pa la sogs pa 'khrul zhing nongs par gyur pa thams cad /
'phags pa thugs rje chen po dang ldan pa rnams la bzod par gsol zhing mchis na thugs brtse bar dgongs te bzod par bzhes shing 'phral dang yun du bdag cag gi sgrib par mi 'gyur bar byin gyis brlab pa ci gnang /
zhes nongs pa bzod par gsol /
gnyis pa nyer bsdu'i rnal 'byor ni /
gzhung las /
mdun gyi snang ba mtha' yas kyi :
thugs ka'i hrIHlas gnyis pa byung :
shangs bug g.yas nas rang nyid kyi :
sna bug g.yon zhugs snying ga'i dbus :
'od zer snang ba rab 'phros pas :
sdig sgrib bag chags bcas pa sbyangs :
rlung phyir song dang lhan cig tu :
sna bug g.yas nas bcom ldan gyi :
shangs bug g.yon zhugs hrIHla thim :
rgyal ba'i thugs dang rang gi sems :
dbyer med blo 'das ngang du gyur :
zhes brjod cing bsam la /
slar yang dbugs kyi 'gro 'ong dang :
dmigs pa yang yang spel ba'i mthar :
zhes gsungs pa ltar dmigs pa'i rten goms lan mang du bskyar ba'i rjes su /
bla ma 'od dpag med pa nyid :
dgyes pa chen pos rang la thim :
rang nyid sangs rgyas skur gyur te :
'gro 'dul phrin las yongs rdzogs gyur :
zhes brjod cing /
zhing gi dmigs pa kho na la :
yang dang yang du blo bzhag ste :
zhes gsungs pa ltar dmigs pa'i rtsal sbyang ngo //
gsum pa bsngo smon bkra shis kyis mtha' brgyan pa ni /
spro zhing nus na /
rang gzhan gyi bla ma gong ma dag gis mdzad pa'i bde ba can gyi smon lam ji ltar rigs pa gdab /
de tsam mi nus na /
'jam dpal dpa' bos ji ltar mkhyen pa dang //
kun tu bzang po de yang de bzhin te //
de dag kun gyi rjes su bdag slob cing //
dge ba 'di dag thams cad rab tu bsngo //
dus gsum gshegs pa'i rgyal ba thams cad kyis //
bsngo ba gang la mchog tu bsngags pa der //
bdag gi dge ba'i rtsa ba 'di kun kyang //
bzang po spyod phyir rab tu bsngo bar bgyi //
rgyal ba'i dkyil 'khor bzang zhing dga' ba der //
pad+mo dam pa shin tu mdzes las skyes //
snang ba mtha' yas rgyal bas mngon sum du //
lung bstan pa yang bdag gis der thob shog
/der ni bdag gis lung bstan rab thob nas //
sprul pa mang po bye ba phrag brgya yis //
blo yi stobs kyis phyogs bcu rnams su yang //
sems can rnams la phan pa mang bgyid shog
/sangs rgyas sku gsum brnyes pa'i byin rlabs dang //
chos nyid mi 'gyur bden pa'i byin rlabs dang /
dge 'dun mi phyed 'dun pa'i byin rlabs kyis //
ji ltar bsngos bzhin smon lam 'grub par shog
/ces bsngo smon dang /
che ba'i che mchog dang /
gnas 'dir nyin mo bde legs sogs mdo rgyud las 'byung ba'i shis pa brjod pas mtshams sbyar te me tog gi char phab /
slar yang gter kha 'di nyid las gsungs pa'i /
phyogs bcu dus bzhi'i sogs kyi smon lam dang bden pa'i stobs brjod pas kyang dge legs su bya'o //
de ltar nyin par gyi dus su cho ga ci lcogs su 'bad cing /
nub mo nyal ba'i skabs gong du bshad pa'i nyer bsdu'i mthar rnam par mi rtog pa'i ngang du khams gso bar bya ste /
gzhung las /
mthar ni mi rtog bde ba'i ngang :
nyal bas khams bde rig pa dwangs :
rmi lam zhing khams bgrod pa sogs :
dge ba'i mtshan ma ci yang 'byung :
zhes pa'i rtags mthong ba'i bar gyis mtshon dus dang rgyun du brtson pa'i phan yon ni /
'od dpag med bkod pa'i mdo las /
sems can gang dag kha cig gis bcom ldan 'das de'i mtshan thos la /
thos nas kyang tha na sems bskyed pa gcig tsam zhig bsam pa thag pa nas dad pa dang dga' ba bskyed pa de dag thams cad bla na med pa yang dag par rdzogs pa'i byang chub las phyir mi ldog pa'i phyir ro //
zhes dang /
sems can gang dag nga yi ming thos na //
nga yi zhing du rtag tu 'ong bar shog
/nga yi smon lam bzang po de rdzogs nas //
'jig rten khams mang dag nas sems can 'ong //
de dag nga yi zhing du lhags nas ni //
de dag skye ba gcig la phyir mi ldog
/zhes sogs 'od dpag med kyi mtshan thos shing dad pa bskyed pa tsam yang dag pa'i zhing khams bde ba can du skye zhing sangs rgyas kyi byang chub las phyir mi ldog par de bzhin gshegs pas bden tshig gis bka' bstsal na /
cho ga rnam par dag pas tshul bzhin du bsgrubs pa'i phan yon ni bsam gyis mi khyab ste /
gzhung las /
de ltar thun re ma chags par :
bsgoms na 'chi ba'i dus kyi tshe :
sangs rgyas mthu yis sgrib dag nas :
bde can zhing du nges par skye :
zhes gsungs pas mtshon te shes par bya'o //
'di'i bsnyen pa byed na /
khrus dang gtsang sbra bcas gong du bshad pa'i rim pa thun bzhi'am gsum sogs bcad la /
snying po 'bum phrag dang /
gzungs 'bum phrag bzhi'am gcig sogs bzla /
zhing sbyong gi dmigs pa la rtse gcig tu 'bad pas gzhung las gsungs pa'i rtags rnams nges par mthong bar 'gyur ro //
yang 'di'i sgo nas smyung bar gnas pa byed na /
dus bzang spyi dang /
khyad par zla ba gang yang rung ba'i tshes bco lnga la lhag par bsngags pas /
don zhags dang bcu gcig zhal gyi smyung chog sogs las 'byung ba ltar gso sbyong gi sdom pa blangs te /
tshes bcu bzhi la rkyang /
bco lnga la khug
/bcu drug la rjes chog bya /
gzhan spang blang gi bya ba thams cad spyi ltar nyams su blangs pas phan yon lhag par che'o //
gzhan yang gzungs bum gyi chus rang gzhan la khrus bya ba dang /
gshin po'i rus bu dang /
dur khrod kyi sa gzhir gtor bas kyang dmigs yul gyi sdig sgrib byang zhing /
dag pa'i zhing du dbugs 'byin pa sogs kyis phan yon dang ldan pa nyid do //
zhar byung cho ga mdor bsdus te bya ba'i tshul ni /
'di nyid gtso bor bzang po spyod pa'i smon lam dang rjes su 'brel bas na /
yan lag bdun pa bzang spyod kho na ltar bgyis kyang rung bas /
de'i tshe mchod pa'i yan lag gi rjes su mchod sprin gyi gzungs brjod cing rol mo bya /
maN+Dal rgyas bsdus gang rung 'bul /
sems bskyed blangs grub na legs /
'dod gsol dang /
gzungs kyi phrin las la bskul ba rnams ma bgyis kyang rung /
smon lam bzang po spyod pa kho nas 'thus pa sogs skabs phyed par byas la nyams su blang ngo //
de ltar na gtso bor 'od dpag med bkod pa'i mdo dang /
bzang po spyod pa'i smon lam la brten cing /
cho ga'i yan lag 'ga' zhig spyod pa'i rgyud sogs dang mthun par bkral ba'i gzhung don ji lta bar legs par bshad zin to //
'phags rnams ye shes gzigs pa ni //
dman la brtse ba chos nyid phyir //
sangs rgyas byin rlabs mthu snang bas //
bdag gis 'di ltar brjod pa snyams //
de las byung ba'i dge bas yid can kun //
tshe 'dir mi mthun kun zhi legs tshogs rgyas //
phyi ma bde ba can gyi zhing skyes nas //
sangs rgyas byang chub myur du thob par shog
/ces pa'ang sangs rgyas gnyis pa slob dpon chen po'i thugs bcud bla ma'i thugs sgrub bar chad kun sel gyi zhal gdams snying byang yid bzhin nor bu las 'gro 'dul ngan song dong sprugs kyi cha lag 'od dpag med kyi zhing sbyong gi cho ga nyung gsal snying por dril ba 'di yang /
sprul pa'i gter 'byin rgya mtsho'i 'khor los sgyur ba o rgyan mchog gyur bde chen gling pa'i zhal snga nas kyis bskyed yum dam pa sku gshegs pa'i skabs /
sangs rgyas kyi zhing khams yongs su sbyong ba dang sems can rgya mtsho smin par mdzad pa'i cha rkyen du gtso bor dmigs shing /
rang gzhan la nye bar mkho bas kyang mtshams sbyar te /
zab mo'i chos tshul 'di nyid la mtsho skyes bla ma yab sras dgyes pa'i thugs rjes sngon dge'i spobs pa cung zad sad pa mkhyen brtse'i dbang po rdo rje gzi brjid rtsal gyis sbyar ba dge legs mchog tu gyur cig
/sarba dA ka l+yA naM b+ha ba tu //

//
