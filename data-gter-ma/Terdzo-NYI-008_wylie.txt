@#//
dpal ldan mgon po'i gab thig 'khrugs kyi man ngag bzhugs so //
shrI ma hA kA lA ya na mo /
mgon po spyan ras gzigs dbang dang //
chos skyong legs ldan sras po dang //
phyogs bcu'i mgon po 'khor bcas dang //
nag po gri gug thod khrag 'dzin //
ma mo mkha' 'gro'i tshogs bcas la //
sgo gsum gus pas phyag 'tshal lo //
lnga brgya snyigs ma'i dus 'di la //
bstan pa'i ru tra bsgral ba'i phyir //
sa bcu rdzogs pa'i legs ldan sras //
ma hA kA la 'khor bcas kyi //
sgrub thabs las kyi rim pa ni //
snod med rnams la dkyus su sbas //
snod ldan rnams kyi don du ni //
gzhung gi man ngag gab thig rnams //
bai ro tsa nas ci gsung bzhin //
dbri bsnan med par gong 'og bsdebs //
ldi ri chos grags yi ger bkod //
'di la gsum ste /
sbyor dngos rjes gsum las /
dang po sbyor ba ni /
rgyud las /
lta spyod ldan pa'i rnal 'byor pas //
dur khrod 'jigs pa'i rtsub 'gyur tshal //
shan pa mtshon thogs gcan gzan 'du //
der ni maN+Dal legs par bya //
gru gsum mthing nag kha khyer rtsang //
dar nag snying dang bya rgod mda'//
rab tu mnyes pa'i mchod gtor bsham //
sgrub pa'i gtor ma bca' ba ni //
snod mchog gang yang rung ba'i nang //
bshos bu g.yag snying lta bu gcig
/ngos gsum gtor ma gsum bshams la //
gzugs 'gros sna tshogs dag gis bskor //
bing ni ma hA kA la'i rten //
rta nag snying dang dar nag sku yi rten //
lug nag snying ni gsung gi rten //
g.yag nag snying ni thugs kyi rten //
mda' rgod rin chen sna lnga btags //
dar sna la du la phug sna tshogs dang //
sbrang chang khur ba sha thud la sogs pa //
phyogs bcu mgon po'i rten du bzhag
/gru gsum bang rim gsum pa'i steng //
man 'jil steng du gtor ma bkyag
/zhabs su gru gsum ling+ga bcug
/khyi ra phag gsum thod pa'i nang du bcug
/rgyab tu re 'byams rnams kyis bskor /
sa ma ya /
rgya rgya rgya /
de nas mdun bskyed 'jug pa ni /
bdag nyid he ru ka'i nga rgyal bsgom /
mdun du gru gsum mi dmigs stong pa'i ngang //
gru gsum bang rim gsum pa'i nang //
gru gsum dmar nag rab tu 'jigs //
me 'bar tsha zhing skyi g.ya' ba //
nad kyi na bun rab tu 'khrigs //
mtshon cha'i tshwa tshwa me ltar 'bar //
chom chom sod sod sgra sgrog pa //
gru gsum 'bar ba'i gzhal yas khang //
nang du nyi ma ro yi steng //
bdag gi thugs ka'i sa bon las //
yi ge hU~M mthing phar 'phros pas //
hU~M las 'od zer dpag med 'phros //
gdug pa'i dgra bgegs thams cad bsgral //
'od zer tshur 'dus hU~M la thim //
bing de hU~M gis mtshan pa las //
mgon po tshogs bdag sku mdog mthing //
char sprin lta bur rab tu 'jigs //
dar nag 'jol ber sku la gsol //
phyag g.yas tsan dan bing chen phyar //
g.yon pas thod pa khrag bkang gsol //
dbu skra dmar ser gyen du brdzes //
thod pa rin chen sbrul gyis brgyan //
dar 'phyang sbrul gyi ska rags bcings //
sag ti sngon po'i chag l+h+wam mnabs //
me rlung 'tshubs ma'i dbus na zhugs //
de yi g.yon du b+h+yoHlas ni //
yum chen yak+sha bai ta li //
sku mdog nag mo 'jigs pa'i gzugs //
g.yas g.yon gri gug thod khrag 'dzin //
mgon po'i thugs kar hU~M gsum 'phros //
gru gsum bang rim dang po'i g.yas //
mgon po sku mchog sngon po la //
tri shUl rtse gsum thod khrag thogs //
g.yon du mgon po gsung mchog dmar //
phyag gnyis bing dang thod khrag thogs //
mdun du mgon po thugs mchog mthing //
phyag gnyis gri gug thod khrag bsnams //
sku gsung thugs kyi mgon po rnams //
rgyan dang cha lugs gtso dang mthun //
nag po stong dang sha za 'bum //
ma mo bye ba'i tshogs kyis bskor //
gru gsum bang rim bar ma la //
lha dmag bye ba dung phyur bskor //
go mtshon mang pos lus la brgyan //
gru gsum tha mar bka' sdod tshogs //
dri za me lha gshin rje dang //
bden bral chu bdag rlung gi lha //
gnod sbyin dbang ldan sa bdag dang //
nyi zla gza' skar tshogs dang bcas //
sprul pa yang sprul phra men tshogs //
stag gzig dom dang byi la dang //
pha waM dred mong phag rgod dang //
rnga mong sbal sbrul mgo brnyan can //
thams cad 'jigs su rung ba'i gzugs //
bskal pa'i me dpung klong du bskyed //
sa ma ya /
rgya rgya rgya /
spyan 'dren pa ni /
de nas bdag gi thugs ka nas //
'od zer lcags kyu ltar 'phros pas //
ri rab dag gi byang shar mtshams //
rang bzhin gnas nas ye shes pa //
'khor bcas ma lus spyan 'dren no //
oM shrI ma hA kA la sa ma ya pheM pheM/
hU~M/
bskal pa me ltar 'bar ba'i dbus //
gnam lcags ur mo ta la la //
rak+ta'i rgya mtsho me re re //
zhing chen keng rus khra la la //
'dab chags mang po nyi li li //
zhing lpags g.yang gzhi lhubs se lhub //
gsur chen dud pa chi li li //
de 'dra'i dur khrod 'jigs pa nas //
mgon po 'khor bcas sku skyod cig
/gru gsum 'bar ba'i dkyil 'khor 'dir //
mgon po tshogs bdag 'khor bcas rnams //
dam tshig dbang gis gshegs su gsol //
oM e h+ye hi shrI ma hA kA la g+ha na g+hu ti ka ma la shrI nag mo ti la b+h+yo /
sa ma ya dzaHhU~M baM hoH
sa ma ya /
rgya rgya rgya /
bzhugs su gsol ba ni /
hU~M/
bdud 'dul tshogs bdag chen po ste //
rdo rje skul byed drag po rtsal //
srin po lang ka pu ri yi //
grong khyer chen po brlag mdzad cing //
lha ma srin gyi bu mo ni //
glog sprin 'dul bar zhal bzhes pa //
lha chen mgon po nag po khyod //
spyan 'dren 'dir byon phrin las mdzod //
rdo rje 'chang gi spyan snga ru /
khas blangs dam bca' ma g.yel bar //
gru gsum dkyil 'khor gzhal yas 'dir //
dgyes shing brtan par bzhugs su gsol //
oM shrI ma hA kA la g+ha na g+hu ti ka ma la shrI nag mo ti la b+h+yo /
tiSh+Tha badzra sa ma ya hU~M/
sa ma ya satwaM/
sa ma ya /
rgya rgya rgya /
mdun gyi gtor ma mi dmigs pa'i ngang las /
sngags drug phyag drug gis byin gyis brlabs la 'bul /
oM AHhU~M/
a kA ro sogs dang /
nam mkha' mdzod kyi phyag rgyas byin gyis brlabs la /
mgon po 'khor dang bcas pas ljags rdo rje'i sbu gus gsol bar bsam /
mnyes shing tshims nas ci bcol ba'i phrin las rnam bzhi sgrub par bsam mo //
hU~M/
bka' yi bstan bsrung zhal bzhes pa //
bdud 'dul ma hA kA la'i tshogs //
nag po chen po 'khor bcas la //
mnyam nyid kun tu bzang po'i klong //
gnyis med mchod pa'i bye brag shar //
yon chab me tog bdug spos dang //
mar me dri chab zhal zas dang //
rol mo la sogs mchod pa'i tshogs //
mgon po 'khor dang bcas la 'bul //
oM shrI ma hA kA la ar+g+haM pA d+yaM nas /
shab+da gIrti sa ma ya mu dra swA hA/
hU~M/
lcang lor bcas pa'i b+han+d+ha ru //
byang sems dkar dmar rak+ta dang //
dri chen gu gul bdud rtsi ste //
gnyis med bdud rtsi a mr-ita //
ye shes bdud rtsi'i rgya mtsho 'di //
mgon po 'khor dang bcas la 'bul //
oM shrI ma hA kA la sarba pany+tsa a mr-ita rak+ta khA hi /
hU~M/
rlung nag 'tshubs ma'i dkyil 'khor nas //
mon pa nag po brda mi 'phrod //
mgyogs byed dpa' bo rlung la zhon //
mgon po 'khor dang bcas la 'bul //
gtor ma rgya chen 'di 'bul bas //
dam nyams dgra bgegs rdul du rlogs //
oM shrI ma hA kA la i daM ba liM ta khA hi /
sa ma ya /
rgya rgya rgya /
oM AHhU~M/
mchod sbyin gyi gtor ma rgya chen po 'di /
mchod cing 'bul ba'i gnas ni /
dpal ldan mgon po nag po /
shrI ma hA kA la /
bdud 'dul las kyi dbang phyug
/dug gsum nad kyi sman pa /
rig 'dzin yongs kyi srog shing /
rnal 'byor kun gyi dgra bla /
dbus kyi de ba mgon po /
phyi nang gnyis kyi tshogs bdag
/yum yak+sha bai ta li /
sku gsum thugs kyi mgon po /
phyogs bcu'i mgon po /
sde brgyad kyi mgon po /
dgra bla'i dmag tshogs /
'khor nag po stong /
sha za 'bum /
lha dmag bye ba dung phyur dang bcas pa rnams la 'bul lo //
mchod do //
gsol lo //
'dren no //
dgyes rab kyi mchog
/bzhes rab kyi phul du gyur nas 'dod pa'i yon tan gyis mnyes shing tshims par mdzod la /
bdag cag 'khor dang bcas pa rnams la bsrung zhing bskyab pa dang /
bsam pa dang smon pa thams cad yid bzhin du 'grub par mdzad du gsol /
phrin las su bcol ba'i mdo ni /
nyi ma phyogs bzhi mtshams brgyad nas dgra bgegs gdug pa can sdang sems dang ldan pa rnams la /
dam tshig gi dmod pa thongs /
tshe yi 'du byed stungs /
gzugs kyi phung po shigs /
sgyu ma'i lnga phung rdul du rlogs /
dgra bgegs thal ba'i rdul phran bzhin du brlag pa'i phrin las mdzod cig
/sa ma ya /
rgya rgya rgya /
de ni gtor ma 'bul ba lags so //
de nas bstod pa ni /
hU~M/
dus gsum sangs rgyas thams cad kyi //
bstan pa srung bar sems bskyed pa //
dpal ldan mgon po nag po ni //
shin tu mi bzad 'jigs pa'i gzugs //
yang dag dpa' bo chen po la //
zhal gcig phyag gnyis spyan gsum pa //
mgon po nag po khyed la bstod //
dar nag 'jol ber mnabs pa ni //
nyon mongs bdud las rgyal ba'i rtags //
tsan dan bing chen bsnams pa ni //
lha min g.yul ngo zlog pa'i rtags //
gser rked rin chen bcings pa ni //
rnal 'byor bar chad sel ba'i rtags //
zhabs gnyis brkyang bskum bzhugs pa ni //
'chi bdag gshin rje zlog pa'i rtags //
me dpung klong na bzhugs pa ni //
nyon mongs bag chags sreg pa'i rtags //
bam chen steng na 'gying ba ni //
sa bdag klu gnyan 'joms pa'i rtags //
dgra 'dul nag po chen po la //
phyag 'tshal mchod 'bul gus pas bstod //
bskal pa'i me dpung 'bar ba'i klong //
rdo rje brag chen gtam pa'i khri //
mthing nag gru gsum 'bar ba'i dbus //
ral gri mda' mdung gshibs pa'i gur nang na //
zhing chen bsnol ba'i gdan steng du //
dpal ldan nag po chen po ni //
shin tu mi bzad 'jigs pa'i gzugs //
sku mdog mthing nag 'bar ba la //
sku la dar nag ber chen gsol //
ral pa ser nag kyi li li //
spyan nas bskal pa'i me stag 'phro //
shangs nas rlung nag 'tshubs ma 'khyil //
zhal nas khrag gi rba klong 'khrugs //
ljags ni drag po glog ltar 'khyugs //
mche ba rno gdug dgra la gtsigs //
gdug pa'i nga ro sod dang rgyob //
zhabs gnyis gyad kyi 'dor stabs bsgrad //
phyag na tsan dan bing chen bsnams //
bing chen gnyan po dgra la gsor //
bing las cho 'phrul sna tshogs 'gyed //
ltas ngan sna tshogs dgra la thongs //
bing las mi nad long dgu 'phros //
nad kyi rkyal kha dgra la phob //
nag po mthu chen khyod la bstod //
b+h+yoH
yum chen lha mo bai ta li //
zhal gcig phyag gnyis sku mdog sngo //
g.yas g.yon gri gug thod khrag bsnams //
chibs su drel nag gwa pa 'chib //
'khor du ma mo 'bum gyis bskor //
'dir gshegs dam rdzas gtor ma bzhes //
lus ngag yid gsum gus pas bstod //
sa ma ya /
rgya rgya rgya /
de nas bshags pa ni /
hU~M/
mgon po 'khor bcas dgongs su gsol //
mgon po'i dkyil 'khor sgor zhugs nas //
bdag ni ma rig lus ngag sems //
nongs pa thams cad bzod par gsol //
dam tshig gnyan po bsrung rgyu la //
bka' ltar ma gyur rngo ma thogs //
bsnyen sgrub phud dang gtor ma chag
/rtsa ba yan lag chag nyams kun //
mgon po'i tshogs la bzod par gsol //
bstan srung mthu yi dngos grub stsol //
yi dam rtse gcig bsgom rgyu la //
ting 'dzin ma gsal nog por bskyed //
bstan srung tshogs la bzod par gsol //
bdag gis ma tshor nyams srid pas //
phyin chad khyed kyis bzod par gsol //
bskang ngo bshags so bzod par gsol //
mgon po 'khor dang bcas pa rnams //
bskul zhing dad cing mos pa'i tshe //
ma g.yel las rnams myur 'grub mdzod //
oM shrI ma hA kA la hU~M phaT/
de nas sngags 'khor bskyed pa ni /
hU~M/
mgon po tshogs bdag yab yum dang //
sku gsung thugs kyi mgon po dang //
phyogs bcu mgon po'i thugs ka na //
nyi ma'i dbus su hU~M mthing bsgom //
bdag gi thugs ka'i hU~M las ni //
'od zer lcags kyu lta bur 'phros //
mgon po 'khor bcas thugs kar phog
/ci bcol las rnams byed par bsam //
oM shrI ma hA kA la hU~M phaT/
oM badzra yak+sha bai ta li hU~M phaT/
oM ma hA kA la sid+d+hi yaM du dzaH
oM shrI ma hA kA la gu Na hr-i da kA ya wA ka tsit+ta gu Na karma sarba hU~M phaT/
sa ma ya /
rgya rgya rgya /
ar+g+haM sogs kyis mchod /
mchan /
bstod pa ni /
hU~M/
bskal pa me ltar 'bar ba'i dbus //
dur khrod chen po'i gnas mchog na //
bam chen steng na 'gying bag can //
dpal ldan mgon po nag po ni //
bdud dang dgra bgegs bzlog pa'i phyir //
mgon po 'khor dang bcas pa la //
byams pa'i sems kyis mchod 'bul bstod //
bshags pa ni /
hU~M/
dpal ldan mgon po 'khor bcas rnams //
bdag gis bsnyen cing bsgrubs pa la //
thugs dang 'gal ba bzod par gsol //
nyams chag 'gal 'khrul ci mchis pa //
gnong 'gyod sems kyis mthol lo bshags //
dngos grub gsol ba ni /
hU~M/
bdud 'dul tshogs bdag chen po dang //
ma hA kA la 'jigs byed tshogs //
rnal 'byor kun gyi dpal mgon te //
ma hA kA la mthu rtsal can //
rig 'dzin mang po'i srog shing ste //
rnal 'byor yongs kyi dgra bla khyod //
bdag gi chos skyong srung ma gyis //
bdag gi dkor nor srung ba dang //
sku gsung thugs kyi dngos grub stsol //
oM shrI ma hA kA la kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
ces yi ge brgya pas kha skong bya'o //
sa ma ya /
rgya rgya rgya /
rten 'brel snying pos mtha' rten bya'o //
'di yan chad stod las byang chub bsgrub pa yin no //
ces sro thog rgyal ba'i dben gnas su chu mo glang lo'i nyer bdun la ldi ri chos kyi grags pa bdag gis yi ger bkod pa'o ///
/
