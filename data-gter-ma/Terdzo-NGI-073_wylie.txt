mkha' 'gro gsang ba kun 'dus las :
rdo rje phag mo'i dbang sdud bzhugs :[ \u0f88 \u0f88\u0f88\u0f88\u0f88\u0f88\u0f88\u0f88\u0f88 ]rdo rje phag mo la phyag 'tshal lo :
mkha' 'gro ma gsang ba kun 'dus kyi dbang gi phrin las brtsam pa'i tshul la don gsum ste :
phyi 'jig rten dbang du bsdu ba :
nang rlung sems dbang du bsdu ba :
gsang ba snang sems dbang du bsdu ba 'o :
sa ma ya :
de la dang po bskyed bzlas phrin las la brten nas phyi 'jig rten dbang du bsdu ba ni :
dben pa'i gnas su shin tu gsang bas tshul 'di bsgrub par bya ste :
smad 'tshong mas nyal po byas pa'i sa la stegs bu brtsig :
byang sems kyis chag chag gdab :
mtshan ma'i dkyil 'khor ji ltar rigs pa bzhengs :
khyad par du sku'i rten bris sku :
gsung gi rten srog 'khor :
thugs kyi rten mtshan ldan ban+d+ha'i snod du ril bu bcas bsham par bya ste :
bris sku ni :
gzhon nu ma'i dang po'i rdul gyis gos pa'i ras la :
lha bzo mdzes shing lang tsho la babs pas :
rang byung gi me tog :
sin+d+hu ra :
gi waM:
rgya skyegs :
tsan+dan dmar po dang bcas pa'i tshon sbyar :
bdud rtsi chen po'ang gdab :
dpyid zla ra ba'i tshes brgyad la dam tshig gi bris sku tshad dang ldan pa :
nyams 'gyur phun sum tshogs pa bri :
rgyab tu sngags dang gsol byang dgod :
rab tu gnas pa bya :
srog 'khor ni :
gong dang 'dra ba'i gzhi dmar por 'khor lo mu khyud gsum ldan gyi lte bar sa bon sngags kyis bskor ba :
gong ras la las sngags :
mu khyud dang po la 'dab ma bzhir byas pa'i shar nas rim par :
haHbadzra d+hA ki nI sarba lo ka wA shaM ku ru ho :
de bzhin du :
riHrat+na d+hA ki nI dang :
baMHbud+d+ha d+hA ki nI dang :
saHkarma d+hA ki nI rnams la sarba sogs spel :
gnyis par pad 'dab bcu drug la hrIMHbcu drug :
gsum par dbyangs gsal 'dod gsol rten snying sogs dgod :
'od zer gyi pa tras mdzes par bya :
ril bu'i rdzas kyis byugs la rab tu gnas par bya'o :
ril bu ni :
pad+ma rA ga :
gi waM:
tsan+dan dmar po :
lan tshwa :
me tog glang sna :
ut+pal dmar po :
se 'bru :
shin kun :
ga pur :
dri bzang :
li shi :
rdo mtshal :
khyad par khye'u pho mo mgo gtsang gi dang po'i khams dkar dmar bdud rtsi chen po myos byed sbrang rtsi bcas sbyar ba'i chus ril bu che chung sran zlum tsam du dril :
rab tu gnas :
dar dmar pos btum la b+han+d+ha mtshan bzang gi nang du 'bru sman me tog mdog dmar snum dri bzang po'i rigs kyi 'bras bu dang bcas lhan cig tu gzhug go :
de rnams ma rdal gyi dbus su rten bca':
gtor tshogs mchod pa bzang du bsham :
de ni sta gon gyi rim pa'o :
de nas cho ga dngos la'ang sngon dngos rjes gsum las :
sngon 'gro skyabs sems ni :
hrI:
bde chen dbang mdzad mkha' 'gro mar :
mi phyed gus pas skyabs su mchi :
gzhan don byang chub myur thob phyir :
rab 'byams dbang gi phrin las bsgrub :
bgegs bskrad pa ni :
hU~M:
dbang chen 'bar ba'i dkyil 'khor 'dir :
bgegs tshogs 'dug pa'i skabs med pas :
rang rang gnas su bde bar dengs :
bka' las 'das na rdul du brlag :
hrIHpad+ma kro d+ha hU~M hU~M phaT:
mtshams gcad pa ni :
hU~M:
pad+ma 'bar ba'i gzhal yas khang :
bde chen thig le gcig tu 'khyil :
rdo rje srung ba'i gur gyis gtams :
mtshams kyi phyag rgya chen por shar :
oM AHhU~M badzra rak+Sha dz+nyA na b+h+rU~M:
byin dbab pa ni :
hrI:
rtsa gsum pad+ma d+hA ki nI:
mkha' 'gro rab 'byams lha tshogs kyis :
gnas 'dir dbang skur byin gyis rlobs :
mchod rdzas ye shes rol par spel :
oM AHhU~M badzra gu ru d+he ba pad+ma d+hA ki nI sarba sa ma ya e A ral+li dz+nyA na A be sha ya hrIM hrIM pheM pheM:
hU~M hU~M hU~M:
dzaHhU~M baM ho :
oM shrI badzra rA gA sarba pU dza AHhU~M:
gnyis pa dngos gzhi'i thog mar lha bskyed pa ni :
hrI:
so sor kun rtog de bzhin nyid :
ye shes rjes chags snying rje'i rtsal :
zung 'jug niHyig rA ga'i mdangs :
mkha' las sprin ltar ngang gis shar :
de las 'phros pa'i 'od zer gyis :
gzung 'dzin stong nyid chen por sbyangs :
stong pa'i ngang las yum lnga'i mkha':
'byung ba rim brtsegs ri rab steng :
rdo rje'i srung 'khor dur khrod dbus :
dbang gi pho brang zla gam che :
'od zer dmar po rab tu 'khrugs :
thig le'i sgo gcig nub tu bstan :
de dbus pad+ma 'dab bzhi pa'i :
lte bar pad nyi bam ro'i steng :
niHyig yongs gyur skad cig gis :
dbang mdzad pad+ma d+hA ki nI:
dmar gsal nyi gzhon 'char kha'i mdangs :
zhi 'dzum shin tu chags pa'i nyams :
dbu skra sil bu me tog brgyan :
rna ltag bde chen phag gi sgras :
sa gsum g.yo zhing zil gyis gnon :
phyag g.yas pad+ma'i gri gug gis :
'khor 'das thams cad dbang du sdud :
g.yon pas thod pa khrag bkang gis :
rab 'byams dbang gi dngos grub stsol :
mchan khung g.yon na kha T+wAM ga :
pad+ma khrag 'thung ngo bor 'khyud :
spyan gsum dmar zlum zur mig gis :
brtan g.yo'i dngos kun thogs med 'gugs :
thod skam dbu rgyan do shal dang :
dar dang rin chen rus pas brgyan :
ut+pal dmar po'i phreng ba sogs :
gzhon nu myos ma'i sgeg pa 'chang :
'od zer dmar po 'khrugs pa'i klong :
brkyang bskum gar gyi bde bas rol :
shar sogs phyogs bzhi'i 'dab ma la :
rdo rje rin chen bde gshegs las :
rigs bzhi'i mkha' 'gro thams cad kyang :
dmar gsal khro 'dzum chags nyams 'bar :
g.yas rnams rang rtags gri gug gdengs :
g.yon pas thod pa khrag bkang bsnams :
rgyan dang cha lugs gtso mo'i tshul :
gzhan yang bla ma yi dam lha :
gnas gsum mkha' 'gro chos skyong tshogs :
rab 'byams dbang gi phrin las la :
bde chen gar sgyur sprin ltar gtibs :
dbang chen rta mchog sku mdog dmar :
pad+ma thod 'dzin yum dang sbyor :
khro bo'i chas rdzogs nub kyi sgor :
dngos grub bar chad bsrung phyir bzhugs :
stong pa'i rang gzugs lha yi tshul :
snang ba sgyu ma phyag rgya'i lha :
rdo rje gsum ldan ye shes lnga :
kha sbyor bde ba'i cod pan 'chang :
hrIHpad+ma d+hA ki nI maN+Da la At+ma ko\u0f85 haM:
oM AHhU~M:
hrIHhU~M trAM oM A:
spyan 'dren bzhugs gsol ni :
hrIHhrI:
so sor rtog pa'i ye shes sku :
sgra sgrog pad+ma d+hA ki nI:
rtsa gsum rgyal ba rab 'byams dang :
'bum phrag mkha' 'gro'i 'khor dang bcas :
bde stong rol pas gnas 'dir gshegs :
bde ba chen po'i dbang mchog skur :
rab 'byams dbang gi dngos grub stsol :
dam ye dbyer med brtan par bzhugs :
oM AHhU~M gu ru d+he ba pad+ma d+hA ki nI sarba sa ma ya dza dza :
e A ral+li hrIM hrIM pheM pheM:
dzaHhU~M baM ho :
sa ma ya tiSh+Tha lhan :
phyag mchod bstod pa ni :
hrI:
gang zhig yid la dran pas kyang :
'khor 'das dngos kun dbang du sdud :
chags med pad+ma mkha' 'gro ma'i :
dkyil 'khor lha la phyag 'tshal lo :
a ti pU ho :
pra tIts+tsha ho :
oM AHhU~M:
yid 'phrog bkod pa phun sum tshogs pa'i gter :
nyer spyod 'dod yon rgya mtsho'i sprin phung 'phro :
sman gtor rak+ta'i longs spyod bsam mi khyab :
'bul lo bzhes nas dbang gi dngos grub stsol :
oM AHhU~M badzra gu ru pad+ma d+hA ki nI ar+g+haM pA d+yaM puSh+pe d+hU pe A lo ke gan+d+he nai bid+yA shab+da pany+tsa kA ma gu Na a mr-ita rak+ta ba liM ta ma hA su kha sarba pU dza ho :
hrI:
kun rtog ye shes phyag rgya'i gzugs su shar :
zhi 'dzum bde chen chags pa'i nyams 'gyur rgyas :
'khor 'das dbang mdzad pad+ma d+hA ki nI:
rtsa gsum rab 'byams lha la phyag 'tshal bstod :
de ltar gsal btab pa'i lha sku rjes chags dbang gi nyams 'gyur mchog tu 'bar ba la gzhon nu ma lang tsho la bab pa bde bas sim pa bzhin yid rtse gcig tu 'jog :
gsal snang 'don :
rtsal sna tshogs su sbyang :
nga rgyal brtan por gzung :
dag pa rab 'byams kyi bskyed rim la bslabs pas tha mal gyi snang zhen ngang gis 'gog nus pa'i ting nge 'dzin thob par 'gyur la :
de lta bus ni bzlas brjod dang las kyi sbyor ba gzhan la ma brten par 'khor 'das thams cad ngang gis dbang du 'du bar 'gyur ro :
de'i yan lag tu bzlas pa bya ba ni :
rang nyid pad+ma d+hA ki nI'i :
thugs kar pad nyi bam ro'i steng :
las kyi mkha' 'gro rig byed ma :
dmar gsal zhal gcig phyag bzhi ma :
khro chags sgeg ldan spyan gsum g.yo :
ut+pal dmar po'i mda' gzhu 'gengs :
lcags kyu gdengs shing zhags pa 'phen :
rin chen rus rgyan stag sham 'phyang :
g.yas bskum g.yon brkyang gar thabs kyis :
ye shes me phung dbus na 'gying :
de yi thugs ka'i pad+mo ru :
nyi ma'i gdan la niHyig mthar :
sngags kyi phreng bas bskor ba las :
bzlas pa'i rkyen gyis 'od zer 'phros :
'khor 'das brtan g.yo'i khams kun khyab :
'phags pa mchod cing thugs dam bskul :
sems can ma dag dri ma sbyangs :
tshur 'dus srid zhi'i phun tshogs kyis :
dwangs bcud 'od dmar rnam par bsdus :
sa bon la thim bde stong 'bar :
snang sems dbang 'dus ye shes kyis :
gzugs sgra dran rtog thams cad kun :
rab 'byams pad+ma mkha' 'gro ma'i :
sku gsung thugs kyi rol par shar :
zhes dgongs pa'i gding bskyed la :
oM niHpad+ma d+hA ki nI ku ru kul+le hrIHswA hA:
zhes 'bum phrag bzhi bzlas pas las thogs med du 'grub par 'gyur ro :
skabs su las kyi sngags spel ba ni :
sarba dz+nyA na hrIM hrIM:
sarba lo ka dzaHdza :
sarba sid+d+hi sid+d+hi hU~M hU~M:
sarba ar+tha wA shaM ku ru ho :
slar yang gtso mo'i thugs ka nas 'od zer 'phros :
'khor gyi mkha' 'gro rigs bzhi'i thugs rgyud bskul :
dgyes pa chen po'i gzi byin bskyed :
bde ba chen po'i 'od zer mchog tu 'bar bas rtsa gsum rgyal ba rab 'byams kyi ye shes dang :
lha klu mi'i snang ba thams cad 'od dmar po'i rnam par bsdus nas rang gi thugs srog sa bon la thim pas snang sems dbang du 'dus par bsam la :
oM badzra d+hA ki nI sarba dz+nyA na wA shaM ku ru hrIM hrIM:
oM rat+na d+hA ki nI sarba de ba wA shaM ku ru ho ho :
oM bud+d+ha d+hA ki nI sarba ma nuSh+ya wA shaM ku ru dza dza :
oM karma d+hA ki nI sarba nA ga wA shaM ku ru hU~M hU~M:
zhes 'bum phrag re bzla'o :
bsgom pa dang bzlas pas dngos su zhal mthong ba :
gsung thos pa :
bde chen gyi nyams skye ba :
nyams su de rnams ci rigs pa 'byung ba :
rmi nyams thams cad du snang srid dbang du 'du ba'i rtags mthong bar 'gyur ro :
thun mtshams su las myur ba'i phyir sin+d+hu ra dang chang rgod kyi phud sbyar ba dang :
me tog dmar po 'bul zhing :
oM AHhU~M:
'khor 'das brtan g.yo'i dwangs bcud 'dus pa'i rgyun :
bde mchog chags pa chen po'i dmar 'od 'bar :
ye shes 'od zer me tog char 'beb pa'i :
zag med bdud rtsi phud kyi mchod pa 'di :
bla ma yi dam pad+ma d+hA ki nI:
rab 'byams dbang gi lha tshogs rnams la 'bul :
rjes chags bde stong rol pa'i gzi byin skyed :
las kyi dngos grub ma lus myur du stsol :
oM AHhU~M gu ru d+he ba pad+ma d+hA ki nI sarba sa ma ya ma hA su kha ma da na a mr-ita pU dza AHhU~M:
sarba karma sid+d+hi ku ru ku ru ho :
zhes lan mang du dbul :
tshogs kyi yo byad spyi dang :
myos byed dang yid sgyur can gyi longs spyod bdud rtsis bsang :
raM yaM khaM:
bde ba chen po'i snod mchog ka pA lar :
stong nyid zag med ye shes bdud rtsi'i bcud :
rjes chags 'dod pa'i longs spyod bsam mi khyab :
yid 'phrog bkod pa nam mkha' mdzod kyi sprin :
phyogs dus kun tu rgyas par khyab pa 'dis :
bla ma yi dam zhi khro'i lha tshogs mchod :
bde chen pad+ma mkha' 'gro'i thugs dam bskang :
'bum phrag yangs pa'i 'khor tshogs dgyes par rol :
nyams chag rtog sgrib chos nyid dbyings su sbyongs :
khams gsum dbang sdud srid gsum zil gyis non :
'khor 'das kun gyi dwangs bcud thig ler stims :
mchog dang thun mong dngos grub bstsal du gsol :
oM AHhU~M gu ru d+he ba pad+ma d+hA ki nI sarba sa ma ya ga Na tsakra ma hA su kha pU dza ho :
zhes 'bul zhing yi ge brgya pa'ang dzapa? tu bzla'o :
de nas nang gi tshogs la rol :
lhag ma bdud rtsi'i kha phrus bran la :
oM AHhU~M:
hrIM hrIM pheM pheM:
pad+ma mkha' 'gro'i bka' nyan cing :
phyi 'khor skyong ba'i pho nya'i tshogs :
lhag ma'i 'dod yon 'di bzhes la :
bcol ba'i las kun 'grub par mdzod :
ma ma d+hA ki nI ba liM ta kha hi :
zhes 'bul lo :
gsum pa rjes kyi las rim la mchod bstod sngon du 'gro bas dngos grub gsol ba ni :
hrI:
pad+ma dbang gi pho brang nas :
ye shes mkha' 'gro'i lha tshogs kyis :
mthu rtsal nus pa'i rtags phyungs la :
mchog thun phrin las dngos grub stsol :
oM niHpad+ma d+hA ki nI maN+Da la kA ya wA ka tsit+ta wA shaM ma na ya sarba sid+d+hi pha la ho :
zhes brjod cing bris sku spyi bor bzhag :
bla rdo 'bral med du 'chang :
ril bu bza' zhing bcang ngo :
slar yang mchod bstod nongs bshags bya :
a :
snod bcud dwangs ma rang la thim :
rang yang 'od gsal dbyings kyi ngang :
rig pa pad+ma d+hA ki nI'i :
gsang ba gsum gyi rol par shar :
hrI hrI hrI:
zhes lhar snang bsdu zhing thun mtshams kyi lhar ldang :
hrI:
rdo rje btsun mo'i ye shes sgyu ma yis :
khams gsum dwangs ma'i thig ler dbang du 'du :
zhi bsil bla na med pa'i bde ba ches :
'jig rten kun tu khyab pa'i bkra shis shog :
ces bsngo smon shis brjod kyis mtha' bskyang ngo :
!
bsnyen pa las su rung bas phrin las kyi nus pa glog ltar myur ba me'i las bsgrub pa ni :
ra ba bzhi gang yang rung ba'i tshes brgyad dam :
mkha' 'gro 'du ba'i dus gnyan la smad 'tshong mas nyal po byas pa'i sas stegs bu dmar po zla gam du bya :
dbang gi thab tshul bzhin du 'bri :
tsan+dan dmar po'am mdzo mo shing lta bu'i dmar zhing skyur ba'i bud shing brtsig :
ting lo dmar po'ang bzhag :
nye logs su mchod sreg gi rdzas thams cad kha dog dmar po snum bag dang ldan par bsham mo :
de nas dgong mo'i dus sgrub pa po chas gos dmar po dang ldan pas rig stong brjod med kyi gdangs rjes su chags pa'i sems dang bcas pad+ma'i skyil mo krung gis 'khod :
pad+ma mkha' 'gro ma'i ting nge 'dzin dang bzlas brjod sngon du 'gro bas rdzas bsang sbyang :
raM yaM khaM:
stong pa'i ngang las bde ba che'i :
ye shes rnam pa thams cad pa :
mchod dang bsreg bya'i dam tshig rdzas :
dbang gi las kun sgrub par gyur :
oM AHhU~M sarba pU dza ma hA su kha bi s+pho Ta sa ma ya khaM:
zhes brjod cing rgya cher spel :
oM pad+ma dz+nyA na dz+wa la raM raM:
zhes me sbar :
thab bsang sbyang :
stong pa'i ngang las pad+ma'i yum :
bde chen gos dkar 'bar ba'i me :
rjes chags 'od zer 'phro ba yi :
dbang gi thab khung mtshan nyid rdzogs :
pad+ma rA ga las grub pa'i :
pho brang zla gam sgo gcig pa :
mtshan nyid thams cad yongs su rdzogs :
de dbus pad+ma 'dab bzhi pa'i :
lte bar pad nyi bam ro'i steng :
zhes sogs lha bskyed nas rtsa ba'i bzlas pa'i bar bya :
de nas dgang blug mar dang bcas pa kha sbyar la :
hrI:
thabs shes dbang gi dgang blug ni :
kha sbyor bde ba'i bdud rtsi'i sprin :
rjes su chags pa'i mchod sprin gyis :
dkyil 'khor lha tshogs mnyes gyur cig :
oM badzra rA gA ag+na ye swA hA:
zhes ci rigs pa 'bul :
oM badzra rA gA br-ik+ShA ya swA hA:
zhes yam shing :
slar yang mar khu phul rjes :
rdzas kyi gtso bo ril bu'i rdzas dang sbyar ba'i mngar gsum gyi ril bu dmar po :
me tog lcags kyu can ma da nas sbags pa :
lan tshwa dang bcas phul zhing :
hrI:
rdo rje rjes su chags pa'i rdzas :
dam tshig mchog gi longs spyod la :
pad+ma d+hA kis dgyes par bzhes :
rab 'byams dbang gi dngos grub stsol :
oM pad+ma d+hA ki nI ku ru kul+le hrIHswA hA:
oM badzra rA gA sa ma ya swA hA:
sarba dz+nyA na lo ka wA shaM ku ru ho :
khyad par gang dbang du bya ba'i ming gi mthar :
sarba wA shaM ma na ya ku ru ku ru ho :
zhes btags pas dbul :
dmigs gsal skyes pa dang bud med dbang du bya bar 'dod na :
spra tshil las rU pa skye mched dod pa bcos pa'i snying gar skra sen nam ming rus dgod :
zangs kyi snod du bzhag :
mdun bskyed kyi thugs ka nas las kyi pho nya dmar mo lcags kyu zhags pa thogs pa dpag tu med pa spros te dmigs bya de'i snying ga'am skye gnas nas lcags kyus drangs :
zhags pas bcings :
gzugs brnyan dang dbyer med du gyur par bsam la las sngags mang du bzla :
ting nge 'dzin gsal po byung ba'i tshe zangs snod me la gdungs pas bsgrub bya shin tu chags pas yid myos :
'od zer dmar po'i rnam pas rang mkha' 'gro mar gsal ba'i b+ha ga nas zhugs :
snying ga'i sa bon dang 'dres pas nam yang mi phyed par bsam la las sngags drag tu bzla zhing zhu la khad du bsro'o :
gzhan yang zas gos nor sogs gang dbang du bsdu bar 'dod pa de nyid dbang gi rdzas dang sbyar ba gtso bor 'bul lo :
rjes su mchod bstod dang bdud rtsi dang tshogs kyis mchod :
lhag ma phul :
bsreg rdzas kyi lhag ma'ang ci rigs dbul :
nongs pa bzod par gsol :
hrI:
bde chen ye shes 'od 'bar ba'i :
thab kyi lha tshogs rang la thim :
'khor 'das dbang mdzad d+hA ki nI:
dbyer med thig le'i klong du rdzogs :
hrI hrI hrI:
zhes thab kyi lha rang gi thugs srog la bstim :
oM niHpad+ma d+hA ki nI ku ru kul+le swa b+hA ba At+ma ko\u0f85 haM:
zhes nga rgyal gzung :
bsngo smon shis brjod sogs bya :
thal ba ri rtse'am chu klung chen por dor :
'di lta bu'i las kyi sbyor bas tshangs pa'i bu mo'ang dgug par nus na gzhan lta ci smos :
gzhan yang phun sum tshogs pa thams cad ngang gis 'du bar 'gyur ro :
de ni las kyi gtso bo 'o :
bye brag legs par bsgrubs pa'i ril bu gi waM dang sbyar :
rtsa ba dang las sngags kyi mthar :
tad+ya thA:
oM uSh+NI ShA ya d+ha ra d+ha ra d+hi ri d+hi ri swA hA:
zhes stong bzlas :
lag mthil g.yon par rang gi khams sam mchil mas sbyangs te dpral bar thig le byas pas gang gis mthong ba de dbang du 'gyur ro :
mig sman dang sbyar te mig la byugs na gang bltas pa de dbang du byed do :
gling bu dang rol mo sogs la rdzas kyis bdug :
sngags btab pa 'khrol bas thos pa thams cad dbang du byed do :
ril bu dang rgya spos :
spang spos :
spos dkar :
tong ku :
sih+la sogs dri zhim po dang sbyar te :
sngags kyi mthar :
sarba lo ka ra ra ra ra :
tsA la ya tsA la ya :
e A ral+li hrIM hrIM hrIM:
zhes stong bzlas pa'i spos kyis bdugs na dri tshor ba thams cad dbang du byed do :
rang gi lus la byugs pa'am gos la dri bsgos pas kyang rung ngo :
ril bu dang sbrang rtsi :
so rtsi :
la phug :
myos byed :
lan tshwa rnams sbyar ba zas dang sbyar te :
din+yur ba d+ha ba d+ha he ha sa he ha sa sarba lo ka wA shaM ma na ya ho :
zhes stong bzlas pa gang la byin pa de dbang du 'gyur ro :
dar dmar po la 'khor lo bris :
rten du gzung :
skabs su ril bu'i rdzas kyis bdug :
sngags kyi mthar :
a nr-i tri pA shaM ku ru tsa lA ya tsa lA ya he he ha ri ni sa hU~M hU~M hU~M:
zhes drag tu bzlas la g.yogs pas gang 'dod pa myur du dbang du 'gyur ro :
de lta bu'i las kyi rim pa'ang bsnyen sgrub sngon du song bas bya'o :
gang ltar yang rgyal blon btsun mo sogs skyes pa dang bud med dbang du 'dus na chos la sbyar :
zas nor longs spyod dbang du 'dus na tshogs gsag mchod sprin du spel :
phun sum tshogs pa gang dbang du 'dus kyang ma chags ma zhen par rmi lam sgyu ma lta bu'i ngang nas byang chub chen po'i lam du bsgyur ba la bslab bo :
de ni phyi 'jig rten dbang du bsdu ba'i rim pa zab mo 'o :
sa ma ya :
gnyis pa nang rlung sems dbang du bsdu ba ni :
rlung dang gtum mo la goms pas :
rang nyid pad+ma mkha' 'gror gsal ba'i sku la rtsa yi stong ra gsal gdab :
lte 'og rtsa gsum 'dzom par khams dmar po'i dwangs ma gtum mo'i me dang dbyer med pa'i las kyi pho nya ku ru kul+le'i bde chen ye shes kyi sku sor gang ba gsal gdab :
rlung ro bsal :
bum pa can gzung :
de lta bu ci rigs pas lam sbyang :
de nas rlung gis bskul bas lte ba'i pho nya mo'i thugs ka nas bde drod kyi rang bzhin :
'khor 'das kyi dwangs ma rang dbang med par sdud nus pa'i ye shes kyi 'od zer tsha zhing bde ba dmar khyug gis byung :
spyi bo nas g.yon skor gyis rna ba g.yas pa nas thon :
phyag gi mda'i ltong nas brgyud pad+ma'i mde'u rgyas pa las 'phros :
ro ma'i lam brgyud :
rlung dang 'grogs te sna g.yas pa nas song :
'khor 'das thams cad la khyab :
rang dbang med par g.yos :
dwangs ma 'od dmar po'i rnam pas byung :
rlung dang 'grogs te sna g.yon pa nas rkyang ma'i lam brgyud :
pho nya mo'i mda'i mde'u nas zhugs :
ltong nas thon :
rna ba g.yas pa nas zhugs :
g.yas skor gyis thugs ka'i hrIHla thim pas 'khor 'das kyi snang ba rlung sems dang bcas pa dbang du byas par bsam la bum pa can gyi sbyor bas brtan par bya'o :
de ni rlung dbang du bsdu ba'o :
de nas lte ba'i pho nya mo las gtum mo'i me dang gnyis su med pa'i ye shes kyi me lce shin tu phra ba gsang gnas nas byung :
ro ma nas sna bug brgyud thal gyis song :
'khor 'das thams cad la khyab :
mtshan 'dzin thams cad sbyangs :
dwangs ma bde ba chen po'i rang bzhin du bzhu btul byas pa bdud rtsi me dang bcas pa sna g.yon nas rkyang ma'i lam brgyud :
pho nya mo'i b+ha ga nas zhugs :
thugs ka'i sa bon la thim pas bde drod kyi nyams 'gyur lhag par g.yos :
'khor 'das thams cad thig le gcig tu rdzogs par bsam :
rlung kha sbyor du gzung :
de la gsal snang skyes pa na ye shes kyi me lce dbu ma'i lam nas thogs med du zhugs :
'khor lo bzhi'i lha thams cad bde drod kyis mnyes :
rjes chags bde chen gyi ye shes lhag par 'bar :
spyi gtsug khams dkar po'i dwangs ma :
bde ba chen po'i rang bzhin haM pad+ma he ru ka'i rang gzugs la reg pas bde ba chen po'i bdud rtsi dmar mdangs chags pa dpag tu med pa byung :
'khor lo bzhi brgyud lte ba'i pho nya mo la reg pas rjes chags bde chen lhag par 'bar :
slar yang me cher sbar te bde drod kyi ye shes spel :
mthar 'khor 'das kyi srog :
bde chen gyi rang bzhin dkar dmar gyi snang cha snying ga'i nr-iHyig la thim pas rlung sems dbyer med du 'dres te :
bde ba'i rang bzhin :
stong pa'i ngo bo :
rjes chags rnam pa thams cad par 'char bas brtan g.yo thams cad dbang du byed pa'i mi shigs pa'i thig ler ro mnyam par bsam la 'jam rlung gzung zhing brjod bral blo 'das kyi ngang bskyang ngo :
de ni sems dbang du bsdu ba'o :
de la goms pas pad+ma can gyi phyag rgya dbang gi gzungs ma'i mtshan nyid can 'du byas la :
rang pad+ma he ru ka dang rig ma pad+ma d+hA ki nIr gsal zhing 'du shes gsum gyis snyoms par zhugs pa'i bde ba'i sgra dang rjes chags kyi 'od zer gyis 'khor 'das thams cad rang dbang med par g.yos :
'od dmar po bde ba chen po'i rnam pas yum la zhugs :
de'i dmar cha'i dwangs ma dang dbyer med pa rdo rje'i lcags kyus drangs shing snying ga'i thig ler bstim :
'dren 'grem sogs 'phrul 'khor gyis mtshams sbyar :
de ni bogs 'don pa'i rim pa'o :
de rnams ni nang rlung sems dbang du byas te snang ba thams cad bde ba chen po'i ngo bor bsdu ba'i rim pa khyad par can no :
sa ma ya :
gsum pa gsang ba snang sems dbang du bsdu ba ni :
lus bsrang :
rlung ro bsal :
rang lhag pa'i lha dang spyi bor bla ma bsgom :
gsol ba gdab :
dbang blang zhing thugs yid bsres te dar gcig mnyam par gzhag :
de nas phyi rol dbang du bsdu ba'i yul du btags pa 'khor 'das sna tshogs su snang ba rang sems kho na'i snang cha tsam du blta :
rmi lam dang sgyu ma lta bur bsgom :
'dzin med ngang bskyang :
de ni snang ba sems kyis dbang du bsdu ba'o :
sems de'ang brtags na dbyibs kha dog :
gcig du ma :
gzung 'dzin du btags pa tsam las rang bzhin gyis grub pa rdul tsam med :
med bzhin so sor rtog pa'i rnam pa cir yang 'char :
shar ba'i dus nyid nas stong pa chen po'i rang bzhin las ma 'das par shes par byas la ngang bskyang :
de ni sems stong pa'i dbang du bsdu ba'o :
stong pa de'ang rang rig pa dang dbyer mi phyed pa :
rnal 'byor gyis nyams su myong ba :
nyams myong gi rang bzhin brjod mi shes pa :
brjod bral blo 'das so sor rtog pa'i ye shes kyi ngo bo ma 'dres yongs rdzogs rig stong ka dag gi ngang bskyang ngo :
de ni stong pa rig pa'i dbang du bsdus te rig stong dbyer med du la bzla ba'o :
de lta bu'i dgongs pa mi 'gyur ba'i ngang nas mig nam mkhar gtad :
bar rlung thad kar brgyang :
'jam rlung rang babs su gzung :
snang ba gang shar yang der 'dzin med pa'i ngang du mnyam par bzhag pas 'khor 'das thams cad rang rig 'od gsal gyi ngang dbang du 'dus :
gzung 'dzin gyi mdud pa grol :
yul shes dbyer med du rdzogs :
sa lam gyi ye shes thams cad lhun gyis grub ste gdod ma'i sar dbang thob par 'gyur ro :
de ni gsang ba rang rig pa dbang du bsdu ba mthar thug pa'i rim pa'o :
sa ma ya :
de lta bu'i lam nyams su len pa'i snod du rung ba dang :
dngos grub khyad par can blang ba sogs kyi phyir dbang gi cho ga ni :
snod ldan gyi slob ma la khrus bya :
bgegs bskrad cing mtshams bcad :
maN+Dal phul :
rnal 'byor ma dang dbyer med pa'i :
slob dpon chen po bdag la dgongs :
bde chen pad+ma d+hA ki nI'i :
smin grol dbang bskur bstsal du gsol :
zhes gsol ba gdab :
rgyud sbyang :
lhar bskyed cing ye shes dbab cing brtan :
bdud rtsi'i mchod pas dgyes par bya'o :
de ltar bdud rtsi'i phud kyis mchod pa dang :
slob dpon gyi thugs ka nas 'od zer 'phros pas mdun bskyed bris sku lhar gsal ba rjes chags dgyes pa'i cho 'phrul mtha' yas pa dang bcas slob ma'i spyi bor byon :
bde ba chen po'i 'od zer gyis 'khor 'das kyi dwangs bcud thams cad dmar lam gyis bsdus te slob ma la thim pas khams gsum gyi dbang phyug chen por gyur :
mthar lha 'od du zhu nas thim pas pad+ma d+hA ki nI 'khor dang bcas pa'i sku'i byin rlabs dang nus mthu ma lus pa rgyud la zhugs par bsam la sku spyi bor bzhag cing :
hrI:
rjes chags bde chen ye shes sku :
bcom ldan pad+ma mkha' 'gro ma :
dbang mdzad rtsa gsum lha tshogs kyi :
sku yi byin rlabs lus la zhugs :
mthong bas khams gsum snod bcud kun :
dbang sgyur zil gyis non par shog :
oM AHhU~M niHpad+ma d+hA ki nI ku ru kul+le hrIHswA hA:
kA ya sid+d+hi dz+nyA na a b+hi Shiny+tsa oM:
dzapa? dgongs ltar bzlas pa'i dmigs pa sbyin zhing sngags kyi rjes zlos bya :
las kyi rjes su gnang ba'i slad du :
thab dang rdzas sogs 'du byas la :
yo byad brlab :
me sbar :
lha bskyed sogs bya :
de nas slob ma la dgang blug gtad :
hrI:
shes rab e dbyings dgang gzar dang :
thabs mchog rdo rje blug gzar tshul :
mnyam sbyor bde chen mchod sprin gyis :
rab 'byams las rnams sgrub par gyis :
oM sarba karma sA d+ha naM ku ru ho :
des kyang gus pas blangs te mar sogs bsreg rdzas 'bul ba nas brtsam phrin las ltar bya'o :
de nas srog 'khor mgrin par bzhag :
rdo rje'i sngags kyi 'khor lo ye shes kyi gzi brjid 'bar bzhin pa mgrin par thim pas rtsa rlung thig le dbang du 'dus :
snang sems ro gcig tu 'dres :
bde ba chen po rdo rje chags pa'i nus pa lhag par rgyas par bsam la :
hrI:
bcom ldan pad+ma mkha' 'gro ma :
dbang mdzad rtsa gsum lha tshogs kyi :
lha sngags dbyer med nus pa'i gter :
gsung gi byin rlabs ngag la zhugs :
thos pas snang sems dbyer med 'dres :
bde chen thig ler dbang sgyur shog :
wA ka sid+d+hi dz+nyA na a b+hi Shiny+tsa A:
ril bu snying gar bzhag cing sbyin la :
pad+ma mkha' 'gro ma'i lha tshogs rnams kyi shin tu rnam par dag pa'i ye shes kyi ngo bo rdo rje rjes chags ril bu'i gzugs can myangs pa snying ga'i sa bon dang dbyer med du gyur :
rang byung dgongs pa'i byin rlabs zhugs :
gnas lugs rig stong ka dag don gyi mkha' 'gro'i rang zhal mngon du gyur pa la brten nas 'khor 'das thams cad rang rig pa'i dbang du gyur par bsam la :
hrI:
bcom ldan pad+ma mkha' 'gro ma :
dbang mdzad rtsa gsum lha tshogs kyis :
bsam gyis mi khyab ye shes che :
thugs kyi byin rlabs yid la zhugs :
dran pas 'khor 'das dwangs bcud kun :
rig pa'i klong du dbang sgyur shog :
tsit+ta sid+d+hi dz+nyA na a b+hi Shiny+tsa hU~M:
bkra shis rgyas par spel lo :
dbang 'di thob pa tsam gyis snang ba dbang sgyur gyi ting nge 'dzin la dbang 'byor bar 'gyur bas nan tan du bya'o :
sa ma ya :
rdo rje phag mo'i dbang gi las rim o rgyan gyi mkhan po pad+ma thod phreng rtsal la :
dkyil 'khor gyi gtso mos rjes su gnang ba ltar rgyud dang man ngag gi dgongs pa snying por dril te rigs kyi gzungs ma bka'i sdud pa mo mtsho rgyal la gdams shing ma 'ongs phyi ma phyi ma'i don du gtad pa s+ts+yaugs s+ts+yaugs s+ts+yaugs :
sa ma ya :
rgya rgya rgya :
gter rgya :
sbas rgya :
zab rgya :
ye shes kyi mkha' 'gro ma jo mo sman mo'i zab chos sprul pa'i gter chen 7pad+ma 'od gsal mdo sngags gling pa la yang gter du bka' babs te gtan la phab pa'i yi ge pa ni pad+ma gar dbang blo gros mtha' yas pa'i sdes gus pas bgyis pa dge legs 'phel ///
/
