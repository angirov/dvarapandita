@#//
gsang ba'i bdag po phyag na rdo rje khyung gsang ba yang khol gyi phrin las dbang chog dang bcas pa gtum po snying dril zhes bya ba bzhugs so //
na mo ut+ta ra gu h+ya pa ta ye /
mthu stobs bskal pa'i me lcer steng 'og gi
/kha yi mdung can bzod pa'i skabs med na //
mi phyed rdo rje spor bas srid dang zhi'i //
lus can srung bar mdzad des skyong gyur cig
/gtum po'i drag sngags rgya mtsho yi //
bcud dril gsang ba yang khol zhes //
yongs su grags kyang kun la dkon //
'bad pas rnyed 'dir yi rang byos //
de la gnyis /
bsnyen sgrub phrin las kyi rim pa /
gzhan don dbang bskur ba'i tshul lo //
dang po la sbyor ba dngos gzhi rjes gsum las /
sbyor ba gtsang ma'i stegs bur dkyil 'khor dur khrod med pa'i sgo rdzogs spyi ltar la /
dbus su gru gsum mthing nag
/zla gam gsum dmar /
de rgyab 'khor lo rtsibs bzhi ser /
de dag la sku'am phyag mtshan bkod nas dbus su rdo rje ser po dang de mdun rdo rje dkar po /
rtsibs bzhir 'khor lo rin chen pad+ma rgya gram rnams bkod /
mtha' skor du lcags ri nag po /
de rgyab pad+ma rdor ra me ri spyi ltar bya /
mi 'grub na maN+Dal tshom bu gtso 'khor lnga bkod pa'i khar rin po che'i bum pa la gser gyi rdo rje'i lha mtshan gyis spras pa'i nang du /
btsan dug mu zi gu gul bdud rtsi gla rtsi ldong ros sgog skya bul tog brgyad po zhib par btags pa dang chu gtsang 'o mar sbyar bas bkang /
mgul chings sngon po kha rgyan gzungs thag dang ldan pa'i mdun du dmar gtor gru gsum gtso 'khor lnga pa bsham /
dbang dang 'brel na sku tsaka
/lcags rdor /
khyung tsaka
/sbrul chun /
sngags byang /
po ti rnams kyang bzhag la mthar chu gnyis nyer spyod g.yas skor du bsham /
'dzom na mda' dar dang ral gri sogs kyis brgyan /
sta gon rdzas mig dar me tog
/sngon gtor sogs nyer mkho rnams 'du bya'o //
dngos gzhi'i thog mar skyabs su 'gro ba ni /
dpal ldan bla ma rdo rje 'chang :
sangs rgyas chos dang dge 'dun dang :
gsang bdag phyag rdor lha tshogs la :
bdag sogs 'gro kun skyabs su mchi :
sems skyed pa ni /
bdag gzhan 'gro ba kun don du :
rdo rje 'dzin pa'i dgongs pa yis :
nges pa'i don du sems bskyed do :
bla med byang chub myur thob shog :
bgegs bskrad pa ni /
rang nyid gsang ba'i bdag po'i skur gyur /
bgegs gtor /
raM yaM khaM/
oM AHhU~M ha hoHhrIH
gsum /
sarba b+hUta A kar+Sha ya dzaH
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la /
hU~M:
bdag nyid gsang bdag bka' 'das na :
gnod byed lus ngag yid gsum po :
rdul phran bzhin du brlag par byed :
de bas bgegs gtor 'di khyer la :
'di ru ma 'dug gzhan du dengs :
oM badzra pA Ni ga ru Na 'byung po u tsa Ta ya phaT:
badzra kro d+ha rak+Sha rak+Sha hU~M phaT:
ces brjod srung 'khor bsgom /
mchod rdzas byin gyis brlab pa ni /
oM badzra yak+Sha hU~M dang /
swA b+hA ba sogs kyis bsang sbyang /
stong pa'i ngang las oM las rin po che'i snod yangs shing rgya che ba rnams kyi nang du oM AHhU~M 'od du zhu ba las byung ba'i lha rdzas las grub pa'i chu gnyis nyer spyod la sogs pa mchod pa'i sprin phung nam mkha'i dbyings gang bar gyur /
oM A ha ra pra wa ra sat+ka ra pra tIts+tsha ho :
oM badzra pUSh+pe hU~M:nas shab+da'i bar /
oM A kA ro mu khaM sarba d+harmA NAM A d+yan+nut+pan+na twAta oM AHhU~M/
lan gsum brjod do //
tshogs gsag pa ni /
rang gi snying ga'i hU~M mthing ga las 'od zer 'phros pas /
bla ma gsang bdag khyung chen rigs lnga sangs rgyas dang byang chub sems dpa'i tshogs dang bcas pa mdun gyi nam mkhar byon par gyur /
hU~M/
bla ma gsang bdag khyung rnams la :
lus ngag yid gus phyag 'tshal lo :
stong gsum mchod pa'i bye brag rnams :
'gro ba rnams kyi don du 'bul :
bskal par bsags pa'i sdig pa rnams :
bla ma gsang bdag khyung la bshags :
dge ba'i las ni thams cad la :
dam pa'i rjes su yi rang ngo :
sems can mos pa ci bzhin du :
chos kyi 'khor lo bskor du gsol :
myur du mya ngan 'da' ston rnams :
bskal pa'i mthar thug bzhugs su gsol :
dge ba thams cad dril nas ni :
byang chub chen por bsngo bar bgyi :
nam mkha'i lha tshogs rnams kyi 'od zer bdag la thim pas sgrib pa ma lus pa byang /
lus dang snang ba thams cad stong nyid kyi dbyings su thim par gyur /
ting 'dzin rnam gsum bsgom pa ni /
oM/
chos rnams rang bzhin spros dang bral //
nam mkha' lta bu'i ting 'dzin las //
AH
'gro drug kun la khyab pa yi //
brtse ba'i snying rje rab tu bsgom //
hU~M/
stong nyid snying rje gsal ba'i klong //
rang rig hU~M mthing 'od du 'bar //
de las b+h+rU~M 'phros gzhal yas khang //
rgyan dang bkod pa yongs rdzogs dbus //
mthing nag gru gsum e dkyil du //
pad+ma nyi zla klu gnyan steng //
hU~M las 'od 'phros don gnyis byas //
tshur 'dus rdo rje hU~M mtshan gyur //
'od 'phros don byas 'dus pa las //
bdag nyid gsang bdag dam tshig par //
gsal ba'i thugs ka'i 'od zer gyis //
ye shes sems dpa' spyan drangs gyur //
spyan 'dren mchod bstod ni /
hU~M:
chos dbyings nam mkha'i dkyil 'khor nas :
bde gshegs rgyal ba'i thugs kyi sras :
phyag na rdo rje gsang ba'i bdag :
gdug pa 'dul phyir gshegs su gsol :
gsang bdag phyag rdor thugs dkyil nas :
sprul pa'i bya khyung shar ba ni :
khyung rgod ma rungs gdug rtsub can :
klu gnyan 'dul phyir gshegs su gsol :
oM badzra pA Ni :
badzra g+ha ru Na :
bud+d+ha /
rat+na /
pad+ma /
karma g+ha ru Na :
badzra sa ma ya dza :
hU~M:
gsang bdag thugs rjes byon pa legs :
bdag ni bsod nams skal par ldan :
bdag gi mchod yon bzhes nas kyang :
'di nyid du ni bzhugs su gsol :
oM badzra pA Ni sogs kyi mthar /
bud+d+ha nA ga sa ma ye hU~M:
gsang bdag khyung gi tshogs dang bcas //
mdun gyi nam mkhar bzhugs par gyur //
hU~M:
ji ltar bltams pa tsam gyis ni :
lha rnams kyis ni khrus gsol ltar :
de bzhin bdag gis lha yi chu :
dag pa yis ni sku khrus gsol :
oM pra wa ra pra tIts+tsha ho :
bdag dang 'gro la thugs brtse'i phyir :
nyid kyi rdzu 'phrul mthu yis ni :
ci srid mchod pa bdag bgyid na :
de srid gsang bdag gdan la bzhugs :
oM pad+ma ka ma lA ye hU~M:
hU~M:
stong gsum 'di'am gzhan dag na :
me tog ji snyed mchis pa kun :
gsang bdag khyung dang bcas la 'bul :
'gro ba'i don du bzhes su gsol :
oM badzra pA Ni g+ha ru Na :
puSh+pe pU dza me g+ha sa mu dra s+pha ra Na sa ma ye hU~M:
de bzhin du /
bdug spos /
mar me 
dri chab 
zhal zas 
rol mo'i bar dang /
d+hU pe 
A lo ke 
g+han d+he 
nai wid+ya 
shab+da'i bar 'gres su sbyar /
bstod pa rgyas par lcogs na /
hU~M:
gsang bdag phyag na rdo rje gos sngon can :sogs sam mi lcogs na /
hU~M:
gsang bdag phyag rdor gos sngon can :
spyan gsum srid pa gsum la gzigs :
thugs kyis 'gro drug thams cad mkhyen :
dbang du stong gsum ma lus sdud :
zhal nas hU~M phaT khams gsum sgrol :
mche bzhi gtsigs pas skye shi gcod :
sku la dur khrod rgyan cha gsol :
zhabs gnyis nyi zla'i gdan la 'gying :
phyag gnyis gser gyi rdo rje gsor :
g.yon pas dril bus log rtog 'joms :
ljags 'dril rkan brdab dgra bgegs sgrol :
gos sngon can la phyag 'tshal bstod :
bdag la dbang skur byin gyis rlobs :
dam rdzas bdud rtsi 'di gsol la :
sdang dgra gdon bgegs rdul du rlogs :
grub pa'i rtags ston las mdzod cig :
hU~M:
gsang bdag phyag na rdo rje yi :
thugs sprul khyung rgod gdug rtsub can :
nam mkha' yang sprul khyung gis 'gengs :
khyung chen sku la phyag 'tshal bstod :
khyung chen mi lus 'gying bag can :
sku mdog dkar la 'od du 'bar :
phyag g.yas rdo rje rtse lnga bsnams :
g.yon pas 'gugs pa'i lcags kyu bsnams :
thugs las ye shes nyi zla 'char :
zhal nas drag po'i sngags zer 'phros :
zhabs gnyis nyi zla'i gdan la bzhugs :
lcags mchu lcags sder rno la 'gug :
dbu gtsug rin chen 'od 'bar ba'i :
khyung chen sku la phyag 'tshal bstod :
bdag la gnod pa'i dgra bgegs la :
rdo rje'i gshog gnyis steng nas rdobs :
rdo rje'i gzhug mas 'og nas skyod :
gnam lcags sder mos bar nas gzir :
rdo rje'i mchu chen snying nas drongs :
las kyi bya khyung gdug rtsub can :
gsang bdag rdo rje'i bka' byung gis :
dam rdzas bdud rtsi 'di gsol la :
sdang dgra gdon bgegs rdul du rlogs :
bcol pa'i las mdzod myur du sgrol :
khyung ka ru Na :
lhang lhang :
tser tser :
chum chum :
hril hril :
shar shar :
sil sil :
gnod byed 'byung po'i snying la mA ra ya rbad b+h+yo :
zhes bstod cing bskul /
dzaHhU~M baM hoH
ye shes sems dpa' rang la thim //
bdag gi sgrib pa ma lus pa //
sangs kyis dag nas 'od du zhu //
oM badzra pA Ni hU~M/
ga ru Na hU~M/
bdag nyid bcom ldan gos sngon can //
sngo sang zhal gcig phyag gnyis pa //
phyag g.yas gser gyi rdo rje phyar //
g.yon pas dril bu dang bcas pa'i //
sdigs mdzub rtse la me lce 'bar //
zhal gdangs ljags 'dril mche ba gtsigs //
spyan gsum gru gsum gyen la gzigs /
khro gnyer gsum brtsegs dpral bar bsdus //
smin ma ag tshom me ltar 'bar //
ral pa gyen 'khyil thur du nyil //
thod skam rin chen rtse bran spras //
glang ko dar sngon stod la g.yogs //
b+ha ti dar ljang stag sham dkris //
sbrul brgyad dur khrod chas kyis brgyan //
g.yas bskum g.yon brkyang 'dor thabs bsgrad :
/bskal pa'i me dpung 'bar ba'i klong //
'gyings pa'i tshul gyis srid gsum khengs //
thugs kar keM yig dkar po las //
dung sgong zhig gyur de nyid brdol //
rdo rje khyung chen dkar la 'tsher //
ral pa tshangs pa'i dbyings su sleb //
gshog pas nam mkha'i dbyings kun khyab //
gshog gseb bye tshan char pa yis //
klu rgyal pho mo thul thul sreg
/gnam lcags mchu sder rnon po yis //
klu gnyan snying nas 'dren cing za //
phyag g.yas gser gyi rdo rje bsnams //
gnam lcags 'bar ba'i lcags kyu g.yon //
rwa bar rin chen 'od 'bar brgyan //
nyi zla pad steng brjid par bzhugs //
thugs las keM bzhi spros pa las //
shar du sku yi khyung rgod sngo //
lho ru yon tan khyung rgod ser //
nub tu gsung gi khyung rgod dmar //
byang du phrin las khyung rgod ljang //
'khor lo rin chen pad+ma dang //
ral gri 'bar ba g.yas na bsnams //
g.yon pas lcags kyus gnod byed bzung /
khro rngam cha lugs gtso dang mthun //
yang sprul khyung rgod snang srid gang //
'phur 'jums lding zhing 'babs pa yis //
klu gnyan sa bdag rdul du brlag
/gtso bo'i thugs kar nyi ma'i steng //
hU~M mthar sngags kyis bskor ba las //
'od 'phros 'phags mchod 'gro don byas //
byin rlabs nus pa tshur bsdus pas //
mthu stobs gzi brjid rab 'bar gyur //
ces mos la /
oM badzra pA Ni hU~M:
ces rtsa ba'i bsnyen pa 'bru drug la 'bru 'bum ma song bar bzla /
de nas de'i sham du /
badzra ga ru Na hU~M:
bud+d+ha ga ru Na oM:
rat+na ga ru Na trAM:
pad+ma ga ru Na hrI:
karma ga ru Na A:
tsa le tsa le hU~M hU~M phaT phaT:
ces btags pa 'bum phrag tsam bzla /
de song nas sngags de gnyis la /
ta ki tsa te byi tsa te :
hu ya hu ya :
hu lu hu lu :
pu ru te pu ru te swA hA:
zhes btags pa zhag bdun nam rtags gzhung gsal ma byung gi bar du bzla'o //
de la snga ma gnyis ni bsnyen pa yin pas 'od zer spro bsdu'i dmigs pa gtso bor sbyar zhing /
phyi ma sgrub pa yin pas khyung klu 'dul gyi dmigs pa gtso bor sbyar ro //
gdug pa 'dul ba'i sham bu drag sngags bzla dgos pa byung na rdzas dang sngags sbrel tshul gzhung gsal ltar so sor kha bsgyur ba bya'o //
bzlas pa'i thun mtshams su /
yang sprul khyung rgod thams cad kun //
tshur 'dus rigs lnga'i khyung la thim //
pra be sha ya phaT/
ye shes sems dpa' bdag lus las //
thon te mdun mkhar bzhugs par gyur //
mchod pa byin brlabs nas /
mchod bstod gong ltar /
gtor 'bul spro na 'og nas 'byung ba ltar bya /
gsum pa rjes ni /
gang ltar nongs bshags bzod gsol dge bsngo byas la /
oM/
khyed kyis sems can sogs kyis ye shes pa gshegs /
rang dam tshig sems dpa'i nga rgyal gyis spyod lam bya'o //
bum pa bsgrub na bdag bskyed bsnyen sgrub kyi bzlas pa'i bar song nas mchod pa kha gsos shing byin brlabs la /
oM badzra yak+Sha hU~M dang /
swA b+hA bas sbyang /
bum pa mi dmigs stong pa'i ngang //
b+h+rU~M las ye shes gzhal yas su //
baM las bdud rtsi'i rgya mtsho'i nang //
paM las pad+ma'i sdong po dang //
nyi zla'i steng du bdag nyid kyi //
thugs las hU~M 'phros de las kyang //
'od 'phros 'phags mchod don gnyis byas //
tshur 'dus yongs su gyur pa las //
bum lha gsang bdag gos sngon can //
dam tshig sems dpa'i skur gyur pa'i //
thugs ka'i 'od kyis ye shes pa //
'khor dang bcas pa spyan drangs gyur //
spyan 'dren nas mchod bstod bsre ba'i bar gong bzhin la /
ye shes sems dpa' bum lhar thim //
gnyis rtog bsal nas 'od du zhu //
dbus su lag na rdo rje ni //
sngo sang rdo rje dril bu 'dzin :
sbrul dang mi sdug rgyan gyis brgyan :
stag sham b+ha ti khra bos dkris :
spyan gsum dmar la zlum pa bgrad :
zhal gdangs ljags 'dril mche ba gtsigs :
zhabs gnyis dpa' bo'i 'dor thabs bgrad :
me dpung 'bar ba'i dbus na gnas :
de yi thugs kar khyung chen ni :
dkar po zhal gcig phyag gnyis pa :
g.yas g.yon 'khor lo sbrul zhags 'dzin :
mchu sder gshog pa 'khor los mtshan :
'dab bzhir shar du rdo rje'i khyung :
mthing nag g.yas g.yon rdo rje dang :
sbrul 'dzin mchu sder gshog pa rnams :
rdo rje pha lam dag las grub :
lho ru rin chen khyung chen ser :
g.yas g.yon rin chen sbrul zhags 'dzin :
mchu sder 'dab gshog rin chen spras :
nub tu pad+ma'i khyung chen dmar :
g.yas g.yon pad+ma sbrul zhags 'dzin :
mchu sder 'dab gshog pad+mas spras :
byang du las kyi khyung chen ljang :
g.yas g.yon ral gri sbrul zhags 'dzin :
mchu sder 'dab gshog ral gris mtshan :
thugs kar nyi steng sa bon gsal //
bdag bskyed thugs ka'i sngags 'od kyis //
rgyud bskul ye shes chu rgyun babs //
nus ldan bdud rtsis bum pa gang //
yang sprul khyung rgod snang srid gang //
'phur 'jums lding zhing 'babs pa yis //
klu gnyan sa bdag rdul brlag gyur //
ces bsnyen sgrub kyi sngags sum sbrel nyid ji tsam nus pa bzlas la /
gtor ma 'bul ba ni /
gtsang ma'i snod du zan me tog shing tog chan thug khur ba 'bru sna sman sna dkar gsum mngar gsum sha khrag chang sna rnams dang /
gdon gyi gnod pa rmi lam du gang byung gi gzugs kyang bsham par gsungs pa rnams gong gsal dmar gtor tsho gnyis dang chabs cig bshams la /
raM yaM khaM/
stong pa'i ngang las mtshan ldan mdzes pa'i snod du yid mthun gyi gtor ma bdud rtsi'i rang bzhin kha dog dri ro nus pa phun sum tshogs par gyur /
a kA ro lan gsum gyis byin brlab /
lha rnams kyi ljags rdo rje'i sbu gus drangs te gsol bar gyur /
oM badzra pA Ni hU~M:
bud+d+ha ga ru Na :
badzra ga ru Na :
rat+na ga ru Na :
pad+ma ga ru Na :
karma ga ru Na :
yak+ShaM sa pa ri bA ra ma hA ba liM ta khA hi /
lan gsum gyis phul la /
hU~M:
rmad byung gtor ma dam pa 'di :
dus gsum bla ma thams cad dang :
yi dam lha yi dkyil 'khor dang :
gsang bdag phyag na rdo rje dang :
sprul pa'i khyung rgod thams cad dang :
las mkhan gnod sbyin srin po la :
las rnams mdzad phyir gtor ma 'bul :
bcol pa'i las mdzod dgra bo sgrol :
ces dang /
mchod bstod nongs bshags ye shes pa gshegs pa rnams bdag bskyed ltar bya /
dam tshig pa 'od du zhu ba las nus pa dang ldan pa'i bum chur gyur par mos /
las bum rdo rje gnod sbyin sngags kyis byin brlabs la bzhag
/bum sgrub gtsor byed na rjes bkru byab kyi cho ga dang dkyil 'khor bsdu ba sogs spyi dang mthun par bya'o /
!
/gnyis pa gzhan don dbang bskur ba'i tshul la gsum /
sta gon sgrub mchod dbang dngos so //
dang po ni /
bum sgrub grub pa dang /
slob ma rnams la las bum chus khrus bya /
bgegs gtor btang zhing mtshams gcod srung 'khor bsgom /
sta gon gyi chos rnams zhu ba'i yon du maN+Dal 'bul du gzhug
/thog mar skyabs 'gro dang sems bskyed kyi sdom pa blang ba'i slad du /
bla ma dang dkyil 'khor gyi lha tshogs rgyal ba sras dang bcas pa'i spyan sngar /
mkha' khyab kyi 'gro ba rnams dang lhan cig par byang chub snying po'i bar du skyabs su 'gro zhing /
theg pa chen po'i lam mchog tu sems bskyed par bgyi'o snyams pas 'di'i rjes zlos /
phyogs dus rgyal ba sras bcas dgongs :
bdag gzhan dus 'di nas bzung nas :
sangs rgyas chos dang tshogs bcas dang :
yi dam lha la skyabs su mchi :
sngon gyi rgyal bas thugs bskyed ltar :
de bzhin bdag kyang gzhan don du :
byang chub mchog tu sems bskyed nas :
gsang sngags nges pa'i blo 'dzin no :
zhes lan gsum brjod /
de nas slob ma'i gnas gsum du bdud rtsi'i thig le bya zhing /
oM spyi bor byin pas lus rdo rje rtse lnga par gyur :
AHmgrin par byin pas ngag hU~M du gyur :
hU~M snying gar byin pas yid kyi rnam par shes pa mchod rten du gyur par mos shig :
des sku gsung thugs kyi dbang rtags chags pa dang sku gsum gyi rang bzhin du rten 'brel 'grigs pa'i dgos pa yod do //
de nas so shing las bum gyi sngags chus bsang /
hU~M oM trAM hrIHA:
gsum /
ye shes lnga ldan gyi rang bzhin du gyur /
maN+Dal tshom bu lnga pa mdun du bkod la /
tshom bu'i dkyil 'khor mi bskyod pa gtso bor gyur pa'i rgyal ba rigs lngar skad cig gis gsal bar gyur /
khyed rang rnams lag pa thal sbyar gyi bar du so shing bcangs nas rtse mos so rtsa brud pa'i rnam pas /
rang gi sgo gsum gyi rgyud la gnas pa'i dug lnga /
so shing ye shes lnga ldan la thim /
de khru gang gi nam mkha' nas rigs lnga'i steng du dor zhing thim par mos la tshig 'di'i rjes zlos dang bcas te so shing tshom bu'i dkyil 'khor du dor cig
/so shing gtad la /
gsang ba mchog gi dkyil 'khor du :
dngos grub 'gyur med rab brtan phyir :
so shing 'di dag dor ba yis :
dngos grub ci 'grub ltas ston cig :
oM badzra hA sa ha :
de ltar dor bas dbus dang phyogs bzhir rtse mo gang du bstan pa de'i rigs dang mthun par sku gsung thugs yon tan phrin las zhi rgyas dbang drag gi las kyi dngos grub so sor 'grub par 'gyur ba yin no //
baM las byung ba'i dung chu /
baM lan bdun brjod pas lag pa g.yas su sbyin la /
oM hrIHbi shud+d+he d+harma sarba pA paM nish+tsa a s+ya :
saM sho d+ha ya sarba bi kalpa a pa na ye hU~M:
zhes lan gsum 'thung du gzhug
/des sgrib pa bral zhing rgyud snod du rung ba'i rten 'brel 'grigs pa yin no //
srung skud la mdud pa gsum /
rdo rje'i mdud pa dang ldan pa'i srung skud hU~M las ye shes kyi khro bcu'i rang bzhin du gyur /
rtsa sngags bzlas pas byin brlabs la /
oM bud+d+ha me tri sarba rak+Sha rak+Sha sarba swA hA:
srung skud de nyid pho'i dpung pa g.yon dang mo'i g.yas su bcings pas sangs rgyas rnams kyi thugs rje byams pa'i go chas thams cad du bsrung bar 'gyur ro //
mdud pa'i steng du las bum gyi chu dang rdo rjes rgyas gdab la /
srung ba'i go bgos pas theg chen gyi chos bsgrub pa la bar chad mi 'byung ba'i dgos pa yod do //
yi ge d+hI dang hU~M las byung ba'i ku sha'i chun po gnyis sngas dang stan tu byin pa'i mos pa mdzod /
oM badzra tIk+Sh+Na baM:
sngon tshe bde gshegs shAkya seng ge yis :
bdud sde bcom nas 'gyur med ting 'dzin thob :
gtsang zhing rnam par dag pa ku sha'i gdan :
khyod la rab sbyin bdud sde 'joms par 'gyur :
zhes ku sha sbyin la /
de dag gis smin byed kyi thog mar bya ba sta gon gyi rim pa grub pa yin no //
des sta gon gyi rim pa grub pa yin pas dge rtsa gzhan don du bsngo bar zhu /
bsod nams 'di yis sogs brjod la slob ma rnams gyes so //
gnyis pa sgrub mchod ni /
dkyil 'khor bsang sbyang /
stong pa'i ngang las b+h+rU~M yig las //
rin chen gzhal med khang pa na //
rgyan dang bkod pa yongs rdzogs dbus //
'khor lo rtsibs bzhi'i lte ba ru //
mthing nag gru gsum e yi dbyings //
pad+ma nyi zla klu gnyan steng //
hU~M yig mthing nag 'bar ba las //
'od 'phros 'phags mchod sogs bum bskyed skabs ltar la /
bum lha zhes par /
mdun bskyed ces dang /
dam ye bsres nas lha bskyed skabs /
'dab bzhir zhes pa rtsibs bzhir bsgyur /
nyi steng sa bon gsal /
nas /
yang sprul khyung sogs sbyar nas bsnyen sgrub sbrel ba'i sngags ci 'grub brjod /
bum bskyed skabs ltar gtor ma 'bul zhing phrin las bcol la rig pa'i me tog dor ro //
gsum pa dbang dngos ni /
slob ma rnams 'tshogs la las bum gyis khrus bya /
bgegs gtor btang la mtshams bcad /
sems bskyed gsal btab la /
de'ang rgyud lung man ngag thams cad kyi bcud thigs /
phyag rdor khyung chen thams cad kyi yang snying /
srung ba drag sngags thams cad kyi mthar thug
/rgyal bsen 'byung po thams cad kyi gnyen po /
sa gdon mdze nad thams cad kyi phyags shing khyung rgod gsang ba yang khol gyi sgrub pa 'di ni /
bcom ldan 'das kyis dga' ldan gyi gnas su rtsa ba'i rgyud gsungs shing phyag na rdo rjes bsdus /
rgya gar nub phyogs kyi yul du mkha' 'gro ma bzhi la gdams shing gtad /
de la o rgyan pad+ma 'byung gnas dang /
gu ru chos kyi rdo rje /
paN+Di ta yang dag pa'i bshes gnyen gsum gyis gsol ba btab pa la brten nas bka' rang babs su byung zhing /
o rgyan gyi slob dpon chen pos phyi rabs kyi don du thugs brtse bas ye shes d+hA ki mtsho rgyal la gdams te tsa ri gsang sngags pho brang gi byang phyogs lung pa rta ro dmar po kha phye ba 'dra ba'i nang brag nag srin po'i ro bcings pa lta bu'i khrod du sbas pa las /
phyis lha sras dam 'dzin gyi rnam rol sprul pa'i gter chen sangs rgyas gling pas bka' rgya bkrol bar mdzad pa gsang ba'i bdag po khyung gsang ba yang khol gyi dbang bskur bsgrub par bgyi ba la sogs kyis mtshams sbyar nas maN+Dal 'bul du gzhug
/sngon chad dkyil 'khor ma mthong ba'i brdar gdong g.yogs chings /
oM tsak+Shurban+d+ha bA ra mA Na ye hU~M/
phyag rten du me tog sngon po'i chun po byin par mos /
A khaM bI ra hU~M/
de nas thal mo me tog dang bcas te gsol 'debs kyi rjes zlos /
kye hoHgsang bdag rdo rje 'dzin :
bdag cag theg chen sar zhugs shing :
gdug pa can rnams 'dul ba'i phyir :
lag na rdo rje gsang ba yi :
dkyil 'khor chen por 'jug par 'tshal :
lan gsum /
gnang ba sbyin pa ni /
e ma dad ldan rigs kyi bu :
nga yi gsang sngags rgyal po 'di :
dus gsum sangs rgyas thams cad kyi :
ye shes chen po'i gsang yin pas :
gang rung 'jug pa ma yin te :
dam tshig bsrung bar nus la sbyin :
zhes dris pa'i lan du 'di'i rjes zlos /
rdo rje 'dzin pa gsang ba'i bdag :
bdag cag yid ches dad par ldan :
thabs chen theg par 'jug par mos :
dam tshig mig 'bras lta bur btsa':
gsang bdag thugs rjes gnang bar mdzod :
'dir sta gon gyi skabs ltar mtshams sbyor bcas skyabs sems sdom bzung rnams byar gzhug la /
e ma skal ldan rigs kyi bu :
lag na rdo rje'i dkyil 'khor du :
rigs kyi 'jug pa brtags pa'i phyir :
cod pan me tog dor bar gyis :
sngar byin pa'i me tog de nyid rang rang gi rigs kyi lha la phog par shog cig snyam pas dkyil 'khor du 'bul ba'i blos tshig 'di'i rjes zlos mdzad bzhin du 'dor bar zhu /
kye :
lag na rdo rje'i dkyil 'khor du :
phrin las rnam bzhi bsgrub bya'i phyir :
rigs kyi me tog 'di dor bas :
rigs kyi lha la phog par shog :
ces dor la rigs mthun gyi ming ngam spyi khyab tu /
khyed rnams kyi lhag pa'i lha dpal gsang ba'i bdag po yin pas gsang mtshan rdo rje 'dzin pa rtsal zhes bya ba yin no //
zhes me tog slar spyi bor bcing /
mig ras kyi 'og nas dkyil 'khor gyi bar snang du ltos la kha dog ji ltar mthong ba smros shig
/kha dog so so dang mthun pa'i zhi sogs phrin las 'grub pa yin no //
ma rig pa'i sgrib g.yogs bsal bar mos la thur ma thogs te /
khyod kyi rmongs pa'i ma rig mig :
ye shes spyan du dbye bar bya :
mthong ba don ldan 'di la ltos :
bltas tsam nyid nas don chen 'grub :
dz+nyA na tsak+ShuHpra be sha ya phaT:
ces mig dar bsal /
gzhal yas khang mtshan nyid thams cad yongs su rdzogs pa'i nang du gru gsum mthing nag 'bar ba'i dbus pad nyi klu gnyan gyi gdan la dpal gsang ba'i bdag po gos sngon can /
thugs kar sangs rgyas khyung chen /
'khor lo rtsibs bzhi la rigs bzhi'i khyung /
yang sprul khyung rgod bsam gyis mi khyab pa'i tshogs dang bcas pa mngon sum bzhin du mthong bar gyur pa'i mos pa mdzod cig
/rdo rje spyi bor bzhag la /
ho :
nyon cig skal ldan rigs kyi bu :
dam tshig rdo rje chen po 'di :
khyod kyi spyi bor bzhag pa yin :
gsang chen dam tshig thub par srungs :
bla mas ji ltar bsgos pa'i dam tshig tshul bzhin du bsrung bar bgyi'o snyam pas 'di'i rjes zlos /
kye kye dpal chen rdo rje 'dzin :
bdag cag dus 'di nas bzung ste :
rtsa ba yan lag dam tshig rnams :
ji ltar bstan bzhin yengs med bsrung :
gsang bdag gral du 'god par 'tshal :
thod pa'i bdud rtsi sbyin la /
'di ni khyod kyi dam tshig chu :
gsang ba'i dam tshig ma nyams na :
ye shes sems dpar gyur nas ni :
snying gi dkyil du+u rab zhugs nas :
tshe gcig theg chen sa thob 'gyur :
dam tshig chen po las 'das na :
gshed ma'i khyung du sprul nas ni :
snying gi dkyil du rab zhugs te :
dmyal ba'i gnas su sreg par byed :
de bas dam tshig srog ltar srungs :
sa ma ya :
i dan te :
na ra kan :
dbang gi gzhi 'god pa ye shes pa dbab pa'i slad du dmigs pa 'di bzhin du mdzod /
bsang sbyang /
stong pa'i ngang las skad cig gis //
mthing nag gru gsum e dkyil du //
pad+ma nyi zla klu gnyan steng //
hU~M las 'od 'phros don gnyis byas //
tshur 'dus rdo rje hU~M mtshan gyur //
'od 'phros don byas 'dus pa las /
khyed rang bcom ldan gos sngon can //
sogs bdag bskyed ltar la /
khro rngam cha lugs gtso dang mthun //
rang dang dkyil 'khor lha tshogs kyi //
thugs ka'i 'od kyis rab bskul bas //
gsang bdag khyung gi lha tshogs rnams //
ye shes sems dpa'i rang bzhin du //
spyan drangs sib sib thim par gyur //
rol mo bsgrags la /
las byang ltar spyan 'dren bya /
sngags mthar /
badzra A be sha ya a AH
btags nas drag tu brjod do //
de nas dngos gzhi la sku gsung thugs dbang rjes gnang dang bcas pa rnams su yod pa las dang po sku'i dbang bskur zhu ba'i yon du maN+Dal /
gsol ba 'debs pa 'di'i rjes zlos /
kyai bla ma rdo rje 'dzin :
dpal ldan lag na rdo rje yi :
sku yi dbang mchog dam pa 'di :
da lta bdag la bskur du gsol :
phyag rdor sku spyi bor bzhag la /
hU~M:
skal ldan rigs kyi bu khyod la :
dpal chen lag na rdo rje yi :
sku yi dbang mchog bskur byas pas :
rdo rje lta bu'i lus thob shog :
oM badzra pA Ni a b+hi Shiny+tsa oM:
dpal chen lag na rdo rje yi :
sku las 'od zer 'phros pa yis :
slob ma'i lus nyid rab zhu ste :
lag na rdo rje'i sku ru gyur :
gnyis pa gsung gi dbang bskur zhu ba'i yon du maN+Dal /
gsol 'debs rjes zlos /
kyai gsang bdag rdo rje 'dzin :
dpal chen lag na rdo rje yi :
gsung gi dbang mchog dam pa ni :
deng 'dir bdag la gnang du gsol :
rnam rgyal mgrin par bzhag la /
hU~M:
bkra shis rnam rgyal bum pa'i dbang bskur bas :
ye shes rnam pa bcu la dbang byed cing :
log 'dren bdud bzhi'i dgra las rab rgyal te :
rnam pa kun mkhyen go 'phang thob par shog :
bum chu sbyin la /
rnam dag ye shes bdud rtsi'i rang bzhin 'di :
ji ltar lus la khyab bzhin ngag grol te :
rdo rje'i gsung dbyangs yan lag drug cu la :
dbang 'byor thob cing sngags la dbang 'byor shog :
oM badzra pA Ni a b+hi Shiny+tsa A:
dpal chen lag na rdo rje yi :
gsung las 'od zer 'phros pa yis :
slob ma'i ngag nyid rnam grol te :
nus pa'i stobs dang ldan par gyur :
gsum pa thugs kyi dbang bskur zhu ba'i yon du maN+Dal /
gsol 'debs rjes zlos /
kyai gtso bo rdo rje 'dzin :
bdag cag ma rig 'khrul rtog rnams :
bsal phyir lag na rdo rje yi :
thugs dbang bdag la bstsal du gsol :
lcags rdor snying gar reg cing mnyam par bzhag la /
hU~M:
dri med zla gsang tsit+ta'i da la ru :
lag na rdo rje'i thugs kyi dbang bskur bas :
skye med ngang las skye ba'i tshul bstan nas :
mkhyen brtse ye shes rgyas pa'i dbang thob shog :
oM badzra pA Ni tsit+ta a b+hi Shiny+tsa hU~M:
lag na rdo rje'i thugs las 'od 'phros pas :
dad dang ldan pa'i slob ma yi :
snying gi dkyil du zhugs nas kyang :
mkhyen pa'i ye shes rgyas par gyur :
bzhi pa rjes gnang zhu ba'i yon du maN+Dal /
gsol 'debs rjes zlos /
kyai bla ma gsang ba'i bdag :
bdag dang 'gro la thugs brtse'i phyir :
nyid kyi rdzu 'phrul mthu yis ni :
'gro rnams bde la 'khod pa dang :
bar gcod gdug pa bsgral phyir dang :
phrin las rnam bzhi bsgrub don du :
lag na rdo rje'i sku gsung thugs :
yon tan phrin las rjes gnang stsol :
spyi bor pusti dang sku
/lag g.yas su rdo rje /
g.yon du dril bu dang sbrul chun /
mgrin par sngags byang dang bum pa /
snying gar lcags rdor dang khyung rigs lnga'i sku rnams bzhag la /
khyed rang gsang ba'i bdag po sprul pa yang sprul khyung dang bcas pa'i nga rgyal chen po la gnas pas /
ngag nas oM badzra pA Ni hU~M/
bud+d+ha /
badzra /
rat+na /
pad+ma /
karma ga ru Na tsa le tsa le hU~M hU~M phaT phaT/
ces pa'i snying po bgrang /
rdo rje gsor zhing dril bu 'khrol la rkang pa gnyis kyang rdo rje'i 'dor thabs su bgrad pas gdug pa can thams cad 'bangs su khol bar mos mdzod /
hU~M:
deng nas bzung ste bu khyod ni :
lag na rdo rje nyid gyur gyis :
zhi rgyas dbang dang mngon spyod kyi :
las rnams ma lus bsgrub pa dang :
'gro rnams bde ba'i lam la khod :
sems can don ni bla med byos :
rdo rje chos kyi go gyon la :
nyon mongs 'khor ba'i dmag dpung zlog :
gsang chen theg pa'i las la sbyor :
e ma ho :
rnam dag sku yi bskyed rim sgoms :
'gag med gsung gi snying po bgrongs :
dran rtog lhan skyes ngang la zhog :
ces rjes gnang sbyin /
de dag gi mtha' rten du bla ma dang dkyil 'khor pa'i lha tshogs rnams kyis bkra shis pa'i rnam pa du ma dang ldan pa'i rnam rgyal bum pa'i chus spyi bo nas dbang bskur bar mos shig
/hU~M:
gsang bdag khyung dang bcas pa yi :
sku gsung thugs ni zhu ba'i chu :
lha yi chu ni dag pa yi :
mi bskyod pas ni dbang bskur ro :
bsnyen sgrub sngags la /
ka lAk+Sha a b+hi Shiny+tsa mAM:
zhes btags la dbang bskur /
de nas khrus bya zhing /
hU~M:
'di ni khrus mchog dpal dang ldan :
byin rlabs ye shes khrus kyi chu :
bdud rtsi'i chu ni dag byed 'dis :
nyon mongs nad gdon bkru bar bya'o :
bsnyen sgrub kyi sngags brjod /
rgyas par spro na bkru byab srung gsum spyi dang mthun pa bya chog go
/de nas zhal zas sna tshogs lag tu gtad cing me tog gtor la /
hU~M:
bkra shis rgyal byed bum pas dbang bskur bas :
ye shes dbang bcu rnams la dbang byed cing :
log 'dren bdud bzhi'i dgra las rab rgyal te :
rnam pa kun mkhyen go 'phang thob par shog :
chu gtsang mdog dkar bdud rtsis khrus byas pas :
rang gzhan rgyud la dri ma mi gnas shing :
mi mthun nyon mongs dri ma dag gyur nas :
chos nyid dag pa'i don rnams rtogs par shog :
drag po'i sman dug rdzas brgyad khrus byas pas :
rnam shes tshogs brgyad dri ma dag gyur cing :
bzhi brgya rtsa bzhi'i nad rnams phyir bsal te :
stong phrag brgyad cu'i gdon las thar bar shog :
bkra shis zhal zas longs spyod dbang byin pas :
tshe dang bsod nams longs spyod rgyas gyur cing :
yid 'ong dgos 'dod ma lus 'byung ba dang :
'dod pa'i yon tan lnga la spyod par shog :
ces brjod /
rjes dam tshig bsgrag bzung sogs spyi ltar bya'o //
de nas bdag mdun gnyis char la dmigs te /
pra be sha ya phaT/
ces dam ye dbye zhing /
mchod pa byin brlab /
mchod bstod /
gtor 'bul /
nongs bshags rnams bya /
dge ba bsngo ba ni /
bla ma dkon mchog gsum dang ni :
bcom ldan phyag na rdo rje la :
gus pas bsod nams tshogs bsags pas :
myur du sangs rgyas nyid thob shog :
tshe 'di nyid la bde ba dang :
'jigs pa kun las grol ba dang :
rigs dang brgyud rnams 'phel ba dang :
bkra shis phun sum tshogs par shog :
bdag nyid 'chi bar gyur pa'i tshe :
gsang bdag khyod ni mdun byon nas :
skye shi med pa'i byang chub sems :
bdag la mngon sum ston par shog :
srid pa bar dor 'khyams pa'i tshe :
gsang bdag khyed kyis mdun byon nas :
mtho ris dang ni thar pa'i lam :
bdag la mngon sum ston par shog :
mdor na byang chub snying po'i bar :
dngos grub yon tan kun gyi gzhi :
gsang bdag khyed dang mi 'bral bar :
khams gsum sems can don byed shog :
de ltar bdag sogs sems can gyi :
zag bcas zag med dge ba ni :
bgyis dang bgyid 'gyur dge ba rnams :
bla med byang chub chen por bsngo :
thams cad rnam mkhyen 'bras bu thob par shog :
ces brjod /
oM/
khyed kyis sems can sogs brjod la nam mkha'i ye shes pa gshegs /
mdun bskyed kyi dam tshig pa rten la bstim pa'am rang la bsdu ba skabs bab bya /
rang nyid dam tshig pa khyung gi go cha dang bcas pas lus bsrungs la /
shis pa brjod pa ni /
hU~M/
sangs rgyas chos dang dge 'dun bkra shis ni //
nyin mo bkra shis mtshan mo bkra shis pa //
dkon mchog gsum gyi bkra shis gang yin pa //
bkra shis dam pa des kyang deng 'dir bkra shis shog
/mkhyen brtse nus pa'i rtags su ser dkar mthing //
yon tan phrin las mtshon pa'i phyag rgya bsnams //
rigs gsum mgon po'i bkra shis gang yin pa //
bkra shis dam pa des kyang deng 'dir bkra shis shog
/ji ltar bcom ldan phyag na rdo rje yi //
gsang gsum nus pa mthu dang ldan pa yis //
sgo gsum nyes skyon 'joms pa'i bkra shis gang //
bkra shis dam pa des kyang deng 'dir bkra shis shog
/ji ltar gsang bdag phyag na rdo rje yi //
thugs sprul khyung rgod gdug rtsub can gyi mthus //
dgra bgegs ma lus 'dul ba'i bkra shis gang //
bkra shis dam pa des kyang deng 'dir bkra shis shog
/dza ya dza ya /
sid+d+hi sid+d+hi /
pha la pha la /
zhes sogs rgyas par brjod do //
drag sngags kun las phyag rdor nyid //
de las khyung sham rigs gcig kyang //
ches zab grags shing grub pas na //
rigs lnga gcig bsdus smos ci dgos //
'dis kyang snyigs ma'i gdug can tshang tshing kun //
rig sngags nus mthus sreg pa'i rgyur gyur nas //
rab brjid rdo rje spor bas khams gsum gyi //
bdud las rnam rgyal mthu stobs bdag gyur cig
/ces gdams pa 'di'i rgyun dang gsal byed kyi yig cha ches dkon cing /
rtsa ba'i gzhung nyid phyag len du 'debs dka' bar mthong nas /
dus zhabs kyi sngags pa'i gzugs brnyan pad+ma gar dbang phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas kun bzang bde gling du sbyar ba dge legs 'phel ///
/
