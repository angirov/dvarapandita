@#//
drag po rang byung rang shar chen po'i sgrub thabs zhes bya ba bzhugs //
rgya gar skad du :
e man+t+ra g+har sa ro ma pa ni :
ma hA no pi ka na ma :
bod skad du :
drag po rang byung rang shar chen po'i sgrub thabs zhes bya ba :
dpal kun tu bzang po che mchog he ru ka la phyag 'tshal lo :
'og min chos kyi dbyings rang bzhin lhun gyis grub pa'i pho brang du :
thog ma'i sangs rgyas kun tu bzang po la :
zhi khro rab 'byams kyi lha bsam gyis mi khyab pas bskor nas thabs gcig tu bzhugs so :
de'i tshe gsang ba'i bdag po phyag na rdo rjes 'di skad ces zhus so :
kye :
thog ma'i sangs rgyas kun tu bzang po :
gsang sngags sgrub pa bka' brgyad kyi :
rtsa ba sdong po ltar dril ba'i :
sgrub thabs zab mo bstan du gsol :
ces zhus so :
de nas ston pas bka' bstsal pa :
nyon cig gsang bdag rdo rje 'dzin :
dbang thob lung ldan rnal 'byor pas :
dben zhing yid 'ong sgrub pa'i gnas :
phyi nang bar chad med pa'i sar :
g.ya' med ma nyams bum pa ru :
snying po rnam rgyal a ru ra :
a mr-ita yi ril bus dgang :
kha rgyan gzungs thag mgul chings brgyan :
yi dam lha sku legs par bkram :
lcags phur mtshan ldan mdun du btsugs :
bdud rtsi rak+ta gtor ma bsham :
bris sogs maN+Dal mi dgos pas :
dgongs pas gsal bas bsgrub par bya :
mtshams bcad tho 'dzugs sdig pa bshags :
byin dbab mchod pa byin gyis brlabs :
ting 'dzin rnam gsum bsgom par bya :
'byung ba rim brtsegs gzhal yas bskyed :
gdan dang rgyu yi yi ge bsgom :
hU~M las bdag nyid rtsa ba'i lha :
dpal chen che mchog he ru ka :
mthing nag zhal gcig phyag gnyis pa :
rdo rje rtse lnga b+han dmar bsnams :
yum chen gnam zhal sku mdog mthing :
phyag g.yas yab kyi mgul nas 'khyud :
g.yon pas dung dmar gtso la stob :
zhabs ni stan la brkyang bskum bzhugs :
gtso bo'i spyi bor kun tu bzang :
rigs lnga bla ma thams cad bsgom :
dpral bar gshin rje gshed po bsgom :
mgrin par pad+ma rta mgrin bsgom :
thugs kar badzra he ru ka :
lte bar rdo rje gzhon nu bsgom :
gsang bar mngon rdzogs he ru ka :
zhabs kyi pus mo g.yas g.yon la :
dregs pa phyag na rdo rje dang :
stobs ldan nag po bsgom par bya :
rdo rje gshog pa g.yas g.yon rtser :
klu 'dul khyung chen dkar nag bskyed :
rigs bzhi khro bo'i gtso bo'i mthar :
sprul pa yang sprul phyi rim gyi :
'khor dang bka' srung rnam par bsam :
dgongs pa gsal gdab bying rgod spang :
snying po yang snying bzlas par bya :
hU~M:
yang gsang dpa' bo 'bru gcig pa :
rgyun mi chad par bzlas par bya :
hU~M hU~M:
rig pa'i rtsal sbyangs zung du sbrel :
hU~M hU~M hU~M:
'dzab dbyangs bya zhing bgrang bar bya :
dal ba'i dbyangs kyis ldir bar bzlas :
hU~M hU~M hU~M hU~M hU~M hU~M hU~M:
'gyings pa'i dbyangs 'jug ldir bar bzlas :
zhag bdun bsnyen pa 'bum phrag gsum :
bzlas pas rtsa ba'i bsnyen pa rdzogs :
de nas bka' brgyad dril ba'i sngags :
zhag ni nyi shu rtsa gcig tu :
snying po bsdus pa bzlas par bya :
oM AHhU~M swA hA:
mUM hrIHhU~M A:
oM badzra shrI ma hA kro ta :
hU~M shrI he ru ka :
yA ya mAn+ta ka :
hrIHpad+mAn+ta krita :
hU~M badzra kI la ya :
badzra ma hA yak+Sha :
ka la rU pa :
yak+sha kro d+ha :
badzra sarba duSh+TAn :
e dza b+h+yo :
khroM badzra ga ru Ta :
ma ma kro tI shwa rI karma raM raM:
dz+wa la raM raM hU~M hU~M phaT phaT:
de ni bsnyen sgrub dril ba 'o :
bka' brgyad 'dus pa'i drag sngags 'di :
mgar gyi zhun me lta bur bzlas :
thun gyi mtshams su bstod pa bya :
mchod pa 'bul zhing 'bum du bzlas :
de tshe bsnyen pa rdzogs pa'i rtags :
lha yi zhal mthong lung bstan 'ong :
rdzas la 'od dang du ba 'byung :
mgo la nyi ma shar ba rmi :
mchod rten rtse la 'dzegs pa dang :
bud med mang pos bkur sti byed :
lus ngag yid gsum byin brlabs 'byung :
bum pa'i rdzas la dngos grub blang :
zas tshogs mchod pa rgyun du bsten :
de tshe gsang sngags nus pa rdzogs :
las sbyor brtsam yang the tshom med :
phur pa bum pa dben par bzhag :
rtsa ba thams cad 'di la 'dus :
ces gsungs so :
sgrub chen bka' brgyad rtsa ba sdong po ltar dril nas bsgrub pa'i le'u ste dang po'o :
