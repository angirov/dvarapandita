@#//
dam chos sprul sku snying thig las /
bstan srung zhing skyong chen po'i rjes su gnang ba'i cho ga gnam lcags zhun 'dril zhes bya ba bzhugs so //
ye shes pa dang dbyer med cing //
las dang 'jig rten bran tu khol //
dpal chen pad+ma bdud 'dul zhabs //
spyi bor bkod la byin rlabs stsol //
dpal ldan zhing skyong dbang po'i sgrub thabs kun las zab gnyan khyad du 'phags pa'i lugs srol 'di'i rjes gnang bsgrub pa la /
sbyor ba dkyil 'khor chos 'byung bsnol ma mthing nag
/kha khyer me ris bskor ba'i dbus su hU~M dang tri /
zur drug gi nang dang dbus kyi mdun rgyab gnyis rnams la /
duHtriHphuHtriHmaHraHyaHb+h+yo :
zhes pa yig mgo phyir bstan tu 'bru re re bris pa'i steng du rkang gsum khar /
lcags sam ban+d+ha'i snod du ri rab bang rim sum brtsegs steng dmar gtor zur gsum brjid ldan cung zad mtho dman byas pa gnyis /
de gnyis kyi mdun du gtor ma snying gzugs gnyis /
bang rim 'og ma'i phyogs mtshams brgyad du snying re re btsug
/rgyan spros dang sku tsaka btsugs la dar gdugs phub pa bkod /
g.yas g.yon du sman raka
/mdun rgyab gang bder bla rdo srog 'khor /
mdun ngos su drag po'i mchod pa rnams bsham /
phugs logs sogs gang bder bdag bskyed phrin las rgyas bsdus gang byed kyi mchod gtor sogs 'du bya'o //
dngos gzhi'i thog mar bdag bskyed bka' srol 'di dang 'brel mtshungs ba'i pad+ma 'od 'bar ram /
gro lod gang rung gi phrin las btang la bzlas pa bya /
de nas 'di nyid kyi phrin las bsdus pa tsam btang la mdun rten la bskyed bstim dang mchod bstod /
thugs rgyud bskul ba'i bzlas pa ci 'grub mthar spro na gsol kha dang yi dam gyi tshogs gtang /
bdag bskyed de dag mi 'grub pas spyi tsam mos na /
bka' brgyad phyag rgya rkyang sgrub /
bla ma zhi drag
/rta mgrin rigs gang mos shig la brten pas chog go
/de nas 'di nyid la mchod sgrub la brtson nges pa lta bu'i thun mong ma yin pa'i slob ma nyung ngu la khrus bya /
bgegs bskrad mtshams gcod srung 'khor bsgom /
sems bskyed gsal btab la /
de'ang dpal ldan zhing skyong dbang po 'di nyid ni /
bcom ldan 'das dpal chen yang dag he ru ka 'khor lo sdom pa mkha' 'gro sgyu ma bde ba'i mchog nyid /
zhi bas mi dul cing bstan la log par 'dren pa'i nag phyogs lha min 'byung po ma rungs pa rnams 'dul ba'i don du /
dpal ye shes kyi mgon po phyag bzhi pa'i skur bzhengs par mdzad cing /
de las kyang sangs rgyas kyi bstan pa srung zhing drag po'i phrin las myur du sgrub pa la mthu stobs kyi rtsal myur ba las kyi mgon po bya rog gdong can dang zhing skyong dbang po seng ge'i gdong pa can rnams su sprul pa yin pas /
ngo bo dpal chen he ru ka'i cho 'phrul gyi rol pa yin la /
gnas skabs yul nyer bzhi dang dur khrod chen po brgyad la sogs pa rnams su rgyu zhing sangs rgyas kyi bstan pa srung bar mdzad pa /
gangs can 'dir yang gnas mchog dpal gyi tsa ri tra yan lag dang bcas pa la gnas shing o rgyan rdo rje thod phreng rtsal gyis dam la bzhag ste gnas gter mang po'i gnyer gtad par mdzad pa'i bstan srung khyad par can /
nang du 'jam la phyi ru mthu rtsal gyi rtsub 'gyur che ba 'di nyid kyi gdams ngag gter ston las 'brel rtsal /
kun skyong gling pa gtso bor gyur pa'i gter kha phal mo cher sna re ma byon pa med kyang /
rtsod bral sprul pa'i gter chen bdud 'dul gling pa'i zab gter dam chos sprul sku snying thig gi bka' srung du byon pa 'di nyid rgyud sgrub thabs gdams ngag las tshogs dang bcas pa zab cing rgyas la mthu byin khyad par du 'phags pa yin pas /
'di'i lugs kyi rjes gnang zab mo sgrub pa la sogs kyis mtshams sbyar te maN+Dal 'bul du gzhug
/gsol ba 'debs pa 'di'i rjes zlos /
sangs rgyas bstan pa bsrung ba dang //
dgra bgegs bdud tshogs gzhom don du //
seng ge'i gdong can rjes gnang ni //
dpal chen khyod kyis bstsal du gsol //
lan gsum /
'di gzhung du med kyang gter rnying las 'byung ba ltar bkod pa'o //
bla ma dpal chen he ru ka la rtsa gsum srung mar bcas pas bskor te bzhugs pa'i spyan sngar skyabs su 'gro ba sogs yan lag lnga pos rgyud sbyong zhing byang chub mchog tu sems bskyed pa 'di'i rjes zlos /
dkon mchog gsum la bdag skyabs mchi //
sogs lan gsum /
de dag gis snod rung du bsgrubs nas rjes gnang dngos la ting nge 'dzin 'di rnams gsal 'debs par zhu /
slob dpon skad cig gis khro bo'i rgyal po dpal chen rta mchog he ru ka shin tu khro zhing brjid pa /
sku mdog dmar nag gzi brjid bskal pa'i me ltar 'bar ba /
phyag g.yas pas rdo rje'i dbyug to dang g.yon pas gnam lcags tho ba phyar thabs su 'dzin cing dbu gtsug ral pa'i gseb nas rta zhal dbyings su 'tsher bas khams gsum gyi dregs pa zil gyis gnon pa /
dur khrod rol pa'i chas kyis brgyan cing ye shes kyi me 'bar ba'i klong na zhabs 'dor thabs kyis pad nyi'i gdan la bzhugs pa'i skur gyur /
khyed rang yang skad cig gis pad+ma nyi ma'i gdan gyi steng du hU~M mthing nag yongs su gyur pa las gnyen po stobs kyi lha mchog gsang ba'i bdag po gtum chen seng ge sgra sgrog sku mdog mthing nag shin tu khros pa'i nyams can /
phyag g.yas pas gnam lcags kyi rdo rje nam mkhar phyar zhing g.yon pas sdigs mdzub mdzad pa /
rus pa dang rin po che dang sbrul gyis brgyan cing seng ge'i pags pa'i stod g.yogs dang stag lpags kyi sham thabs gsol ba /
zhabs brkyang bskum tshul gyis bskal me 'bar ba'i klong na bzhugs pa'i skur gsal thobs la che ba'i nga rgyal skyed cig
/sngar bsgrubs pa'i mdun rten rnams slar gsal 'debs 'di bzhin du mdzad 'tshal /
mdun du dur khrod rab 'jigs dbus :
bskal pa'i me phung 'bar klong du :
hU~M las bdud mgon seng gdong ni :
sku mdog mthing nag khro gtum me 'bar sku :
seng zhal rngam zhing g.yu ral seng chung skar ltar 'khrugs :
dar nag ber gsol stag ral gzig shubs bskor :
phyag g.yas ru dar phyar zhing g.yon pas dmar gtor 'dzin :
bdud rta bcibs shing sna tshogs rdzu 'phrul 'gyed :
tri las g.yon du bdud mo seng gdong ma :
dmar nag khro gtum gzi brjid me ltar 'bar :
seng zhal bzhad cing g.yu ral dbyings su 'phyo :
phyag g.yas kha T+wAM dgra satwa 'dzin :
g.yon pas nyams pa'i dgra snying zhal du gsol :
bdud rta dmar nag bcibs nas pho nya glog ltar 'khyugs :
bam ro pho mo la sogs dregs pa sde brgyad dang :
lha srin sde brgyad la sogs bka' sdod rnams :
dbyings nas bskul zhing rang rang las byed gyur :
ho :
dgongs su gsol lo :
sogs snyan gsan dbab cing spyan 'dren dang sngags brjod /
gu gul dang 'dzom na 'bod pa'i rdzas bdug
/rol mo drag tu byas la bstim /
mdun rten rnams dpal ldan zhing skyong dbang po yab yum 'khor dang bcas pa dngos su gyur pa khyed rang gnyen po stobs kyi lhar gsal ba la gtad cing rjes su gnang bas /
thugs brtse ba chen pos lus dang grib ma ltar mi 'bral bar 'grogs shing 'dod pa'i phrin las thams cad thogs pa med par bsgrub par zhal gyis bzhes par mos shig
/sgrub gtor lag tu gtad la /
e ma dam rdzas gtor chen 'di nyid khyod la gtad pa yis :
bla ma yi dam mkha' 'gro rgyun mchod cing :
ma tshogs gnas gsum mkha' 'gro ma lus 'du ba dang :
bstan srung chen po seng gdong yab yum gyis :
skal ldan rigs kyi bu 'di la :
lus dang grib ma ltar du mi 'bral 'grogs pa dang :
pha ma bu tsha ji bzhin brtse bar mdzod :
bam ro pho mo dregs pa sde brgyad dang :
las byed shan pa lha srin sde brgyad sogs :
'jig rten dregs pa ma lus las la 'gyed pa'i phyir :
skal ldan rigs kyi bu 'di la :
ba liM gtor ma 'di yis rjes su gnang bar mdzod :
'dir rgyas par spro na yab yum sde brgyad dang bcas pa'i srog sngags tshang ba brjod /
dkyus la las byang gi bzlas sngags tsam brjod la gtad /
de nas bdud rtsi lag tu gtad la /
hU~M:
dam rdzas bdud rtsi 'di nyid khyod la gtad pa yis :
bla ma yi dam mkha' 'gro rgyun mchod cing :
ma tshogs gnas gsum mkha' 'gro ma lus 'du ba dang :
bstan srung chen po seng gdong yab yum gyis :
skal ldan rigs kyi bu 'di la :
lus dang grib ma ltar du mi 'bral 'grogs pa dang :
pha ma bu tsha ji bzhin brtse bar mdzod :
bam ro pho mo la sogs dregs pa'i sde tshogs dang :
las byed sha za lha srin sde brgyad sogs :
'jig rten dregs pa ma lus las la 'gyed pa'i phyir :
skal ldan rigs kyi bu 'di la :
dam rdzas bdud rtsis rjes su gnang bar mdzod :
sngags brjod /
rak+ta gtad la /
hU~M:
dam rdzas rak+ta 'di nyid khyod la gtad pa yis :
bla ma yi dam mkha' 'gro rgyun mchod cing :
ma tshogs gnas gsum mkha' 'gro ma lus 'du ba dang :
bstan srung chen po seng gdong yab yum gyis :
skal ldan rigs kyi bu 'di la :
lus dang grib ma ltar du mi 'bral 'grogs pa dang :
pha ma bu tsha ji bzhin brtse bar mdzod :
bam ro pho mo la sogs dregs pa'i sde tshogs dang :
las byed shan pa lha srin sde brgyad sogs :
'jig rten dregs pa ma lus las la 'gyed pa'i phyir :
skal ldan rigs kyi bu 'di la :
dam rdzas rak+ta 'di yis rjes su gnang bar mdzod :
sngags brjod /
de nas bla rdo srog 'khor gtad la /
hU~M:
skal ldan rigs kyi bu khyod la :
bla rdo srog 'khor la sogs pa :
gsang ba'i dam rdzas 'di gtad pas :
bla ma yi dam mkha' 'gro rgyun mchod cing :
ma tshogs gnas gsum mkha' 'gro ma lus 'du ba dang :
bstan srung chen po seng gdong yab yum gyis :
skal ldan rigs kyi bu 'di la :
lus dang grib ma ltar du mi 'bral 'grogs pa dang :
pha ma bu tsha ji bzhin brtse bar mdzod :
bam ro pho mo la sogs dregs pa'i sde tshogs dang :
las byed shan pa lha srin sde brgyad sogs :
'jig rten dregs pa ma lus las la 'gyed pa'i phyir :
skal ldan rigs kyi bu 'di la :
bla rdo srog 'khor la sogs pa :
gsang ba'i dam rdzas 'di yis rjes su gnang bar mdzod /
srog sngags brjod la spro na bka' bsgo spyi mthun bya /
shis pa brjod /
des dpal ldan zhing skyong dbang po'i rjes gnang grub pa yin pas rdo rje theg pa'i dam tshig gi rim pa spyi dang /
khyad par 'di nyid kyi dam tshig rgyud dang man ngag las ji skad gsungs pa rnams tshul bzhin bsrung zhing bsten sgrub mchod gsol la rtag tu brtson par bya dgos pas de ltar bgyi snyam pas 'di'i rjes zlos /
gtso bos ji ltar sogs /
gtang rag maN+Dal phyin spyi ltar bya /
rjes kyi bya ba slar mchod pa gtor ma gsos la mchod gsol bskyar grub na legs /
gang ltar bdag bskyed phrin las dang 'brel na tshogs la rol cing lhag ma gtang ba phyin spyi ltar la /
mchod bstod nongs bshags mthar mdun bskyed ye shes pa thang sku rten rdzas bla rdo sogs la brtan bzhugs bya /
dam tshig pa rang la bsdu zhing bdag bskyed bsdu ldang shis brjod kyi bar byas pas 'grub bo //
nag phyogs gdug pa'i 'tshubs 'gyur kun //
gzi brjid stobs kyis rab bcom nas //
bstan pa'i ba dan dgung snyegs pa'i //
rtsa lag mchog tu 'di gyur cig
/ces pa'ang rgyal bstan spyi dang khyad par snying po'i ring lugs kyi 'gal byed zhi ba'i cha rkyen du pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bgyis pa dge legs 'phel ///
/
