@#//
thugs sgrub yang snying 'dus pa las bdud rtsi sman dbang rgyas pa dngos grub bdud rtsi'i gter chen logs su bkol ba bzhugs so //
na mo gu ru a mr-ita rA dzA ya /
dug lnga'i bdud la ye shes rtsi sbyar nas //
srid pa'i gcong chen drungs nas 'byin pa'i dpal //
bla ma che ba'i mchog la gus btud de //
dus zhabs slob dpon snying gi dga' ston 'god //
de'ang dbang ma thob par slob dpon gyi go sa bzung ba rdo rje 'chang gis bkag pa shes bzhin khyad du gsod pa re mang du 'byung bar snang ba la 'dis kyang rgyun tsam gyi go chod par re nas bla ma'i phyag bzhes ltar 'phral sel tsam du 'god pa la gsum /
sbyor dngos rjes so //
dang po sbyor ba stegs bu'i steng zhi dkyil 'khor lo rtsibs bzhi yod pa'i dbus kyi khri'ur rin po che'i snod 'brus bkang ba'i nang du pho mo'i thod pa mtshan ldan kha sbyor nang /
sngar bsgrubs pa'i bdud rtsi chos sman gyis bkang zhing tshon skud sna lngas bsdams pa'i phyi nas dar tshon sna lngas dril la dbu rgyan dang rigs lnga /
g.yas g.yon du rdor dril bcings pa pho thod rgyab phyogs dang dpral ba gyen bslangs byas la bzhag
/rigs lnga'i sku tsaka so so ba dang dbang rjes su sbyin rgyu chos sman phur ma chang dang sbyar ba'ang snod gzhan du bsdogs /
bla ma sogs las gzhung gang la brten pa de'i mchod gtor rnams lhan cig tu bkod do //
gnyis pa dngos gzhi'i thog mar rdor sems lta bu gzhung gang bsrang khyad med kyang 'dir 'brel chags dbang gis /
bla ma gsang 'dus sam yang snying 'dus pa lta bu bla ma'i las gzhung zhig bsrang la bdag bskyed bzlas pa bcas bya /
de nas /
skad cig gis pad zla'i gdan la bdag nyid dpal rdo rje sems dpa' sku mdog sngon po g.yas rdo rje thugs kar gtod cing g.yon dril bu dkur brten pa /
dar dang rin po ches brgyan cing zhabs skyil krung du bzhugs pa'i gnas gsum 'bru gsum gyis mtshan pa'o //
thugs ka'i hU~M las 'od 'phros pas mdun du kaM gsum las thod pa'i sgyed pu gsum gyi steng du sman gyi pho brang ban+d+ha dum bu gcig pa /
de'i 'og tu raM/
de'i 'og tu yaM/
yaM las rlung g.yos pas raM las me 'bar /
ban+d+ha maM las nyi ma dang a las zla ba'i ga'u kha sbyor gyi nang du sman rnams sha lnga dang bdud rtsi lnga'i rang bzhin du gyur pa'i dbus su hU~M mUM mthing ga
/shar du oM lAM dkar po /
lhor swA mAM ser po /
nub tu AMHpAM dmar po /
byang du hA tAM ljang gu rnams gsal bar gyur /
badzra gu ru dang thod phreng rtsal cung zad bzla /
oM AHhU~M swA hA:
mUM lAM mAM pAM tAM:
oM sarba pany+tsa a mr-ita hU~M hrIHThA:
brgya rtsa bzla /
yig 'bru rnams las 'od zer lnga ldan phyogs bcur 'phros /
'gro ba'i dug lnga sbyangs /
tshur 'dus pas phyag mtshan lngar gyur /
slar yang 'od 'phros pas snang srid snod bcud thams cad 'od du bsdus /
yongs su gyur pa las /
dbus su rdor sems yab yum sngon po rdo rje dang dril bu /
shar du rnam snang yab yum dkar po 'khor lo dang dril bu /
lhor rin 'byung yab yum ser po rin po che dang dril bu /
nub tu snang mtha' yab yum dmar po pad+ma dang dril bu /
byang du don grub yab yum ljang gu ral gri dang dril bu 'dzin cing longs spyod rdzogs pa'i rgyan dang ldan pa /
zhabs skyil krung pad zla khri rkang la bzhugs par gyur /
sngags bzlas pas thugs rgyud bskul /
yab yum mnyam par sbyor ba'i byang chub sems kyi bdud rtsis snod kyi ban+d+ha'i nang gang bar gyur /
ces mos la /
oM badzra a mr-ita oM AHhU~M hrIHThA:
bzlas mthar /
hU~M:
ye shes lnga ldan chos kyi sku :
dug lnga ye nas longs spyod rdzogs :
sprul sku cir yang ston mdzad pa :
bcom ldan rgyal ba yab lnga dang :
'byung lnga'i bdag mo yum chen lnga :
thabs shes dbyer med ngang du 'khril :
bde gshegs yab lnga'i thugs ka nas :
mu tig shel gyi khu 'phangs 'dril :
bde chen yum lnga'i mkha' dbyings su :
dzaM bu ha na'i gser bzhin bstim :
phar 'phros mnyes pa'i mchod pa 'bul :
tshur 'dus dngos grub bdag la thim :
rgyal ba rigs mchog yab yum bcu :
byang chub sems su gcig par thim :
rnam pa dri chen snang mdzad la :
phyi rol chen po lnga dag pas :
nang gi rgyu 'bras ye nas dag :
mi bskyod byang chub sems nyid de :
dmigs med dag pa ye shes yin :
mAM sa rin chen 'byung ldan gtso :
mnyam dang mnyam nyid dbyer med do :
snang ba rak+ta mtha' yas gsung :
skye 'gag med par ye nas dag :
don grub dri chu las grub pa :
dri med rgyu 'bras rnam par dag :
kun tu gtsang zhing dri med pas :
thams cad ma lus sangs rgyas lnga :
lus pa med pa ye shes ngang :
ma bcos ye nas lhun gyis rdzogs :
de phyir bdud rtsi bcud kyi mchog :
mchog gi rdzas zhes de la bya :
oM AHhU~M swA hA:
mUM lAM mAM pAM tAM:
dzaHhU~M baM ho :
lha rnams las 'od zer 'phros /
rang 'dra ba'i ye shes sems dpa' dpag tu med pa spyan drangs te thim pas gnyis su med par gyur /
che ba brjod cing 'bul ba ni /
hU~M:
rang byung gdod nas rnam par dag :
rtsa brgyad stong la sbyar ba'i sman :
ra sA yA na la sogs rdzas :
rtsa ba 'bum phrag yangs pa'i bcud :
gnyis med bde chen rang byung bas :
byang chub sems ni rdo rje che :
sha chen mchod pa rin po che :
rdzas mchog tshe yi dri chen po :
pad+ma me tog yang dag ldan :
rdo rje chu ste las kyi mchog :
ga bur shel gyi spos phor dri :
rin chen me ltar 'bar ba'i tshogs :
yon tan 'bum phrag yangs pa ste :
rigs lnga dam tshig lnga yi dngos :
ye shes lnga rdzogs bsgrub pa'i rdzas :
rgyud lnga'i sems can kun sgrol phyir :
dug lnga sel ba'i thabs mchog 'di :
thams cad rnal 'byor bdag nyid che :
ma lus 'dus pa'i thig le mchog :
sangs rgyas kun dang mnyam sbyor phyir :
gcig tu dpa' bo'i ro rnams dang :
gnyis su med par mnyam sbyar nas :
dus gsum sangs rgyas thams cad dang :
rgyal ba rgya mtsho thams cad mchod :
bzhes te kun tu dgyes mdzod la :
bla med mchog gi dngos grub stsol :
oM sarba pany+tsa a mr-ita kha raM khA hi :
de yan chad khrol bu 'ju 'dul dang don gcig pa'o //
de nas phye sgrub dngos ni /
hU~M:
pho brang sgo bzhi mu khyud rdzogs :
dbus phyogs 'khor lo rtsibs bzhi'i steng :
seng ge glang rta rma bya khyung :
rin chen nyi zla pad steng du :
mi bskyod rnam snang rin mtha' grub :
bzang mo spyan ma gos dkar sgrol :
mthing dkar ser dmar ljang 'od 'bar :
rdo rje 'khor lo rin chen pad+ma gri :
dril 'khrol rin chen rgyan rnams rdzogs :
bdag la rdzogs 'khril sbyor ba mdzad :
tshom bu la sogs rigs lngar gsal :
rdo rje chos sku rol pa'i lha :
nyon mongs dug lnga'i rtog tshogs sbyangs :
sman gyi pho brang 'ju 'dul mdzod :

pho brang lha tshogs las 'od 'phros :
snod bcud thams cad bsdus :
rigs lnga yab yum la thim :
rigs lnga yab yum sbyor ba mdzad :
bdud rtsi dkar dmar du ltem me ba :
lhang nge ba :
mer mer gang bar gyur :
shes rab sgrog gis sbrel ba'i gzungs thag la :
rig pa srog gis bsdus pa'i lu gu rgyud :
sku gsung thugs kyi dngos grub ma thob bar :
skye ba ji srid bar du mi gtong ngo :
gzungs thag blangs la /
oM AHhU~M sarba pany+tsa a mr-i ta ra sA yA na ta na dza ya gu h+ya sid+d+hi hU~M hrIHThA:
zhes gtso bor bzla /
de nas bdud rtsi bskyil ba'i sngags /
oM AHhU~M sarba pany+tsa a mr-ita kuN+Da lI hU~M hrIHThA:
zhes pa'ang ci nus bzlas la /
bskul ba ni /
ho :
bdag cag skal ldan sgrub pa po :
longs spyod dur khrod rdzas la brten :
sdong bu dur khrod ras la bsdam :
rin chen mar khu mtsho ltar bskyil :
rgyal ba zhi khro'i thugs dam bskang :
dam can ma g.yel dam la 'dus :
bdud rtsi sman gyi srung ma rnams :
dam tshig sman gyis g.yab dor na :
rtags dang mtshan ma bstan pa dang :
rnal 'byor bdag la dngos grub stsol :
oM AHhU~M sarba pany+tsa a mr-ita a be sha ya pra be sha ya pheM pheM hU~M hrIHThA:
zhes dang sngags bzla /
de nas srung ma'i mchod gtor 'bul /
las gzhung gi tshogs bsgral bstab bar btang nas dngos grub gnad skul ni /
hU~M:
dpal chen yab yum gtso dang 'khor :
zla gam dbang chen gsang ba'i mtha':
rdo rje thabs mchog gnyis su med :
nam mkha'i mtha' klas chos kyi dbyings :
ma bsgribs spyan mnga' ye shes thugs :
thams cad kun nas dgongs su gsol :
dus las mi 'da' dam tshig can :
skyabs las mi g.yel yal gam can :
byang chub 'bras bu bdag gis bsgrub :
'gro mang thabs kyis bdag gis bsgral :
dbang chen mchog gi dngos grub stsol :
thugs dam dus la da babs na :
btang snyoms yal yol mi mdzad cing :
dngos grub stsol ba'i dus 'di lags :
bdag gi re bsam yongs 'grub cing :
gnyis med bdud rtsi'i dngos grub stsol :
ces bskul bas pho brang gi lha 'od du zhu nas bdud rtsi sman gyi rang bzhin dngos grub kyi gter chen por gyur par bsam la /
pho brang spyi bor bzhag la /
hU~M:
rigs lnga yab yum mkha' klong du :
thabs dang shes rab sbyor ba las :
gnyis med byang sems 'phro 'du mdzad :
snang srid rtsi bcud sman du bsdus :
dam rdzas gsang ba'i bdud rtsi 'di :
ye shes lha la 'bul ba'i tshe :
rgyal ba rgya mtsho'i dkyil 'khor mnyes :
dam can srung ma mchod pa'i tshe :
thugs dam bskangs nas phrin las mdzad :
rig 'dzin rnams la 'bul ba'i tshe :
dngos grub rgya mtsho thams cad ster :
rnal 'byor bdag gis myang ba'i tshe :
dbang dang dngos grub yongs rdzogs thob :
bdud dang bgegs la phog pa'i tshe :
lus sems thal ba rdul du brlag :
a la la ste ngo mtshar che :
chos sku gcig la tha dad pa :
rigs lnga'i dngos grub 'dir thob nas :
yang dag 'chi med don brnyes so :
zhes bdag dbang blang /
bdud rtsi'i dwangs ma oM dkar po /
AHdmar po /
hU~M mthing ga rdo rje'i lce la brgyud /
gnas gsum du thim pas dus gsum bde gshegs thams cad kyi dngos grub ma lus pa bdag la thim par bsam la bdud rtsi'i thig le gnas gsum du bkod /
oM AHhU~M bo d+hi tsit+ta a A:
zhes brjod /
de nas slob ma rnams khrus dang bgegs bskrad spyi mthun bya /
sems bskyed gsal btab la /
de'ang ji skad du /
bla med gsang ba mchog gi rdzas :
ngo mtshar bdud rtsi sman sgrub yin :
'di med gsang sngags srog dang bral :
'di yod gsang sngags bstan pa gnas :
zhes gsungs pa ltar /
bdud rtsi bam po brgyad pa gtso bor gyur pa'i rgyud lung man ngag mang po'i dgongs don /
sgrub lugs chen po brgyad las /
mchog thun mong gi dngos grub rnam pa gnyis bde blag tu sgrub pa'i thabs khyad par du 'phags shing /
rdo rje theg pa'i bstan pa'i srog rtsar gyur pa dam rdzas bdud rtsi sman gyi sgrub pa 'di ni dgos pa phan yon tshad med pa dang ldan pa yin te /
gzhung las /
bde gshegs ma lus mchod pa'i rdzas :
bla ma yi dam bdud rtsi yin :
d+hA ki kun gyi snying khrag 'di :
zos pas yon tan brjod mi lang :
sangs rgyas sku lnga'i bdag nyid 'grub :
phyi yi gdon zhi lus nad 'joms :
nang du nyon mongs dug lnga dag :
thun mong dam tshig nyams chag bskang :
gsang ba rang byung rnam par dag :
nyan thos rang sangs rgyas la sogs :
bskal pa grangs med skad cig gis :
mnyam dang ches lhag yon tan rdzogs :
de phyir gsang ba'i dam rdzas so :
zhes sogs bsngags pa mtha' yas pa dang ldan pa 'di nyid kyi bka' srol snga 'gyur bka' gter rnams su ji snyed cig 'byung ba las skabs su babs pa 'di ni /
chos rgyal rat+na gling pas gnyal smad dge ri brag nas spyan drangs pa'i bla ma'i thugs sgrub yang snying 'dus pa'i cha lag bdud rtsi'i dbang bskur rgyas pa dngos grub bdud rtsi'i gter chen ltar bsgrub pa la sogs kyis mtshams sbyar nas maN+Dal 'bul du gzhug
/phyag snyim pa me tog dang bcas pa'i thal mo sbyor la gsol ba 'debs pa 'di'i rjes zlos /
kye :
he ru ka dpal bdud rtsi'i rgyal :
tshogs rje tshogs bdag dbang dang ldan :
tshe gcig thar pa'i lam thob pa :
bdud rtsi rgyal po'i dbang mchog zhu /
zhes lan gsum zhu /
de nas rdo rje rgyal pos /
'khor 'das kun gyi gsang srog gcig :
nyan thos rdzu 'phrul brtan thob pas :
'di yi dbang bskur lan gcig mchog :
mthar thug bdud rtsir bsgrub pa'i phyir :
'di zhu las skal rab ldan zhing :
dam tshig tshul bzhin bsrung lags sam :
zhes dris pa'i lan gsol ba 'di'i rjes zlos /
bla ma dang ni dkyil 'khor lha :
spangs na dngos grub gzhan med pas :
lus dang srog la bab gyur kyang :
sgo gsum dam las 'da' mi byed :
yang bla mas /
blo gros brtul zhugs ldan rnams legs :
tshur gshegs bdud rtsi'i dbang mchog sbyin :
ces gnang ba byin pa la spro dga' chen pos /
legs so sku drin che'o :
zhes brjod par zhu /
bla ma dang sman gyi pho brang rigs lnga bde gshegs 'dus pa'i dkyil 'khor gyi rang bzhin du bzhugs pa'i spyan sngar rgyun bshags yan lag brgyad pa tshul bzhin du bya ba'i ting nge 'dzin gyi rim pa rnams gsal thob la 'di'i rjes zlos /
rdo rje slob dpon sangs rgyas dpal //
sogs lan gsum /
khyed rang skad cig gis bcom ldan 'das dpal rdo rje sems dpa' dam tshig pa'i skur gsal ba la /
sman gyi pho brang bde gshegs zhi khro yongs rdzogs rigs lnga rgyal ba'i dkyil 'khor nyid kyis gnas so sor dbang bskur bas /
ye shes pa gnyis pa re 'phros nas gnas de dag tu thim pas dug lnga'i bdud la ye shes chen po'i rtsis thebs /
phyi nang gi rtog tshogs bde gshegs rigs lnga'i dkyil 'khor du shar bar mos shig
/sman gyi pho brang dang rdor sems sku thogs la /
hU~M:
rang byung dpal chen rdor sems nyid kyi sku :
ye shes lnga ldan rdo rje ka pA la :
thugs rje'i sprin tshogs dam rdzas bdud rtsis bkang :
skal ldan khyod la bdag gi dbang mchog bskur :
khyed kyis bla med dkyil 'khor bzung ba dang :
brtse chen 'gro ba'i don rnams spyod par shog :
oM AHhU~M sarba pany+tsa a mr-ita :
oM AHhU~M swA hA:
mUM lAM mAM pAM tAM:
sarba pany+tsa a b+hi Shiny+tsa oM AHhU~M hrI:
zhes spyi bo /
mgrin pa /
snying ga
/lte ba /
lag mthil rnams su bzhag
/pho brang dang rnam snang sku snying gar bzhag la /
hU~M:
rnam par snang mdzad chos dbyings ye shes ngang :
gti mug rnam dag rang gsal ye shes dbang :
skye med rnam dag bdud rtsi'i dbang thob shog :
oM dzi na dzika? pany+tsa a mr-ita a b+hi Shiny+tsa oM AHhU~M:
pho brang dang snang mtha'i sku mgrin par bzhag la /
hU~M:
snang ba mtha' yas sor rtog ye shes ngang :
'dod chags rnam dag bde chen ye shes dbang :
bde stong ye shes bdud rtsi'i dbang thob shog :
AM a ro l-ika? pany+tsa a mr-ita a b+hi Shiny+tsa hrI:
pho brang dang rin 'byung sku lte bar bzhag la /
hU~M:
rin chen 'byung ldan mnyam nyid ye shes ngang :
nga rgyal rnam dag spros med dbang thob shog :
swA rat+na d+h+r-ika? pany+tsa a mr-ita a b+hi Shiny+tsa trAM:
pho brang dang don grub sku gsang bar bzhag la /
hU~M:
don yod grub pa bya grub ye shes che :
phrag dog rnam dag 'dzin byed dbang thob shog :
hA pra dz+nyA d+h+r-ika? pany+tsa a mr-ita a b+hi Shiny+tsa hA:
slar yang snod bcud yongs rdzogs dam rdzas bdud rtsi'i pho brang gis dbang bskur bas dkyil 'khor ba'i gnas gsum las yig 'bru 'od zer bdud rtsi'i rgyun dkar dmar mthing gsum byung /
khyed rang rnams kyi gnas gsum du thim pas rtog sgrib nyams chag ma lus pa dag
/dbang bzhi gcig char du thob par mos shig
/pho brang gis 'og gi tshig bstun gnas gsum du bskur la /
hU~M:
gdod nas ma skyes rnam dag chos kyi dbyings :
dag dang ma dag mi rtog rtog las 'das :
dus gsum gcig la sku gsum yongs su rdzogs :
dngos grub sna tshogs rlabs chen 'bar ba can :
skal ldan bu yis yongs rdzogs dbang thob shog :
bskal par bsgribs kyang gti mug mun sel ba :
sprin bral nyi ma'i dkyil 'khor rab brjid ltar :
bdud rtsi rgyal po'i dbang mchog 'di bskur bas :
rig 'dzin rgyal po'i dbang mchog yongs rdzogs shog :
oM AHhU~M sarba pany+tsa a mr-ita :
oM bud+d+ha ma hA shrI he ru ka bud+d+ha kro tI shwa rI satwaM:
badzra shrI he ru ka :
badzra kro tI shwa rI satwaM:
rat+na shrI he ru ka :
rat+na kro tI shwa rI satwaM:
pad+ma shrI he ru ka :
pad+ma kro tI shwa rI satwaM:
karma shrI he ru ka :
karma kro tI shwa rI satwaM:
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
pho brang gi lha tshogs 'od du lhags te khyed rang rnams la thim pas snang srid bdud rtsi rnam dag gi dgongs pa'i rtsal chen rdzogs /
dpal chen che mchog he ru ka'i gsang ba gsum dang dbyer mi phyed par gyur pa'i mos pa mdzod /
slar pho brang spyi bor bzhag la /
hU~M b+h+rU~M:
tshe yi snying po rgyud gsum po :
srog gi snying po gzhal yas khang :
sku gsum sku de sku la thim :
gsung gsum gsung de gsung la thim :
thugs gsum thugs de thugs la bstim :
mi 'gyur gsang ba'i sku gsung thugs :
ma lus 'dus pa'i thugs rje che :
byang chub sems la rab tu thim :
snying po gsang ba mchog gi lam :
skal ldan 'di yis thob par shog :
'o skal ldan rigs kyi bu khyod la bdud rtsi gsang ba rgya mtsho'i mchog :
'chi med dam rdzas gsang ba'i dbang mchog 'di bskur pas :
longs spyod rdzogs pa sku'i 'bras bu thob ste rigs lnga'i ngo bor gyur pa yin no :
bdud rtsi chang dang sbyar ba gnas gsum du thig le bya /
khar sbyin la /
lce yi rdo rje'i dam tshig la //
rdo rje can gyis hU~M bsgoms te //
mtheb srin thabs shes phyag rgya yis //
myang na sku gsung thugs thob 'gyur //
kA ya sid+d+hi oM/
wA ka sid+d+hi AH
tsit+ta sid+d+hi hU~M/
des dam rdzas sman gyi dbang bskur rgyas par thob pa yin pas /
bdud rtsi gsang ba'i rgyud dag las :
nyan thos rdzu 'phrul stobs ldan zhing :
sangs rgyas zhing khams kun 'gro bas :
'di yi dbang mchog lan gcig thob :
nges par sa lam 'dis thob ste :
ci phyir 'khor 'das kun gyi srog :
ye shes rdo rje bdud rtsi che :
de phyir thig le gsang ba'i sku :
dbang mchog rgyal po 'dis thob phyir :
sa bcu rgyun gyi mtha' dang mnyam :
de phyir skal ldan dga' ba skyed :
dam tshig mig 'bras bzhin du srungs :
zhes gsungs pas phan yon la spro dga' skyed pa dang /
dam tshig gnyan po tshul bzhin bsrung dgos pa lags so //
shin tu gsang ba'i dbang mchog zab rgya :
bka' las 'das na gnyan rgya :
snod ldan bu la gtad rgya :
snod med blo chung la gsang rgya :
me tog 'thor la shis pa brjod /
ji ltar bsgos pa rnams tshul bzhin du bsgrub snyam pa'i yid kyis dam tshig gi rim pa mdor bsdus te zhal gyis bzhes pa 'di'i rjes zlos mdzod /
gtso bos ji ltar sogs gtang rag phyin spyi ltar bya'o //
gsum pa rjes chog ni /
tshogs la rol zhing lhag ma gtang ba sogs las gzhung nyid ji lta bar bgyis pas 'grub bo //
bdud rtsi sman gyi ljon bzang phyogs kun rgyas //
grub gnyis 'bras bu shin tu smin pa las //
skye dgu phan bde'i dga' ston la spyod cing //
snang srid dpal gyi phyag rgyar rdzogs gyur cig
/'di'ang rig 'dzin brgyud pa'i phyag bzhes su sgrub chen dang mi 'brel bar mi mdzad kyang /
deng sang dus dbang gis chung nas slob dpon gyi go sa mi bzung ka med rnams la rab kha'i rta nyo dgos pa mang du mthong bas phan 'dod kyi blos /
tshul 'di'i gzhung dang lag len la shin tu goms pa 'chi med bstan gnyis g.yung drung gling pas rdzong shod bde gshegs 'dus pa'i pho brang du sbyar ba dge legs 'phel //

//
