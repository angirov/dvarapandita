@#//
pad+ma gsang ba'i thig le las /
tshe 'das gnas 'dren thugs rje'i lcags kyu zhes bya ba bzhugs so //
na mo gu ru pad+mAka ra ye /
'dir pad+ma gsang ba'i thig le rtsa gsum zhi khro rab 'byams kyi dkyil 'khor du tshe 'das gnas 'dren gyi cho ga bgyi bar 'dod pas /
dkyil 'khor gyi lho phyogs stegs bu khebs kyis bkab pa'i khar pad+ma 'dab brgyad 'khor los mtshan pa'i lte bar tshe 'das kyi ming byang bag chags kyi rten dri gos sogs dang bza' btung myong grol gyis sbags pa /
bye yungs sbyong chas sogs 'og tu dgos pa'i yo byad thams cad 'du bya zhing /
bsnyen pa'i skabs rigs drug gnas sbyong gi dmigs pa dang bcas te sgrib sbyang gi sngags gang mang bzlas la bye yungs sogs la phus gdab /
bdag 'jug gam rig pa'i me tog dor zhing gnang ba nod pa bcas song nas /
dngos gzhi la /
byang bu las sngags kyis bsang /
swa b+hA was sbyang /
stong pa'i ngang las pad+ma dang zla ba'i steng du ming byang nr-i las tshe 'das kyi gzugs gson po'i rnam pa ji lta ba bzhin du /
dkyil 'khor gyi lha tshogs la gus pa dang bcas te 'khod par bsam la /
bdag mdun gtso 'khor gyi thugs ka nas 'od zer lcags kyu'i rnam pa can dpag tu med pa 'phros pas /
dmigs yul gyi rnam shes khams gsum rigs drug gi gnas gang du gnas kyang skad cig a yig gi rnam pas bkug ste ming yig rten dang gnyis su med par thim par bsam la /
bden pa'i stobs brjod pa ni /
lcags kyu'i phyag rgya dang bcas /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag cing chos can rgyu 'bras bslu ba med pa'i bden pa dang /
khyad par du'ang rtsa gsum zhi khro rab 'byams kyi lha tshogs 'khor dang bcas pa'i bden pas /
dmigs yul tshe las 'das pa'i rnam par shes pa khams gsum rigs drug gi gnas gang na gnas kyang skad cig gis dmigs pa'i rten 'di la mchis par gyur cig
/nr-i badzra aM ku sha dzaH
zhes dang /
sarba pA paM A na ya hU~M/
zhes sdig pa dang bcas bkug
/dzaHhU~M baM hoH
phyag rgya bzhis bcing ste byams pa chen po'i ngang du gnas par bsam /
bgegs gtor bshams la /
raM yaM khaM gis bsang /
swa b+hA was sbyang /
stong pa'i ngang las rin po che'i snod du oM AHhU~M 'od du zhu ba las gtor ma kha dog dri ro nus pa phun sum tshogs pa zag med ye shes kyi bdud rtsi'i rgya mtsho chen por bsam la /
nam mkha' mdzod kyi sngags rgya lan gsum gyis byin brlabs /
badzra A kar+ShA ya dzas mgron 'gugs /
a kA ro lan gsum gyis khyab par bsngos la /
hU~M:
nga ni ye nas ngang gis khro :
khro la khros pas zhi mdzad pa'i :
thugs rje khros dpal rta yi rgyal :
rig rtsal 'phro 'du 'bar ba'i sprin :
ye shes rol pa'i rgyan du shar :
nyon cig ma rig bdud dgra'i dpung :
kun tu brtags pa'i gdon tshogs kun :
ye shes rgyan gyi gtor ma longs :
yongs grub chos sku'i klong du dengs :
'pho 'gyur med par mtshams bcad do :
zhes bgegs gtor btang /
oM hrIHbadzra kro d+ha rak+Sha rak+Sha hU~M phaTaHkyis srung 'khor brtan por bsgom /
de nas rigs drug gnas sbyong gi dmigs pa ni /
rang nyid dkyil 'khor gtso bo yi //
lag g.yas nyi mar rigs lnga dang //
g.yon pa zla bar yum lnga gsal //
yab yum snyoms zhugs byang sems sprin //
'od zer me lce lta bur 'phros //
slob ma'i lus kyi gnas drug tu //
rigs drug sa bon drug   rkang mthil g.yas g.yon du du /
gsang bar pre /
lte bar tri /
snying gar nr-i /
og mar su /
dpral bar a /gsal bar //
thog med dus nas bsags pa yi //
las dang bag chags thams cad bsdus //
ye shes chen po'i 'od zer gyis //
sa bon thul gyis bsregs par bsam /
thal mo gzeng bskum gyi phyag rgyas /
oM bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
oM AHhU~M ma hA gu ru sarba sid+d+hi hU~M:
zhes zhi khro rig 'dzin rtsa sngags gsum gyi mthar /
ma ma ko liM sa man+ta :
sarba pA paM bi shud+d+he swA hA:
oM badzra satwa sa ma ya sogs las sngags mthar /
oM da ha da ha sarba na ra ka ga te he tuM hU~M phaT/
oM pa tsa pa tsa sarba pre ta ka ga te he tuM hU~M phaT/
oM ma tha ma tha sarba tir+Ya ka ga te he tuM hU~M phaT/
oM tshin+d+ha tshin+d+ha sarba nr-i ga te he tuM hU~M phaT/
oM traT traT sarba a su ra ga te he tuM hU~M phaT/
oM b+h+rita b+h+rita sarba su ra ga te he tuM hU~M phaT/
ces brjod la /
sngags kyis brlabs pa'i bye yungs kyis brab ste /
las sngags mthar /
oM sarba ta thA ga ta a d+hiSh+ThA na a d+hiSh+Thi te sarba pA paM A wa ra Na b+hasmiM ku ru swA hA/
zhes sdig sgrib bsregs pa'i thal ba chos nyid rlung gis gtor bar mos /
byang sems chu yis 'khrul pas bag chags cha shas dang bcas pa sbyangs par bsam la /
oM/
til gyi gang bu bzhin gang ba'i //
rgyal bas bum pa bzung nas ni //
'di nyid du ni blugs mdzad pas //
bag chags ma lus dag gyur cig
/las sngags mthar /
sarba pA paM A wa ra Na bi shud+d+he shAn+tiM ku ru swA hA/
zhes pas bkru /
de nas /
ji ltar bltams pa sogs dang /
rgyal ba'i sku gsung thugs mchog la //
nyon mongs dri ma mi mnga' yang //
tshe 'das sgo gsum sgrib sbyang phyir //
gtsang ma'i chab kyis khrus gsol lo //
oM sarba ta thA ga ta a b+hi She ka ta sa ma ya shrI ye hU~M/
zhes dang /
de dag sku la mtshungs pa med pa'i gos //
gtsang la dri'i rab bsgos pas sku phyi 'o //
oM hU~M trAM hrIHAHkA ya bi sho d+ha na swA hA/
zhes sku phyis pa'i khrus chu slar yang bum par blugs pas ming byang sogs rten la bkru zhing /
'di ni sbyin pa'i rang bzhin chu //
ser sna'i dri ma sbyong mdzad cing //
gtong ba dri yis legs bgos chu /
khrus legs mdzad kyis khrus bgyi 'o //
de bzhin du sbyin pa'i gnas su /
tshul khrims /
bzod pa /
brtson 'grus /
bsam gtan /
shes rab /
ces dang /
ser sna'i gnas su /
khrims 'chal /
khong khro /
le lo /
rnam g.yeng /
shes 'chal rnams su bsgyur ba phar phyin drug re re bzhin /
rtsa sngags gsum dang ma ma ko liM sogs yig brgya sbyar ba'i sngags dang bcas te bkrus pas /
tshe 'das kyi rnam shes a dkar po dri ma med par gyur te dkyil 'khor du 'jug pa'i skal pa dang ldan par bsam la /
bdag 'jug ltar khrus bgegs maN+Dal nas dbang len rdzogs par byas pa'i nang gses bum dbang gi mjug tu zhi khro'i lha dbang bkol byang ltar dang /
gsung bzlas pa'i lung blang skabs zhi khro dang rig 'dzin gyi dzapa? bzla ba sogs khyad par rgyas bsdus skabs bstun bya'o //
de nas dbang bzhi yongs rdzogs gtang rag maN+Dal dang bcas rdzogs nas /
bza' btung rnams /
oM AHhU~M gis byin brlab /
nam mkha' mdzod kyi sngags rgyas lan gsum du bsngos la /
oM/
thams cad nam mkha' mdzod bzhin du //
zad pa med pa'i longs spyod 'di //
'dod yon rgya mtsho'i sprin chen po //
dgyes shing bde ba chen por bzhes //
oM badzra rU pa shab+da g+han+d+he ra sa spar+she kA ma gu NaHpra tIts+tsha swA hA/
zhes bza' btung mer bsreg
/sangs rgyas byang sems kyi mtshan dang thos grol sogs brjod /
de nas lam sbyang bstan pa ni /
dkon mchog rin chen dpal zhing du //
dkon mchog rin chen las byung ba //
dkon mchog rin chen 'od zer gyi //
rin chen phreng ba rnam dag pa //
tshogs kyi lam dang sbyor ba'i lam //
mthong ba'i lam dang sgom pa'i lam //
bla na med pa'i khyad par lam //
byang chub bar chad med pa'i lam //
rnam par dag pa'i lam bgrod de //
sangs rgyas go 'phang thob par shog
/oM rat+ne rat+ne ma hA rat+ne rat+na bi dzaHye swA hA/
de nas lam bstan pa ni /
kye ma tshe 'das rigs kyi bu //
'khor ba'i gnas ris gar skyes kyang //
sdug bsngal gsum gyi rang bzhin la //
de la ma chags ma zhen par //
byang chub mchog tu sems bskyed la //
chos nyid bden pa dran par gyis //
lam lnga rang bzhin med pa ste //
sgyu ma lta bu'i ngang du rtogs //
'od gsal snying po yid kyi lus //
rdul dang bral ba'i zhing du song //
'di nas shar gyi phyogs rol na //
mngon par dga' ba'i zhing khams yod //
mgon po mi 'khrug rgyal ba bzhugs //
su zhig de yi mtshan 'dzin pa //
zhing mchog de ru skye bar 'gyur /
khyed kyang mgon po de yi mtshan //
yid la bzung nas gsol ba thobs //
the tshom med pa'i ngang nyid las //
rang byung rdo rje'i 'gros kyis song //
zhing mchog de ru skye bar 'gyur /

/tshe 'das kyi rnam shes a thung gi rnam pas spyi bo nas thon /
mgon po mi 'khrug pa'i thugs kar thim par bsam la /
a zhes mnyam par gzhag
/bdag mdun dkyil 'khor pa'i lha tshogs rnams kyi thugs ka nas ye shes kyi 'od zer me lce lta bu 'phros /
ma dag 'khor ba'i bag chags kyi rten thams cad lhag med du bsregs par bsam la /
oM:
ye shes lnga yi me byung bas :
tshe 'das dug lnga'i sgo gsum gyi :
sdig sgrib nyon mongs bud shing bsregs :
dbyings ye zung 'jug sangs rgyas shog :
oM sarba pA paM bi shud+d+he ag+na ye dz+wa la raM:
zhes byang bu bsreg
/gzungs sngags khyad par can rnams bzla bzhin du byang thal 'dam dang bsres te sAts+tsha gdab /
chos sku las gzugs skur bzhengs par bsam la /
oM su pra tiSh+Tha badzra ye swA hA/
zhes me tog 'thor la brtan bzhugs dang /
bsngon smon khyad par can gyis rgyas gdab pa sogs spyi ltar bya'o //
zhes pa'ang mdo smad gser thar dung dkar dgon gyi mchog sprul nas gsung bskul gnang ba ltar bdud 'joms nam mkha'i rdo rjes bris pa 'brel tshad thams cad mngon par dga' ba'i zhing du skye ba'i rgyur gyur cig
/sarba mang+ga laM///
/
gong gi byang sreg shwa lo ka 'di gter kha gzhan nas blangs te kha skong du bsdebs shing cung zad phri snon bgyi ba po ni dz+nyA na'o //
