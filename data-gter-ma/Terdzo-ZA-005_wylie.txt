@#//
thugs rje chen po yang snying 'dus pa dang 'brel ba'i gnas lung gi cho ga mdor bsdus pa ye shes lcags kyu zhes bya ba bzhugs so //
na mo gu ru lo ke shwa ra ya /
mtshan snyan ka la ping+ka'i dbyangs //
gang gi rna bar lhung tsam gyis //
sdug bsngal gzeb las nges sgrol ba //
de la gus pas rtag tu 'dud //
ngan 'gro'i gdung bas nyam thag pa'i //
snying rje'i yul rnams bde gnas su /
kha lo sgyur ba'i 'phrul chen po //
sems bskyed can gyi 'jug ngogs so //
gang zhig thugs rje chen po yang snying 'dus pa'i rnal 'byor la gnas pas cho ga nyung ngu'i sgo nas tshe 'das rjes su 'dzin par 'dod pas /
sbyor ba yo byad kyi bsham ni /
sgrub dkyil dbang bum /
khrus bum /
las bum mam dung zhal /
gzungs rdor /
thod pa'i bdud rtsi /
mar me /
gtor tshogs mchod pa'i yo byad rnams dang /
shar sgor pad+ma dkar po 'dab ma brgyad pa'i khar gzugs ming nr-i yig bris pa'i byang bu dri rten dang bcas pa bkod /
zhi drag til dang 'byung bzhi'i sbyong ba /
brab rdzas bye ma /
khrus chas zas gtad sogs nye bar mkho ba'i yo byad rnams tshogs par bya'o //
dngos gzhi'i cho ga brgyud pa'i gsol 'debs /
sngon gtor nas brtsam bzlas pa grub kyi bar las byang ltar song nas /
rnam bum la dmigs te /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur par bsam la /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur gnyis med ro gcig gyur //
las bum mam bsang chu la dmigs te /
las bum nang du pad nyi la //
rta mgrin dmar po khro gtum nyams //
g.yas g.yon be con zhags pa 'dzin //
dur khrod rgyan ldan brkyang bskum bzhugs //
zhes mos la /
hrIHha ya grI ba pad+mAn+ta kr-ita hU~M phaT/
zhes brgya rtsa bzla /
chu'i rdul ji snyed pa khro bo'i rang bzhin du gyur pas bar chad srung ba'i nus pa dang ldan par gyur /
de nas khrus bum sgrub pa ni /
bsang sbyang /
stong pa'i ngang las rin po che'i bum pa mtshan nyid thams cad rdzogs pa'i nang sdig sgrib sbyong ba'i mthu dang ldan pa'i ye shes kyi bdud rtsi'i chu bos yongs su gang bar bsam zhing /
gzungs thag la 'jus te yig bdun mthar /
oM da ha da ha sarba na ra ka ga te he tuM hU~M phaT/
oM pa tsa pa tsa sarba pre ta ka ga te he tuM hU~M phaT/
oM ma tha ma tha sarba tir+Ya ka ga te he tuM hU~M phaT/
oM sarba pA paM bi shud+d+he hU~M phaT/
ces sgrib sbyong gi sngags sbrel ba ci nus bzla zhing /
brab rdzas yungs dkar la'ang sngags te bzhag go
/de nas grub na gter srung gtor 'bul dang /
tshogs mchod byin rlabs nas bsgral bstab kyi bar btang la rig pa'i me tog dor zhing gsol ba gdab bo //
gnas lung dngos la /
rten bskyed dgug dang bgegs sdig sbyong //
bkru phyi dug dbyung skyabs 'gro 'jug
/dbang bskur zas gtad gdams ngag brjod //
lam bstan gnas spar sreg bzhu 'o //
de la dang po rten bskyed pa ni /
dmigs rten bsang sbyang /
stong pa'i ngang las pad+ma dang zla ba'i steng du ming byang nr-i las tshe 'das kyi gzugs kyi rnam pa ji lta bar gyur par bsam la /
gnyis pa rnam shes dgug pa ni /
lag gnyis rdor bsdams nang bsnol mdzub mo gnyis brkyang mthe'u chung bkug pa lcags kyu'i rgya dang snying ga'i sa bon gyi 'od kyis rnam shes bkug par bsam zhing /
na mo rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
bcom ldan 'das thugs rje chen po'i dkyil 'khor gyi lha tshogs rnams kyi bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bden pa dang /
bden pa chen po'i byin rlabs kyis /
'jig rten 'di nas pha rol du song ba che ge mo'i rnam par shes pa khams gsum rigs drug gi gnas gang na gnas kyang skad cig yud tsam la 'dir mchis par gyur cig
/kye ma tshe 'das rigs kyi bu //
'gro drug skyes sam bar dor 'khyams //
gar skyes gang na gnas kyang ni //
lha dang slob dpon dran par gyis //
mtshan byang rnam shes rten la shog
/oM badzra aM gu sha dzaH
sarba pA paM A na ya hU~M/
sngags lan gsum dang /
dzaHhU~M baM hoH
zhes pas /
rnam shes a dkar po'i rnam pas rten la thim par gyur /
gsum pa bgegs sbyong ba la /
gtor ma gsum po re re bzhin rten la bskor zhing /
oM sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Na daM ba liM ta swA hA/
zhes gsum gyis zhi ba /
ting lo dang changs bu bskor zhing /
oM sum+b+ha ni sogs gsum gyis phyed ma /
rang nyid skad cig gis rta mchog he ru ka khro gtum bzod par dka' ba'i gzi brjid bskal pa'i me ltar 'bar bar gyur par bsam la /
hU~M/
gson la bdud du byed pa dang //
gshin la gcags su byed pa dang //
srog gcod bla khyer byed pa yi //
gshed mar gyur pa gang yin pa //
'di ru ma 'dug gzhan du dengs //
ci ste mi 'gro 'dug gyur na //
thugs rje chen po thugs khros nas //
'phags pa rta mgrin bdud dpung 'joms //
bgegs kyi sbyor ba rgyun chod cig
/bden stobs sngar bzhin brjod pa'i mthar /
tshe las 'das pa gson gyi dus su tshe la bar du gcod cing /
gshin gyi dus na sdig pa sbyong ba la bar du gcod pa'i gdon bgegs thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo ye shes rdo rje me rab tu 'bar ba 'dis khyed rnams kyi mgo tshal pa brgyar 'gas par 'gyur ta re /
hrIHha ya grI ba pad+mAn+ta kr-ita 'byung po uts+tshA ta ya phaT/
zhes bzla zhing gu gul gyis bdug
/yungs thun gyis brab /
rol mo'i sgra drag po dang bcas pas gtor ma phyi rol du dor te drag pos sbyong ba'o //
bzhi pa sdig pa sbyong ba ni /
spro na rten gyi mdun du til dang me chu bshams la /
tshe las 'das pa'i tshe rabs 'khor ba thog ma med pa nas bsags pa'i sdig sgrib thams cad snying gar yi ge kaM nag po'i rnam par gnas pa lte ba'i gtum mo ye shes kyi mes ded /
sna sgor sdig pa rwa can gyi rnam pas thon nas mdun gyi til la thim pa de nyid ye shes kyi mes bsregs shing chos nyid kyi rgya mtshor dor bar gyur /
oM sarba pA paM da ha na b+hasmiM ku ru ye swA hA/
zhes lan gsum brjod cing til me chur sbyang /
tshe las 'das pa'i 'khor ba thog ma med pa nas bsags pa'i sdig sgrib thams cad shAn+tiM ku ru swA hA/
zhes brjod cing rol mo dang bcas pas phyir dor /
de nas gong gsal khrus bum sgrub pa'i sngags rnams lan gsum gsum brjod cing bye ma dang yungs dkar gyi brabs pas /
bdag mdun thugs ka'i 'od zer dang rdzas de dag reg pa tsam gyis sdig sgrib thams cad ba mo la nyi ma shar ba bzhin dag par bsam mo //
lnga pa bkru zhing phyi ba ni /
khrus bum gyis ming byang sogs rten bkrus pas sdig sgrib rnams dud khu bzhin thon nas lus shel sgong ltar dag par bsam la /
spro na mchog khrus sngon du 'gro bas /
hU~M/
ye shes chu bo khrus kyi rdzing //
dug gsum sgrib pa dag byed 'dis //
tshe 'das khyod la khrus gsol bas //
sku gsung thugs su lhun grub shog
/pha rol phyin pa drug gi chu //
bdud rtsi'i chu yis khrus byas pas //
rgyud drug bag chags gtan sbyangs nas //
pha rol phyin drug mthar phyin shog
/ye shes lnga ldan bdud rtsi'i chus //
dug lnga'i sgrib pa kun bkrus pas //
phung po lnga po gnas gyur nas //
ye shes lnga ru lhun grub shog
/ces tshigs su bcad pa re re'i mthar rtsa sngags la sgrib sbyong gi sngags btags pa bzla zhing rol mor bcas te bkru'o //
drug pa dug dbyung ba ni /
bum chus rten la byab cing /
'dod chags zhe sdang gti mug gsum //
'di dag 'jig rten dug gsum ste //
rdzogs pa'i sangs rgyas dug mi mnga'//
sangs rgyas bden pas dug bcom mo //
de bzhin du /
chos dang dge 'dun la yang sbyar ro //
de nas 'byung ba so sos byab cing /
sa ni dug gi pha yin te //
sa ni dug gi ma yang yin //
sangs rgyas spyan ma'i byin rlabs kyis //
tshe 'das khyod la dug med shog
/ces dang /
de bzhin du /
chu /
mA ma kI
/me /
gos dkar mo yi /
rlung /
dam tshig sgrol ma'i zhes kha bsgyur ba sbyor ro //
skabs 'dir rigs drug gi gnas sbyong spros pa nyer bsdu'i lugs su byed par spro na zur du gsal ba ltar bya'o //
bdun pa skyabs su 'gror 'jug pa ni /
tshe 'das nyid dkyil 'khor gyi lha la phyag 'tshal zhing skyabs su 'gro bar bsam zhing tshig rnams brjod par mos la /
phyogs bcur bzhugs pa'i bla ma dang //
mchog gsum zhi khro rab 'byams kyi //
dkyil 'khor lha tshogs thams cad la //
de ring nyid nas bdag skyabs mchi //
mgon po thugs rje can rnams kyis /
'khor ba'i sems can bdag lta bu //
bar do'i gnas na mgon med cing //
'jigs pas mnar ba bdag la dgongs //
thog med dus nas spyad pa yi //
las ngan sgrib pas bcings pa bdag
/mtha' med 'khor ba'i sdug bsngal las //
bde chen gnas su drang du gsol //
bar do'i 'jigs pa gshin rje'i 'phrang //
nyam nga'i gnas su 'khyams pa'i 'gro
/nyon mongs gdung bas gzir ba rnams //
byams pa'i thugs rjes bskyab tu gsol //
zhes lan gsum brjod /
brgyad pa dbang bskur ba ni /
dkyil 'khor du 'jug pa nas bzung gtang rag gi mthar thug par slob ma la ji ltar bya ba bzhin bskur ba yin mod /
'dir mdor bsdus su /
khrus /
maN+Dal /
rdo rje slob dpon dgongs su gsol :
sangs rgyas kun gyi gsang ba'i lam :
yang snying kun 'dus dkyil 'khor du :
bdag rgyud smin par mdzad du gsol :
lan gsum gyis gsol ba gdab /
na mo /
bla ma sangs rgyas 'khor dang bcas //
kun nas bdag la dgongs su gsol //
bla ma dkon mchog rnam gsum po //
byang chub ma thob bar du ni //
skyabs kyi mchog tu bzung bar bgyi //
sngon nas bsags pa'i sdig sgrib bshags //
'gro don sangs rgyas thob bya snyam //
smon pa'i byang chub sems bskyed do //
sems can yongs su smin bya'i phyir //
'jug pa'i byang chub sems bskyed de //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
zhes rgyud sbyang /
oM ma hA shUn+ya tA dz+nyA na badzra swa b+hA ba At+ma ko\u0f85 haM/
stong pa'i ngang las pad nyi zla ba'i gdan gyi steng du khyod rang thugs rje chen po yum gsang ba ye shes dang mnyam par sbyor ba'i yab kyi snying gar hrIHyig dmar po mar me ltar 'bar ba'i 'od kyis bskul bas /
dkyil 'khor pa rnams kyi thugs ka nas sku gsung thugs kyi byin rlabs thams cad sku dang snying po phyag rgya 'od zer gyi tshogs dpag tu med pa 'phros te byung /
khyod rang la thim pas zag med kyi bde bas rgyud gang ba'i mos pa mdzod /
oM AHhU~M oM ma Ni pad+me hU~M hrIH
A be sha ya a A/
zhes ye shes dbab /
tiSh+Tha badzras brtan par bya /
slob dpon gyi snying ga'i sa bon gyi 'od kyis bskul bas mdun gyi nam mkha'i gnas su dbang gi lha phyogs bcu dus bzhi'i sangs rgyas sras dang bcas pa thams cad sprin phung gtibs pa bzhin du sad nas bzhugs par gyur /
oM sarba ta thA ga ta sa pa ri bA ra puSh+pe pra tIts+tsha swA hA nas /
shab+da'i bar dang /
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol ba btab pas nam mkhar bzhugs pa'i de bzhin gshegs pa rnams kyis bkra shis pa'i rnam pa du ma dang ldan pas rin po che'i bum pa bdud rtsi'i chus bkang ba thogs nas dbang bskur ba'i mos pa mdzod /
rnam bum gyis dbang bskur la /
hrI:
bum pa spros bral chos sku zlum :
bcud ni longs spyod yi dam lha :
sprul sku'i khrus kyis ma rig 'khru :
lha dbang lus la rdzogs gyur cig :
oM ma Ni pad+me hU~M hrI:
a b+hi Shiny+tsa oM:
de ltar bum pa'i chus dbang bskur bas sku gang dri ma dag
/chu'i lhag ma spyi bor 'khyil pa las rigs kyi bdag po snang ba mtha' yas kyis dbu brgyan par gyur /
'di ltar snang ba'i 'khor 'das kyi chos thams cad snang stong sgyu 'phrul drwa ba lha'i 'khor lor dag pa yin no //
bla ma thugs rje chen po yab yum snyoms par zhugs pa'i byang chub sems kyi thig le lce thog tu bzhag pa'i mos pa mdzod /
thod pa bdud rtsi bcas mgrin par bzhag pa'i tshul dang thigs pa gtor la /
A:
thugs rje chen po yab yum rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
oM ma Ni pad+me hU~M hrI:
wA ka a b+hi Shiny+tsa A be sha ya A:
'di ltar 'khor 'das kyi sgra skad thams cad grags stong gzhom med gsung gi 'khor lor dag pa yin no //
mar me bstan la /
hrI:
sems nyid ka dag kun bzang klong :
snang stong zung 'jug sgyu ma'i sku :
gnyis med 'dzin bral sprul pa'i sku :
yang dag nges don rtogs par shog :
oM ma Ni pad+me hU~M hrI:
dz+nyA na pany+tsa d+harmA kA ya nirma kA ya sam+b+ho kA ya a b+hi Shiny+tsa a a :
'di ltar 'khor 'das kyi rtog tshogs thams cad rig stong spros bral bde ba chen po thugs kyi 'khor lor dag pa yin no //
gtso bos ji ltar\u0f8e
deng nas brtsam ste\u0f8e
gtang rag maN+Dal phul /
de ltar dbang bskur pa thob nas dmigs yul de nyid thugs rje chen po dngos su gsal bar gyur /
dgu pa zas gtad pa ni /
mdun du bza' btung sna tshogs bshams la /
raM yaM khaM gis bsang sbyangs nas /
'dod yon gyi phung po zad mi shes pas nam mkha' gang bar bsam la /
nam mkha' mdzod kyi sngags rgya lan gsum gyis byin gyis brlabs nas /
hU~M/
nga ni 'phags mchog thugs rje'i gter //
sangs rgyas kun dang mnyam sbyor ba'i //
ye shes chen po'i 'phro 'du las //
'dod pa thams cad tshim byed pa //
bcud chen ro mchog brgya ldan pa //
bza' dang btung ba'i tshogs rnams dang //
'dod dgu'i 'byor pa rgya mtsho yis /
khyod kyis re ba bskang bar bya /
khyad par brtse gdung gnyen rnams kyis //
gdung ba'i skad kyis khyod bos nas //
'dod yon bza' bca' btung ba'i tshogs //
ting 'dzin sngags rgyas spar te bsngo //
dga' dang spro ba'i sems kyis ni //
zhen pa med par longs spyod cig
/bkres skom gdung ba kun zhi nas //
'dod yon dpal la spyod par shog
/ces bsngos pa des kyang bdag gir bzung nas dkyil 'khor pa la mchod sprin du spel bar bsam /
bcu pa 'khor ba la ma chags par gdams pa ni /
gson cig dgongs shig rigs kyi bu //
sa 'di bcad pa man chad ni //
rigs drug 'khor ba'i gnas yin pas //
ma rig mun long ya re nga //
'gro drug skye 'chi bzod blag med //
bor cig spongs shig rigs kyi bu //
ma chags ma zhen 'khor ba spongs //
zhes gdams /
bcu gcig pa lam bstan pa ni /
nyon cig tshe 'das rigs kyi bu //
sa 'di bcad pa yan chad ni //
thugs rje chen po'i zhing khams yin //
skye 'chi 'khor ba'i ya nga med //
thugs rje chen po khyed kyi mgon //
byang chub sems dpa' khyod kyi grogs //
bsam gtan zas dang ting 'dzin spyod //
ye shes bdud rtsi'i longs spyod ldan //
kun bzang mchod sprin bsam mi khyab //
tshangs pa'i gsung ldan chos sgra sgrog
/rtag par chos kyi 'khor lo bskor //
'phags pa'i lam 'dir khyod zhugs la //
pho brang dam pa de zungs shig
/ces lam bstan /
bcu gnyis pa rnam shes spar ba ni /
nyon cig tshe 'das rigs kyi bu //
tshe 'das sgyu ma'i 'khrul 'khor nyon //
sems nyid ye shes ngo bo la //
'gyu dran 'dzin chags rang sar grol //
rang rig gsal stong dbyer med de //
'phags pa'i sku gsung thugs su thim //
skye 'chi 'khor ba'i ming yang med //
ji srid 'khor ba ma stongs bar //
sprul pas 'gro don byed par shog
/pad+ma 'dam gyis ma gos ltar //
srid gsum dri mas ma gos shing //
srid pa'i pad+mo las byung ba //
bde ba can du skye bar shog
/ces pas rnam shes a thung gi rnam par spyi bo nas thon /
'phags pa thugs rje chen po'i thugs kar thim ste gnyis su med par gyur /
bcu gsum pa byang bu bsreg pa ni /
dkyil 'khor gyi lha tshogs rnams kyi thugs ka nas ye shes kyi 'od zer byung bas tshe 'das kyi phung khams skye mched 'khor ba'i chos thams cad dmigs med ka dag gi dbyings su sbyang par bsam la /
snying po lan gsum gyis me sbar zhing /
hU~M/
chos kyi dbyings kyi thab khung du //
bdag 'dzin phung po'i bud shing la //
shes rab ye shes me sbar te //
tshe 'das nyon mongs bag chags bsreg
/'di ni skye 'gag smon pa dang //
gnas med mtshan ma med pa'i me //
'di ni rang byung ye shes me //
bdag 'dzin mtshan ma'i rtog pa sreg
/don la bsreg bya sreg byed kun //
bya rtsol med pa ye sangs rgyas //
'bad med lhun grub chos kyi sku
/rang byung ye shes der snang ngo //
yig bdun gyi mthar /
ag+ne dz+wa la raM/
zhes me sbar la zag bcas kyi phung po zag med du sbyangs shing /
me pra las dmigs yul gyi sdig pa dag ma dag gi mtshan ma'ang brtag par bya'o //
de nas zab cing rgya che ba'i smon lam dang rnam par dag pa'i bsngo ba ji ltar nus pas rgyas gdab cing /
tshogs la rol /
lhag ma gtang /
chad brtan rta bro sogs dkyil 'khor rjes kyi bya ba rnams las byang ltar tshang bar bgyis pas grub bo //
mtha' med srid pa'i rba la g.yeng ba kun //
brtse chen thugs rje'i phyag gis dbugs dbyung ste //
thar pa zhi ba'i grong khyer nyams dga' bar //
gtan gyi bde bas ngal 'tsho thob gyur cig
/ces pa'ang khyab bdag 'jig rten mgon po mkhyen brtse'i dbang phyug gi bka' lung nor bu'i phreng ba dad pa'i spyi bor mchod nas snga 'gyur gsang ba spyi'i cho ga la rang lugs 'thad ldan gyis rnam par spras te /
pad+ma gar gyi dbang phyug phrin las 'gro 'dul rtsal gyis thugs rje chen po'i pho brang ri bo glang chen 'gying 'dra'i mgul du sbyar ba dge legs 'phel //

//
