\u0f88
gsang bdag rdo rje gtum po'i gsang sgrub me'i 'khor lo zhes bya ba gnam skas can nas bton pa bzhugs so :
\u0f88\u0f88\u0f88\u0f88\u0f88\u0f88\u0f88\u0f88
sangs rgyas kun gyi gsang ba 'dzin :
bcom ldan rdo rje gtum po la :
sgo gsum rab tu dad pas 'dud :
bdag 'dra pad+ma 'byung gnas kyi :
rdo rje gtum po'i gsang sgrub 'di :
sgrub thabs rnams kyi snying khrag yin :
dbang chen thugs kyi gdams pa ste :
yang zab mthu stobs bsam mi khyab :
pad 'byung bod yul slebs pa'i dus :
mal gro ma ra gzi can dang :
bsam yas brag dmar 'om bu sogs :
sa rgod klu rgod thams cad kyang :
khro rgyal 'di yi sgo nas btul :
da lta spel ba'i gnas med de :
rin chen gter du btsas te bzhag :
de nas lo yang bdun brgya dang :
don gnyis khyi lo shar ba'i tshe :
chos bdag bu dang 'phrad gyur te :
gter gyi 'gro don rgyas par 'gyur :
dbang chen thugs kyi sgrub pa gsang bdag gtum po'i yang snying 'di la gsum ste :
dang po dkyil 'khor dang rdzas bstan pa :
gnyis pa lha bskyed cing bsnyen sgrub bya ba :
tha ma las sbyor dang srung zlog bstan pa'o :
dang po bkra shis byin che ba rtsi shing nags tshal me tog sngon po'i gling chags par :
zla ba yar ngo la skar ma mgo dang gza' phur bu dar ba la :
mkho ba'i yo byad thams cad bsags la dkyil 'khor mu khyud gsum pa'i dbus su e mthing nag zla gam dmar po :
de yi phyi 'khor lo rtsibs bzhi :
shar sngo :
lho ser :
nub dmar :
byang ljang khu'o :
de'i phyi 'khor lo rtsibs bcu pa mthing ga :
rtsib mchan dmar po'o :
de'i phyi rim phyogs bzhir rdo rje'i brag bzhi :
mtshams bzhir me tog sngon po'i phreng ba dang bcas pa :
sgo rta babs la sogs dkyil 'khor kun dang mthun pa'o :
tshon legs par byas te sla chos spangs :
de'i dbus su rin po che'i bum pa bgegs bskrad gu gul bdug la 'o ma dang chu gtsang la bum rdzas nyer lnga tshang bar blugs :
kha rgyan mgul chings rdo rje 'dzom pa'i kha tshangs dbus su gsang bdag gi sku bzhugs :
gzhan sman gtor rak+ta tshogs la sogs pa mchod pa lnga rnams ci 'byor ba bsham :
gnyis pa lha bskyed pa ni :
me lce phreng ba'i rgyud las :
zhi bar bsnyen cing khro bor bsgrub :
ces pas rnal 'byor pa bde ba'i stan la 'dug nas :
skyabs 'gro sems bskyed tshad med pa bzhi sngon du song nas :
oM shUn+ya tA dz+nyA na badzra swa b+hA wa At+ma ko\u0f85 haM:
zhes brjod la :
snod bcud snang srid thams cad stong par gyur pa'i ngang las :
bum pa b+h+rU~M las ye shes kyi gzhal yas khang chen por gyur pa'i dbus su :
nyi ma pad ma zla ba'i gdan yangs shing rgya che ba'i steng du hU~M mthing nag gcig chos kyi dbyings nas khra thabs su babs :
de las 'od zer dpag med 'phros pas :
rgyal ba thams cad la mnyes pa'i mchod pa 'bul :
sems can gyi las dang sgrib pa sbyangs :
klu dang sa bdag gdug byed thams cad dbang du bsdus gdan 'og tu hril bcug :
slar 'od zer thams cad hU~M la thim rtsal rdzogs pa'i lha gsang bdag phyag na rdo rje zhal gcig phyag gnyis sku mdog ljang khu :
g.yas gser gyi rdo rje rtse lnga pa thugs kar 'dzin pa :
g.yon dngul dkar gyi dril bu 'gying thabs su brten pa :
zhal khro zhing 'dzum pa bzhad par snang ba :
zhabs skyil krung la stag lpags gyi sham thabs dkris pa :
rin po che'i rgyan du mas brgyan pa :
dar rnam pa lnga'i cod pan dbu skra dmar ser thor tshugs cung zad sku rgyab na phyang ba :
de ltar gsal ba'i gnas gsum du 'bru gsum gsal bas byin brlabs :
thug kar raM las nyi ma'i dkyil 'khor gyi lte ba la :
hU~M mthing nag rtsa sngags kyis bskor ba bskyed de :
de nas lag pa rdo rje khu tshur mdzub mo bsgrengs la :
khroM hU~M zhes pa brjod pas :
bdag nyid gzhal yas khang gi gtsor gyur pa'i 'khor lo rtsibs bzhi'i steng du bab pa las :
shar du thugs kyi bya khyung mthing :
lhor yon tan gyi bya khyung ser :
nub tu gsung gi bya khyung dmar po :
byang du phrin las kyi bya khyung ljang gu :
dpral bar sku yi bya khyung dkar po :
de rnams kyang zhi ma khro'i tshul :
gshog pa brgyangs pa :
sbrul rigs lnga 'dzin pa'o :
de'i phyir gong ltar hU~M bcu spros pas rtsibs steng du :
rnam rgyal la sogs khro bo bcu :
mos pa'i yul du krong bskyed tsam bya :
de'i phyir brag gi steng du sgo ma bzhi yang mos pas bskyed :
de nas rang gi lag pa dbang sdud kyi phyag rgya byas la thugs ka nas phyag rgya'i lha mo bzhi spros la :
hU~M:
sangs rgyas kun gyi gsang ba 'dzin :
dngos grub myur du stsol ba'i lha :
'dod pa'i don la gsol 'debs kyis :
skad cig nyid la gshegs su gsol :
e h+ye hi badzra sa ma ya dzaHhU~M baM ho :
brjod pas gnod sbyin gyi gnas lcang lo can gyi pho brang nas :
bskyed pa'i lha gtso 'khor rnams dang bcas pa byon te :
bdag dang gnyis chu 'dres pa ltar gyur :
sku gsung thugs kyi byin gyis brlabs :
ye shes lnga'i dbang bskur :
mi bskyod pas dbu brgyan par bsam :
de ltar bdag rtsa ba'i dkyil 'khor yongs su rdzogs nas :
dkyil 'khor bum pa rnams gong bzhin gsal bar bskyed cing ye shes pa gzhug go :
de nas bdag gi thugs ka nas sngags las 'od 'phros :
dkyil 'khor gyi lha la phog :
thugs dam gyi rgyud bskul 'od zer steng 'og phyogs bcur 'phros pas :
rgyal ba thams cad kyi sku gsung thugs yon tan phrin las kyi nus pa byin rlabs thams cad bdag la thim :
bum pa la yang thim :
bum pa'i lha tshogs kyi nus pa las kyang bdag la 'od zer 'ja' tshon lta bu'i phreng ba bar ma chad du byung bar bsams la :
de lta bu'i dmigs pa la rtse gcig tu gnas pas snying po 'di bzlas so :
oM badzra pA Ni nI laM b+ha ra d+ha ra hU~M phaT:
ces zhag bdun du bsnyen no :
thun mtshams su bsngo ba dang smon lam gyi rgyas gdab :
rdzogs rim dmigs med stong pa'i ngang la mnyam par bzhag go :
rtags su mtshon rnon po :
mda' gzhu dang :
rdo rje la sogs rnyed pa dang :
me tog sngon po 'thu ba dang :
nyi zla shar ba dang :
ri la 'dzegs pa dang :
mtsho dang chu chen brgal ba dang :
khrus byed gos sngon gyon pa :
mkhar rtsigs pa :
gzhan gyi srog skyob pa :
lha srin bka' nyan gus pa thon pa la sogs 'byung ngo :
grangs kyi bsnyen pa 'bum 'grub na dngos grub thob bo :
de nas bsnyen rtags rdzogs nas khro bor bsgrub pa bya ste :
gong ltar bdag nyid rig pa'i ngo bo hU~M mthing nag tu gsal ba las :
stong pa'i rang sgra hU~M zhes brjod pa las :
bum pa gzhal yas khang gi lto bar :
klu rgyal pho mo rigs lnga bsnol ba'i steng du :
dgra bgegs dang dam sri kha sbub tu mnan pa'i steng du :
nyi ma zla ba pad ma'i steng du hU~M babs 'od du 'bar :
rgyal ba rnams la mchod pa phul :
sems can thams cad kyi las sgrib sbyangs :
klu 'bum gnyan khri sa bdag stong gi nus pa thams cad 'joms btul :
slar phyogs bcu'i rgyal ba thams cad kyi mthu dang nus pa thams cad hU~M la thim :
de nyid yongs su gyur pa las :
bdag nyid khro bo chen po gsang ba'i bdag po mthing nag rab tu 'bar ba :
zhal gsum phyag drug zhabs bzhi 'dor thabs su bsgrad pa :
zhal g.yas dkar la bzhad pa :
g.yon dmar la gshe ba :
dbus mthing nag rngam pa :
phyag drug g.yas dang po gser gyi rdo rje rtse dgu pa nam mkha' la phyar ba :
bar pa na ral gri me 'bar ba :
tha ma na gser gyi 'khor lo 'bar ba :
g.yon gyi dang po sdigs mdzub kyi rtse la me 'bar ba thugs ka na bsgreng ba :
bar pa na dril bu :
tha ma na sbrul zhags 'dzin pa'o :
gshog pa bskal pa'i me 'bar ba rab tu brgyangs pa :
dbu skra kham ser gyen du brdzes pa :
dbus zhal gyi rta mgo ljang gu rta skad du 'tsher ba :
de'i rna ba'i bar na sku'i bya khyung dkar po :
gnam lcags kyi mchu sder can :
me'i gshog pa rdeb pa :
khro chu'i rwa rtse la me 'bar ba :
sbrul rigs lnga phyag gis bzung zhing za ba :
zhal nas me 'bar ba :
shangs nas rlung 'tshubs pa :
spyan nas khrag khol ba :
krang krang :
kring kring :
king king zhes stong gsum khengs pa'i sgra sgrog pa'o :
bdag nyid gtso bo'i yang spyan dgu sdang mig tu bsgrad pa :
zhal gsum mche ba gtsigs pa :
ag tshom me 'bar ba :
klu rgyal rigs dkar khras dbu la brgyan pa :
rje rigs ser po'i snyan rgyan :
dmangs rigs sngon po'i mgul rgyan :
bram ze dmar pos phyag zhabs :
gdol pa nag pos do shal byas pa :
glang chen ko rlon :
zhing chen gyi g.yang gzhi :
stag gi pags pa'i sham thabs can :
sku la ba spu'i bu ga re re nas me 'bar ba :
sku che la yan lag rag pa :
'jigs su rung ba rdo rje'i gad rgyangs ha ha hi hi zhes bsgrags pas ri rab ldeg par byed pa :
bskal pa'i me dpung dmar nag 'bar ba'i klong na bzhugs pa zhal gdangs nas hU~M hU~M zhes rkan sgra brdabs pas klu dang rgyal bsen sde brgyad thams cad 'bog cing brgyal bar byed pa de lta bu zhig yang yang nan gyis gsal bar bya'o :
de nas 'khor gyi lha tshogs rnams kyang zhor la zhi ba'i dus ltar mos bskyed tsam byas kyang rung ngo :
de nas rgyas pa dkyil 'khor gyi lha bskyed pa ni :
bdag gtso bo bskyed pa ci lta ba bzhin yongs su rdzogs par dkyil 'khor dbus su bskyed par gsal ba nan du bya'o :
de nas bdag dang dkyil 'khor gtso bo'i thugs ka nas :
rtsibs nang ma bzhi'i steng du khroM bzhi 'phros pa las :
shar du thugs kyi bya khyung dkar po dung gi mchu sder can me'i gshog pa rdebs pa :
sbrul rgyal rigs dkar po za ba :
rdo rjes spyi bor brgyan pa'o :
lhor yon tan gyi khyung ser po gser gyi mchu sder can :
me'i gshog pa rdeb pa :
sbrul rjes rigs ser po za ba rin po ches dbu la brgyan pa'o :
nub tu gsung gi bya khyung dmar po bye ru'i mchu sder can :
me'i gshog pa rdeb pa :
sbrul bram ze dmar po za ba :
pad+mas spyi bor brgyan pa'o :
byang du phrin las kyi khyung ljang gu g.yu'i mchu sder can :
me yi gshog pa rdeb pa :
sbrul dmangs rigs sngon po za ba :
rdo rje rgya gram gyis spyi bor brgyan pa'o :
gtso bo'i thugs ka nas de'i phyir rtsibs bcu'i steng du hU~M bcu yongs su gyur pa las :
shar rtsibs dang por khro bo chen po hU~M kA ra dkar po mda' gzhu 'geng ba :
shar rtsibs gnyis pa la rnam rgyal sngo skya rdo rje dang lcags kyu 'dzin pa :
shar lhor dbyug sngon can sngon po g.yas dbyug pa dang g.yon zhags pa 'dzin pa :
lhor gshin rje gshed ser nag be con dang sdigs mdzub mdzad pa :
lho nub tu mi g.yo mgon po mthing nag satwa mo dang sbrul zhags 'dzin pa :
nub tu rta mgrin dbang chen dmar po ral gri dang lcags sgrog sdom pa :
nub byang du 'dod pa'i rgyal po mthing skya rdo rje dang b+han+d+ha bsnams pa :
byang du bdud rtsi 'khyil pa ljang gu rgya gram dang dril bu 'dzin pa :
byang shar du khams gsum rnam rgyal sngon po kha T+wAM dang rgyu zhags 'dzin pa :
byang smad du stobs po che ljang nag g.yas satwa re dang g.yon thod dbyug 'dzin pa :
kun kyang gshog pa can zhing gi g.yang gzhi :
stag gi sham thabs khro zhing rngam par bskyed do :
de'i phyi rim brag bzhi'i steng du :
shar du sgo ma stag gdong ma dkar mo lcags kyu ma :
lhor phag gdong ma nag mo zhags pa gdengs pa :
nub tu seng gdong ma dmar mo lcags sgrog sdom pa :
byang du spyang gdong ma ljang gu dril bu 'khrol ba'o :
mtshams kyi me tog phreng ba la :
sprul pa'i khro chung grangs med pas gtams pa bskyed do :
de ltar gsal bar bskyed pa'i gtso bo'i thugs kar sems dpa' tshon gang ba mthing nag khro zhing gtum pa 'od zer du 'bar ba'i thugs kar nyi ma'i dkyil 'khor gyi dbus su hU~M mthing nag :
de'i mtha' la rtsa ba'i sngags kyis bskor bar bskyed la :
hU~M las 'od zer skar mda' ltar 'phros pas :
byang phyogs lcang lo can gyi gnas nas skad cig la spyan drangs par bsams la :
rnga brdung mkhar rnga dril bu'i sgra sgrog cing spyan drang bar bya ste :
hU~M:
chos sku skye ba med pa'i ngang nyid las :
kun rdzob sgyu ma tsam du sprul pa'i sku :
dus gsum sangs rgyas kun gyi gsang ba 'dzin :
bcom ldan mthu stobs bdag po gshegs su gsol :
ye shes bskal pa me ltar 'bar ba'i klong :
'bar ba'i che mchog khro rgyal kun gyi gtso :
lhag pa'i lha mchog 'bar ba'i gar dgur ldan :
dngos grub myur du stsol mdzad gshegs su gsol :
klu gnyan sa bdag gdug pa'i tshogs rnams dang :
sde brgyad 'byung po bgegs sogs 'dul mdzad pa :
ma rungs 'dul bar byed pa'i phrin las bdag :
gtum chen ye shes khro bo gshegs su gsol :
badzra pA Ni dzaHhU~M baM ho :
pad+ma ka ma lA ya satwaM:
zhes spyan drangs nas bzhugs su gsol ba ni :
pad+ma'i phyag rgya sa la dbab cing :
hU~M:
bskal pa me ltar 'bar ba'i klong :
dur khrod rab 'jigs dkyil 'khor 'dir :
mthu stobs rdzu 'phrul thugs rje'i bdag :
bcom ldan 'khor bcas bzhugs su gsol :
sa ma ya A we sha ya tiSh+Tha lhan :
phyag 'tshal ba ni :
hU~M:
chos dbyings rnam par dag pa'i klong :
gsang sngags rig sngags kun gyi bdag :
thugs rje'i mdzad phrin bsam mi khyab :
khro rgyal tshogs la phyag 'tshal bstod :
a ti pU ho :
pra ti dza ho :
de nas phyi nang gsang gsum mchod pa 'bul :
hU~M:
gsang bdag khro rgyal lha tshogs la :
phyi nang gsang ba'i mchod tshogs 'bul :
me tog bdug spos mar me dri :
zhal zas sil snyan mchod sprin gtibs :
gzugs sgra dri ro la sogs pa :
mchod pa'i lha mo bcu drug gis :
sa gzhi khyab pa'i gar byed cing :
nam mkha' gang ba'i phyag rgyar bsgyur :
a la la te mchod pa bzhes :
badzra puSh+pe la sogs dang :
ma hA sarba pU tsa ho :
hU~M:
thabs dang shes rab sbyor sgrol mchod :
ta na g+ha na mchog chen po :
gnyis med rtogs pa'i bde ba che :
gsang ba mchog gi a mr-i ta :
rmad du byung ba'i gtor chen po :
khams gsum 'khor ba bsgral pa'i khrag :
mchod sprin rgya mtsho dpag med gtibs :
gsang bdag lha tshogs mnyes gyur cig :
ma hA pany+tsaHma hA ba liM taHrak+ta :
ta na g+ha na g+hu ya ma hA sarba pU tsa khA hi :
hU~M:
chos dbyings dag pa'i dkyil 'khor nas :
snang srid thams cad mchod par sbyar :
dag pa sku yi dkyil 'khor ni :
gsang ba'i gsung gi dbyangs chen po :
rol pa'i dbyangs chen phyag rgya che :
gnyis su med par mnyam sbyar nas :
rang nyid lha la rang sprul nas :
rang rig lha la mchod par 'bul :
badzra pA Ni sarba ta thA ga ta ma hA pU dza oM AHhU~M:
zhes mchod tshogs rim par phul nas :
de nas nye bar bsnyen pa la 'jug ste :
bdag rtsa ba'i dkyil 'khor lhar gsal ba'i thugs ka'i hU~M rtsa sngags dang bcas pa las 'od 'phros dkyil 'khor gyi lha rnams la phog thugs dam gyi rgyud bskul :
'od zer steng 'og phyogs bcur 'phros :
dgra bgegs gdug pa can thams cad kyi lus ngag yid gsum tshar bcad :
rgyal ba thams cad kyi sku gsung thugs yon tan thams cad kyi dngos grub dang byin rlabs thams cad bsdus :
gzhal yas khang gi gtso 'khor rnams la thim 'od du 'bar :
khyad par gtso bo'i thugs ka'i ye shes sems dpa' hU~M sngags dang bcas pa la thim pas me 'bar ba ltar gyur :
nus pa dang byin rlabs thams cad gzungs thag la brgyud bdag gi thugs kar bar ma chad par thim pas :
bdag kyang lus ngag yid gsum gyi sgrib pa dag :
sku gsung thugs kyi byin rlabs thob :
mthu dang nus pa'i rtsal thob :
gzi brjid dang dpal du 'bar bas :
spyir phyogs dus kyi rgyal ba thams cad :
khyad par du gsang ba'i bdag po'i byin rlabs nus stobs bdag la rdzogs par bsam zhing :
mi tshig bar ma chod par smra bcad la :
gsang ba khro bo'i snying po 'bru bcu gcig pa 'di bzlas so :
oM badzra tsaN+Da ma hA ro Sha Na hU~M phaT:
ces dus gnad ni rab zla ba bdun :
'bring lnga :
tha ma gsum bsgrub bo :
grangs kyi bsnyen pa rab sa ya dang :
'bring bye ba :
tha ma bdun 'bum du bsnyen no :
gnas skabs gang na yang :
zhag dang grangs bsnyen gang yang rung bar bya'o :
gong gi bsnyen pa thems na mthu stobs gsang ba'i bdag po dang mnyam par nges so :
de tshe rtags kyi rim pa yang :
nam mkhar 'phur ba :
bam brtsigs pa :
rdo rje la sogs phyag mtshan rnyed pa :
me 'bar ba :
mtshon rnon po thogs pa :
chu bo brgal ba :
nyi zla shar ba :
glang g.yag zhon pa :
me tog sngon po thu ba :
dmag dpon byed pa la sogs pa 'byung ngo :
nang rtags su bsgrub rdzas la me 'bar ba :
'od 'phro ba :
gtor ma dang bum chu khol ba :
dbyar mi rul ba :
dgun mi 'khyag pa :
dkyil 'khor dam rdzas bkrag mdangs bzang ba :
lha 'dre skad ngan 'don pa la sogs 'byung ngo :
gsang ba'i rtags su :
ting 'dzin gsal ba :
nyams spro ba :
zhal ston pa :
gsung sgrog dag snang dpag med 'char ba :
bskyed rim la brtan pa thob pa la sogs 'byung ngo :
de ltar bzang bar snang yang rlom sems dang dga' ba med pa :
ngan par snang yang rtog pa 'khu 'khrig med par thams cad rgyu 'bras dang chos nyid kyi rol par shes pa ni gnad kyi gdam pa'o :
de ltar rtsa ba'i bsnyen pa tshar nas :
drag po khyung gi las sbyor bya ste :
bdag dang da la'i khyung rigs lnga thams cad kyang rang sngags di ri ri bzlas pas :
klu dang sa bdag rgyal bsen thams cad 'bog brgyal thum thum song bar bsams la :
oM khroM ga ru Na tsa le tsa le hU~M phaT:
bdud tri mA ra ya rbad :
ces rab 'bum :
tha ma lnga khri bzlas pas rmis ltas su :
brag gshog :
me 'bar mtsho skem :
glang dmar bsad :
sbal sbrul bsad :
lha khang bshig :
lder so bcom :
ban+d+he :
bud med khyi spyang brdung bsad la sogs 'byung ngo :
khyad par gyi rtags su :
bka' nyan srog snying 'bul :
bro bor :
longs spyod 'bul ba la sogs 'byung ngo :
de nas khro bo bcu'i bsnyen pa la :
drag sngags khro 'dus chen po gnam lcags me'i spu gri 'di bzlas so :
oM badzra ma hA kro ta pad+ma kro tI shwa rI badzra kI li kI la ya ma hA yak+sha kA la ru pa karma raM raM dz+wa la raM hU~M phaT:
ces khri stong du bzlas pas :
lus gos la me 'bar ba :
mchil ma khol ba :
nus pa dang byin rlabs thogs pa med pa 'byung ngo :
rjes su klu dang sa bdag 'dul na :
nA ga klu 'dul drag po 'di rtags dang sbyar la bzlas so :
oM nA ga du na tsan de tsan de :
mi li mi li :
b+han+d+ha b+han+d+ha :
nA ga ni swA hA:
zhes bzlas so :
gdon bgegs la sogs 'dul na :
bsad pa gnam thog 'di bzlas so :
dgra bgegs dam sri r+n+ri tri rbad e hur thum dza mA ra ya phaT:
ces brgya stong bzlas te :
nyungs dkar dug khrag sbyar ba dang :
rdo thun la sogs brab na snying 'gas shing yul 'byin par 'gyur ro :
'di dag gi thun mtshams su gong ltar mchod pa 'bul zhing :
rol mo'i sgra dbyangs dang bcas te bstod pa bya ba ni :
hU~M:
dur khrod me dpung 'bar ba'i klong dkyil nas :
thugs rjes dbyings nas bzhengs pa'i sku mchog ni :
dus gsum bde gshegs thugs kyi gsang ba 'dzin :
bcom ldan rdo rje 'dzin la phyag 'tshal bstod :
sku mdog mthing nag zhal gsum phyag drug pa :
khros pa'i sdang mig spyan dgu phyogs bcur bsgrad :
dur khrod chas brgyad sku yi rgyan du bklubs :
sku yi yon tan rdzogs la phyag 'tshal bstod :
phyag drug phyag na mtshon cha sna tshogs bsnams :
rdo rje ral gri 'khor lo 'bar ba dang :
sdigs mdzub dril bu sbrul zhags 'ching bar mdzad :
phyag gnyis yon tan rdzogs la phyag 'tshal bstod :
hU~M dang phaT kyi sgra chen rab tu sgrog :
bdud dang 'byung po klu rnams 'dul mdzad cing :
rgyal ba kun gyis gsang ba'i mnga' yang bskur :
mthu stobs rtsal chen bdag la phyag 'tshal bstod :
sku gsung thugs las sprul pa'i khyung rigs lnga :
gnam lcags mchu sder gdengs shing me gshog rdeb :
krang kring sgra 'byin klu bdud zas su za :
'jigs byed drag po'i sku la phyag 'tshal bstod :
rang byung sprul pa'i khro rgyal chen po bcu :
sgeg pa rngam dang za byed 'jigs par byed :
ye shes me dpung 'bar ba'i klong dkyil nas :
bgegs dpung 'joms par mdzad la phyag 'tshal bstod :
sgo bzhi skyong mdzad khro rgyal chen mo bzhi :
'dzin 'ching bsdom brdeg 'phrin las rnam bzhi mdzad :
lhag pa'i khro bo mthu stobs mnga' ba'i bdag :
bdud 'dul lha tshogs rnams la phyag 'tshal bstod :
ces bstod cing :
tshogs kyi cho ga la sogs byed na gzhung gzhan dang mthun par bya'o :
de nas thun mtshams su rdzogs rim bsgom pa ni :
snang srid thams cad bai DUr+Ya'i nam mkha' ltar sngo ltem du zhu :
gzhal yas khang la thim :
gzhal yas khang sgo ma :
de nas rim pas khro bo bcu :
khyung lnga gtso bo :
de yang ye shes sems dpa':
thugs ka'i hU~M:
de yang gyen du :
thig le la thim :
dmigs med chos kyi dbyings su spros pa dang bral ba'i ngang du bzhag go :
bsngo ba dang smon lam gyi rgyas gdab :
rang dam tshig pa'i nga rgyal brtan pa'i ngang nas spyod lam la 'jug par bya'o :
spyi don gsum gyi tha ma las dngos grub blang ba ni :
bsnyen sgrub dus gnad dang :
zhag grangs :
dus kyi bsnyen pa gang yang rung ba'am :
rtags khyad par can mthong tshe :
tshe chang dang :
sbrang bur :
spod dang sbyar ba'i dngos grub rdzas zlum po :
zla gam :
gru bzhi :
gru gsum :
nas 'dra 'brang rgyas :
rin po che la sogs mar gyis byugs pa bshams la :
'dod pa'i don la gsol ba rtse gcig tu btab ste :
thal mo sbyar la :
hU~M:   slob bu la dbang bsdus pa skur na tshig 'dis gsol ba gdab bo :
mchan /
dam tshig chen po'i dus la bab :
lhag pa'i lha khyed dgongs su gsol :
da lta bsnyen sgrub mtha' ru phyin :
dngos grub 'byung ba'i dus la bab :
gsang bdag thugs kyi dkyil 'khor nas :
yang gsang rdo rje'i nyi ma shar :
sgrub pa bdag gi snying khar babs :
sku gsung thugs dang yon tan dang :
phrin las rnam pa bzhi la sogs :
rdo rje tshe mchog ma lus dang :
dngos grub ma lus bstsal du gsol :
oM badzra pA Ni sa ma ya :
shAn+tiM ku ru ye swA hA:
puSh+TiM ku ru ye swA hA:
pa shaM ku ru ye swA hA:
ha mA ra ya phaT:
ces brgya rtsa brgyad dang :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
ces pa rgya rtsa brgyad bzlas nas bum pa sku dang bcas pa spyi bor bzhag nas :
ngo bo gsang ba'i bdag po'i sku gsung thugs yon tan phrin las thams cad yin pa la :
rnam pa bdud rtsi 'o ma lta bu spyi bo nas bab lus rim par gang bar bsgom zhing :
hU~M:
bum pa lha yi gzhal yas na :
bcom ldan gsang bdag lha tshogs bzhugs :
'gag med gsung gi sngags sgra sgrog :
bdag ni skal ldan sgrub pa po :
'dod pa'i don la gsol 'debs na :
sku yi byin rlabs lus la stsol :
gsung gi byin rlabs ngag la stsol :
thugs kyi byin rlabs yid la stsol :
yon tan byin rlabs lus la stsol :
phrin las byin rlabs nus par stsol :
yid bzhin dngos grub ma lus stsol :
dus 'dir bdag la bstsal du gsol :
ces bum pa gnas bzhir gtug cing nang rdzas rol :
spyi bo nas lus khyab par khrus bya :
dngos grub kyi 'brang rgyas rnams rol :
tshe chang btung :
bum chus klu nad :
nad yams :
nad pa gnod 'tshe grib la sogs pa gang yang sleb pas chog go :
de nas gong ltar lha gshegs :
dal bsdu chad mdo gtor skyong la sogs gzhan dang mthun par bya'o :
rta mgrin gsang ba 'dus pa'i thugs sgrub :
gsang bdag thugs kyi gsang sgrub :
me lce phreng ba'i rgyud las bstan te :
bdag 'dra pad ma'i thugs kyi bcud phyung ba :
da lta mnga' bdag rgyal po'i don dang :
ma 'ongs las can skyes bu'i btsas su bzhag go :
sa ma yA:
kha tham :
rgya rgya rgya :
gter rgya :
sbas rgya :
zab rgya :
gter rgya :
man+t+ra gu ya rda thim :
bdag 'dra rgya gar mkhas pa pad ma la :
yi dam sgrub thabs bye ba dpag med kyang :
thugs rje'i yang zhun khro rgyal gsang sgrub 'di :
bal po'i gyam nag mal gro'i gzi can dang :
brag dmar btang zug bsam yas 'om bu'i tshal :
klu dang sa bdag gnyan rgod 'di yis btul :
mthu rtsal nus pa bsam gyis mi khyab phyir :
da lta mnga' bdag yab sras dang :
grogs kyi dam pa mkhar chen bza' la gtad :
'di nas ma 'ongs dus kyi tha ma la :
lang gro'i skye ba rat+na'i ming can 'byung :
gsang gter 'di spyod bstan pa dar bar shog :
gnod sbyin dmar nag sngags kyi srung ma dang :
dam can gsum la nang gi srung mar bskos :
phyi yi gter sgo mkha' ri klu bdud la :
ched du gnyer ro bka' 'di thub par srungs :[ \u0f88\u0f88\u0f88\u0f88 \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88 ]khyi lo rta zla'i tshes gcig la //
bdag 'dra gter ston rat+na yis //
gnam skas can gyi brag logs nas /
khrom gter byas te phyung ba lags //
shog ser zheng sor bzhi dkyus mtho do pa gcig la /
bde chen gling du zhus te dag go
/shin tu zab gsang ba gces /
shog ser tsha las bshus so //
