@#//
grub thob chen po'i thugs tig las /
tshe sgrub 'chi med snying po'i mtshams sbyor bdud rtsi'i snying po zhes bya ba bzhugs so //
'chi med bde chen rdo rje'i sku
/dngos grub 'dod rgu'i char 'beb la //
gus pas gsol btab tshe sgrub kyi //
smin byed mtshams sbyor khyer bder dgod //
'chi med grub pa'i dbang phyug chen po'i zhal lung gang zag phreng bas bar ma chad pa'i zab gsang dang 'brel bar 'chi med tshe'i dbang bskur bsgrub pa la /
stegs gtsang ma'i dbus su maN+Dal pad+ma 'dab brgyad dbus dang phyogs bzhir tshom bus spras pa'i steng du many+dzi la bum pa bcud ldan mgul chings dkar po kha rgyan dang ldan pa /
g.yas su thod pa mtshan ldan du chang rgod mngar gsum sbyar bas bkang ba /
g.yon du rin po che'i snod du tshe'i ril bu /
mdun du shel rdo me long /
rgyab tu tshe mda' rgyan ldan rnams bkod /
phyi nang gi mchod gtor /
tshogs kyi yo byad sogs phrin las la nye bar mkho ba rnams kyang bkod mdzes su bshams zhing nyer bsdog bya'o //
de nas thog mar gsol 'debs sngon du 'gro bas phrin las ye shes snying po'i skyabs sems nas bstod pa'i bar bdag mdun chig rdzogs su btang /
bstod pa'i rjes su dzapa? khang phyes te tshe sgrub 'chi med snying po ltar dmigs gnad dang ldan pas rtsa bsnyen dang hrIHbzlas ci 'grub bya /
mthar tshe bcud bsdu ba'i bzlas pa'ang brgya rtsa las mi nyung ba bzlas te tshe 'gugs gtang /
mchod bstod dang yig brgyas nongs pa bshags /
las bum du 'khyil pa'i bskyed bzlas bya /
tshogs byin brlabs la gzhung ltar 'bul /
bdag 'jug spro na dbang chog ltar blang /
mi lcogs na ting nge 'dzin gyi dbang blang ba sogs spyi 'gre bya'o //
dbang dngos la slob ma rnams las bum gyi chus khrus bya /
bgegs gtor btang la bka' bsgo zhing mtshams bcad /
srung 'khor bsgom /
sems bskyed gsal btab la spyi bshad ci rigs dang khyad par /
de la 'dir skabs su babs pa /
sangs rgyas tshe dpag med pa dang slob dpon chen po pad+ma 'byung gnas dbyer med pa snyigs dus gdul bya'i mgon du sprul pa'i skur bzhengs pa /
grub chen thang stong rgyal po zhes 'jig rten gsum na nyi zla ltar grags shing grub pa'i cho 'phrul chen po dzam bu gling khyab par bstan pas gzhan gyis ma dul ba'i gdul dka'i mi dang mi ma yin rnams btul par mdzad pa /
khyad par 'chi med tshe la dbang brnyes pa'i rig pa 'dzin par grub pas las dag pa rnams kyi snang ngor da lta'ang mngon sum du bzhugs nas skal ldan rnams rjes su 'dzin cing dngos grub rnam pa gnyis stsol bar mdzad pa de nyid kyis /
'jam mgon khri lde'i rnam rol gangs can mkhas grub yongs kyi 'khor los bsgyur ba chen po 'od gsal sprul pa'i rdo rje dgung grangs bco lnga par mngon sum du bstsal pa /
gzhan las khyad par du 'phags pa'i zab chos thun mong ma yin pa grub thob chen po'i thugs tig gi cha lag tshe sgrub 'chi med snying po'i smin byed bsgrub pa la sogs kyis mtshams sbyar nas maN+Dal 'bul du gzhug
/slob dpon dang grub thob chen po tha dad med pa la dad gus drag pos gsol ba 'debs pa 'di'i rjes zlos /
rdo rje snying po'i dkyil 'khor nas :
skye 'chi med pa'i tshe yi dbang :
sgo gsum rdo rjer smin bya'i phyir :
skal ldan bdag la bstsal du gsol :
lan gsum /
rgyud dag par bya ba'i slad du /
bla ma dang rje grub thob chen po tha dad med pa la rtsa gsum chos srung rgya mtshos sprin gtibs pa ltar bskor te bzhugs pa'i spyan sngar /
bdag gzhan nam mkha' dang mnyam pa'i sems can thams cad byang chub ma thob kyi bar du skyabs su 'gro zhing sdig pa mi dge ba'i las mtha' dag bshags pa dang /
gzhan don smon pa byang chub mchog tu sems bskyed cing byang chub kyi spyod pa la 'jug pa'i sdom pa blangs te gsang ba sngags kyi spyod pa rlabs po che spyad par dam bca' ba dang /
de thams cad kyang 'khor gsum spros pa dang bral ba'i dbyings su la bzla ba don dam byang chub kyi sems rnams gsal thob la 'di'i rjes zlos /
thugs rje'i dbang gis 'gro don mdzad :
bla ma rnams la skyabs su mchi :
rang las ye shes shar ba'i sku :
yi dam lha la skyabs su mchi :
legs nyes stangs 'dzin bar chad sel :
mkha' 'gro'i tshogs la skyabs su mchi :
sngon nas bsags pa'i sdig sgrib bshags :
'gro don sangs rgyas thob bya snyam :
smon pa'i byang chub sems bskyed cing :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
zhes lan gsum /
de dag gis dbang gi sngon du 'gro ba rnams grub nas /
dbang dngos la thog mar dbang gi gzhi dgod pa'i slad du /
ye shes pa dbab pa yin pas khyed rang rnams sgo gsum gyi gnad legs par gcun la dmigs pa 'di ltar du sgoms shig
/chos thams cad 'od gsal stong pa nyid kyi ngang las /
khyed rang rnams gang du gnas pa'i go sar pad+ma nyi ma zla ba'i gdan gyi steng du /
rang gi shes rig ma bcos pa'i rang mdangs grub pa'i dbang phyug 'chi med thang stong rgyal po gzhon tshul dkar dmar mdangs ldan mtshan dpe yongs rdzogs dbu skra thor tshugs su bcings pa /
phyag g.yas rdo rje dang g.yon bdud rtsis bkang ba'i b+han+d+ha bsnams shing na bza' ras dkar sle ber gsol ba /
zhabs skyil krung gis bzhugs pa'i spyi bor chos sku snang ba mtha' yas /
mgrin par longs sku spyan ras gzigs /
thugs stod du dbang chen rta mchog rgyal po /
thugs ka'i dbus su slob dpon pad+ma 'byung gnas dkar dmar mdangs ldan rdo rje thod pa tshe bum gyis mtshan pa bsnams shing rgyan chas yongs su rdzogs pa'i thugs kar 'od lnga'i drwa ba'i klong du nyi zla'i gwa'u'i dbus su yi ge hrIHdkar po 'od zer 'bar ba /
mtha' skor du ye shes kyi mkha' 'gro sde lnga /
rig 'dzin dpa' bo mkha' 'gro'i tshogs dpag tu med pas bskor ba'i gtso bo'i gnas gsum du 'bru gsum gsal ba dang /
slob dpon gyi thugs ka nas kyang 'od zer bsam gyis mi khyab pa phyogs thams cad du 'phros pas /
bla ma sku gsum gyi zhing rab 'byams rgya mtsho na bzhugs pa'i rtsa gsum rgyal ba sras dang bcas pa'i thugs rgyud bskul /
thams cad kyang 'chi med grub pa'i dbang phyug chen po'i gsang ba gsum gyi phyag rgya yig 'bru phyag mtshan gyi rnam par char babs pa ltar byon nas khyed rang rnams la thim pas rgyud byin gyis brlabs pa'i mos pa mdzod cig
/spos dud rol mo dbyangs bcas /
a :
'od gsal dbu ma'i pho brang nas :
shes rig thang stong rgyal po la :
shar grol dus mnyam 'khor gyis bskor :
mnyam nyid ngang nas byin phob cig :
oM AHhU~M gu ru dz+nyA na badzra sa ma ya A be sha ya a A:
zhes las byang ltar brjod la byin rlabs dbab /
ye shes pa'i byin rlabs kyi rgyun mi nyams brtan par gyur par mos /
tiSh+Tha badzra /
zhes rgya gram mgor bzhag
/de nas thog mar tshe bcud 'gugs pa'i slad du dmigs pa 'di bzhin du mdzod /
bdag mdun 'chi med grub pa'i dbang phyug gtso dang 'khor du bcas pa'i sku las lcags kyu lta bu'i 'od zer dang pho nya mgyogs ma nyi zer gyi rdul lta bu steng 'og phyogs mtshams khyab par 'phros /
rang rang gi bla tshe chad nyams yar ba thams cad dang /
'byung ba bzhi'i dwangs bcud /
'jig rten na mngon par mtho ba rnams kyi tshe bsod dpal 'byor dge legs kyi yon tan /
rtsa gsum rgyal ba sras dang bcas pa rnams kyi gsang ba gsum gyi byin rlabs /
khyad par 'chi med tshe dang ye shes kyi dngos grub ma lus pa thams cad kha dog sna lnga pa'i 'ja' 'od thig le zer thag yig 'bru'i rnam par bsdus te rang rang gi ba spu'i bu ga nas sib sib byung /
snying ga'i tshe rten hrIHyig la thim pas bkrag mdangs 'od du 'bar /
'chi ba med pa tshe'i dngos grub thob pa'i mos pa mdzod /
mda' dar g.yab la /
a :
ka dag 'gyur med pho brang sogs nas sngags bcas brjod la tshe 'gugs bya /
slob dpon dang mdun bskyed dbyer ma mchis pas 'chi med tshe'i dbang bzhi rim par bskur ba'i thog mar bum pa'i dbang spyi bor bskur bas /
gdos bcas rtsa khams kyi sgrib pa bral /
'pho 'gyur med pa rdo rje lta bu'i sku thob par mos shig
/bum pa spyi bor bzhag la /
a :
blo bral bum pa'i dkyil 'khor du :
zung 'jug 'chi med mgon po bzhugs :
skal ldan khyod la dbang bskur bas :
'gyur med rdo rje'i tshe thob shog :
oM AHhU~M hrIHhrIHbadzra gu ru pad+ma sid+d+hi puN+ye dz+nyA na A yur sid+d+hi dza :
ka la sha kA ya a b+hi Shiny+tsa oM:
bum chu sbyin /
sku skye 'chi med pa rdo rje tshe'i dbang mchog dam pa lha dang gnyis su med pa thob par gyur cig
/bdud rtsi'i dbang mgrin par bskur bas srog rtsol gyi bgrod pa dbu ma'i dbyings su thim /
gzhom du med pa rang byung nA da'i gsung thob par mos shig
/b+han+d+ha'i bdud rtsi mgrin par bzhag la /
a :
dbyings rig dbyer med ka pA lar :
bde chen yum lnga'i bdud rtsi bskyil :
skal ldan khyod la sbyin pa yis :
srog rtsol dbu mar thim par shog :
ma hA su kha wA ka a b+hi Shiny+tsa A:
bdud rtsi sbyin /
gsung 'gag pa med pa rdo rje tshe'i dbang mchog dam pa lha dang gnyis su med pa thob par gyur cig
/tshe'i ril bu'i dbang snying gar bskur bas skye 'chi'i 'dzin rtog ka dag gi dbyings su grol /
rang bzhin rtag pa dam pa rdo rje'i thugs thob par mos shig
/tshe ril snying gar bzhag la /
a :
srid zhi'i dwangs ma 'dus pa'i bcud :
snang stong zung 'jug bde ba che :
skal ldan khyod la sbyin pa yis :
skye 'chi+i'i 'dzin pa rang grol shog :
dz+nyA na badzra tsit+ta a b+hi Shiny+tsa hU~M:
zhes dang tshe ril sbyin /
thugs g.yo ba med pa rdo rje tshe'i dbang mchog dam pa lha dang gnyis su med pa thob par gyur cig
/shel dang me long gi brdas mtshon te gzhi ka dag gi dbyings las lam lhun grub kyi snang ba cir yang 'char ba nyid zung 'jug ye shes chen por lam du byas pas chos can spros pa'i mtshan ma chos nyid 'gyur ba med pa'i klong du thim nas nam yang 'pho 'gyur dang bral ba 'chi med rdo rje'i sku'i btsan sa zin pa'i don rtogs par gyis shig
/shel rdo me long bstan la /
a :
ka dag gzhi yi ye shes la :
lhun grub lam gyi snang ba shar :
zung 'jug blo bral chen po'i ngang :
'pho 'gyur med pa'i dbang thob shog :
a a a dz+nyA na a b+hi Shiny+tsa a :
dbyings rig zung 'jug gshis lugs ma bcos gnyug ma blo 'das chen po'i ngang du mnyam par 'jog 'tshal /
ces dar gcig bzhag
/yon tan dang phrin las rtsol med lhun gyis grub pa rdo rje tshe'i dbang mchog dam pa lha dang gnyis su med pa thob par gyur cig
/de ltar 'chi med don gyi dbang bzhi bskur pas /
sgrib pa bzhi dag
/lam bzhi bsgom pa la dbang /
rdo rje bzhi yi go 'phang thob pa'i skal pa can du byas pa yin no //
de nyid mi nyams shing brtan par rgyas 'debs pa la /
lus kyi nang gang ba'i tshe'i bcud dang dwangs ma thams cad 'ub kyis bsdus te snying ga'i nyi zla'i ga'u'i nang du zhugs /
dwangs srog hrIHyig la thim pas bkrag mdangs 'od du 'bar /
skye 'chi gzhom gzhig dang bral ba rdo rje tshe'i rig 'dzin thob par mos la chos nyid 'pho 'gyur med pa'i ngang du mnyam gzhag gi phyag rgya'i rgyas thob cig
a :
spros pas snang srid gang ba'i tshe :
bsdus pas thig le nyag gcig klong :
'pho 'gyur med par rgyas gdab bo :
rnam kun mchog ldan dbyings su a :
zhes rgyas gdab la shis brjod rgyas par spel cing me tog gi char dbab /
dbang gi rjes rim dam tshig bsgrag bzung sogs dang /
tshogs la rol ba phyin gyi phrin las rjes kyi bya ba rnams kyang de nyid las 'byung ba ltar byas pas grub bo //
tshe dbang grub pa'i dbang phyug dang //
dbyer med rdo rje'i rig 'dzin brnyes //
gang 'dul phrin las mtha' yas pas /
khams gsum skye dgu dbugs 'byin shog
/ces pa'ang zab chos 'di'i thog ma'i snod ldan blo gros mtha' yas pa'i sdes 7khyab bdag kun mkhyen bla ma rin po che'i gsang ba gsum gyi snang bas byin gyis brlabs pa'i gdan sa chen po rdzong sar bkra shis lha rtse'i chos grar spel ba dge legs 'phel //

//
