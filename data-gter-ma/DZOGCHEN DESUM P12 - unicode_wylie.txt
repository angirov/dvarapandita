@#//
dam chos rdzogs pa chen po sde gsum gyi bka' srung ye shes pa'i gsol mchod phrin las kun khyab bkra shis char 'beb ces bya ba bzhugs so //

sde gsum spyi skor /
na mo gu ru ma hA ni d+hi pa dA ya /
zab chos rdzogs pa chen po sde gsum gyi srung ma mchod pa la ye shes dang 'jig rten gnyis las /
dang po ye shes pa la bsdus skabs gong gtor mdun du gtor gsos bkod pas chog
/rgyas na dmar gtor gtso 'khor dgu /
'bring na dmar gtor mtheb kyu brgyad can dang /
gnyis pa 'jig rten pa la /
ma mo mched gsum dang gshog rgod ma la dmar gtor gnyis /
skyes mchog la dpal gtor mkhar thabs ra mgo can /
dregs pa gsum la dkar dmar gnyis dang klu bshos phud skyems rnams bshams /
bsdus na thams cad la dkar dmar gnyis la 'dus /
bdag bskyed bzlas pa grub nas /
mchod rdzas byin rlabs ni gsang thig ltar ram /
raM yaM khaM gis mchod rdzas nyes skyon sbyangs //
A+o~M las gtor ma AHlas rak+ta'i mtsho //
hU~M las bdud rtsi hrIHlas 'dod yon lnga //
kun bzang mchod sprin mkha' dbyings khyab par gyur //
pU dza badzra s+pha ra Na khaM/
zhes byin brlabs la /
mdun gyi nam mkhar gsang chen rol pa'i zhing //
pho brang bkod pa yongs rdzogs gling dgu'i dbus //
pad+ma nyi zla byol song gtso brgyad steng //
phag mo mthing nag g.yas dkar g.yon dmar zhal //
ral pa gyen brdzes spyi gtsug phag zhal ngur //
phyag drug dang pos gri gug thod khrag 'dzin //
bar pas DA ma ru 'khrol zhing dbyug phyar //
tha mas rdor dril kha T+wAM ga la 'khyud //
zhabs gnyis gar stabs pad nyi bam la rol //
ye shes me phung 'bar ba'i klong du gsal //
rigs bzhi yum bcu ce spyang ma brgyad bskor //
phyi rol shar nas rim bzhin g.yas skor du //
badzra kro d+hI shwa rI mu kha le //
bai tA li dang las kyi dbang mo che //
pad+ma gzi ldan khams gsum spyi 'dul ma //
'khor lo rgyas 'debs 'byung lnga'i bdag mo che //
las kyi dbang mo rdor dril gzhan rnams kun //
gri thod kha T+wAM dur khrod chas brgyad rdzogs //
kun kyang pad nyir brkyang bskum gar gyis rol //
me 'od rang 'bar rang rang 'khor tshogs dang //
phyi khyams snang srid ma mo'i tshogs rnams kun //
nyi ma las ni 'od zer bzhin du gsal //
rdo rje gsum dngos ye shes lnga dbang rdzogs //
A+o~M AHhU~M/
A+o~M hU~M swA AM hA/
rang gi snying ga nas 'od zer 'phros pas rang bzhin chos kyi dbyings dang dur khrod chen po brgyad la sogs pa nas ye shes dang las las grub pa'i ma mo mkha' 'gro sprul pa yang sprul gyi tshogs dang bcas pa badzra sa mA dzaH
rol mo dbyangs dang bcas pas /
hU~M b+h+yoH
'og min gsang chen rol pa'i dur khrod dang //
nyer bzhi'i zhing sogs gnas yul rab 'byams nas //
mkha' 'gro dgongs pa 'dus pa'i dkyil 'khor lha //
dad mos gdung ba'i shugs kyis spyan 'dren na //
sngon gyi thugs dam zhal bzhes rjes dgongs la //
ma thogs gnas 'dir myur du gshegs su gsol //
badzra b+ha ra hi kro d+hI shwa rI e ka dzA ti e a rAl+li hrIM hrIM dza dzaHpheM pheM/
hU~M b+h+yoH
pad+ma nyi ma bam chen sogs //
gtso 'khor 'tsham pa'i gdan khri la //
tshom bu dgu yi lha tshogs rnams //
dgyes shing brtan par bzhugs su gsol //
dzaHhU~M baM hoH
sa ma ya satwaM/
a ti pU hoH
pra tIts+tsha hoH
hU~M b+h+yoH
yan lag brgyad ldan mchod yon rgya mtsho 'khyil //
zhabs bsil skabs gsum lha yi dal 'gro'i rgyun //
me tog sna tshogs skyed tshal tshar du dngar //
lhan skyes sbyar spel dud sprin sprin ltar 'khrigs //
snang gsal mar me'i 'od snang snang srid gsal //
dri ldan bsil chab chab kyi rgyun bzhin 'beb //
zhal zas bza' bca' sna tshogs ri ltar spungs //
rol mo sna tshogs sgra dbyangs 'brug ltar ldir //
nyer spyod sna tshogs phyi yi mchod pa 'di //
mkha' 'gro sde dgu'i lha tshogs rnams la 'bul //
badzra ar+g+haM sogs /
shab+da pU dza hoH
zhe sdang rnam dag bdud rtsi a mr-i ta //
'dod chags rnam dag rak+ta'i rba klong 'khrugs //
gti mug rnam dag ba liM ri dbang brjid //
nyams pa bdun ldan bsgral pa'i sha khrag rus //
bde stong dgyes bskyed mnyam sbyor bde ba'i gar /
rnam bkra'i spyan gzigs bang mdzod nor gyi dbyig
/mdor na mchod 'os bskang brten sgrub pa'i rdzas //
phyi nang gsang ba yang gsang bla med pa'i //
kun bzang mchod pa'i sprin phung rgya mtshos mchod //
ma hA pany+tsa rak+ta ba liM ta ta na ga Na tsakra sarba pU dza khA hi /
hU~M b+h+yoH
chos dbyings kun khyab chos sku yum chen mo //
drag mo'i skur bzhengs gnam zhal b+ha ra hi //
yum bzhi lce spyang ma brgyad khro mo bcu //
dkyil 'khor gtso mo 'khor dang bcas la bstod //
badzra kro d+hI shwa rI bai tA li //
pad+ma gzi ldan 'khor lo rgyas 'debs ma //
mu kha las dbang spyi 'dul 'byung bdag ma //
phyogs bzhi mtshams brgyad mkha' 'gro'i gtso la bstod //
rang rang rigs kyi tshom bu 'khor dang bcas //
dkyil 'khor phyi khyams khor yug la gnas pa'i //
'bum phrag yangs pa'i mkha' 'gro brtan ma'i tshogs //
bka' sdod dam can rgya mtsho'i tshogs la bstod /

/bdag bskyed kyi gnas gsum las 'od zer dkar dmar mthing gsum 'phros /
mdun bskyed kyi gnas gsum du thim pas sku gsung thugs kyi dam tshig nyams chag nyes ltung gi tshogs thams cad byang zhing dag
/gsang ba gsum gyi byin rlabs dngos grub thams cad 'od zer dkar dmar mthing ga'i rnam par byon nas bdag la thim pas mchog dang thun mong gi dngos grub thob /
slar yang 'od zer 'phros pas srung ma dam can rgya mtsho'i thugs rgyud bskul /
ci bcol ba'i phrin las bzhi thogs med du sgrub par gyur /
ces man ngag ldan pa'i yig brgya bzla ba ni nyams chag sbyang ba'o /

/bzlas pa dngos ni /
mdun bskyed gtso 'khor kun gyi thugs kar nyi ma la gnas pa'i hU~M gi mthar sngags phreng g.yas su bkod pa g.yon du 'khor ba las 'od zer 'phros /
rgyal ba sras dang bcas pa mchod /
sems can gyi don byas /
byang chub sgrub pa'i bar chad bdud bgegs log 'dren thams cad tshar bcad /
snang srid thams cad khro mo rol pa'i dkyil 'khor chen por gyur /
A+o~M ma hA kro d+hI shwa rI badzra b+ha ra hi hU~M phaTa?:
A+o~M badzra kro d+hI shwa rI hU~M phaTa?:
A+o~M rat+na bai tA li hU~M phaTa?:
A+o~M pad+ma kro d+hI shwa rI hU~M phaTa?:
A+o~M dip+ta tsakra hU~M phaTa?:
A+o~M gu h+ya dz+nyA na kro d+hI shwa rI satwaM satwa hU~M phaTa?:
A+o~M ma hA DA ki nI hU~M phaTa?:
A+o~M ma hA tsaN+Di sarba duSh+TAn hU~M phaTa?:
A+o~M badzra tsaN+Da kro d+hI shwa rI hU~M phaTa?:
A+o~M badzra sarba yak+Shi sa ma ya hU~M phaTa?:
gtso mo'i bcu cha 'khor rnams la bzla 'o //
spyi dril ni /
A+o~M pad+ma kro d+hI shwa rI badzra ma hA kro d+hA badzra kI li kI la ya ma hA yak+Sha kA la rU pa karma raM raM dz+wa la raM hU~M phaTa?:
gang 'os bzlas la /
yig brgyas lhag chad kha bskang /
dbyangs gsal gyis nus pa gong du spel /
rten 'brel snying pos brtan par byas la /
hU~M/
sde gsum mkha' 'gro'i lha tshogs la //
dug gsum rnam dag mchod pa 'bul //
gsang gsum yon tan rdzogs la bstod //
sgo gsum dam tshig nyams chag bshags //
sku gsum dngos grub bstsal du gsol //
ma hA pany+tsa a mr-ita ma hA rak+ta ma hA ba liM ta khA hi /
sman raka sbrengs shing rol mo bya /
dbyings ni gnam zhal b+ha ra hi //
rig pa dpal chen he ru kaH
dbyer med lhun grub ngang la gzhag
/mkha' 'gro'i dkyil 'khor rang la rdzogs //
a a a /
de nas bka' srung 'jig rten pa dang /
tshogs mchod sogs skabs su gang bab bya'o //
gter gzhung nor bu'i bang mdzod las //
phrin las bsam 'phel dbang gi rgyal //
tshul bzhin nyams su blangs pa yis //
kun khyab bkra shis char 'beb shog
/ces pa 'di ltar dgos zhes rigs dbon ri rgyal rgya mtshos rten dang shog bu'i bri gzhi bcas ring mo nas bskul ba dang /
nye char gter chen mchog sprul rin po che'i bka' lung snying la bcang ste mchog gter gyi zhabs tog tu dmigs nas dge byed chu stag gi lor gro zhun zla ba'i bzang po gsum par /
'og min karma'i sgrub khang byams pa chos gling dbyangs can dga' ba'i tshal du gter slob mkhan po 'dul 'dzin karma rin chen dar rgyas dpal bzang pos bris pa dge legs su gyur cig //
/
