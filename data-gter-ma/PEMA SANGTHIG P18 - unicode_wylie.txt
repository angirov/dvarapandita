pad+ma gsang ba'i thig le las /
brgyud pa'i gsol 'debs bdud rtsi'i zil dngar bzhugs so //
oM AHhU~M/
ka dag spros pa bral ba'i zhing khams na //
chos sku snang ba mtha' yas tshe yi bdag
/dus gsum rgyal ba dgongs brgyud bla ma la //
gsol ba 'debs so 'chi med dngos grub stsol //
nges pa lnga dang ldan pa'i zhing khams na //
longs sku tshe lha pad+ma gar gyi dbang //
brda brgyud rig 'dzin sems dpa' mchog rnams la //
gsol ba 'debs so 'chi med dngos grub stsol //
sna tshogs 'gro 'dul sprul sku'i zhing khams na //
lhun grub rig 'dzin pad+ma kun tu 'chang //
gang zag snyan brgyud grub thob rgya mtsho la //
gsol ba 'debs so 'chi med dngos grub stsol //
d+hu ma thA la mkha' spyod grong khyer na //
d+hA ki'i tshogs rje sangs rgyas pad+ma'i lcam //
gnas yul mkha' 'gro bye ba'i tshogs rnams la //
gsol ba 'debs so 'chi med dngos grub stsol //
bod yul sgrub gnas dben pa'i ri khrod na //
skad gnyis smra ba dkon mchog 'byung gnas zhabs //
rje 'bangs sprul pa'i 'khor tshogs bsam yas la //
gsol ba 'debs so 'chi med dngos grub stsol //
shar phyogs me long bkod pa'i zhing khams na //
grub pa'i khyu mchog mnyam med grags pa dpal //
mkhas shing grub brnyes 'khor tshogs mtha' yas la //
gsol ba 'debs so 'chi med dngos grub stsol //
rang rig 'od gsal bde chen zhing khams na //
smon lam las sad gter ston sprul pa'i sku //
chos bdag rig 'dzin 'khor tshogs brgyud bcas la //
gsol ba 'debs so 'chi med dngos grub stsol //
snang srid rnam dag 'od gsal zhing khams na //
rtsa gsum spyi gzugs 'chi med pad+ma 'byung //
dbyings kyi yum chen mnyam sbyor bde chen lhar //
gsol ba 'debs so 'chi med dngos grub stsol //
dga' bzhi'i lang tsho stong nyid dwangs mar 'khyil //
gau rI ma sogs gnas kyi ma mo brgyad //
rtog tshogs rang grol mchod pa'i lha mor shar //
gsol ba 'debs so 'chi med dngos grub stsol //
tshad med bzhi ldan 'byung ba'i dwangs bcud sdud //
bdud bzhi dbyings sgrol las bzhi'i dngos grub stsol //
mgyogs ma sgo srung las kyi d+hA ki mar //
gsol ba 'debs so 'chi med dngos grub stsol //
mtsho skyes rgyal ba'i thugs tig zab mo'i chos //
rtag tu srung zhing sgrub po'i phrin las sgrub //
sha za d+hA ki lcam dral 'khor bcas la //
gsol ba 'debs so 'chi med dngos grub stsol //
de ltar gsol ba btab pa'i byin rlabs kyis //
sngon 'gro'i chos kyis blo rgyud legs par sbyangs //
smin byed dbang thob dam tshig srog ltar srung //
bskyed pa'i rim pas snod bcud zhen snang bcom //
rlung sngags dbyer med ngag rlung sngags su dag
/phyag rgya la bsten dga' bde'i ye shes rtogs //
ka dag lhun grub rdo rje'i gseng lam las //
gzhom bral 'chi med rdo rje'i srog 'grub ste //
gzhon nu bum sku'i sbubs su mngon byang chub //
phyir gsal longs spyod rdzogs dang sprul pa'i skus //
nam mkha' mnyam pa'i 'gro ba ma lus pa //
rgyal dbang pad+ma'i go 'phang la 'god shog
/zhes pa'ang dad shes kyi blo mig yangs pa mgron gnyer bla ma rin chen nor bu nas yang yang bskul ba dang /
nye char mkhan chen bla ma ngag dbang legs grub kyi gsung gis bskul ngor /
'od stong gi drwa bar rgyu skar me bzhi'i 'khor lo mdzes pa'i nyin par zab chos kyi skal pa thob pa bdud 'joms nam mkha'i rdo rjes bris pa dge zhing bkra shis ///
/
