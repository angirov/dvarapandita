@#//
rtsa gsum rig 'dzin srog sgrub las /
byin 'beb me tog char sil ngo mtshar lha'i snang ba zhes bya ba bzhugs so //
oM AHhU~M/
badzra gu ru de wa DA ki nI hrIHma ha ri ni sa ra tsa hri ya tsit+ta hring hring dzaHsarba lo ka dz+nyA na sid+d+hi hU~M/
A yu sid+d+hi pha la hring hring dzaHdzaHsarba pany+tsa a mr-ita kuN+Da lI hU~M hrIHthA/
kA ya wA ka tsit+ta sarba sid+d+hi pha la hU~M/
hrIH
zag med 'od lnga 'khrug pa rdo rje'i dbyings //
skye med sgyu 'phrul chos dbyings klong rab 'byams //
'byams klas rgyal ba zhi khro'i sprin phung 'khrigs //
deng 'dir sgrub mchog gdung bas 'bod lags so //
'od gsal rig 'dzin rgyal ba'i gzhal yas nas //
'jam dpal bshes gnyen nA gArdzu na dang //
hU~M kAr bI ma pra chen hasti la //
gdung bas 'bod lags brtse bas dgongs te gshegs //
rig 'dzin chen po d+ha na saMskr-i dang //
de wa tsan+d+ra shAn+tiM gar+b+ha dang //
kun 'dus rig 'dzin pad+ma thod phreng gis //
rig 'dzin yongs 'dus byin rlabs dngos grub stsol //
'jam dpal sku dang pad+ma gsung gi lha //
yang dag thugs dang che mchog yon tan tshogs //
phrin las phur pa ma mo rbod gtong gis //
mthu stobs mchog thun dngos grub 'dir stsol cig
/'jig rten mchod bstod dmod pa drag sngags dang //
rig 'dzin bla ma sgrub pa bka' brgyad kyi //
lha tshogs bdun brgya nyer lnga 'dir gshegs shig
/mi zad mchog thun dngos grub deng 'dir stsol //
snang ba mtha' yas chos sku 'gyur med bcud //
longs sku rigs lnga o rgyan yab yum dang //
chos rgyal rje 'bangs lo paN tshom bu rnams //
zangs mdog dpal ri'i rtse nas 'dir gshegs shig
/sprul pa'i gter ston gling brgyad dri med lnga //
mchog sprul gsum dang mkhan slob brgyud pa bcas //
zab mo gsang sngags bshad sgrub chu bo'i mgo
/brgyud bcas bla ma thams cad 'dir gshegs shig
/mtsho skyes rdo rje rgyal ba'i dgongs gsang nas //
tsit+ta 'bar ba lhun grub 'dab brgya'i rtser //
theg pa dgu rdzogs thabs shes nyi zla'i steng //
nyis brgya nyer lnga dgongs 'dus lha tshogs gshegs //
pad+ma badzra bud+d+ha thod phreng rtsal //
mi bskyod rdo rje pad+ma dbang chen dang //
rig 'dzin thod rtsal drag po me yi phreng //
ma 'gags thugs rje rol pa'i klong nas gshegs //
sangs rgyas dpa' bo dpal chen rta mgrin dbang //
lag na rdo rje dpa' bo dpa' mor bcas //
sgo mtshams skyong mdzad gtsang rigs dpal mgon sogs //
bka' btsan dregs pa'i bka' srung 'dir gshegs shig
/pul+li ra ma dzA lan d+ha ra dang //
au DIn arbu ta sogs gnas bzhi dang //
go da wa ri rA me shwa ra dang //
de wI ko Ti mal+la wa nas gshegs //
gnas dang nye gnas brgyad kyi dpa' bo dang //
DA ki dam can rgya mtsho'i tshogs ma lus //
byin rlabs thugs rje'i na bun thibs se thib //
bshams pa'i dam rdzas ye shes sems dpar bzhugs //
kA ma rU pa o tri ya sogs dang //
tri sha ku ne ko sa la gnas pa'i //
DA ki shugs 'gro dam can rgya mtsho'i tshogs //
zhing dang nye zhing skyong mdzad 'dir gshegs shig
/ka ling+ka dang lam+ba ka la sogs //
kany+tsi ka dang hi ma lar gnas pa'i //
tshan d+ho dang ni nye ba'i tshan d+ho'i bdag
/'bod pa'i gdung dbyangs gsan nam 'dir gshegs shig
/pre ta pu ri gr-i ha de wa dang //
sau rASh+Ta s+y+D+hu dwI pa sogs //
'du ba dang ni nye ba'i 'du ba dang //
snang srid dwangs ma'i bcud bsdus 'dir gshegs shig
/na ga ra dang sin+d+hu ma ru ta //
ku lu ta la gnas mdzad dam can tshogs //
dur khrod dang ni nye ba'i dur khrod nas //
dam rdzas ri ltar spungs pa'i gnas 'dir gshegs //
gtum drag nags tshal phun tshogs 'jigs su rung //
mun pa mi bzad 'ur 'ur 'bar ba dang //
kI li'i sgra can tshang 'khrigs ha ha rgod //
dur khrod brgyad la gnas rnams 'dir gshegs shig
/mkha' spyod ye shes rang bzhin sbubs yangs par //
lhun grub gzhal yas 'ja' zer 'khyil ba'i bdag
/phyogs dus rgyal ba rab 'byams sras dang bcas //
bdag yid gdung bas 'bod do 'dir gshegs shig
/'od lnga ye shes sbubs na 'jigs rung gi
/ma mo gshin rje phur pa'i gzhal yas khang //
sde brgyad lha srin 'khrugs pa'i bkod ra nas //
bka' gter bstan pa skyong rnams 'dir gshegs shig
/glu gar rol mo dril g.yer gling bu dang //
sil snyan pheg rdob lha mi'i rnga sgrar bcas //
yan lag rgya mtsho snyan pa'i dbyangs kyi sgra //
mkha' spyod rgyal ba sras dang bcas la 'bul //
chos dbyings gting mtha' bdud rtsi'i mtsho bskyil zhing //
snang srid thams cad rak+ta'i rba spungs 'khyom //
rang rig zhun mar tshul khrims dri bzang dang //
snang srid phyi nang gsang ba'i mchod pa 'bul //
bar snang dag pa'i ngos yangs sku dang gsung //
thugs kyi thig le mi zad mkhyen brtse'i gter //
spos sprin lha yi me tog char dang ldan //
sgrub rdzas gnyan po 'di la byin cig phob //
rtsa brgyad yan lag stong sbyar 'dod yon lnga'i //
srid zhi'i yon tan kun spungs yid bzhin mchog
/ra sA yA naM rdzas mchog 'di nyid la //
tshe bcud nus spor dngos grub char chen phob //
bar snang lha ru rjid pa'i thugs rje dang //
rig 'dzin sgrub mchog 'dus pa'i rdzu 'phrul gyis //
skye bdun sman gyi gong bu 'od 'bar zhing //
'ja' 'od dri bzang 'thul ba'i ngo mtshar stsol //
'dzam gling yangs pa'i 'khor lo sman dris gang //
rigs drug myong reg skye 'gro 'od skur yal //
mthong thos dran reg 'khor bar phyir mi ldog
/yid bzhin re ba skong ba'i dpal du shog
/yul bde rdzogs ldan lha yul ngo mtshar gyur //
'gro kun gnas skabs bde skyid dpal gyis 'tsho //
rtsi bcud lo 'bras 'dod dgu'i nam mkha'i rdzing //
'jig rten bde legs thams cad 'dir stsol cig
/nad gdon bgegs rigs 'gal rkyen mthar bskrad nas //
thogs med drag sngags nus mthu'i dngos grub stsol //
mu ge dmag 'khrug ming tsam med par shog
/skye med a ti'i 'od gsal snying po'i sbubs //
srid zhi'i spang thob zad pa'i 'pho ba che //
'ja' 'od rdo rje'i lding khang rtse mo ru //
skal bzang 'dir tshogs rdo rje'i sku brnyes shog
/'brel dang 'brel 'gyur pha ma mkha' mnyam 'gro
/gsang chen sgrub pa'i tshom bur 'khod pa rnams //
sku lnga'i zhing du las bzhi'i dngos grub thob /
khams gsum 'khor ba dong nas sprugs par mdzod //
rig 'dzin bla ma 'ja' skur 'od du thim //
yi dam lha tshogs 'od skur bdud rtsir zhu //
mkha' 'gro dam can ro bcud nus par 'bar //
sgrub rdzas bkra shis 'ja' skur lams se lam //
dam ye dbyer med chos dbyings phyam yangs ngang //
skye 'gag bral ba a ti chos zad gzhir //
mi g.yo rab bzhag rig stong skye med a //
rdo rje snying po 'od gsal thig ler hU~M//
pad gzhon 'khor lo mkha' la rab bzhad pa'i //
mdangs la rjes chags lha yi bye'u chung //
bde ba'i glu sgras skyo sangs byed po'i gnas //
sman sdings zhes pa mkha' spyod 'bras ljongs rtser //
nam mkha' 'jigs med sgyu ma'i rnal 'byor pas //
mkha' spyod rtsa gsum rgyal ba'i bcud 'gugs pa'i //
pho nya 'di ni rang rig rdo rje 'chang //
bla mar rtogs des gnyug ma'i thol glu blangs //
dge bas 'gro kun dngos grub mchog thob shog
/dge'o ///
/
