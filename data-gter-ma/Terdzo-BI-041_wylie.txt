@#//
phyir zlog 'khor lo 'bar ba'i gzhung man ngag dang bcas pa'i skor rnams bzhugs so //
slob dpon pad+ma 'byung gnas kyis :
dus snyigs ma la mang yul gung thang du lha sras mu khri btsan po'i gdung rgyud gtsang ma gcig 'byung :
de la bdud kyi bar du gcod pa bsrung zhing bskyab phyir brag lto 'phye spungs pa la gter du sbas so :
gal te gter chos dang ma 'phrad par bdud kyis bar du gcod na :
bod kyi skyid pa zad par 'gyur ro :
de bsrung ba dang gter 'don pa'i las can de'i rjes 'jug rnams dang :
rgyal po'i gdung rgyud phyi ma rnams bdud kyis bar du gcod pa bsrung ba'i phyir :
'khor lo 'bar ba zhes bya ba'i sgrub thabs 'di ru lag rgyang gi yon po lung du sbas so :
rgya rgya rgya :
kha thaM:
rgya gar skad du :
tsakra dz+wa la no pi ka nA ma :
bod skad du :
'khor lo 'bar ba zhes bya ba'i sgrub thabs :
sangs rgyas dang byang chub sems dpa' thams cad la phyag 'tshal lo :
'di skad bdag gis thos pa'i dus gcig na :
bcom ldan 'das rdo rje'i gdan la bzhugs te bdud btul ba'i tshe :
rig 'dzin dang byang chub sems dpa' rnams kyis 'di skad ces zhus so :
bcom ldan 'das bdag cag rig 'dzin sgrub par byed pa la bar du gcod pa'i dgra bgegs mang na 'di la thabs ji ltar bgyi zhes zhus so :
bcom ldan 'das kyis bka' bstsal pa :
'khor lo 'bar ba zhes bya ba'i sngags dang sgrub thabs yod kyis :
'di longs shig :
chongs shig :
klogs shig :
yid la gyis shig :
sngags 'di bzlas pa tsam gyis bgegs thams cad las rgyal bar 'gyur ro :
bgegs thams cad las rgyal zhing nyam nga med par 'gyur ro :
sngags ni 'di 'o :
(1
oM d+hu ru d+hu ru tsakra :
gzung zhing gzung ba'i 'khor lo /
(2
dza ya dza ya tsakra :
rgyal zhing rgyal ba'i 'khor lo /
(3
ha na ha na tsakra :
bsnun zhing bsnun pa'i 'khor lo /
(4
b+hu ru b+hu ru tsakra :
'gebs shing 'gebs pa'i 'khor lo /
(5
b+h+ra ma ra b+h+ra ma ra tsakra :
g.yo zhing g.yo ba'i 'khor lo /
(6
b+he du ma ni tsakra :
'jigs par sems pa'i 'khor lo /
(7
dz+wa la dz+wa la tsakra :
'bar zhing 'bar ba'i 'khor lo /
(8
saM b+hA ba ga na nA ya sA ra tsakra :
yang dag par tshogs pa'i thugs kyis 'dren cing bskyod pa'i 'khor lo /
(9
sA la ya sA la ya tsakra :
gnon zhing gnon pa'i 'khor lo /
(10
nA sha ya nA sha ya tsakra :
nyams shing nyams pa'i 'khor lo /
(11
baM baM tsakra :
rlan zhing gsher ba'i 'khor lo /
(12
hU~M hU~M phaT phaT sa man+ta gI ra tsakra :
kun tu zlog pa'i 'khor lo /
(13
tIp+ta tsakra hU~M phaT:
mtshon cha'i 'khor lo /
sngags 'di bzlas pa tsam gyis sri can drag pos mi sdang zhing shi kha bye ba thams cad kyi sri las thar bar 'gyur ro :
de skad ces bka' bstsal pa dang rigs 'dzin dang byang chub se+ems dpa'i tshogs yi rangs te :
bcom ldan 'das kyis gsungs pa la mngon par bstod do :
mtshal dang gu gul dkar po la sngags bzlas nas dud pas bdug go :
yungs dkar la bzlas la gdong du gtor ro :
tshon skud sna lnga'i skud pa la brgya rtsa brgyad bzlas la mgul du gdags so :
mar la bzlas nas lus la byug par bya'o :
sngags 'dis ni phur kha dang byol kha thams cad zlog par 'gyur ro :
'di'i cho ga ni :
mchod rten dkar po khru gang ba gcig bya'o :
de'i bum pa'i nang du kham sa la rin po che brdar la :
gang bsrung ba'i gzugs byas pa la snying gar ming byas la gzhug :
de'i steng du 'khor lo rtsibs bzhi bsgom mo :
mchod rten de mi dmigs pa las sangs rgyas bcom ldan 'das sku mdog gser btso ma lta bu :
phyag g.yas na rdo rje bsnams te sa gnon gyi phyag rgya mdzad pa :
g.yon pa mnyam gzhag mdzad pa'i lhung bzed kyi nang du gang bsrung ba de bsams te :
sku tshangs pa'i 'jig rten gang bar bsam la :
de'i thugs ka nas hU~M 'phros pas mdun gyi pad+ma'i steng du khro bo dud ka dbyug pas bgegs thams cad tshar gcod pa'am bka' nyan par bsam :
bsnyen pa ni 'bum bskyal lo :
sri can dang bdud 'dul ba'i man ngag 'khor lo 'bar ba zhes bya ba rdzogs so :
o rgyan pad+ma 'byung gnas ngas :
phyir zlog sri can mthar byed 'di :
gung thang rgyal po'i don du bzhag :
las can gcig dang 'phrad par shog :
sa ma ya :
rgya rgya rgya :
ru lag rgyang gi yon po lung nas ri khrod pa sprul sku bzang po grags pas gter nas gdan drangs nas rig 'dzin rgod kyi ldem 'phru can la gnang ba'o ///
/
!
phyir zlog 'khor lo 'bar ba'i bcas bsham 'don sgom dmigs bzlas kyi rim pa rnams bzhugs so //
gu ru pad+ma sid+d+hi hU~M/
phyir zlog 'khor lo 'bar ba'i sgo nas sri ngan las rgyal ba'i cho ga bya ba la gnyis te /
spros bcas mchod rten la brten pa dang /
spros med ting nge 'dzin la brten pa'o //
dang po la gnyis te /
bkod bsham dang cho ga dngos so //
dang po ni /
'jim pa bzo thub la byin rlabs sngon du 'gro bas /
byang chub mchod rten nam bdud 'dul mchod rten dkar po khru gang ba phyag tshad mtshan nyid dang ldan par byas pa'i bum pa'i nang du /
kham sa la rin po che brdar ba'i phye ma btab pa'i 'jim par bsrung bya'i gzugs snying gar ming rus bris pa'i shog byang bkod pa bcug ste bum lding nang du dgod /
de'i steng du dbub pa'i 'khor lo ni /
lte bar bsrung bya'i ming spel tshig dang /
rtsibs bcu la rang sngags /
de mthar spro na dbyangs gsal rten 'brel snying po dang /
de mthar rdo rje'i rwa ba dang me ris bskor ba la chos sman byugs te mchod rten gyi rtser gdugs ltar dbub /
de mthar nyer spyod lnga sogs mchod pa rgya chen po bsham /
rab gnas rgyas bsdus gang rigs bya /
gnyis pa cho ga dngos la skyabs sems tshad med bzhi byang gter spyi ltar byas la /
brgyud 'debs sngon du 'gro bas rgya skad nas bzung ste gleng gzhi tshar gcig song rjes /
sngags de ci mang bzlas shing thun mthar thal rdeb dang /
phan yon sogs mjug gi rdzogs byang bar gtong /
dge bsngo shis brjod bya'o //
de'i dus su dmigs pa ni /
dmigs rten mi dmigs stong pa'i ngang las mchod rten gzhung ltar mtshan nyid tshang ba shin tu che ba gnam sa khengs pa tsam du bsgoms pa'i bum pa'i lte bar /
thub dbang mtshan nyid tshang ba mtshan dpes spras pa sa gnon mnyam gzhag mdzad pa'i phyag gi lhung bzed kyi nang du bsrung bya gzugs dang skye mched gsal bar gyur par bsgom /
thub pa'i thugs ka nas 'od zer 'phros pas mdun du pad steng du khro bo dud ka dbyug to 'phyar bas bgegs dang log 'dren tshar gcod cing bka' nyan par bsgom mo //
spro na /
ma lus sems can sogs kyis spyan drangs gdan 'bul brtan bzhugs khrus gsol yan lag bdun pa mchod bstod rnams bya /
ma byung yang gzhung na mi gsal bas chad pa'i skyon med /
mchod rten phyir bris pa'i 'khor lo dmigs rten byas pa'i srung 'khor phyogs mtshams brgyad steng 'og gnyis dang bcu sbubs stong ldir ba /
kha dog dmar ser gang rigs me ri g.yas su 'khor bas sri can log 'dren thams cad tshar gcod par bsam la sngags bzla /
spro na skabs su mchod rten la phyag dang bskor ba ci 'grub bya /
bsnyen pa 'bum song ba dang bcas rnams dben par bzhag
/nam dgos dus su longs spyad /
byis pa gso na phye mar gyi ril bu la sngags btab ste sbyin pa dang /
gzhan yang mtshal dang spos dkar la sngags btab nas dud pas bdug pa dang /
yungs dkar la bzlas te brab pa dang /
chu gtsang la bzlas te 'khru ba dang /
tshon skud la btab ste ske la gdags pa dang /
mar la btab ste lus la byugs pa sogs byas pas byad phur zlog cing sri las thar bar bshad pa sogs gzhung ltar ro //
'di yang dge slong rdo rje 'dzin pa many+dzukirti'i bka' phebs pa bzhin dge slong pad+ma phrin las kyis gzhung ltar bsre bslad med par bris pa lags //
!
gu ru pad+ma sid+d+hi hU~M hrIH
'dir ru lag rgyang gi gter byon phyir zlog 'khor lo 'bar ba'i cho ga spros bcas mchod rten la brten pa'i bca' gzhi dang 'khor lo bri yig logs su gsal ba ltar grub rjes /
spros med ting nge 'dzin la brten pa'i ngag 'don ji ltar bya ba ni /
brgyud 'debs sngon du 'gro bas /
sangs rgyas chos tshogs ma'i skyabs sems lan gsum dang tshad med bzhi tshar gcig rjes mchod rten la dmigs te /
swA b+hA ba sogs /
mchod rten mi dmigs stong pa nyid du gyur //
stong pa'i ngang las sa 'dzin seng khri'i steng //
byang chub mchod rten gru bzhi tshad med bzhi //
bum pa bre dang gdugs tog chos 'khor mdzes //
rab dkar mtho zhing lhun sdug srid rtser sleb //
bum nang pad+ma zla ba'i gdan steng du //
thub dbang shAkya'i rgyal po bcom ldan 'das //
gser mdog la sogs mtshan dpes rab spras pa //
tshangs pa'i 'jig rten khengs pa'i sku yi khyon //
phyag g.yas rdo rjer bcas pa'i sa gnon dang //
g.yon pas mnyam gzhag lhung bzed 'dzin pa'i nang //
bsrung bya'i phung khams skye mched gsal bar gyur //
thub dbang thugs ka'i hU~M las 'od 'phros pas //
mdun du pad steng khro bo dud ka'i mdog
/rdo rje'i dbyug pas bgegs rnams tshar gcod gyur //
mchod rten phyi rol bris pa'i 'khor lo nyid //
bskyed gzhir gyur pa mtshon cha'i 'khor lo ni /
kha dog dmar nag steng 'og phyogs mtshams brgyad //
sbubs stong rtse rno me ri rab 'bar ba //
g.yas su 'khor bas sri can tshar gcod gyur //
ma lus sems can kun gyi mgon gyur sogs kyis spyan drangs /
bcom ldan 'dir ni byon pa legs sogs kyis bzhugs su gsol /
ji ltar bltams pa sogs kyis khrus gsol /
srab 'jam yang ba lha yi gos //
sogs nas /
sku thob shog /bar gyis gos zung dbul /
sa gzhi spos chus byugs shing sogs maN+Dal dbul /
ji snyed su dag phyogs bcu'i sogs yan lag bdun pa bya /
bsdu na /
phyag 'tshal ba dang mchod cing sogs sh+lo ka gcig po brjod /
rgya skad nas gzung ste gleng gzhi tshar gcig sngon du 'gro bas bzlas pa ci 'grub bya /
thun bsdu bar 'dod na thal rdeb lan gsum bya /
phan yon dang rdzogs byang bar du btang la bsngo smon bkra shis bya /
thun mtshams mchod rten la phyag dang bskor ba ci 'grub bya zhing bsnyen pa 'bum bskyal lo //
'di yang nye bar mkho phyir dge slong pad+ma phrin las kyis myur bar bris pa'o ///
/
@#//
phyir zlog 'khor lo 'bar ba'i bcas bsham dang ngag 'don bklag chog tu bkod pa grub pa'i ral gri zhes bya ba bzhugs so //
oM swasti /
gang zhabs dran pas bdud sde'i dpung //
mthar mdzad shAkya'i gtso bo la //
btud nas 'gal rkyen phyir zlog pa //
grub pa'i ral gri 'di na gdengs //
yang dag par rdzogs pa'i sangs rgyas kyis legs par gsungs pa'i bka'/
slob dpon chen po pad+ma saM b+ha bas zab mo'i gter du sbas pa /
phyis sprul sku bzang po grags pas spyan drangs shing grub mtha' thams cad la khyab brdal du rlung ltar grags pa'i phyir zlog 'khor lo 'bar ba'i mchod rten sgrub pa dang 'brel ba'i bcas bsham ngag 'don bklag chog tu bkod pa la gsum /
sbyor ba /
dngos gzhi /
rjes so //
dang po ni /
spyir dbang bskur ba ci rigs pa thob cing dam tshig dang sdom par ldan pa /
khyad par 'di'i man ngag thob pa'i sgrub pa pos ras gzhi'am /
rgya shog gtsang ma la mtshal lam snag tshas 'khor lo rtsibs bcu gsum pa lte ba mu khyud dang bcas pa'i dbus su hU~M/
de mthar bsrung bya ming 'di zhes bya ba la gnod par byed pa'i sogs nas /
gdon sri sogs zhes pa'i bar 'og gi ngag 'don dmod mo'i skabs ltar la mthar rak+Sha rak+Sha /
zhes pa lta bus mtshon te spel tshig rgyas bsdus gang rigs sbyar /
de rgyab rtsibs bcu gsum la mdun nas brtsam ste g.yas skor du /
oM d+hu ru d+hu ru tsakra sogs sngags tshan bcu gsum /
de rgyab dbyangs gsal rten snying rdor rwa me ri rnams spyi ltar bri /
chos sman gyis byug
/'jim pa la rin po che bsres la rgyu byin gyis brlab pa'am /
lha shing las byang
chub mchod rten nam bdud 'dul mchod rten du grags pa khru gang phyag tshad dang ldan par bzhengs /
kha dog dkar po bya /
srog shing dang ring bsrel rnam bzhi'i gzungs gzhug sogs spyi ltar la /
spro na bum pa'i nang du thub pa'i dbang po'i sku gzungs gzhug dang bcas pa mngon rtogs dang mthun par bzhengs pa'i /
phyag g.yon lhung bzed kyi nang du kham sa la rin po che brdar bas bsgrub bya skye mched dod par bzos pa'i snying gar ming rus gzhug cing thub pa'i dbang por thal mo sbyar te gus pa'i tshul gyis gdong phyogs pa'i rnam pa bya /
ma grub na bsgrub bya rkyang pa'i gzugs kyi snying gar ming rus bkod pas kyang 'thus /
de lta bu'i 'khor lo dang mchod rten la rab gnas legs par bya /
gnas khang phyag bdar kyis gtsang bar byas pa'i gung du sku gsung thugs kyi rten ji ltar rigs pa bkram pa'i spyan sngar stegs bu khebs ldan 'bru dkar gyis sil mar gtor ba'i dbus su mchod rten bzhugs su gsol /
de'i steng du thog khar srung 'khor bla bre ltar dbub /
mchod rten gyi mdun du me tog la sogs pa'i mchod pa'ang ji ltar 'byor pa gtsang zhing bkod mdzes su bsham /
bdug rdzas mtshal dkar dang spos dkar shug phye gtsang ma la bsres pa /
thun rdzas yungs dkar /
srung rdzas skud pa sna lnga sum sgril du byas shing rdo rje'i mdud pa gsum gyis btab pa /
byug rdzas ba dmar ser gyi mar sogs yod na rang gi nye logs gang bder bzhag
/mdun du rdo rje /
dril bu /
'thor nas sogs dgos pa'i yo byad thams cad 'du byas la mtshams dam du gcad par bya'o //
gnyis pa dngos gzhi ni /
gter gzhung du bdag bskyed kyi kha gsal med kyang /
las dang po la bdag mdun so sor bsgom na dmigs pa 'char bde zhing 'gal ba med pas /
thog mar bdag bskyed ni /
gu ru pad+ma sid+d+hi hU~M hrIH
srid gsum 'gro ba'i 'dren mchog shAkya'i tog
/'dus pa'i 'khor tshogs rig 'dzin byang chub sems //
rdo rje'i sku brnyes pad+mA ka ra la //
gsol ba 'debs so 'gal rkyen bar chad zlog
/chos kyi rgyal po lha sras mu khri btsan //
zab gter mnga' brnyes bzang po grags pa dang //
mgon des rjes bzung dngos grub rgyal mtshan la //
gsol ba 'debs so 'gal rkyen bar chad zlog
/kun spangs chen po ri pa sangs rgyas dang //
'dul ba 'dzin pa nam mkha' mchog bzang po //
grub pa'i dbang phyug thang stong rgyal po la //
gsol ba 'debs so 'gal rkyen bar chad zlog
/sngags 'chang chen po 'jam dbyangs rgyal mtshan dang //
mthu stobs mnga' bdag rig 'dzin bdud 'joms rje //
thugs sras sngags 'chang dbang po'i sde nyid la //
gsol ba 'debs so 'gal rkyen bar chad zlog
/'di nas sh+lo ka gsum lnga pa rin po ches mdzad /   ma lus rgyal ba'i spyi gzugs 'khor lo'i mgon //
gang 'dul sprul pa'i rol par yongs shar ba //
rig 'dzin chen po ngag gi dbang po la //
gsol ba 'debs so 'gal rkyen bar chad zlog
/rig 'dzin mchog des rjes bzung thugs kyi sras //
zab chos gdams pa kun gyi mdzod 'dzin pa'i //
mkhyen brtse nus ldan zur chen bla ma rjer //
gsol ba 'debs so 'gal rkyen bar chad zlog
/tshe rabs du mar pad+mA ka ra yis //
rjes su bzung ba'i bzang po'i las 'phro can //
gang shar rang sar grol ba'i rig 'dzin la //
gsol ba 'debs so 'gal rkyen bar chad zlog
/'di man gsar du zhal skong /   pad+ma phrin las gter bdag gling pa sogs //
bka' srol byin rlabs dngos brgyud bla ma dang //
yi dam lha dang mkha' 'gro chos skyong la //
gsol ba 'debs so 'gal rkyen bar chad zlog
/skye ba kun tu yang dag bla ma dang //
'bral med chos kyi dpal la longs spyod de //
sa dang lam gyi yon tan rab rdzogs shing //
rdo rje 'chang gi go 'phang myur thob shog
/khyed rnams bstod cing gsol ba btab pa'i mthus //
bdag sogs gang du gnas pa'i sa phyogs su //
nad gdon dbul phongs 'thab rtsod zhi ba dang //
chos dang bkra shis 'phel bar mdzad du gsol //
zhes chos rgyal dbang po'i sdes mdzad pa'i brgyud 'debs zhal skong dang bcas pa sngon du 'gro bas /
sangs rgyas chos dang tshogs kyi mchog rnams la //
zhes sogs skyabs sems ci nus dang /
sems can thams cad bde ba dang sogs tshad med bzhi bsgoms pas bsod nams kyi tshogs dang /
oM swA b+hA ba shud+d+haHsarba d+harmAHswA b+hA ba shud+d+ho\u0f85 haM/
zhes brjod cing gdod ma'i stong chen gyi don dran pas ye shes kyi tshogs bsags te /
tshogs gnyis kyi rang 'bras srung 'khor lha dang bcas pa gsal gdab pa ni /
chos kun ka dag spros dang bral ba'i ngang //
hU~M las sna tshogs rdo rje'i sa gzhi dang //
rdo rje'i ra ba drwa ba gur bla bre //
rtse mo rdo rje'i tog gis legs mtshan par //
phra rab rdul gyi rdo rjes yongs su gtams //
phyi rol kha dog lnga ldan me phung 'bar //
gur khang nang du gser 'khor bcu gsum rtsibs /
rtsibs logs rtsa rtse rgya gram lte bar zug
/de nang bcu gsum rtsibs rtse phyir bstan pa //
g.yas 'khor rtsibs la sngags rnams gyen 'greng ba //
sngags kyi sgra rnams 'brug stong lta bur ldir //
'od zer 'phro zhing lte bar b+h+rU~M yig las //
gser sbyangs las grub byang chub mchod rten che //
lte bar seng khri pad zla'i gdan steng du //
hU~M las sprul sku shAkya seng ge'i sku
/sa gnon mnyam gzhag bdud 'dul phyag rgya can //
phyag g.yas rdo rje g.yon pas lhung bzed nang //
'di nas tshig rkang drug gter gzhung dang mthun par gsar du btsud pa'o //
bsrung bya 'dud pa'i tshul can 'dzin par mdzad //
sku yis tshangs pa'i 'jig rten khyon kun gang //
de yi thugs nas hU~M 'phros mdun pad steng /
khro bo dud ka dbyug pa bsnams pa yis //
bgegs rnams tshar gcod bka' nyan las kun byed //
rig 'dzin byang sems nyan rang 'khor gyis bskor //
gnas gsum yi ge gsum gyis mtshan pa yi //
hU~M las 'od 'phros rten dang brten par bcas //
thogs pa med par badzra sa mA dzaH

dzaHhU~M baM hoHsa dam ye dbyer med par //
rig pa'i rang rtsal ngang du ro gcig gyur /

/me tog dam pa phreng ba dam pa dang //
sil snyan rnams dang byug pa gdugs mchog dang //
mar me mchog dang bdug spos dam pa yis //
rgyal ba de dag la ni mchod par bgyi //
na bza' dam pa rnams dang dri mchog dang //
phye ma phur ma ri rab mnyam pa dang //
bkod pa khyad par 'phags pa'i mchog kun gyis //
rgyal ba de dag la ni mchod par bgyi //
mchod pa gang rnams bla med rgya che ba //
de dag rgyal ba thams cad la yang mos //
bzang po spyod la dad pa'i stobs dag gis //
rgyal ba kun la phyag 'tshal mchod par bgyi //
zhes pas mchod /
mtshan mchog ldan pa dri med zla 'dra'i zhal //
gser mdog 'dra ba khyod la phyag 'tshal lo //
rdul bral khyod 'dra srid pa gsum ma mchis //
mnyam med mkhyen spyan khyed la phyag 'tshal lo //
zhes pas bstod /
!
rang nyid thub par gsal ba'i thugs ka nas //
lag na rdo rje stobs po che la sogs //
pho nya lcags kyu zhags pa lcags sgrog dang //
dril bu thogs pa stong gsum khyab spros pas //
lo zla zhag dus za ma'i keg rigs dang //
che sri chung sri dar sri pho yi sri //
mo sri na sri dur sri sgos sri dgra //
phung sri rgyal sri gdon sri rgan gzhon sri //
lo zla zhag dang dus kyi sri ngan kun //
so so'i gzugs dang byad dbyibs ji bzhin pa //
phyi nang rtsibs bar bsgoms pa'i gzugs byang la /
khug cig badzra aM ku sha ya dzaH
rke nas chings shig badzra pA sha hU~M//
yan lag sdoms shig badzra s+pho Ta baM//
myos par gyis shig badzra gaN+De hoH
phyes shig badzra pra be sha ya phaT//
dbyer med stims shig A be sha ya A//
phyi nang rtsibs gnyis drag tu 'khor ba'i bar //
gnod byed gdon bgegs phye ma dum bur gtub //
sngags phreng las 'phros me yis gzhob thul bsreg
/thal ba rdul phran lta bur brlag par gyur //
ces dmigs pa'i gsal snang brtan po rtse gcig tu bskyed la gzungs bzla ba ni /
rgya gar skad du :
tsakra dz+wa la no pi ka nA ma :
bod skad du :
'khor lo 'bar ba zhes bya ba'i sgrub thabs :
sangs rgyas dang byang chub sems dpa' thams cad la phyag 'tshal lo :
'di skad bdag gis thos pa'i dus gcig na :
bcom ldan 'das rdo rje'i gdan la bzhugs te bdud btul ba'i tshe :
rig 'dzin dang byang chub sems dpa' rnams kyis 'di skad ces zhus so :
bcom ldan 'das bdag cag rig 'dzin sgrub par byed pa la bar du gcod pa'i dgra bgegs mang na 'di la thabs ji ltar bgyi zhes zhus so :
bcom ldan 'das kyis bka' bstsal pa :
'khor lo 'bar ba zhes bya ba'i sngags dang sgrub thabs yod kyis :
'di longs shig :
chongs shig :
klogs shig :
yid la gyis shig :
sngags 'di bzlas pa tsam gyis bgegs thams cad las rgyal bar 'gyur ro :
bgegs thams cad las rgyal zhing nyam nga med par 'gyur ro :
sngags ni 'di'o :
oM d+hu ru d+hu ru tsakra :
dza ya dza ya tsakra :
ha na ha na tsakra :
b+hu ru b+hu ru tsakra :
b+h+ra ma ra b+h+ra ma ra tsakra :
b+he du ma ni tsakra :
dz+wa la dz+wa la tsakra :
sam+b+ha ba ga na nA ya sA ra tsakra :
sA la ya sA la ya tsakra :
nA sha ya nA sha ya tsakra :
baM baM tsakra :
hU~M hU~M phaT phaT sa man+ta gI ra tsakra :
tIp+ta tsakra hU~M phaT:
ces pa'i sngags 'di brgya stong sogs gang 'os bzlas pa'i mthar /
sngags 'di bzlas pa tsam gyis sri can drag pos mi sdang zhing shi kha bye ba thams cad kyi sri las thar bar 'gyur ro :
de skad ces bka' bstsal pa dang :
rig 'dzin dang byang chub sems dpa'i tshogs thams cad yi rangs te bcom ldan 'das kyis gsungs pa la mngon par bstod do :
zhes phan yon yang don yid la dran bzhin pas 'don /
slar yang cung zad bzlas rjes /
rang nyid shAka thub skur gsal phyag mthil gnyis //
nyi zlar gsal ba'i bar du keg ngan dang //
sri sogs gnod byed gdon bgegs ma lus pa //
phye mar btags nas rjes shul med par gyur //
ces brjod cing bsam la thal mo mnyam par sbyar te /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
bla ma rdo rje 'dzin pa'i bka' bden pa dang /
mnyam med shAkya'i rgyal po'i lha tshogs rnams kyi bka' bden pa dang /
gsang sngags dang /
rig sngags dang /
gzungs sngags rnam par dag pa'i bka' bden pa dang /
rig 'dzin sngags 'chang bdag gi bka' bden pa dang /
chos nyid ngo bo ka nas dag cing chos can rgyu 'bras bslu ba med pa'i bden pa dang /
bden pa chen po'i mthu dang nus pa la brten nas bdag cag dpon slob yon mchod 'khor dang bcas pa la gnod par byed pa'i nad gdon bar chad mi mthun pa'i phyogs thams cad dang /
khyad par du lo kag
/zla kag
/zhag kag
/za ma'i kag
/che sri chung sri dar sri dur sri nad sri god sri phung sri rgyal sri gdon sri sogs thams cad dgra dang bgegs kyi steng du mA ra ya b+h+yo b+h+yo zlog zlog
/ces brjod pa dang thal mo bsgyur zhing brdab pa lan gsum gyi mthar /
spro na /
rdzogs pa'i byang chub bsgrub pa la //
phyi dang nang gi 'tshe ba yi //
bar du gcod pa thams cad kun //
nye bar zhi bar mdzad du gsol //
gzhan yang skye ba 'di nyid du //
mi mthun phyogs kun zhi ba dang //
tshe ring nad med phun sum tshogs //
rtag tu bde dang ldan gyur cig
/ces 'dod gsol smon lam dang /
bgegs rigs stong phrag brgyad cu zhi ba sogs bkra shis kyang brjod /
rang gi thugs ka nas 'od zer 'phros pas srung 'khor mchod rten 'khor dang bcas pa 'od du zhu nas rang la thim par bsam /
rang thub pa chen po'i nga rgyal brtan po'i ngang /
mdun bskyed kyi mchod pa byin rlabs rang rang gi lugs kyi rgyas bsdus gang rung kyang rung mod /
'dir spyir btang du /
raM yaM khaM gis bsang sbyang /
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bu //
dpag yas nam mkha' gang bar gyur //
oM badzra puSh+pe nas /
shab+da AHhU~M gi bar gyis brlab /
mchod rten 'khor lo dang bcas pa a mr-itas bsang /
swa b+hA bas sbyang /
mdun rten mi dmigs stong pa nyid kyi ngang //
hU~M las sna tshogs rdo rje'i sa gzhi dang //
rdo rje'i ra ba drwa ba gur bla bre //
rtse mo rdo rje'i tog gis legs mtshan par //
phra rab rdul gyi rdo rjes yongs su gtams //
phyi rol kha dog lnga ldan me phung 'bar //
gur khang nang du gser 'khor bcu gsum rtsibs //
rtsibs logs rtsa rtse rgya gram lte bar zug
/de nang bcu gsum rtsibs rtse phyir bstan pa //
g.yas 'khor rtsibs la sngags rnams gyen 'greng ba //
sngags kyi sgra rnams 'brug stong lta bur ldir //
'od zer 'phro zhing lte bar b+h+rU~M yig las //
gser sbyangs las grub byang chub mchod rten che //
lte bar seng khri pad zla'i gdan steng du //
hU~M las sprul sku shAkya seng ge'i sku
/sa gnon mnyam gzhag bdud 'dul phyag rgya can //
phyag g.yas rdo rje g.yon pas lhung bzed nang //
bsrung bya 'dud pa'i tshul can 'dzin par mdzad //
sku yis tshangs pa'i 'jig rten khyon kun gang //
de yi thugs nas hU~M 'phros mdun pad steng /
khro bo dud ka dbyug pa bsnams pa yis //
bgegs rnams tshar gcod bka' nyan las kun byed //
rig 'dzin byang sems nyan rang 'khor gyis bskor //
gnas gsum yi ge gsum gyis mtshan pa yi //
hU~M las 'od 'phros rten dang brten par bcas //
thogs pa med par badzra sa mA dzaH
zhes dang spro na /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
bcom ldan bskal pa grangs med du ma ru //
'gro la brtse phyir thugs rje rnam sbyangs shing //
smon lam rgya chen dgongs pa yongs rdzogs pa'i /
khyed bzhed 'gro don mdzad dus 'di lags na //
de phyir chos dbyings pho brang lhun grub nas //
rdzu 'phrul byin rlabs sna tshogs ston mdzad cing //
mtha' yas sems can tshogs rnams bsgral ba'i phyir //
yongs dag 'khor dang bcas rnams gshegs su gsol //
zhes sogs tshigs gcad rgyas bsdus ji ltar rigs pas spyan drangs te mdun gyi nam mkhar bzhugs pa la /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis sku khrus gsol //
oM sarba ta thA ga ta a b+hi She ka ta sa ma ya shrI ye hU~M/
'di ni khrus mchog dpal dang ldan //
thugs rje'i chu ni bla na med //
byin rlabs ye shes chu yis ni //
ci 'dod dngos grub stsol bar mdzod //
oM sarba ta thA ga ta sogs /
de bzhin gshegs pa rnams dang de sras la //
rin chen bum pa mang po spos kyi chus //
yid 'ong legs par bkang ba glu dang ni //
rol mor bcas pa du mas sku khrus gsol //
oM sarba ta thA ga ta sogs sngags dang bcas pas sku khrus gsol /
de dag sku la mtshungs pa med pa'i gos //
gtsang la dri rab bsgos pas sku phyi 'o //
oM hU~M trAM hrIHAH
kA ya bi sho d+ha ne swA hA/
zhes sku phyi /
srab 'jam yang ba lha yi gos //
mi phyed rdo rje'i sku brnyes la //
mi phyed dad pas bdag 'bul na //
bdag kyang rdo rje'i sku thob shog
/oM badzra wasatra ya swA hA/
zhes pas gos zung dbul /
bdag dang 'gro la thugs brtse'i phyir //
nyid kyi rdzu 'phrul mthu yis ni //
ji srid mchod pa bdag 'bul na //
de srid bcom ldan bzhugs su gsol //
pad+ma ka ma lA ye satwam gyis gdan phul ba la /
dzaHhU~M baM hoHsa dam ye dbyer med par //
bskyed pa'i lha tshogs rnams dang ro gcig gyur //
ces brjod pas mdun bskyed dang dbyer med du bzhugs par bsam /
ji snyed su dag sogs yan lag bdun pa tshang ba'am phyag mchod tsam dang /
maN+Dal rgyas pa'am /
sa gzhi spos chus byugs shing sogs tshar grangs ji ltar rigs pas dbul /
mtshan mchog ldan pa dri med zla 'dra'i zhal //
gser mdog 'dra ba khyod la phyag 'tshal lo //
rdul bral khyod 'dra srid pa gsum ma mchis //
mnyam med mkhyen spyan khyod la phyag 'tshal lo //
zhes pas bstod /
bsdu na spyan 'dren sogs ma byas kyang chad pa'i skyon med pas bdag bskyed skabs ltar byas kyang rung /
de nas /
bdag mdun thub par gsal ba'i thugs ka nas /
lag na rdo rje stobs po che sogs nas gzungs bzla ba'i bar gong ltar la thun gyi dngos gzhir bzlas pa gang 'grub bya //
thun bsdu ran pa na bdug rdzas sogs yod na phus gdab cing bsngags /
sngags 'di bzlas pa tsam gyis sogs phan yon dang /
bdag mdun shAka thub skur gsal sogs thal rdeb bar gong ltar bya /
de nas mdun bskyed la gtang rag gi tshul du /
me tog dam pa sogs kyis mchod /
mtshan mchog ldan pa sogs kyis bstod /
ma 'byor pa dang nyams pa dang //
gang yang bdag rmongs blo yis ni //
bgyis pa dang ni bgyid bstsal pa //
de kun mgon pos bzod par mdzod //
ces dang yi ge brgya pas nongs pa bshags /
'dir ni rten dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzrA ya swA hA/
zhes brjod cing me tog 'thor ba dang bcas brtan bzhugs bya /
rang gi dpral bar oM dkar po /
mgrin par AHdmar po /
thugs kar hU~M sngon po rnams kyis mtshan par gyur /
ces gnas gsum bsrung /
dge ba 'di yis myur du bdag
/thub pa'i dbang po 'grub gyur nas //
'gro ba gcig kyang ma lus pa //
de yi sa la 'god par shog
/ces bsngo smon dang /
che ba'i che mchog lta bu mdo rgyud las byung ba'i mtshon shis pa brjod pa'i tshigs su gcad pas mtha' brgyan te spyod lam la 'jug
/thun mtshams rnams su /
ji snyed su dag sogs dang bcas mchod rten la phyag dang /
gzungs bzla bzhin du bskor ba nyer gcig sogs gang 'grub re bya /
de lta bu'i tshul gyis thun bzhi sogs su gcad la gzungs 'bum phrag gcig bzla bar gsungs /
de'ang zla ba gcig la mtshon na thog mar zhag gsum tsam du bdag bskyed gtso bor bton la mjug tu bdag bskyed ma chag tsam bya /
de nas dngos gzhi bdag bskyed sgom bzlas cung zad re sngon du 'gro bas mdun bskyed gtso bor bton la /
gzungs sngags 'bum phrag gcig kha skong dang bcas pa 'gro nges su bya'o //
gsum pa rjes ni /
sgrub pa grol nas 'khor lo dang mchod rten mchod gral lta bu'i gnas su bkur sti dang bcas te bzhugs su gsol zhing mchod pa bya /
'khor lo mang po yod na spyi bzhin du lte ba ma nyams par bltabs la tshon skud kyis bcings /
slar yang rab gnas mdor bsdus dang bcas bsrung bya la gdags kyang legs /
bdug rdzas kyis bdug pa dang /
sngags mar byugs shing sri'u sogs la nu zho dang sbyar nas sbyin kyang rung /
srung skud mgul lam dpung par gdags /
gnod 'tshe sogs byung ba'i skabs su gzungs sngags bzla bzhin yungs dkar gyis brab pa rnams lag tu blangs pas sri keg thams cad las thar bar 'gyur ba ni nges pa'o ///
/
!
zhar byung dmigs rim gyi gsal byed cung zad bshad na /
swa b+hA ba'i sngags brjod pa dang lhan cig
/gzung 'dzin ltar snang ba'i chos thams cad gdod ma'i stong chen ka dag gi dbyings su thim pa'i rang rtsal hU~M gser gyi mdog can yongs su gyur pa las /
'og gzhi sna tshogs rdo rje dbang chen gser gyi sa gzhi dang mnyam pa'i bar mtshams thams cad sna tshogs rdo rje'i rdul phra rab kyis gtams pa /
de'i mtha' skor nas gyen du rim par zlum pa'i rdo rje'i rwa ba steng nas gur khang lcags rmog kha sbubs pa lta bu dang dum bu gcig tu gyur pa'i phyi rol rdo rje'i drwa ba dang drwa phyed /
nang gi bar snang du rdo rje'i bla bre /
rtser rdo rje rgya gram gyi lte ba yod pa'i steng du rdo rje rwa gdengs pa phyed pa'i tog gis mtshan pa /
de dag thams cad kyi bar mtshams kun tu rdo rje chung ngus zhal ba'i mig tshags ltar bkag pas shin tu 'thas par gyur pas phyi nas rlung mi thar zhing nang nas chu mi 'dzag pa lta bu'i sra zhing mkhregs pa /
phyi rol du me phung kha dog lnga ldan du 'ur 'ur 'bar ba'i sgra dang bcas pa /
de lta bu'i srung 'khor gyi nang du gser las grub pa'i sil snyan kha sbyar ba'i lo ma rtsibs kyi dbal kha gtod pa lta bu'i nang khong seng can phyogs 'khor bcu gsum rtsibs nang du log pa'i rnam pa ste /
dper na khug ma gru bzhi'i zur nang du slog pa ltar dbal rtse nang du log cing /
rang rang gi sbubs phyi la hu re mngon pa chu 'khor lta bu'i 'phrul dang ldan pa /
lte ba'i sbubs kyi yas mas kyi dbus nas mdung so lta bu'i khong seng can gyi rtsibs rtse gnyis srung 'khor gyi steng 'og gi sna tshogs rdo rje'i lte ba la ma Ni'i 'khor lo'i rting lcags ltar zug pa /
de'i nang du spu gri mtshon 'khor gyi rnam pa can gyi 'khor lo rtsibs bcu gsum pa'i rtse mo phyir bstan pa g.yas su 'khor ba'i steng du /
oM d+hu ru d+hu ru sogs sngags mtshan bcu gsum gyen du 'greng zhing sngags 'bru rang rang gi sgra 'brug stong ltar ldir ba nyi ma bye ba'i gzi 'od can /
de'i lte bar b+h+rU~M yig yongs su gyur pa las gser btso ma las grub pa'i byang chub mchod rten mtshan nyid thams cad yongs su rdzogs pa yangs shing rgya che ba /
de'ang gter gzhung las mchod rten kha dog dkar por bya bar gsungs pa tsam las bsgom don skabs kyi kha dog mi gsal zhing rig 'dzin pad phrin sogs kyis kyang dmigs bsal ma gsungs mod /
'dir kun mkhyen lnga pa'i gsung sor bzhag pa yin /
de'i bum pa'i nang du hU~M gser mdog yongs su gyur pa las bdud bzhis btegs pa'i rin chen seng khri pad zla'i gdan gyi steng du thub pa'i dbang po sku shin tu che ba tshangs pa'i 'jig rten khyon gang ba sku mdog ser po /
g.yas rdo rje dang bcas sa gnon dang g.yon mnyam gzhag gi steng du lhung bzed bsnams pa /
na bza' chos gos rnam gsum ngur smrig gi mdog can gsol zhing mtshan dpe'i gzi byin 'bar ba /
zhabs rdo rje'i skyil mo krung gis bzhugs pa /
lhung bzed kyi nang du bsrung bya mngon sum lta bu gos rgyan gzab 'phyor dang bcas te thub pa'i dbang po'i zhal la blta zhing skyabs gsol ba'i tshul gyis thal mo sbyar te 'khod pa /
thub pa'i thugs nas hU~M 'phros pas mdun du las byed kyi khro bo dud ka g.yas rdo rje'i dbyug pa phyar bas bgegs rnams tshar gcod cing /
g.yon sdigs mdzub thugs kar bsgreng bas thams cad las la bkol ba /
'khor rig 'dzin /
byang sems /
nyan thos /
rang rgyal te theg pa yongs rdzogs kyi dge 'dun dkon mchog nyi zer gyi rdul ltar 'khrigs pas bskor ba gsal gdab /
gnas gsum byin rlabs /
ye shes pa bstim pa /
mchod bstod sogs gzhung gsal ltar dang /
rang dang mdun bskyed kyi gtso bo'i thugs ka nas lag na rdo rje dang khro bo stobs po che la sogs phyag rgya bzhi ldan gyi pho nya nam mkha' gang bar spros pas /
'khor lo phyi nang gi rtsibs bar du sri rkang bcu gsum gtso bor gyur pa'i gnod byed 'byung po'i gzugs brnyan mngon sum lta bur gsal ba la de rnams kyi rnam shes dgug gzhug 'ching myos dbye zhing dbab pas dbyer med du gyur /
sngags bzlas pa'i rkyen gyis phyi rtsibs g.yon dang /
nang rtsibs g.yas su 'khor ba'i so 'thab bar du spu gris sha btsabs pa ltar thar thar du rdul du brlag
/sngags phreng las byung ba'i me lces ro ma'ang thal ba bun bun du bsregs pas dmigs med ka dag gi dbyings su thim par bsam la gzungs sngags rtse gcig tu bzla /
mthar bden brjod thal rdeb sogs kyi dmigs pa ni go sla'o //
rgyun khyer dang tshogs 'don lta bur ni bdag bskyed rkyang pas 'thus /
mchod rten sgrub pa'i mdun bskyed skabs /
bdag nyid mdun bskyed kyi thub pa'i mdun du zhal sprod kyis 'khod par mos pas chog
/de lta bu'i lag len dang dmigs rim ni gtso bor rig 'dzin yol mo ba'i zhal gdams skyi ston gu ru tshe brtan gyi gsung rgyun ltar kun mkhyen lnga pa rin po ches ljags bsgrigs su mdzad pa nyid deng sang grags che bas de ltar bkod pa yin la /
gter gzhung du 'khor lo rtsibs bzhi pa zhes dang /
rig 'dzin pad phrin gyis rtsibs bcur mdzad pa sogs 'dra min cung zad snang bas lugs de la mos na rig 'dzin mchog gi yig cha le tshan gyi dgongs don ltar nyams su blangs pas don grub pa nyid do //
sngags rig grub pa'i ral gri bzhin //
gdams pa 'di brjod bsod nams mthus //
'gro kun bar chad bdud las rgyal //
phan bde'i mchog la reg gyur cig
/ces pa'ang rang gzhan mang por nye bar mkho bas mtshams sbyar te phan pa'i bsam pas kun nas bslangs pa'i yid kyis zin thun nyung ngu 'di'ang 'jam dbyangs bla ma dgyes pa'i 'bangs mkhyen brtse'i dbang pos bris pa dge legs su gyur cig //
/[ <!TCC Tibetan character 4,37 undefined in unicode!> ]phyir zlog 'khor lo 'bar ba'i tsakra bca' tshul bzhugs so //
na maHshAkya mu na ye /
sprul sku bzang po grags pa'i gter byon phyir zlog 'khor lo'i bca' tshul ni /
rgya shog la mtshal lam rgya snag gis mtshon cha'i 'khor lo rtsibs bcu gsum dbal dang ldan pa /
de'i phyi rol du rdor rwa me ri /
'khor lo'i lte ba yangs par byang chub mchod rten ser po //
de'i bum pa'i nang du gser gyi hU~M gi khog par nr-i ljang gu /
de'i khog par a dkar po /
rtsibs bcu gsum la /
oM d+hu ru d+hu ru tsakra 'chang ba po la che sri thams cad rak+Sha rak+Sha :
de bzhin du /
dza ya dza ya tsakra 'chang ba po la chung sri thams cad rak+Sha rak+Sha :
ha na ha na tsakra 'chang ba po la dar sri\u0f8e
b+hu ru b+hu ru tsakra 'chang ba po la pho sri\u0f8e
b+h+ra ma ra b+h+ra ma ra tsakra 'chang ba po la mo sri\u0f8e
b+he du ma ni tsakra 'chang ba po la nad sri\u0f8e
dz+wa la dz+wa la tsakra 'chang ba po la dur sri\u0f8e
saM b+ha ba ga na nA ya sA ra tsakra 'chang ba po la rgan sri\u0f8e
sA la ya sA la ya tsakra 'chang ba po la gzhon sri\u0f8e
nA sha ya nA sha ya tsakra 'chang ba po la lo'i sri\u0f8e
baM baM tsakra 'chang ba po la zla ba'i sri\u0f8e
hU~M hU~M phaT phaT sa man+ta gI ra tsakra 'chang ba po la zhag gi sri\u0f8e
tIp+ta tsakra hU~M phaT 'chang ba po la dus tshod kyi sri ngan thams cad rak+Sha rak+Sha :
zhes bri /
mchod rten bri ma grub na b+h+rU~M yig gi khog par hU~M yig sogs bris kyang rung /
gang ltar yang gur gum /
gi waM/
chos sman gyis byug
/'khor lo gzhung gi dmigs pa ltar bskyed bstim dang /
mu ni /
rang sngags /
rten 'brel snying po bcas kyis rab gnas bya /
legs par bltabs la tshon skud sna lngas dkris nas spyi bo'am mgul du 'chang na sri can gyi gnod pa thams cad srung bar nges so //
'di gter gzhung du mi gsal yang bsgom bya dang mthun par sprul sku nam mkha' brgya byin gyi phyag len zhal shes yin gsungs 'dug
/de'ang mchod rten sgrub pa dang 'brel ba'i tshe dkyus su smros pa'i bri yig ltar bri bar bya ba yin la /
bsgrub bya la 'dogs pa'i skabs 'dir bshad pa bzhin bris na legs /
rab gnas ni mchod rten sgrub pa dang 'brel skabs thog mar phyogs gcig tu rab gnas rgyas bsdus gang rigs byas nas bla re'i tsakra'i steng nas rim par brtsegs la bshams te dmigs pas khyab par byas na legs shing /
tsakra rkyang pa'i skabs 'khor lo bri ba dang rdzas byug pa grub nas mdun du stegs bu'i dbus me tog sil ma bkram pa'i steng du bzhag
/mchod pa ci 'byor bsham /
bdag bskyed dang sbyong khrus rgyas bsdus gang rigs bya /
de nas 'khor lo bsang sbyang /
'khor lo mi dmigs stong pa nyid kyi ngang //
zhes sogs nas bzlas pa'i bar mchod rten sgrub pa'i mdun bskyed ltar la /
sngags mu ni ci nus /
rang sngags brgya rtsa /
rten snying nyer gcig tsam bzlas mthar /
phan yon dang thal rdeb nas brtan bzhugs bar byas rjes /
bskyed pa'i lha yongs su gyur pa las bris pa'i 'khor lo 'od 'bar ba'i rnam pa nus byin dang ldan par bsam la /
slar yang rten 'brel snying po mang du bzlas pa'i me tog 'thor /
bsngo smon shis brjod sogs rgyas par byas nas lte ba ma nyams par bltabs la tshon skud sna lnga 'byung khams mthun sdeb kyis dkris te bsgrub bya'i spyi bo'am mgul du gdag go
/zhes pa'ang many+dzu g+ho Shas bris pa dge
/sarba dA satwa bi dza yan+tu ///
/
