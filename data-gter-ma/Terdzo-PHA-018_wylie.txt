bka' brgyad 'der 'dus kyi gtso bo'i mngon rtogs che chung bzhugs so //
yang bka' brgyad las byang gi skabs su /
bskyed rdzogs chen mo la gtso bo'i mngon rtogs rgyas pa bsgom par 'dod na las byang gi
/tshur 'dus hU~M la thim /
de yongs su gyur pa las khrag 'thung thams cad 'dus pa'i spyi gzugs dpal chen po'i skur gyur pa ni /
bdag nyid bcom ldan 'das che mchog he ru ka sku mdog smug nag bskal pa'i me ltar 'bar zhing bzod par dka' ba'i gzi brjid can /
dbu nyi shu rtsa gcig gi rtsa zhal smug nag
/lhag ma drug mthing ga
/g.yas zhal bdun dkar zhing /
g.yon zhal bdun dmar ba /
zhal re re la dmar la zlum pa'i spyan gsum gsum dang ldan pa /
rnam par 'gyur ba'i zhal gdangs shing mche ba gtsigs pa /
glog ltar 'khyugs pa'i ljags 'dril zhing /
rdo rje'i gad mos sa gsum g.yo ba /
khro gnyer bsdus pa'i shangs nas mi bzad pa'i rlung sgra 'byin pa /
rdzi smin sma ra las 'bar ba'i me 'khyog por 'bar ba /
sku che zhing yan lag rags pa /
lang tsho rgyas pa'i 'gyur bag can /
phyag bzhi bcu rtsa gnyis kyi dang po gnyis kyis kun bzang yab yum thugs kar bsnol nas 'dzin pa /
lhag ma g.yas kyi nyi shu na /
rigs lnga /
sems dpa' brgyad /
khro bo bzhi /
lha dang /
lha min /
mi'i thub pa rnams dang /
g.yon gyi nyi shu na yum lnga /
sems ma brgyad /
khro mo bzhi /
byol song dang /
yi dwags /
dmyal ba'i thub pa rnams 'dzin pa /
zhabs brgyad g.yas bskum zhing g.yon brkyang ba'i gyad chen po'i stabs kyis lha chen pho mo'i mgo bo dang nu ma nas brdzis pa /
sgeg pa sogs mchog tu 'bar ba'i gzi byin rgyas pa /
dbu re re la thod pa skam po lnga lnga rin po che'i rtse bran can gyi dbu rgyan dang /
tshar gsum thod pa'i phreng ba rgyu rlon la brgyus pa'i do shal can /
zhing chen dang glang po che'i ko bas stod g.yogs shing stag gi pags pa'i sham thabs 'phyang ba /
gdug pa'i sbrul rigs lnga dang rus pa'i phyag rgya drug gis brgyan pa /
khrag zhag thal bas byugs shing dpal gyi chas bcu rdzogs pa /
de'i pang du gnam zhal dbyings kyi dbang phyug ma sku mdog mthing nag mthing dkar dmar ba'i dbu dgu
/phyag bco brgyad pa /
gcer bu skra grol zhing lang tshos sgeg pa /
phyag dang po gnyis kyi g.yas rdo rje dang /
g.yon dung khrag 'dzin pas yab la 'khyud pa /
lhag ma g.yas pa brgyad na gnas kyi ma mo brgyad dang /
g.yon pa brgyad na yul gyi phra men brgyad bsnams pa /
khro mo'i rgyan can /
zhabs bzhi g.yon bskum pas yab la 'khyud cing /
g.yas brkyang ba'i stabs kyis snyoms par 'jug pa /
stong pa nyid dang snying rje dbyer med pa'i bdag nyid can /
bzod par dka' ba'i gzi byin nyi ma 'bum gyi 'od zer ltar 'bar zhing bskal pa'i me dpung chen po'i klong na bzhugs pa'o //
zhes pa sbyor te /
de bzhin du mngon rtogs chung ba la mos na'ang gtso bo zhal gsum phyag drug par byed pa las /
lhag ma gzhan rnams dkyus bzhin du byas pas 'grub pa nyid de /
bdag nyid bcom ldan 'das che mchog he ru ka sku mdog in+d+ra nI la ltar 'bar zhing bzod par dka' ba'i gzi byin can /
dbu gsum g.yas dkar g.yon dmar dbus mthing nag
/zhal re re la dmar la zlum pa'i spyan gsum gsum dang ldan pa /
rnam par 'gyur ba'i zhal gdangs shing mche ba gtsigs pa /
glog ltar 'khyug pa'i ljags 'dril zhing rdo rje'i gad mos sa gsum g.yo ba /
khro gnyer bsdus pa'i shangs nas mi bzad pa'i rlung sgra 'byin pa /
rdzi smin sma ra las 'bar ba'i me 'khyog por 'bar ba /
sku che zhing yan lag rags pa /
lang tsho rgyas pa'i 'gyur bag can /
phyag drug gi g.yas gsum rdo rje rtse dgu rtse lnga rtse gsum pa dang /
g.yon gsum thod pa khrag gis gang ba 'dzin pa /
zhabs bzhi g.yas bskum zhing g.yon brkyang ba'i gyad chen po'i stabs kyis lha chen pho mo'i mgo bo dang nu ma nas brdzis pa /
zhes sogs las byang gi dkyus bzhin no //
zhes pa'ang gnas skabs nye bar mkho ba'i yan lag tu 'gyur med rdo rjes brjod pa'o //
sarba mang+ga laM///
/
