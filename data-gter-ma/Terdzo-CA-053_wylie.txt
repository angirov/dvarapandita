@#//
bla ma'i thugs sgrub bar chad kun sel las /
phyi gsol 'debs kyi tshul du sgrub pa dang rjes su 'brel ba'i dbang bskur byin rlabs sgo 'byed ces bya ba bzhugs so //
na mo gu ru pad+mA ka ra ya //
bde chen sgyu 'phrul drwa ba'i ye shes sprin //
sku gsum bla ma'i ngo bor yongs bzhengs pa //
skyabs kun 'dus zhal o rgyan rdo rje 'chang //
thugs sras brgyud par bcas pas dge legs stsol //
gdams zab bla ma'i thugs sgrub bye ba brgya //
kun las khyad 'phags bar chad kun sel gyi //
phyi sgrub bla ma mchod pa dang 'brel ba'i //
dbang bskur cho ga byin rlabs sgo chen dbye //
'di la gsum /
sngon /
dngos /
rjes so //
dang po ni /
gnas dben par dkon mchog rtsa ba gsum gyi rten bkram pa'i spyan sngar maN+Da lar 'bru dkar gyi tshom bu lnga bkod pa'i steng du 'phrul stegs kyi khar /
bum pa so lnga'i bcud ldan kha rgyan mgul chings can /
bde skyong ka pA la gsang rdzas sbyar ba'i chang gis bkang ba /
bla ma'i gtor chen /
sku 'bag
/bdud rtsi /
rak+ta /
mchod gtor /
tshogs kyi yo byad sogs mchod pa'i bye brag rnams bag dro bkod mdzes su bshams /
de nas dbang don sgrub cing mchod pa'ang rje bla mas mdzad pa'i bla ma mchod pa'i cho ga byin rlabs char 'bebs ltar la khyad par tshogs rten sgrub pa'i skabs /
yangs shing rgya che 'od zer 'bar ba'i dkyil //
zhes pa'i mtshams su /
bdag nyid lha yi rnal 'byor la gnas pa'i skabs su bab par 'gyur te /
de'ang zhal gdams snying byang yid bzhin nor bu'i le'u gsum pa dang /
dgu pa nas byung ba'i rdo rje sems dpa'i rnal 'byor ni /
pad+ma zla ba'i gdan steng du :
bdag nyid ma bcos rtsa ba'i lha :
rdo rje sems dpa' nam mkha' che :
bzung bas mi zin chu zla 'dra :
kun tu bzang po'i rol pa las :
thabs shes zung 'jug ye shes sku :
dkar gsal zhal gcig 'dzum bcas bzhad :
phyag g.yas rig stong rdo rje dang :
g.yon pas snang stong dril bu bsnams :
longs spyod rdzogs sku'i rgyan gyis brgyan :
sangs rgyas rigs lnga'i dbu rgyan can :
'od zer bsam mi khyab pa'i klong :
rdo rje'i skyil mo krung gis bzhugs :
phung po sangs rgyas lnga bdag nyid :
'byung ba rigs kyi yum chen lnga :
dbang yul skye mched 'khor dang bcas :
byang chub sems dpa' sems ma dang :
sprul sku khro bo khro mo'i tshogs :
dbyer med nyid du mngon sangs rgyas :
gnas gsum rdo rje'i 'bru gsum mtshan :
dam tshig ye shes gdod ma nas :
gnyis med dag mnyam chen por gsal :
rang mdun nam mkhar mchod sprin rgya mtsho'i dbus :
sogs dkyus dang sbrel te gzhung ltar gsag sbyong gsol 'debs kyi rim pa rnams gnad du bsnun /
khyad par gsol 'debs kyi snying po badzra gu ru ci nus bzlas mthar mdun gyi bum pa la dmigs te /
bum pa b+h+rU~M las gzhal yas khang :
mtshan nyid thams cad yongs rdzogs dbus :
rig 'dzin bla ma'i lha tshogs rnams :
snang stong chu zla lta bur gsal :
rang gi thugs srog sngags phreng las :
'od zer mchod pa'i tshul du 'phros :
snyoms 'jug byang sems bdud rtsi yis :
bum pa yongs su gang bar gyur :
gzungs thag 'dzin te rdo rje'i yi ge 'bru bcu gnyis pa bzla /
las bum nang du pad nyi'i steng :
hrIHlas dbang chen rta mgrin rgyal :
dmar nag thod dbyug me zhags 'dzin :
khro bo'i chas rdzogs me dbus rol :
rang gi thugs srog sngags phreng sogs nas yongs su gang bar gyur :
oM ha ya grI ba hU~M phaT:
ces nyer gcig tsam bzlas mthar /
oM AHhU~M gis bum nang du bdud rtsi phul /
bum pa'i lha rnams bde ba chen por 'od du zhu nas bum chu dang ro gcig tu gyur /
mchod bstod mdor bsdus kyis thun bsdu /
chos srung gter bdag dang bcas pa'i gtor 'bul rgyas bsdus gang rung dang tshogs mchod bsgral bstab kyi bar grub nas /
bdag nyid nus ldan du bya ba'i phyir lam dbang rdzogs par len pa'am /
gal te mi nus na /
lam dbang thod rgal du blang bas kyang rung ngo //
gnyis pa ni /
slob ma rnams sgo drung du khrus bya /
nang du 'khod pa dang bgegs gtor btang /
srung 'khor bsgom /
maN+Dal bkye bsdu grub nas /
slob dpon gyis /
'o nam mkha' dang mnyam pa'i sems can thams cad kyi don du rnam grol gtan gyi bde ba bla na med pa yang dag par rdzogs pa'i sangs rgyas kyi go 'phang rin po che thob pa zhig ci nas kyang bya /
de yi ched du zab gsang rdo rje theg pa'i lam gyi rtsa ba'am 'jug sgo smin byed dbang bskur ba gsan nas don tshul bzhin du nyams su blang bar bgyi'o snyam pa'i bsam pa byang chub kyi sems rin po che'i kun nas blangs te gsan par zhu /
de'ang rang re rnams thob par dka' ba dal 'byor gyi rten mi lus rin po che thob /
mjal bar dka' ba sangs rgyas kyi bstan pa rin po che dang mjal /
theg pa chen po dge ba'i bshes gnyen bzang po bsten du yod pa'i skabs 'dir /
nan tan du bya ba ni dal 'byor gyi rten la snying po len pa nyid gal che ste /
rgyal ba'i sras po zhi ba lhas /
dal 'byor 'di ni shin tu rnyed par dka'//
skyes bu'i don grub thob par gyur pa la //
gal te 'di la phan pa ma bsgrub na //
phyis 'di yang dag 'byor par ga la 'gyur //
zhes dang /
mi yi gru la brten nas kyang //
sdug bsngal chu bo che las sgrol //
gru 'di phyis nas rnyed dka' bas //
rmongs pa dus su gnyid ma log
/ces gsungs pa bzhin gru yod dus chu bo brgal dgos pa ltar dam pa'i lha chos la tshul bzhin 'bad dgos te /
o rgyan chen pos /
da res phun tshogs rkyen kun 'dzoms dus 'dir //
brtson 'grus drag pos srid las 'da' bar mdzod //
ces gsungs /
de lta bu'i dal ba'i rten yid bzhin gyi nor bu dang 'dra ba ni /
slob dpon chen pos /
shin tu rnyed dka' u dum wa ra 'dra //
rnyed pa don chen yid bzhin nor las lhag
/ces gsungs pa bzhin shin tu rnyed dka' ba /
rnyed na phan 'dogs che ba /
rnyed pa chud zos su mi gtong bar don yod par byas te rang nyid thar pa'i lam sar phyin par byed dgos /
de'ang da lta nas bsam sbyor gnyis kas lag tu lon nges shig ma byas na /
lus rten 'di'ang myur du 'jig pa'i chos can yin te /
mdo rgya che rol pa las /
srid gsum mi rtag ston ka'i sprin dang 'dra //
'gro ba'i skye 'chi gar la lta dang mtshungs //
'gro ba'i tshe 'gro nam mkha'i glog 'dra ste //
ri gzar 'bab chu bzhin du myur mgyogs 'gro
/zhes gsungs pa ltar /
spyir phyi snod kyi 'jig rten ri rab gling bzhi lcags ri rol mtsho nyi zla dang bcas pa /
nang bcud kyi sems can tshangs dbang bde 'byung 'khor los sgyur ba rnams kyis gtsos pa'i 'gro ba thams cad /
rang rang gi phung khams skye mched sogs mdor na 'dus byas kyi chos thams cad mi rtag
/bye brag skyes bu rang gi tshe ni skad cig gcig gis 'dzad de mthar 'chi bar 'gyur la /
'chi ba de'ang nam 'ong cha med /
'chi ba'i tshe chos ma gtogs gang gis kyang phan pa med /
shi nas kyang mar me shi ba bzhin cang med du mi 'gro bar las dang las kyi 'bras bu 'ba' zhig gi rjes su 'brangs te /
gnas khams gsum rten rigs drug gis bsdus pa'i 'jig rten gyi khams su skye ba yang yang du len dgos /
skye ba gang du blangs kyang srid rtse nas dmyal ba mnar med pa'i bar du sdug bsngal gsum gyis dam la ma bzhag pa gang yang med de /
ji skad du /
'khor ba khab kyi rtse mo bzhin //
bde ba nam yang yod ma yin //
zhes dang mgon po byams pas /
mi gtsang khang par dri zhim med //
'gro lnga dag na bde ba med //
ces gsungs pa ltar /
sdug bden 'khor ba'i mtshan nyid /
kun 'byung 'khor ba'i rang bzhin yin pas na khams gsum 'khor ba gang du skyes kyang sdug bsngal gyi rang bzhin las ma 'das /
khyad par ngan song gsum ni sdug bsngal gyi rgyu dang 'bras bur longs spyod pa sha stag yin la /
de lta bu'i ngan song gsum gyi gnas la 'jigs shing skrag ste /
de las thar 'dod kyi blo rgyu 'bras mi bslu ba'i nges shes kyi dad pa brtan po 'jig rten pa'i yang dag pa'i lta ba la gnas te /
dge bcu spyod cing bsam gzugs tshad med sogs sgom pa ni skyes bu chung ngu'i lam dang /
mi dang 'dod lha lha min ni khyab pa 'du byed kyi sdug bsngal dang /
de'i steng 'gyur ba'i sdug bsngal ci rigs pa yod la /
srid pa'i rtse mo gzugs khams dang gzugs med pa'i khams rnams 'du byed kyi sdug bsngal bltar mi mngon pa dang 'grogs te /
rang rang gi 'phen byed kyi las zad pa dang mnyam du 'og nas 'og tu ltung byed 'khor ba mtha' med par 'khyams par 'gyur bas na /
srid pa khams gsum 'khor ba las rang gcig pu thar 'dod kyi blo nges 'byung gi bsam pas bden bzhi mi rtag bcu drug sogs bsgoms pas gang zag bdag med rtogs pa nyan thos dang /
rten 'brel lugs 'byung lugs ldog bsgoms pas gang zag dang chos la bdag med phyed dang gnyis rtogs pa rang sangs rgyas te skyes bu 'bring gi lam yin la /
de lta bu'i skyes bu chung ngu dang thun mong ba'i lam dad pa rnam par dag pa dang /
skyes bu 'bring dang thun mong gi lam nges 'byung rnam par dag pa rnams gzhir bzhag nas /
skyes bu chen po'i lam byang chub kyi sems rnam par dag pa lam gyi srog tu bzung ste myur lam bla na med pa gsang sngags rdo rje theg pa'i lam la brten nas /
tshe gcig lus gcig gis zung 'jug rdo rje 'chang gi go 'phang thob par 'dod pas /
lam gyi mthar thug byin rlabs bla ma'i sgrub pa nyams su len pa gal che zhing /
bla ma'i sgrub pa la'ang gsar rnying gi bka' srol mtha' yas pa zhig bzhugs na'ang /
re zhig che ba drug gi khyad par du 'phags pa snga 'gyur rnying ma /
de la'ang ring brgyud bka' ma /
nye brgyud gter ma /
zab mo dag snang ma ste bka'i babs so gsum du bzhugs pa las /
'dir bka' bab lung bstan /
smon lam dbang bskur /
shog ser tshig brgyud ste brgyud pa'i bka' srol drug gam /
brgyud pa dgu ldan gyis khyad par du byas pa zab mo gter ma /
gter ma la'ang gter kha gong 'og sogs mang du mchis pa las /
'dir ji skad du thang yig las /
kha rag chu phug sbas pa'i gter kha 'di :
mi bzhag 'don pa'i rtags de bstan nas byung :
o rgyan bde chen gling pa zhes bya 'byung :
zhes bslu med rdo rje'i lung byang gsal bar bstan pa ltar /
rtsod bral dus bab kyi sprul pa'i gter ston chen po o rgyan mchog gyur bde chen zhig po gling pa phrin las 'gro 'dul rtsal gyis /
rgyud kyi lung dang 'brel pa /
dngos stobs kyi rigs pas grub pa /
man ngag gi myong bas brgyan pa /
ngo mtshar byin rlabs kyi tshan kha mchog dang ldan pa'i zab gter rgya mtsho lta bu zhig spyan drangs pa las /
'dir ni rje bla ma dgung grangs nyi shur son pa sa sprel dbyug pa zla ba'i dkar phyogs kyi tshes bcur zla nyin kha la rong sgo'i dpal chen po khro bo dbu dgu rang byon du gsal ba'i dbu'i gsang dang zhabs g.yas kyi 'og lho zla'i chu bo dal gyis 'babs pa'i rba klong 'khrugs pa'i dbus /
skal med bgrod par dka' ba /
rang byung pad+ma'i zhabs rjes rdzu 'phrul gyi bkod pa rnam par snang ba mi 'gyur ba'i pha waM smug po nas spyan drangs pa'i gdams ngag zab cing rgya che ba'i gnad don thams cad gcig tu dril ba /
sngar sa steng du yongs su ma grags shing /
dus gsum gyi rgyal ba thams cad kyi dgongs nyams mthar thug pa /
mchog dang thun mong gi dngos grub rab 'byams sgrub pa'i thabs thams cad ma tshang ba med pa /
'khor los sgyur ba'i rgyal po'i bang mdzod chen po lta bu bla ma'i thugs sgrub bar chad kun sel zhes rmad du byung ba 'di nyid kyi sgo nas skal ldan gyi slob ma bde myur gyis thar pa dang thams cad mkhyen pa'i go 'phang du 'khrid par byed pa la /
lo rgyus kyi sgo nas nges shes bskyed pa /
dbang gi sgo nas smin par byed pa /
khrid kyi sgo nas grol bar byed pa dang rnam pa gsum las /
thog mar yid ches shing khungs btsun par nges shes bskyed pa'i phyir lo rgyus cung zad cig snyan du gsol na /
de'ang gter gzhung rtsa ba zhal gdams snying byang yid bzhin nor bu las 'di skad ces 'byung ste /
na mo gu ru :
sa pho sprel lo dgun zla ra ba'i tshes bcu la :
dus gsum sangs rgyas thams cad kyi sku gsung thugs ye shes rdo rje'i bdag nyid :
o rgyan gyi slob dpon chen po pad+ma 'byung gnas de nyid :
bkra shis la byin che ba :
dam chos 'dod dgu 'byung ba'i gling :
brag dmar 'om bus gtibs pa'i tshal :
chos 'khor chen po dpal gyi bsam yas dbu rtse rigs gsum gyi bar khang g.yu zhal 'bar ba can du :
sku dgyes 'dzum mtshan dpe'i gzi byin gyis snang srid thams cad zil gyis gnon pa :
gsung tshangs pa'i dbyangs kyis chos sgo mtha' yas pa phye ba :
thugs ka dag 'dus ma byas pa'i dbyings las ma g.yos bzhin du :
mkhyen brtse nus pa'i yon tan gyis phrin las gcig tu lhun gyis grub pa srid zhi kun gyi spyi dpal chen por bzhugs so :
de'i tshe de'i dus na :
las can dag pa'i 'khor mkhyen rab kyi bdag po chos rgyal khri srong lde'u btsan dang :
dpal he ru ka nam mkha'i snying po dang :
'jam dpal khrag 'thung sangs rgyas ye shes dang :
dbang chen grub pa rgyal ba mchog dbyangs dang :
gsang sngags chu bo bzhi'i bka' babs ban+de dri med zla shar dang :
mthu stobs kyi mnga' bdag lang gro lo tsA ba dkon mchog 'byung gnas :
bod khams phur thogs yongs kyi rje btsan rdo rje bdud 'joms rtsal :
slob dpon nyid dang dgongs pa mnyam pa'i rnam par snang mdzad bai ro tsa na dang :
sprul pa'i byang chub sems dpa' chen po lha sras sku mched rnams dang :
rdo rje'i gzungs mar bkas gnang ba'i bdag bud med ye shes mtsho rgyal dang bcas pa rnams kyis mgrin gcig tu phyag btsal te gsol ba ni :
kye slob dpon chen po lags :
nyid ni sangs rgyas thams cad kyi sku gsung thugs kyi gsang ba 'dus pa :
dkyil 'khor rab 'byams kyi gtso bor bzhugs pa lags na :
rgyud lung man ngag gzhan la ma ltos par :
thugs 'od gsal chen po'i klong na rang byung dgongs pa zang thal gyi rgyud man ngag nges pa'i tshul du bkas gnang bar zhu :
zhes zhus pa na :
zhal dgyes pa'i 'dzum mdangs su bzhad cing :
gsung tshangs pa'i dbyangs kyis :
de ltar mthong ba dang zhus pa ni legs kyi :
rgyal pos dbu mdzad pa'i snod ldan rnams kyis ji ltar 'dod pa zhus shig dang ngas bshad par bya'o :
zhes bka' bstsal te :
de'i tshe bdag cag rnams gus pa dang spro ba dang spobs pa mchog tu skyes nas slar gsol ba :
kye 
slob dpon rin po che :
de ltar rdo rje'i tshig gi rgyud zhal gdams man ngag gi tshul du gnang bar dgongs pas bkral ba ni bka' drin shin tu che lags pas :
dus da lta dang ma 'ongs pa'i chos byed pa rnams bar chad 'byung na gang gis sel :
dngos grub bsgrub na gang gis sgrub :
lam thams cad gang gis bgrod ces gsol pas :
gu ru rin po che'i zhal nas :
dam pa'i chos tshul bzhin byed pa la bar chad kyi rnam pa mtha' yas pa zhig 'byung na'ang :
de sel ba'i thabs ni bla ma la gsol ba 'debs pa kho na yin te :
de las lhag pa'i gdams pa ni dus gsum gyi sangs rgyas thams cad kyis kyang ma gsung mi gsung gsungs bar mi 'gyur ro :
bar chad thams cad bsal na dngos grub kyang des thob pa yin :
de la brten nas lam thams cad kyang bgrod pa yin pas :
thog mar phyi nang gsang ba'i bar chad thams cad sel ba'i slad du bla ma la gsol ba 'debs pa nyid gal che'o :
zhes gsungs so :
de yi tshe de'i dus na sngon gyi las dang smon lam rnam par dag pa bsam gyis mi khyab pa'i mthus bskul te :
lha'i sras po ye shes rol pa rtsal gyis rin po che gser gyi maN+Dal rgya chen po la bla g.yu 'od 'bar ba'i tshom bu bkod pa phul :
gus phyag dgu phrugs su btsal te zhus pa :
kye slob dpon chen po lags :
spyir bla ma la gsol ba btab na 'dod dgu thams cad 'byung bar nges kyang :
da res gang 'dod kyi don snying por dril ba'i gsol ba zhig gdab dgos pas phyi nang gsang ba'i bar chad thams cad sel ba'i don du gu ru rin po che nyid la gsol ba 'debs pa'i tshul khyad par can zhig gsung du gsol :
zhes zhus pa na :
gu ru rin po che'i zhal nas :
legs so legs so lha'i sras po :
spyir rang la lam ston pa'i bla ma de sangs rgyas thams cad kyi phrin las gcig tu bsdus pa yin :
bye brag tu gsang sngags kyi gdams pa gnang ba'i bla ma de dus gsum sangs rgyas las kyang lhag :
de la mos gus kha tsam min pa med na chos kyi rtsa ba rul 'gro bar 'dug :
khyad par bod yul chos byed kun gyi bla ma ni bdag kho na la thug pa yin te :
nga nyid chos sku'i sangs rgyas thams cad dang dgongs pa dbyer med du bzhugs :
longs sku'i sangs rgyas thams cad spro zhing sdud :
sprul sku'i sangs rgyas thams cad dang ye shes ro gcig pa las tha dad pa'i tshul du bstan nas :
'dzam bu'i gling spyi dang bye brag gdong dmar bod kyi rgyal khams 'dul ba'i slad ched du sprul pa yin pas na :
da ltar bzhugs pa'i chos rgyal lo paN skyes mchog rnams dang :
ma 'ongs pa na bod khams 'dir sangs rgyas kyi bstan pa nam gnas kyi bar du 'byon par 'gyur ba'i bstan 'dzin gyi skyes bu dam pa rnams kyang :
bdag pad+ma 'byung gnas kyi thugs ye shes chen po'i ngang las gang 'dul sgyu 'phrul drwa bar bstan pa tsam yin no :
de bas na kho bo la skyabs gnas thams cad kyi bdag nyid rtsa brgyud kyi bla ma kun 'dus su mos pas dus rgyun du ma brjed par gsol ba thob cig dang :
'dod pa'i dngos grub thams cad 'grub par ma gyur na kho bos dus gsum gyi rgyal ba thams cad bslus par 'gyur ro :
khyad par bar chad thams cad sel ba'i don du gsol ba 'di ltar du thob cig :
ces gsungs nas phyag g.yas g.yon mnga' bdag dang kho mo'i spyi bor bzhag :
lha sras nyid la dbu gtugs te chos nyid dbyings kyi rdo rje'i rang sgras 'di skad ces bka' bstsal te :
oM AHhU~M badzra gu ru pad+ma sid+d+hi hU~M:
chos sku snang ba mtha' yas la gsol ba 'debs :
zhes sogs rdo rje'i tshig gis gsol ba 'debs pa gsungs shing :
de'i tshe slar yang mnga' bdag yab sras kyis gser gyi maN+Dal dang :
za 'og gi na bza' dang :
tshogs kyi 'khor lo rgya chen po bla na med pa phul nas zhus pa :
de ltar gsol ba 'debs pa'i gdams pa :
gu ru rin po che nyid kyi mtshan dang sku'i bkod pa la brten nas sngar ma thos pa'i ngo mtshar gyi gsang ba rmad du byung ba'i tshul khyad par can gnang ba ni shin tu bka' drin che na :
da dung de la brten pa'i gnas skabs dang mthar thug gi bar chad thams cad zhi zhing :
mchog dang thun mong gi dngos grub rab 'byams bsam pa bzhin du 'grub pa'i sgrub thabs dang las tshogs ji snyed pa rnams bdag cag 'dir tshogs pa dang ma 'ongs pa'i bod 'bangs rnams la thugs brtse ba chen pos dgongs te yongs su rdzogs par bstsal du gsol :
zhes gsol ba btab pa na :
gu ru rin po che nyid dkyil 'khor gyi gtso mchog rigs thams cad kyi khyab bdag snang srid zil gnon chen po'i cha byad du bzhugs pa'i dbu gtsug tu longs spyod rdzogs sku dang :
chos sku'i sangs rgyas :
phyogs mtshams su rigs kyi gtso bo bcu gnyis sogs rten dang brten par bcas pa'i dkyil 'khor gyi 'khor lo mngon sum du sprul nas skad cig gcig gi bye brag las dbang bskur ba dang :
rtsa ba'i gdams pa rgyas bsdus mtha' yas pa las skal ldan rnams kyi dbang po dang 'tshams par bstan nas :
slar dkyil 'khor gyi 'khor lo thams cad gu ru nyid la 'dus :
gu ru rin po che nyid kyi sku gsung thugs kyi gsang ba bsam gyis mi khyab pa'i ngang :
dgongs pa mi g.yo ba 'chi med rdo rje'i ting nge 'dzin la snyoms par bzhugs so :
zhes gsungs te /
de lta bu'i zab rgyas kyi gdams pa 'di la rtsa ba bum pa bcud bkang lta bu /
rgyas bshad mdzes pa'i kha rgyan lta bu /
rgyab chos zur bkol rin po che'i phras btab pa lta bu /
khyad par can gyi drwa phyed mdzes pa lta bu ste skor tsho chen po rnam pa bzhir bzhugs pa las /
da lam skabs su bab pa 'di ni rgyas bshad mdzes pa'i kha rgyan lta bu zhes /
zhal gdams snying byang yid bzhin nor bu'i rim par phye ba dang po phyi gsol 'debs kyi tshul du sgrub pa dang rjes su 'brel ba'i dbang bskur gyi rim pa sgrub pa la /
slob dpon gyi bgyi 'os rnams sngon du rig 'dzin brgyud pa'i phyag bzhes bzhin lhag chad med par grub zin pa dang /
da khyed rang rnams kyi ngo skal du gyur pa la'ang sbyor dngos rjes gsum las /
sbyor ba'i rim pa maN+Dal 'bul zhing gsol ba 'debs pa /
rgyud sbyong ba /
sdom pa bzung ba rnams rim bzhin 'byung ba las /
thog mar slob dpon nyid dus gsum rgyal ba thams cad 'dus pa'i spyi gzugs o rgyan gyi slob dpon chen po snang srid zil gnon pad+ma thod phreng rtsal dang tha mi dad pa'i spyan sngar zhing khams zhig 'bul bar zhu /
zhes maN+Dal zhig 'bul du gzhug
/de ltar maN+Dal phul nas phyag snyim pa me tog gis bkang ste thal mo sbyor la mi phyed dad pa'i gdung shugs drag pos gsol ba 'debs pa 'di'i rjes zlos lan gsum mdzod /
skyabs kun 'dus zhal gu ru rin po cher :
gsol ba 'debs so dbang bzhi'i ye shes skyed :
sgrib bzhi dag cing lam bzhi 'byong ba dang :
sku bzhi'i go 'phang thob par byin gyis rlobs :
de nas rgyud sbyong ba'i slad du thun mong ma yin pa rdo rje theg pa'i lam gyi sngon 'gro rnam pa lnga sgom lung gi tshul du rim bzhin 'bogs pa la /
dmigs pa 'di rnams thugs gzhan du ma yengs par gsal 'debs par zhu /
sa phyogs thams cad dag pa'i zhing khams bde ba can gyi bkod pa phun sum tshogs par bdud rtsi'i rgya mtsho 'khyil pa'i dbus su dpag bsam gyi sdong po yal ga lnga pa /
dbus ma cung zad mtho ba'i steng seng khri pad+ma nyi zla'i gdan la mdun gyi nam mkhar phyogs dus kyi dkon mchog rtsa gsum kun 'dus o rgyan gyi slob dpon chen po pad+ma 'byung gnas /
de'i dbu gtsug tu rim bzhin /
chos sku snang ba mtha' yas /
longs sku thugs rje chen po sogs rgyal ba dgongs pa'i brgyud pa /
mtha' skor du rig 'dzin brda brgyud /
gang zag snyan brgyud de brgyud pa gsum ldan gyi rig 'dzin bla ma bye ba sa ya'i tshogs kyis bskor ba /
g.yas kyi char bdag cag gi ston pa thugs rje can sogs sangs rgyas dkon mchog
/rgyab tu lung rtogs kyis bsdus pa'i chos dkon mchog ming tshig brdar btags glegs bam gyi gzugs su rang snang ba /
g.yon du nye sras brgyad dang 'phags pa'i gnas brtan bcu drug nyan thos mchog zung sogs theg pa che chung gi dge 'dun dkon mchog
/mdun du dpal rdo rje sems dpa' la rgyud sde drug dang 'brel ba'i yi dam dkyil 'khor lha tshogs /
'dabs rol du dpa' bo mkha' 'gro rdo rje chos skyong ba'i srung ma gnod sbyin nor lha gter bdag gi tshogs dang bcas pa /
de thams cad kyang bla ma o rgyan rin po che'i sku gsung thugs yon tan phrin las mi zad pa rgyan gyi 'khor lo'i ye shes rol pa gang 'dul sgyu 'phrul drwa ba'i rnam rol rtsa gsum rgyal ba rab 'byams kyi 'khor lor byin thibs se zhal mngon sum bzhin du bzhugs pa'i spyan sngar /
rang gzhan sems can thams cad 'khod de sgo gsum gus pa chen pos /
lus kyi las su phyag 'tshal /
ngag gi las su byang 'dren rang gis drangs te skyabs 'gro'i tshig 'ur dir gyis brjod /
yid kyis bdag sogs nam mkha' dang mnyam pa'i sems can thams cad srid zhi'i 'jigs pa las myur du thar bar bya ba'i phyir deng nas byang chub snying po'i bar du /
skyabs dang re sa bla ma dkon mchog rin po che khyed rnams ma gtogs gzhan med /
des na ci mdzad khyed mkhyen snyams pa'i re ltos ling skyur gyi sgo nas bla ma la 'dren pa /
yi dam dang sangs rgyas la ston pa /
chos la lam /
dge 'dun dang mkha' 'gro chos skyong la lam sgrub pa'i zla grogs zhu bar dam bca' ba 'di'i rjes zlos mdzod /
na mo :
bdag dang mkha' mnyam sems can ma lus kun :
bla ma sangs rgyas chos dang dge 'dun dang :
yi dam dpa' bo mkha' 'gro chos skyong tshogs :
thugs rje che ldan rnams la skyabs su mchi :
lan gsum /
lam gyi snying po byang chub mchog tu sems bskyed pa'i slad du sngar gsal btab pa'i tshogs zhing rnams dpang po'i tshul du byas te /
sngon yang dag par rdzogs pa'i sangs rgyas rgyal ba sras dang bcas pas byang chub kyi mchog tu thugs bskyed cing /
rgyal ba'i sras kyi bslab pa la ji ltar bslabs pa bzhin du bdag gis kyang pha mar gyur pa'i sems can 'gro ba gcig kyang ma lus pa thams cad /
rang nyid skye ba grangs kyis mi chod pa zhig tu de rnams kyis /
pha ma khyo shugs mdza' bshes gnyen 'dun yang nas yang du byas /
byas pa'i dus su phan tshad med pa btags /
gnod pa sgo du ma nas bskyabs pa'i drin mo che yin /
drin can gyi ma rgan sems can de rnams sdug bsngal mtha' yas pa las sgrol ba'i khur rang nyid kyis khyer ba'i snying rje chen pos kun nas bslangs te /
gnas skabs dang mthar thug gi phan bde bla na med pa la 'god par bya /
de'i ched du rnam pa thams cad mkhyen pa rdzogs pa'i sangs rgyas kyi go 'phang bsgrub par bgyi'o snyam pa'i 'bras bu la dam bca' ba smon pa byang chub kyi sems gtso bor bzung ba 'di'i rjes zlos mdzod /
ho :
sngon gyi rgyal ba sras dang bcas rnams kyis :
bla med byang chub mchog tu thugs bskyed ltar :
bdag kyang mar gyur mkha' mnyam 'gro kun la :
phan gdags slad du sangs rgyas bsgrub par bgyi :
lan gsum /
rgyu la dam bca' ba 'jug pa byang chub kyi sems bskyed pa la sbyor ba dngos gzhi gnyis las /
sbyor ba rgyud dag cing tshogs rdzogs par bya ba'i slad du gsag sbyong spel gsum gyi gnad bsdus pa bdun rnam dag 'bul ba la /
tshogs zhing rtsa gsum rgyal ba rab 'byams mkha' khyab tu sad pa'i spyan sngar rang gzhan thams cad lus zhing gi rdul snyed du sprul te sgo gsum gus pa chen pos phyag 'tshal /
dngos su ci 'byor pa'i mchod pa mtshon byed du byas te /
yid kyis 'phags pa kun tu bzang po'i rnam par thar pa las byung ba'i mchod pa'i sprin phung bsam gyis mi khyab pa rnam par sprul te 'bul ba'i dmigs pa dang /
so thar rigs bdun dang /
byang chub sems dpa'i bslab pa dang /
rig pa 'dzin pa sngags kyi dam tshig sde snod gsum gyi bcas ltung dang /
rang bzhin gyi kha na ma tho bas mtshon /
mdor na tshe rabs 'khor ba thogs med nas bsags pa'i sdig pa'i phung po ji snyed cig mchis pa de thams cad gnong 'gyod drag pos mthol bshags 'bul ba dang /
nyan thos rang rgyal sangs rgyas byang chub sems dpa' ste 'phags pa rnams kyi dge ba'i rtsa ba dang /
so so skye bo'i bsod nams kyi las mngon par 'du bgyis pa rnams la /
dga' zhing phrag dog med par rjes su yi rang ba dang /
mtha' yas pa'i sems can thams cad sdug bsngal gyi rgya mtsho las gdon par bya ba'i slad du /
so so'i blo dang dbang por 'tsham pa'i chos kyi 'khor lo bskor bar bskul ba dang /
bskal pa bye ba brgya stong phrag mang por 'gro ba thams cad kyi don du gzugs sku mya ngan las mi 'da' bar bzhugs par gsol ba 'debs pa /
de ltar bsags pa'i dge ba'i rtsa bas mtshon byed du byas te 'khor 'das dus gsum du bsags pa'i dge tshogs thams cad chos kyi dbyings la mi bsngo bar shes pas byang chub chen po'i rgyur yongs su bsngo bas rgyas 'debs pa rnams tshig phyir thugs gzhol bas 'di'i rjes zlos mdzod //
oM AHhU~M hrI:
rig 'dzin pad+ma 'byung gnas la sogs pa'i :
phyogs bcu'i skyabs yul rnams la phyag 'tshal lo :
dngos su 'byor dang yid las byung ba yi :
kun bzang mchod sprin nam mkha' gang sar mchod :
so thar byang chub sems dpa'i bslab pa dang :
rig 'dzin sngags kyi dam tshig nyams chag bshags :
'phags dang so so skye bo'i tshogs rnams kyis :
rgyal sras spyod pa spyad la rjes yi rang :
mtha' yas 'gro ba sdug bsngal gyur pa la :
phan pa ji ltar 'tsham pa'i chos 'khor bskor :
bskal pa bye ba bsam yas ji snyed du :
'gro ba'i don phyir mya ngan mi 'da' bzhugs :
bdag gi dus gsum bsags pa'i dge ba rnams :
'gro kun byang chub snying po thob phyir bsngo :
dngos gzhi 'jug pa byang chub kyi sems kyis tshad med bzhi la blo sbyong ba ni /
sems can thams cad sdug bsngal dang sdug bsngal gyi rgyu dang 'bral 'dod snying rje /
bde ba dang bde ba'i rgyu dang ldan 'dod byams pa /
sdug bsngal med pa'i bde ba dam pa dang mi 'bral bar 'dod pa'i dga' ba /
nye ring chags sdang sogs phyogs ris dang bral ba btang snyoms pa'i blo bskyed nas /
sems can thams cad zung 'jug rdo rje 'chang gi go 'phang la 'god pa'i phyir /
gsang sngags rdo rje theg pa'i bskyed rdzogs kyi lam zab mo nyams su blang bar bgyi'o snyam pas 'di'i rjes zlos mdzod /
bsod nams 'di yis 'gro kun bde dang ldan :
sdug bsngal kun bral bdag la smin gyur cig :
sdug bsngal med pa'i bde dang mi 'bral zhing :
chos kun mnyam nyid btang snyoms la gnas shog :
de rnams kyis theg chen spyi dang rdo rje theg pa thun mong gi sngon 'gro song nas dbang bskur dkyus tsam la 'di nas sdom bzung la 'jug chog
/mchan /
thun mong ma yin pa'i rdo rje theg pa'i sngon 'gro khyad par ba 'gal rkyen sdig sgrib sbyong bar byed pa rdo rje sems dpa'i sgom bzlas la brten nas bdud rtsi 'beb sbyong gi dmigs rim 'bogs pa la /
so so rang rang gi dbu gtsug tu pad+ma dang zla ba'i gdan la /
ngo bo rtsa ba'i bla ma yin pa la rnam pa rdo rje sems dpa' sku mdog dkar gsal zhal gcig phyag gnyis g.yas rdo rje dang g.yon dril bu bsnams pa dar dang rin po che'i rgyan chas bcu gsum gyi mdzes pa /
de'i pang du yum rdo rje snyems ma dkar mo gri gug dang thod pa 'dzin pas 'khril ba /
gnyis ka'ang zhi tshul dgu'i nyams kyis brjid pa /
zhabs rdo rje dang pad+ma'i skyil mo krung gis 'ja' 'od thig le'i klong na bde stong gnyis su med pa'i ngo bor bzhugs pa'i thugs kar zla ba'i dkyil 'khor gyi dbus su hU~M yig gi mthar yi ge brgya pa'i sngags phreng kha dog dkar po dri ma med pa'i 'od zer 'phro ba sbrul 'khyil gyi tshul du 'khod par mos pa sbyor ba rten gyi stobs gsal gdab pa yin la /
de nas rnam par sun 'byin pa'i stobs sngar dran pa dang mi dran pa'i sdig pa'i las nyes byas thams cad la 'gyod pa drag po khong du dug song ba lta bu sngon du 'gro bas /
dngos gzhi gnyen po kun tu spyod pa'i stobs ni bdag sogs sems can thams cad kyis tshe rabs 'khor ba thog ma med pa'i dus nas byas shing bsags pa'i sdig ltung nyams chag thams cad byang zhing dag par mdzad pa zhig bla ma rdo rje sems dpa' khyed mkhyen no snyam pa'i mos gus drag pos gsol ba btab cing thugs dam gyi rgyud bskul bas /
spyi bo'i bla ma rdo rje sems dpa'i thugs srog sngags phreng dang bcas pa las 'od zer mkha' khyab tu 'phros /
don gnyis byas tshur 'dus pa dang lhan cig ye shes bdud rtsi'i chu rgyun dpag tu med pa byung /
yab yum gnyis ka'i sku lus kyi nang thams cad gang /
rim bzhin yab kyi rdo rje dang lhag par yum gyi pad+ma nas bdud rtsi'i chu rgyun shugs drag tu babs bdud rtsi'i rgyun cha gnyis su gyur te /
rang nyid spyi bo'i tshangs bug nas zhugs te lus kyi phyi nang bkrus /
gdon thams cad srog chags nad thams cad rnag khrag
/sdig sgrib thams cad dud khu sol khu'i rnam pas 'og sgo nas phu chu drag pos thal ba bdas pa bzhin ded nas /
rang lus shel sgong dri ma med pa ltar stong gsal 'od kyi rang bzhin can du gyur /
slar yang bdud rtsi'i mer khrigs kyis gang bar bsam la dpon slob lhan cig pas yi ge brgya pa bzla bar zhu /
oM badzra satwa sa ma ya sogs bdun yan ci 'grub bzla /
de ltar bdud rtsi 'beb sbyong gi dmigs pa la brten nas /
sdig sgrib nyes ltung dam tshig nyams chag thams cad byang zhing dag pa ste /
mthar sdom sems brtan pos dam bca' bzung ba sor chud pa'i stobs ni /
sdig pa'i las la gnong 'gyod drag po yod na sdom sems brtan po mtha' btsan pa 'byung ba'ang chos nyid yin pas sngar byas nyes pa mthong lags kyis da phyin chad srog la bab kyang mi dge ba'i las mi byed do snyam pas zhe dam drag po bcas te bde mchog gi rgyud a b+hi d+ha na'am mngon brjod bla ma las 'byung ba'i gdung dbyangs smre sngags kyi bshags tshig 'di'ang gsung bar zhu /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams pa thams cad mthol lo bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
zhes gsol ba btab pas /
bla ma rdo rje sems dpa' dgyes shing 'dzum pa dang bcas pas /
rigs kyi bu khyod kyi sdig sgrib nyes ltung dri ma'i tshogs thams cad dag pa yin no //
zhes rdo rje'i lung gis dbugs dbyung zhing gnang bas phyin chad srog la bab kyang de lta bu'i las la ma 'jug cig ces rjes su gdams par mdzad nas /
rdor sems 'od du zhu khyod rang la gnyis su med par thim pas khyod rang rnams kyang snang stong zung 'jug bde chen rdo rje sems dpa'i skur lam ste gyur pa'i mos pa mdzod /
de nas mthun rkyen tshogs rdzogs par byed pa maN+Dal /
'bul ba'i slad du /
sngar gsal btab bzhin pa'i tshogs shing de rnams 'bul yul du byas te /
bdag dang mtha' yas pa'i sems can thams cad kyi lus longs spyod dge tshogs rgya mtsho dang bcas pa rgyur byas pa las byung ba'i ri rab gling bzhi lha mi'i longs spyod ma tshang ba med pa'i rnam par blos blangs te 'bul ba phyi kun rdzob rdzas kyi maN+Dal /
rang rang gi phung po khams dang skye mched dbang rten khog pa dang bcas pa mchod pa'i rdzas su spel te 'bul ba nang rdo rje'i lus kyi maN+Dal /
de ltar maN+Dal de thams cad kyang rang gi blos phar sgro btags tsam ma gtogs don rang gi ngos nas rang bzhin gyis ma grub par shes pa gsang ba byang chub sems kyi maN+Dal te /
maN+Dal gsum po phrugs gcig tu phul ba'i dmigs pa dang /
'bul yul 'bul mkhan 'bul rgyu'i dngos po dang 'bul ba'i bya ba dang bcas maN+Dal 'bul bar zhu /
oM AHhU~M:
bdag dang mtha' yas sems can gyi :
lus dang longs spyod dge tshogs kun :
gling bzhi ri rab nyi zlar bcas :
lha mi'i longs spyod bsam mi khyab :
kun bzang mchod pa'i sprin phung che :
rgyun mi chad par sprul byas te :
dkon mchog rin chen rtsa ba gsum :
chos srung nor lha rgya mtsho la :
gus pas rtag tu 'bul bar bgyi :
bsod nams tshogs chen rab rdzogs nas :
ye shes snang ba rgyas par shog :
oM AHhU~M:
khams gsum snod bcud dpal 'byor dang :
bdag lus longs spyod dge tshogs kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Da la pU dza ho :
zhes pa tsam mam /
yang na /
sa gzhi spos byug ma sogs lhan cig pas brjod /
de ltar phyi nang gsang ba'i maN+Dal phul bas /
thabs dmigs bcas bsod nams kyi tshogs dang thabs byung dmigs med ye shes kyi tshogs khyad par can rdzogs pa la brten nas mi ring bar sa lam gyi yon tan khyad par can rgyud la skye ba'i nyer len du 'gyur ba yin no //
lnga pa byin rlabs myur du 'jug par byed pa bla ma'i rnal 'byor gyi dmigs rim ni /
mdun gyi nam mkhar mchod sprin rgya mtsho 'khrigs pa'i dbus su seng khri pad nyi zla ba bzhi brtsegs kyi gdan la /
ngo bo rtsa ba'i bla ma la /
rnam pa o rgyan rdo rje 'chang ma hA gu ru pad+ma thod phreng rtsal snang srid thams cad zil gyis gnon pa'i bdag nyid chen por bzhugs pa'i dbu gtsug dang mtha' skor kun tu rgya bod kyi rig 'dzin grub thob rgya mtsho bsam gyis mi khyab pas bskor ba zhal mngon sum bzhin du bzhugs yod snyam pa phyi khrom tshogs kyis gsal 'debs pa /
chos sku snang ba mtha' yas /
longs sku thugs rje chen po /
sprul sku pad+ma 'byung gnas te /
sku gsum gyi bla ma mtho brtsegs kyi tshul du bzhugs par mos pa nang mtho brtsegs kyi tshul du gsal 'debs pa /
rtsa ba'i bla ma rigs 'dus ma hA gu ru pad+ma 'byung gnas de ni sku dge 'dun kun 'dus /
gsung dam chos kun 'dus /
thugs sangs rgyas chos kyi sku dang dgongs klong ro gcig pas na yi dam dang sangs rgyas kun 'dus /
yon tan nor lha kun 'dus /
phrin las mkha' 'gro dang chos skyong kun 'dus te /
gsang ba kun 'dus nor bu lugs su gsal 'debs pa yin la /
mdor na phyi ltar na dkon mchog gsum /
nang ltar na rtsa ba gsum /
gsang ba ltar na sku gsum dbyer med khyab bdag chen por bzhugs pas /
yon tan gyi ngos nas sangs rgyas thams cad dang mnyam zhing /
bka' drin gyi ngos nas sangs rgyas thams cad las kyang lhag par thag bcad /
nges shes bskyed de /
bdag dang mtha' yas pa'i sems can thams cad skyid sdug legs nyes mtho dman ci mdzad bla ma o rgyan rin po che khyed mkhyen /
skyabs dang re sa mgon dang dpung gnyen rtsa ba'i bla ma rin po che khyed ma gtogs gzhan med /
byang chub lam gyi bar chad thams cad sel ba dang /
sa lam gyi yon tan thams cad gong nas gong du 'phel te mthar thug rig 'dzin bla ma mchog gi gsang ba gsum dang dbyer med par bdag gi rgyud byin gyis brlab par mdzad du gsol snyam pas khyed shes mos gus drag pos blo gtad ling skyur gyi sgo nas gsol ba 'debs pa rdo rje'i tshig rkang drug pa 'di gsung bar zhu /
dus gsum sangs rgyas gu ru rin po che :
sogs lan kha shas brjod du gzhug
/da dngos gzhi'i dbang bskur ba la thog mar sdom pa bzung ba'i slad du /
sngar gsal btab pa'i tshogs zhing de dag dang slob dpon nyid dpang po'i tshul du byas te /
so byang sngags gsum gyis bsdus pa'i sdom pa dang dam tshig thams cad ngo bo gnas 'gyur ba'i tshul gyis bzung /
yon tan yar ldan gyi tshul du bsrung /
dus skabs gang gtso'i lag len gtso bor bgyid do snyam pas 'di'i rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi gtong na :
bdag la byin gyis brlab tu gsol :
de ltar rgyud sdom pa dang ldan par byas nas :
de nas rgyud rnam par dag pa ye shes lha'i gzi byin dbab pa'i slad du spyan dmigs 'di ltar du gsal thob mdzod /
oM ha ya grI bas bsang /
swa b+hA was sbyang /
khyed rang rnams kyi phung po khams dang skye mched kyis mtshon pa'i ma dag pa'i dngos po thams cad mi dmigs te stong pa nyid du sbyangs /
stong pa'i ngang las snod rnam par dag pa 'og min pad+ma drwa ba'i zhing dang gzhal yas khang phun sum tshogs pa'i dbus su /
bcud rnam par dag pa snang srid rig 'dzin bla ma'i phyag rgyar bsgrub pa'i slad du /
seng khri pad+ma nyi zla'i gdan la khyed rang rnams kyi sems nyid rnam par mi rtog pa'i ye shes kyi ngo bo hrIHyig dkar la dmar ba'i mdangs chags pa /
de las 'od zer 'phros /
don gnyis byas /
tshur 'dus yongs su gyur pa las khyed rang rnams re re nas skad cig gis ma hA gu ru pad+ma thod phreng rtsal snang srid zil gnon /
sku mdog dkar dmar zhal gcig phyag gnyis g.yas gser gyi rdo rje rtse lnga pa nam mkhar 'phyar stabs su gdengs shing /
g.yon mnyam gzhag gi steng bdud rtsi'i thod bum yid bzhin nor bus kha brgyan te bsnams pa /
sku la gsang gos dkar po /
phod chen mthing khra
/chos gos rnam gsum dmar ser /
dbang gi ber chen smug po rnams brtsegs mar mnabs pa /
dbu la pad+ma mthong grol rdo rje phyed pa'i tog can rgod ldem dar sna me long rma bya'i mdongs sgros brgyan pa gsol zhing snang srid 'ja' zer thig le 'od phung 'khrigs pa'i klong na zhabs gnyis rgyal po rol pa'i stabs kyis 'gying ba /
ye shes sgyu ma'i sku can du lam ste gsal ba'i gnas gsum du sangs rgyas thams cad kyi sku gsung thugs rdo rje'i ngo bo oM dkar po /
AHdmar po /
hU~M sngon po rnams gsal btab nas rgyud rnam par dag pa ye shes lha yi gzi byin dbab pa'i slad du /
slar yang slob dpon la gus 'dud drag po dung ba zhig mdzad pa la brten nas /
slob dpon gyi thugs ka nas rdo rje'i ye shes 'gugs pa'i 'od zer lcags kyu'i rdul phran grangs med par shar gyis 'phros /
chos dbyings rgyas par 'gengs pa'i sangs rgyas kyi zhing khams rab 'byams rnams dang /
khyad par lho nub rnga yab dpal ri pad+ma 'od rang bzhin sprul sku'i zhing khams dang /
rang snang longs sku'i zhing khams 'og min pad+ma drwa ba nas sku gsum bla ma'i lha tshogs rnams kyi thugs rgyud rang dbang med par bskul /
gsang ba gsum las sku phyag rgya /
gsung yig 'bru /
thugs phyag mtshan gyi rnam pa kha char bu yug 'tshubs pa ltar spyan drangs te khyed rang gi gnas gsum du sib sib thim pas rgyud byin gyis brlabs byung snyams pa'i mos pa brtan po gnang bar zhu /
spos rol dbyangs dang bcas pas /
hU~M hrI:
bzhengs shig pad+ma 'byung gnas mkha' 'gro'i tshogs :   thugs sgrub dgongs pa kun 'dus sogs las gsungs /
dgongs shig phyogs bcu'i dus gsum bde gshegs rnams :
rje btsun chen po pad+ma thod phreng rtsal :
rig 'dzin mkha' 'gro'i gnas nas gshegs su gsol :
dbu skra mdzes pa'i thor tshugs shigs se shig :
rin chen rgyan cha mang po si li li :
dur khrod rus pa'i rgyan cha khro lo lo :
sgra dang rol mo mang po 'u ru ru :
yi dam lha tshogs hU~M sgra di ri ri :
mkha' 'gro sde lngas gar byed shigs se shig :
ging chen dpa' bo'i bro brdung khrabs se khrab :
ma mo mkha' 'gro sprin ltar thibs se thib :
chos skyong sde brgyad las byed khyugs se khyug :
zhub chen ltong gi sgra skad si li li :
g.yas na dpa' bo pho rgyud spungs se spung :
g.yon na mo rgyud mkha' 'gro sha ra ra :
bar snang thams cad dar du lhabs se lhab :
dri zhim spos kyi ngad ldang thu lu lu :
mkha' 'gro gsang ba'i brda skad di ri ri :
ging chen dpa' bo'i bshugs glu kyu ru ru :
hU~M gi snang glu mang po di ri ri :
phaT kyi brda skad drag po sangs se sang :
sgrub pa'i gnas mchog 'di ru byin phob la :
rnal 'byor sgrub mchog bdag la dbang bzhi skur :
bgegs dang log 'dren bar chad thams cad sol :
mchog dang thun mong dngos grub bstsal du gsol :
zhes dang /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes thod phreng rtsal gyi sngags mthar /
satwaM b+ha ya :
rA rA rA rA:
tsa la ya tsa la ya :
hrIM hrIM:
pheM pheM:
a dz+haiM:
de ltar byin dbab pa'i ye shes pa rnams gnyug ma mi shigs pa'i rdo rje gsum dang dbyer med ro gcig tu brtan par byas pa'i mos pa mdzod :
tiSh+Tha badzra zhes brjod cing me tog 'thor /
de rnams kyis dbang gi gzhi 'god pa ye shes pa dbab pa sngon du song nas /
dngos gzhi dbang bskur ba skabs phye ba'i don du maN+Dal phul /
gsol ba 'debs pa 'di'i rjes zlos mdzod /
byang chub rdo rjes sangs rgyas la //
mchog chen ji ltar bstsal pa ltar //
bdag kyang skyob pa'i don gyis phyir //
nam mkha'i rdo rje deng bdag stsol //
ces gsol ba btab pas /
'khor gyi tshogs zhing rnams dgyes pa chen pos 'od du zhu nas rigs kun khyab bdag bla ma o rgyan rin po che la thim /
bla ma nyid skyabs gnas kun 'dus su bzhugs pa'i thugs ka nas 'od zer 'phros pas gdan gsum tshang ba'i dbang gi lha tshogs nam mkha' gang ba badzra sa mA dzaHsa spyan drangs /
mchod cing bstod nas /
rdo rje can gyis sangs rgyas la //
'gro ba sgrol ba'i ched du dbang //
yon tan 'byung gnas ji ltar bstsal //
de ltar 'di la'ang bstsal du gsol //
ces gsol ba btab pas de bzhin gshegs pa rnams kyis dbang bskur ba'i dgongs pa mdzad /
gshegs ma rnams dang slob dpon lhan cig pas dbang bskur /
sems dpa' sems ma rnams kyis rdo rje'i glu len cing me tog gi char 'beb /
khro bo khro mo rnams kyis drag shul gyi rol pas bgegs bskrad cing /
kun kyang dbang gi bya ba la thugs mngon du phyogs pa'i mos pa mdzod /
bkra shis gang zhig sems can kun gyi snying la gnas //
kun gyi bdag nyid rigs kun gyi ni bdag po mchog
/ma lus sems can skyed mdzad bde ba chen po ste //
des ni deng khyod dbang bskur mchog la bkra shis shog
/ces brjod bya /
de ltar shis pa brjod pa sngon du song nas rin po che'i bum pa bdud rtsi'i chu rgyun gyis gang ba khyed rang gi spyi bor bzhag cing dbang bskur bas sgrib gnyis bag chags dang bcas pa 'khrud cing gtor bar byas /
sku dang ye shes kyi sa bon ye nas rang chas su gnas pa de nyid sad cing nus pa mthu can du gyur pa'i mos pa mdzod /
oM 
til gyi gong bu bzhin gang ba'i :
rgyal bas bum pa bzung nas ni :
sangs rgyas rdo rje'i sku 'grub phyir :
bkra shis bum pa'i dbang bskur ro :
oM sarba ta thA ga ta kA ya a b+hi Shiny+tsa oM:
bum pa spyi bor bzhag cing bum chu sbyin /
zhes gsung zhing dbang bskur pas bdud rtsi'i chu rgyun gyis lus kyi nang thams cad gang /
nyon mongs pa lnga yi dri ma sbyangs /
phung po lnga gnas gyur /
ye shes lnga mngon du byas /
dbang rtags su de bzhin gshegs pa rigs lngas dbu brgyan /
dbang lha rnams kyang khyed rang rnams la thim zhing sngags tshig gis kyang brtan par byas pa'i mos pa mdzod /
oM su pra tiSh+Tha badzra ye swA hAs me tog 'thor /
des bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sprul sku thob pa'i skal ba can du byas so //
gsang dbang gi slad du /
bla ma rdo rje 'chang chen po yab yum gyi rnam par bzhengs te snyoms par zhugs pa'i byang chub kyi sems sangs rgyas thams cad 'dus pa'i ngo bo lce thog tu bzhag par gyur pa'i mos pas /
A:
mkha' khyab rgyal ba sras bcas kun :
mnyam sbyor byang chub sems kyi chus :
sangs rgyas rdo rje'i gsung 'grub phyir :
bde chen gsang ba'i dbang bskur ro :
oM sarba ta thA ga ta wA ka a b+hi Shiny+tsa A:
thod pa'i bdud rtsi de blud /
zhes byin pa'i bdud rtsi de nyid oM AHhU~M brjod pa dang lhan cig myangs pas gsal stong rnam par mi rtog pa'i ting nge 'dzin rgyud la skyes pa'i mos pa mdzod /
des gsang ba'i dbang thob /
ngag gi dri ma sbyangs /
lam rtsa rlung sgom pa la dbang /
'bras bu longs sku thob pa'i skal ba can du byas so //
sher dbang gi slad du /
bla ma'i thugs ka nas rig ma gzugs dang lang tsho rdzogs pa rdo rje btsun mo'i ngo bo can spros te thar pa bsten par bskul bar gyur pa'i mos pas dril bu'i brda thabs bstan la /
hU~M:
dga' ba'i gnas sbyin lha mo ni :
sna tshogs gzugs can yid 'ong mas :
sangs rgyas rdo rje'i thugs 'grub phyir :
shes rab ye shes dbang bskur ro :
oM sarba ta thA ga ta tsit+ta a b+hi Shiny+tsa hU~M:
phyag rgya dang 'du shes gsum ldan gyis mnyam par sbyar pas dga' ba bzhi'i rim pas mtshon byed dpe'i ye shes nyams su myong bar mos la pad skor sngon du 'gro bas phyag gnyis thugs kar 'khyud rgya dang bcas nga rgyal bzung ba'i sngags tshig 'di'i rjes zlos kyang mdzad par zhu /
oM sarba ta thA ga ta a nu rA ga Na badzra swa b+hA ba At+ma ko\u0f85 haM:
des shes rab ye shes kyi dbang thob /
yid kyi dri ma sbyangs /
lam thig le bsgom pa la dbang /
'bras bu chos sku thob pa'i skal ba can du byas so //
dbang bzhi pa'i slad du /
bla ma rdo rje 'chang chen pos rdo rje'i tshig gis ngo sprad par gyur pa'i mos pa mdzod /
a :
bde ba'i rang bzhin stong pa nyid :
zung 'jug dgongs pa'i rtsal chen pos :
sangs rgyas ye shes mngon 'gyur phyir :
bsam gyis mi khyab dbang bskur ro :
oM sarba ta thA ga ta dz+nyA na a b+hi Shiny+tsa a a a :
byin rlabs 'pho ba'i rim pas mtshon bya don gyi ye shes chos nyid bsam gyis mi khyab pa'i gnas lugs mngon sum du mthong bar mos la rig pa ma bcos pa'i ngang la dar cig mnyam par 'jog pa zhu /
des dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ngo bo nyid sku thob pa'i skal ba can du byas so //
de ltar dbang bzhi rdzogs par bskur nas /
mtha' rten du bkra shis rdzas rtags rin chen bdun gyi 'byor pa dang bcas pas khams gsum chos kyi rgyal po'i rgyal srid la mnga' gsol ba'i mos pa mdzod /
bcom ldan shAkya seng+ge byin brlabs pa'i :
'phags lam yan lag brgyad ldan bkra shis rdzas :
reg pas mi mthun phyogs kun zhi ba dang :
dge legs yon tan rtag tu 'phel gyur cig :
oM mang+ga lam ku ru a b+hi Shiny+tsa mi :
bsod nams yongs rdzogs sangs rgyas rnams kyi mtshan :
rnam thar brgyad ldan bkra shis rtags brgyad kyis :
byang chub sems dpa'i tshogs la mnga' gsol bas :
'jig rten kun la rtag tu bde legs shog :
oM aSh+Ta mang+ga laM a b+hi Shiny+tsa mi :
'phags pa'i sar gnas 'khor los sgyur rgyal gyi :
byang chub yan lag bdun ldan rin chen gyis :
deng 'dir nyon mongs dgra las rnam rgyal zhing :
srid zhi'i dpal gyis 'byor par dbang bskur ro :
oM ma hA rat+na a b+hi Shiny+tsa mi :
slar yang shis par bya ba'i slad du /
nam mkha' gang ba'i bla ma rgyal ba sras dang bcas pa rnams kyis bkra shis pa'i bden tshig brjod cing me tog man dA ra ba'i char sil mar bsnyil bas dge legs kyi snang ba phyogs dang dus dang gnas skabs thams cad du khyab cing rtag par byas pa'i mos pa mdzod /
zhal nas gsungs pa'i shis brjod ji ltar rigs pa dang cho ga'i mjug nas 'byung ba'i shis brjod bya /
de ltar na de rnams kyi sgo nas byin rlabs dang dngos grub kyi gter chen por gyur pa bla ma'i thugs sgrub bar chad kun sel gyi phyi gsol 'debs kyi tshul du sgrub pa dang rjes su 'brel ba'i dbang bskur legs par grub pa yin pas sogs kyis mtshams sbyar te /
dam tshig khas len gtang rag maN+Dal /
lus 'bul dge bsngo byas nas slob ma rnams rang gnas su btang /
gsum pa ni /
slob dpon gyis cho ga'i rjes kyi bya ba rnams bla ma mchod pa byin rlabs char 'bebs ltar byas pas grub bo //
rdo rje theg pa'i rim gnyis rnal 'byor gyi //
yon tan gang skyes bla ma'i byin rlabs las //
byung zhes rgyud sde kun gyi dgongs pa mthun //
de yi rtsa ba mos gus nyid la thug
/mos gus bla ma'i rnal 'byor gnad bsnun na //
tshe 'dir mchog dngos thob par gdon mi za //
de nyid rgyas par phye ba'i cho ga ni //
phyi ltar gsol 'debs tshul du sgrub pa ste //
de yi dbang bskur gsal bar bkod pa'i dge
/'dis mtshon dus gsum bsags pa'i dge ba yis //
bdag gzhan mkha' mnyam yid can rgya mtsho kun //
sku gsum dbyer med o rgyan chos kyi rjes //
byang chub bar du rjes su 'dzin gyur cig
/ces pa'ang kun mkhyen chos kyi rgyal po rje btsun bla ma mchog gi zhal snga nas tshul 'di'i dbang bskur legs par thob pa'i mjug thog der 'di lta bu bris shig ces bka' lung tshangs gnas su son pa gus pas mchod de dam pa gang gi slob gral ba 'gyur med tshe dbang grags pas khrigs su bsdebs pa sarba dA mang+ga laM//

//
