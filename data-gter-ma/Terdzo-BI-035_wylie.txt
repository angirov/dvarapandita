@#//
gzugs med dregs pa'i tshogs la bka' bsgo bya tshul rdo rje 'bar ba'i gzi byin zhes bya ba bzhugs so //
gzugs med dregs pa'i tshogs la bka' bsgo bya tshul rdo rje 'bar ba'i gzi byin zhes bya ba /
gang zag gdon bgegs kyi gnod pas nyen pa sogs kyis bka' bsgo zhu na /
rang nyid yi dam gang byed kyi nga rgyal brtan pos de'i spyi bor rdo rje'am /
phur bu /
sku rten sogs sam /
phreng ba tsam bzhag pas kyang rung ste /
na mo /
rje btsun rtsa ba dang sogs /
khyad par khrag 'thung dbang drag 'bar ba'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bden pa dang /
bden pa chen po'i mthu la brten nas che ge mo'i lus ngag yid gsum la gnod cing 'tshe ba'i bsam sbyor dang ldan pa'i steng gdon gza' dang rgyu skar /
'og gdon klu dang sa bdag
/bar gdon rgyal btsan ma mo la sogs pa sde brgyad sdong zla sna 'dren dang bcas pa thams cad 'dir ma gnas par gzhan du dengs shig
/gang dag mi 'gro ba de dag bdag nyid dbang drag 'bar ba'i thugs dang gnyis su med pa'i ye shes kyi rol pa las byung ba'i sprul pa'i khro tshogs rdo rje'i me char chen po mi bzad par 'beb pa rnams kyis rdul phran bzhin du brlag par 'gyur ta re /
oM AHhU~M ar tsig nir tsig na mo b+ha ga wa te hU~M hU~M AHhU~M hU~M phaT:
a ya ma du ru tsa sha na sa ma ya hU~M phaT:
oM badzra yak+sha hU~M:
oM badzra rak+sha hU~M phaT:
rA dza che ge mo'i snying la mA ra ya hU~M phaT:
ces drag sngags dpung dril dang /
hU~M bzhi pa'i sngags kyis bgegs rnams bskrad la /
dmigs bya'i spyi bor paM las pad+ma dang raM las nyi ma rak+sha srin po pho mo bsnol ba'i steng du /
dus gsum sangs rgyas thams cad kyi ngo bo khrag 'thung dbang drag pad+ma thod phreng rtsal sku mdog dmar nag me'i phung po lta bur 'bar ba /
zhal gcig phyag gnyis zhal gdangs shing mche ba gtsigs pa glog ltar 'khyug pa'i ljags g.yo zhing hU~M phaT pheM gyi sgra sgrog pa /
spyan gsum sdang mig phyogs bcur gzigs pas bdud dang log 'dren thams cad zil gyis gnon pa /
smin ma dang ag tshom rno ngar me stag gi tshwa tshwa 'phro ba /
phyag g.yas gser gyi rdo rje rtse dgu nam mkha'i dbyings su phyar zhing /
g.yon gnam lcags kyi sdig pa kha dgu rwa bco brgyad pa 'dzin pas srog bdag 'gong po brlag par mdzad pa /
dur khrod 'bar ba'i chas thams cad kyis brgyan pa gar dgu'i ros sgeg cing nyi ma 'bum gyi gzi brjid rab tu 'bar ba'i dpral bar 'jam dpal gshin rje /
mgrin par dbang chen rta mgrin /
thugs kar phyag na rdo rje /
lte bar mkha' 'gro sde lnga /
gsang gnas su yak+sha me dbal /
spyi bor mkha' lding nag po rnams bzhugs par gyur pa'i spyi bor oM dkar po /
mgrin par AHdmar po /
thugs kar hU~M mthing ga rnams kyis mtshan par gyur /
hU~M las 'od zer 'phros pas phyogs bcu dus gsum na bzhugs pa'i /
bla ma yi dam sangs rgyas byang sems dpa' bo mkha' 'gro chos skyong srung ma'i tshogs dang bcas pa thams cad dbang drag rol pa'i dkyil 'khor gyi rnam par sprin gyi phung po gtibs pa bzhin byon par gyur /
hU~M:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
de nyid zhi ba'i ngang nyid las :
thugs rjes gdug pa bsgral ba'i phyir :
khrag 'thung khro bor rol pa las :
che mchog drag po rtsal du grags :
'khor du mkha' 'gro mang pos bskor :
khyod kyi rjes su bdag bsgrub kyis :
byin gyis rlob phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
ces pa'i bar brjod /
rtsa sngags kyi mthar /
badzra sa mA dza :
dzaHhU~M baM ho :
dam tshig pa dang gnyis su med par gyur /
mchod yon me tog bdug spos dang //
mar me dri chab zhal zas dang //
rol mo la sogs mchod pa'i sprin //
nam mkha' gang bar sprul te mchod //
oM badzra ar+g+haM nas shab+da'i bar gyis mchod /
hU~M:
chos kyi dbyings las longs spyod rdzogs skur shar :
bdud 'dul pad+ma 'byung gnas sprul pa'i sku :
sku gsum bdag nyid dkyil 'khor kun gyi gtso :
mkha' ltar kun khyab khyod la phyag 'tshal bstod :
ces shwa lo ka gcig gis bstod /
artsig gi bzlas par ma ma kA wA tsi rak+Sha ku ru b+h+rU~M:
zhes srung sngags kyi sham bu can brgya rtsa bzlas nas /
na mo /
phyogs bcu dus gsum du gshegs shing bzhugs pa'i bla ma yi dam sangs rgyas byang sems dpa' bo mkha' 'gro chos skyong srung ma'i tshogs dang bcas pa rnams kyi mkhyen pa'i ye shes /
brtse ba'i thugs rje /
mdzad pa'i phrin las /
zag pa med pa'i thugs rje'i mthu dang nus pas /
che ge mo 'di la da lta nyid du byin gyis rlobs shig
/'dug sa 'di ru byin gyis rlobs shig
/myur ba nyid du byin gyis rlobs shig
/lus ngag yid gsum la gnod cing 'tshe bar byed pa'i steng gdon gza' dang rgyu skar /
'og gdon klu dang sa bdag
/bar gdon btsan dang ma mo /
sde brgyad sdong zla sna 'dren dang bcas pa'i gnod pa las bsrung bar mdzod cig
/skyob par mdzod cig
/sba bar mdzod cig
/mdor na 'di nyid kyi lus ngag yid gsum sku gsung thugs su byin gyis rlob cing skal ba mnyam par mdzad du gsol /
rtsa sngags kyi mthar /
dzaHhU~M baM hoH
lha tshogs 'od du zhu nas hU~M gi rnam pas khyed rang gi spyi bo nas zhugs te snying khar thim par gyur /
snying ga'i hU~M las 'od zer rdo rje'i tshwa tshwa me'i phung po 'phro zhing /
ba spu'i khung bu nas songs /
lus kyi stod smad bar gsum khyab pas rdo rje'i go khrab kyis zhu lugs su g.yogs te cis kyang mi shigs pa rdo rje'i rang bzhin du bcings par gyur /
phyogs bcu dus bzhi'i bde gshegs sras bcas dang //
rig 'dzin rnal 'byor bdag gi bden pa'i mthus //
'gro ba 'di la bdag gis bsrungs zin pas //
phyin chad sus kyang gnod pa ma byed cig
/mi 'gyur lhun po sogs brjod /
gong gi de nyid bcu yi dang po /
bka' 'khor lo srung ba'i le lag tu gyur pa 'di la /
sku'i 'khor lo lus la bcugs te lus bsrung ba /
gsung yi ge'i 'khor lo la ming bcug
/thugs chos nyid kyi klong du yid sbas te sems bsrung ba sogs 'dug mod /
bka' bsgo spyi tsam la 'dis chog cing /
bla ma rnams kyis phyag len du 'di ltar mdzad pa yin no //
gur drag gi lha sngags rnams ni dper brjod pa tsam ste /
yi dam /
chos skyong gang la'ang bsgyur chog
/ces pa'ang bla ma thams cad mkhyen pa chen po'i mchod dpon ngag dbang shes rab kyis gsung gis bskul ba'i ngor 'gyur med rdo rjes bris pa'o //
mang+ga laM///
/
